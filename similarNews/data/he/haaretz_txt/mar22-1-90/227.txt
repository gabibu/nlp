העיתונים " ידיעות אחרונות " , " חדשות " והמקומון החיפני " כל - בו " 
פנו אתמול בבקשה לנשיא בית המשפט העליון לפסול את השופטת החיפנית טובה שטרסברג - 
כהן מלדון בתביעת דיבה נגדם בנושא " הטבות וחריגות בבנייה שנתנו בכירים 
בעיריית חיפה לקצין משטרה בכיר " . העיתונים , שביקשו לקבל רשות ערעור על 
סירוב השופטת המחוזית לפסול את עצמה , מעלים בפני נשיא בית המשפט העליון , 
אפשרות חלופית להעביר את המשפט מבית המשפט המחוזי בחיפה לבית משפט אחר . 
" ידיעות אחרונות " , " חדשות " והמקומון " כל - בו " טוענים כי השופטת 
עצמה נהנתה מחריגות בנייה בביתה , וכי העירייה הקלה עימה בכך שלא תבעה אותה 
ולא סילקה את החריגות . השופטת שטרסברג - כהן דחתה טענות אלה והיא מסרבת 
לפסול עצמה מלדון בתיק . הנשיא שמגר הורה אתמול לתובע במשפט הדיבה להגיב 
על בקשת העיתונים בתוך שבעה ימים . הבקשה לקבל רשות ערעור על סירוב הפסילה 
של השופטת , תידון בנפרד . מבקשת העיתונים , שהוגשה לשופט שמגר באמצעות 
עורכי הדין מיבי מוזר ודני מלכה , עולה כי בפני השופטת עומדת להתברר תביעת 
דיבה שהגיש קצין המשטרה לשעבר , יוסף קראוס , נגד " ידיעות " , " חדשות " 
ו"כל - בו " , עורכיהם וכמה מכתביהם . נושא התביעה הוא , לדברי הנתבעים , 
" ההטבות , ההקלות והחריגות בבנייה , שנטען בעיתונות כי ניתנו לקראוס 
כטובת הנאה על ידי בכירים בעיריית חיפה " . קראוס עצמו דוחה האשמות אלה ותובע 
פיצויים מהעיתונים . לטענת העיתונים נודע להם כי " כמה מאותם האחראים בעיריית 
חיפה להקלות שנעשו עם התובע בעניני הבנייה שלו , הקלו גם בעניני בנייה על 
מגרש שבבעלות השופטת ובעלה , ברחוב שלומציון בעיר " . לטענת העיתונים " מנהל 
אגף הפיקוח והרישוי על הבנייה בעיריית חיפה , אשר הוזמן כעד מטעם קצין המשטרה 
לשעבר , הוא מנהל המחלקה אשר הורתה לחדול מפעילות משפטית לקיום צווי ההריסה 
בעניין חריגות הבנייה בבית השופטת " . מסיבות אלה פנו העיתונים , לדבריהם 
" בלב כבד " , לשופטת וביקשו ממנה להעביר את שמיעת המשפט לבית משפט אחר 
או לפסול עצמה מלדון בתיק . הם הסתמכו בין השאר על דו"ח של מפקח בנייה , 
שממנו עולה לדבריהם , כי היו חריגות מהיתר הבנייה שמשמעותן תוספת של כ29 
מ"ר לשטח הקוטג של השופטת . בבקשם מהשופטת לפסול את עצמה טענו שלושת העיתונים 
כי " עלולים להתעורר קשיים בדיון בתביעה בפניה , בעיקר במה שמכונה " מראה 
הצדק " , שכן תתעוררנה שאלות של אמון מצידה בעדים שפעלו גם בעניינה האישי , 
דהיינו בחריגות הבנייה בביתה " . השופטת שטרסברג - כהן דחתה את הבקשה לפסילה 
בנימוק שלא היו לה שום קשרים ושום מעורבות בבניין , וכי לא טיפלה בשום דבר 
הקשור בו וביחידות שנמכרו לקבלן . שלושת העיתונים טוענים בבקשתם לנשיא בית 
המשפט העליון כי הסברי השופטת " אינם תואמים את העובדות הידועות " . 
