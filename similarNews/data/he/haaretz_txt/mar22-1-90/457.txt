פקין ( שירות " ניו יורק טיימס " ) . סין וישראל פתחו זו אצל זו משרדי 
קישור לא - רשמיים , כדי לתאם את הקשרים המתגברים ביניהן אבל דיפלומטים 
ואנשי ממשלה בפקין אומרים , כי נמוכה עד מאוד הסבירות שסין תעניק בקרוב 
הכרה רשמית לישראל . לפני שבוע קיבלה סין רשמית משרד ישראלי , המייצג את 
האקדמיה הישראלית למדעים . הסינים לא נתנו פומבי לפתיחת המשרד , השוכן 
בבית המלון החדיש " גייאנגואו " בעיר הבירה , אבל פתיחתו אינה סוד . 
המשרד נושא שלט בעברית , באנגלית ובסינית , וסגן מנהל המשרד , יואל גילת , 
חילק את כרטיסי הביקור שלו לאנשים שפגש . " ניו יורק טיימס " התקשר אל 
גילת בטלפון , אבל הוא סירב להתראיין . הוא אמר , כי יחסי הציבור של המשרד 
יצטרכו להמתין כמה שבועות , עד אשר יגיע המנהל . דובר של משרד החוץ הסיני 
נמנע מלהגיב על פתיחת המשרד . " הארגון המארח " של המשרד הישראלי אינו 
משרד החוץ , אלא האקדמיה הסינית למדעים . סין היא מבקרת קשה של מדיניות 
ישראל , ותומכת איתנה של אש"ף . אולם בשנים האחרונות מעניקה סין אשרות 
כניסה לתיירים ישראליים ולאנשי ממשלה , המשתתפים בוועידות . ישראלים אחדים 
הגיעו לפקין ללמוד סינית , וקבוצות של תיירים מישראל נראות מדי פעם ברחובות 
עיר הבירה . בפברואר שיגרה סין שמונה אנשים לפתוח לשכת תיירות בתל אביב , 
ולפי דיפלומטים מתנהלות שיחות נוספות על חילופי אקדמאים . ראש משרד אש"ף 
בפקין , יוסוף ראגאב , שיש לו מעמד רשמי של שגריר מדינת פלשתין , אמר 
כי הוא אינו חושש כי פתיחת משרד הקישור הישראלי מבשרת החלשה בתמיכת סין באש"ף . 
" אין לזה שום קשר לפוליטיקה " , אמר ראגאב . " אין לנו כל צורך לדאוג " . 
ראגאב אמר , כי פקידים סיניים הבטיחו לו , שהמשרד הישראלי יטפל אך ורק 
בחילופים מדעיים , הנוגעים למספר קטן יחסית של אנשים , ולא ינפיק אשרות . 
הוא הוסיף , כי הסינים הטעימו באוזניו , שלא יכירו בישראל כל זמן שלא 
תיסוג מהשטחים הכבושים , ולא תכיר בזכויות הפלשתינאים . " עמדת סין טובה 
יותר מעמדתם של רבים מאחינו " , אמר ראגאב , ברמז לכמה משטרים ערביים . 
" סין היא ידידתנו , ואנחנו בוטחים בה " . הן דיפלומטים מערביים והן דיפלומטים 
מזרח - אירופיים אומרים , כי חרף היעדרם של קשרים רשמיים , סין רכשה טכנולוגיה 
צבאית ישראלית בשנים האחרונות . לפי דיפלומט מזרח - אירופי אחד , מומחים 
צבאיים סובייטיים נכחו במצעד צבאי סיני , וגילו להפתעתם שטנקים מקומיים , 
המבוססים על דגמים סובייטיים , מצוידים בתותחים מתוצרת ישראל . במשרד 
המייצג את האקדמיה למדעים יפעל צוות של חמישה אנשים , ישראליים וסיניים , 
בראשותו של ד"ר יוסף שלהבת , ממכון וולקני . שלא כמו נציגות האקדמיה בקהיר , 
המתמקדת בפעילות במדעי הרוח והחברה , יעסוק משרד הקישור בסין במדעי הטבע , 
ובמיוחד בחקר אזורים צחיחים , ניצול מים , טכנולוגיה , ובעיות קרקע בחקלאות . 
מנכ"ל האקדמיה הלאומית למדעים , ד"ר מאיר צדוק , ביקר בראש משלחת ישראלית 
בסין בדצמבר 98 , כדי להכין את פתיחת המשרד . צדוק אמר כי אחת הפעולות הראשונות 
שעליה סוכם באמצעות משרד הקישור היא השתלמות של קבוצת חמישה סטודנטים ישראליים 
בשפה הסינית בסין , שתתחיל באוגוסט . במקביל יבואו לארץ סטודנטים מסין , 
כדי להשתלם בעברית . משרד הקישור בסין ישמש כתובת למומחים ולמדענים מישראל 
בביקורם בסין . 
