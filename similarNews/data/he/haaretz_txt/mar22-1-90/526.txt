בודפשט ( מיוחד ל"הארץ " ) . ראש ממשלת רומניה פטרה רומן הגיע לקלוז , 
העיר הגדולה בטראנסילווניה , כדי לעמוד מקרוב על היחסים בין הרומנים וההונגרים . 
הוא דן בעיר עם ראשי האוניברסיטה המקומית . הנשיא הזמני יון אילייסקו הכריז 
בהופעה בטלוויזיה כי את זכויות היסוד שנשללו מאזרחי רומניה בימי שלטונו של 
צאושסקו ניתן להחזיר רק בהדרגה , ובאופן שווה לכולם . לדבריו , אי אפשר 
לצפות שלמיעוט ההונגרי יוענקו ללא דיחוי מלוא הזכויות , בעוד שהרומנים יקבלו 
את זכויותיהם טיפין טיפין . עוד הכריז , כי שייכותה של טראנסילווניה לרומניה 
אינה בת - מיקוח . לפני צאתו לקלוז נועד ראש הממשלה פטרה רומן עם נציגי הארגון 
הלאומני " וטרה רומנאשטה " , והבטיח להם כי הממשלה תגן על מלוא הזכויות 
של הרומנים בטראנסילווניה . נציגי ההונגרים הגיבו על אמירה זו , באמרם 
שדווקא ההונגרים הם הזקוקים להגנה על זכויותיהם . נמשכת חקירת השרפה במשרדי 
חברת התעופה ההונגרית " מאלב " בבוקרשט . מקורות משטרתיים העלו סברה כי 
האש פרצה בגלל קצר חשמלי , ואולם מנהל סניף מאלב בבוקרשט לעג ואמר : " האם 
מישהו כבר ראה קצר חשמלי השובר רהיטים ומשליך מסמכים ממגירות ? בבודפשט נמסר , 
כי מנהל המדור הבינ"ל בטלוויזיה ההונגרית אלאיוש חרודינק קיבל מכתב איום 
שבו נאמר כי תוך 27 שעות יפגעו בחייו , כנקמה על התוכניות האנטי - רומניות 
המשודרות בטלוויזיה ההונגרית . 
