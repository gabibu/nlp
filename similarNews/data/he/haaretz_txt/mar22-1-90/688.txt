לונדון ( ע"ר וע"ץ ) . בריטניה וארה"ב סיכלו אתמול קשר עיראקי להבריח 
מרעומים לנשק גרעיני לבגדאד . כך אמרו גורמים ממשלתיים בריטיים . משרד החוץ 
הבריטי הודיע , כי זימן אליו את שגריר עיראק בלונדון , עזמי שאפיק א - 
סאליחי , ומסר לו על החלטה לגרש שני אזרחים עיראקים , החשודים במעורבות 
ביצוא נשק בלתי - חוקי . שני המגורשים אינם דיפלומטים . המקורות אמרו , 
כי המרעומים , שנתפסו בנמל - התעופה הלונדוני " היתרו " , נועדו להפעיל 
כלי - נשק גרעיניים . הם הוסיפו , כי שני גברים ואשה , שיש להם קשר לדלפק 
חברת התעופה העיראקית בנמל - התעופה , נעצרו בעקבות חקירה משותפת של שלטונות 
ארה"ב ובריטניה . לדבריהם , נעצרו לפחות ארבעה חשודים נוספים בהברחה , 
בהם אזרחים בריטים , בדרום - מזרח אנגליה . מקורות בלתי - רשמיים אמרו , 
כי המרעומים , ככל הנראה מתוצרת אמריקאית , הגיעו לפני ימים ספורים מארה"ב , 
בטיסה של חברת טי - וו - אי , ואמורים היו לעשות את דרכם לעיראק במטוס 
חברת התעופה העיראקית . רשת הטלוויזיה העצמאית בבריטניה , איי - טי - וי , 
דיווחה כי אנשי המכס הבריטי תפסו את המרעומים במחסן מטענים בנמל - התעופה 
היתרו , שם הוחזקו ימים אחדים , לאחר שהגיעו מארה"ב . ארה"ב הביעה אתמול 
את דאגתה מאפשרות של חדירת נשק גרעיני למזרח - התיכון . דובר הבית הלבן , 
מרלין פיצווטר , אמר כי חקירת הפרשה החלה לפני שנה וחצי בקליפורניה . 
לדבריו , ניתנו כבר גזרי - הדין של הנאשמים , אולם לא פורסמו . " איננו 
מדברים על מרעומים המופעלים בכוח גרעיני ; מדובר בהתקן , הגורם ממש להתפוצצות 
של פצצה גרעינית " , אמר אנדרו סלייד , מעורכי השבועון הבריטי לענייני הגנה 
" גיינס דיפנס ויקלי " . לדבריו , מכשירים אלה מתוחכמים מאוד , ורק חצי 
תריסר מדינות בעולם מסוגלות לייצרם . הוא אמר עוד , כי עיראק פיתחה " כושר 
מפתיע מאוד " לייצור טילים באליסטיים , שעורר דאגה בישראל ובמערב . הביטאון 
הבריטי " מידאיסט מארקטס " כתב בחודש דצמבר האחרון , כי עיראק מנסה לייצר 
פצצת גרעין בסיוע סיני , וכי הקימה רשת חברות באירופה , הפועלות להשיג 
ציוד וידע . מומחים ישראלים העריכו , כי דרושות לעיראק חמש עד עשר שנים 
לפני שתגיע לכושר ייצור של נשק גרעיני . 
