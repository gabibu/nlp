( ע ) . קאנצלר מערב גרמניה , הלמוט קוהל , פועל בשנה האחרונה בכל מגעיו 
עם הסובייטים לשחרורו של ראול ואלנברג . על כך מסרה אתמול סוניה סוננפלד , 
מזכירת הוועד השוודי למען ראול ואלנברג הפועל בשטוקהולם . היא אמרה את 
הדברים בפגישה עם חברי האגודה למען ראול ואלנברג בבאר שבע . היא מסרה כי 
בעקבות מכתב ששלחה לקוהל , הוזמנה לפגישה עמו ובה מסר לה הקאנצלר כי הוא 
מאמין שוואלנברג חי , וכי הוא רואה עצמו מחויב לפעול לשחרורו . " אנחנו 
גרמנו לוואלנברג להגיע לכלא הסובייטי ואנחנו מחויבים לפעול לשחרורו " , אמר 
קוהל . עוד נודע שבפגישתו עם נשיא ברית המועצות , מיכאיל גורבצוב , שאל 
אותו הקאנצלר קוהל : " מדוע לא תתנו לאדם זקן זה ללכת " , ואף שאל מדוע 
אין מזמינים לביקור בבריה"ם את אנשי האגודה השוודית . בתגובה לפנייתו זו 
הוזמנו היא ומשפחתו של ואלנברג לבריה"ם . עד לאחרונה התייחסה גרמניה לפרשת 
ואלנברג כאל פרשייה שוודית - סובייטית . סוננפלד סבורה כי גורבצוב אכן אינו 
יודע מה עלה בגורלו של ואלנברג , אולם יש בק - ג - ב מי שבולם כל מאמץ למצאו . 
היא סיפרה שבמהלך ביקורם בכלא ולאדימיר הוצגו בפניהם רשימות כל מי שהיה 
כלוא במקום , ושמו של ואלנברג נפקד מהרשימות . לא נמצאו ברשימות גם שמותיהם 
של אנשים שהעידו כי ראו שם את ואלנברג , כשהיו כלואים בעצמם בכלא . ביניהם 
אזרח אמריקאי ששוחרר במסגרת חילופי מרגלים . 
