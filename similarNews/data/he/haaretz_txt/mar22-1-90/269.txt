התום , כמו השחיתות , אינם יכולים זה ללא זו . זה מושך את זו , ולהיפך , 
והגבולות נפרצים . מהו התום ? מהי השחיתות ? על כך רק מרמז הסופר הנרי 
גיימס בסיפור הרוחות המרתק " סיבוב הבורג " , שהפך בידי מייפאני פייפר לליברית 
של האופרה הקאמרית המעולה של בריטן , המכונה אצלנו " בטבעת החנק " . כותבת 
הליברית , הבמאי והמוסיקה היפה והדרמטית , מוסיפים על הרמזים המקוריים , 
אך התעלומה נשארת בעינה . להאזין ולראות אופרה זו בביצועה הנוכחי , משמע 
לחוות אמנות אנגלית במיטבה , לחיות חוויה מוסיקלית - דרמטית חזקה , מקורית 
בהתמזגותה הסגנונית והצורנית . חושבני , שבמערכה הראשונה , נותר עוד מקום 
לחשיפה נוספת של העושר המוסיקלי . אך אין ספק שמאום לא חסר למערכה השנייה . 
היו כאן שישה גיבורים הבוגרים רובין ויזל - קפסוטו ( האומנת ) וגניס צפמן 
( סוכנת הבית ) , פטר קזאראס ( המשרת המנוח ) ומנה לויט ( האומנת המנוחה ) 
, והילדים עופר גלברון ( הנער ) ורינת גבאי ( הנערה ) שזימרו ושיחקו 
כמי שחייהם תלויים להם מנגד ; והיה המנצח רודריק בריידן , ששפתו של בריטן 
נהירה לו היטב . מלאכת הבמאי חנן שניר , מעצב התפאורה והתלבושות טים ריד , 
והתאורן בריאן האריס , היו מן המושלמות שניתן למצוא בביצועים אופראיים . 
אין פלא , שהתשואות רעמו . 
