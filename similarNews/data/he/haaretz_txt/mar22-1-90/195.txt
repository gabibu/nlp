עיכובים חלו באחרונה בהנפקת אשרות כניסה לארה"ב באמצעות סוכני הנסיעות והתיירות , 
בשל עומס בקשות לקראת חג הפסח ומחסור בכוח אדם בשגרירות ארה"ב בתל - אביב . 
סוכני נסיעות התלוננו כי בשבוע האחרון הורגשה האטה בקצב הנפקת אשרות הכניסה 
לארה"ב . דרכונים הוחזרו מהקונסוליה אחרי עשרה ימים ויותר ממועד מסירתם , 
משך זמן כפול מהמקובל . לדברי סוכני הנסיעות והתיירות , מאז שנחשפה בשגרירות 
רשת מתווכים חיצונית , שפעלה בשיתוף עובדי השגרירות והנפיקה אשרות מזויפות 
תמורת תשלום , לא חזרה המערכת לתפקד ביעילות ובמהירות , כפי שפעלה קודם 
לכן . לדבריהם , לא החזירה הקונסוליה נוהל מיוחד של הנפקה מהירה של אשרות 
כניסה לארה"ב לאנשי עסקים , באמצעות משרדי הנסיעות והתיירות נוהל שבוטל 
לאחר חשיפת הרשת . הקונסוליה אף החלה להחמיר יותר בתהליך ההנפקה , הם טוענים , 
והיא , למשל , מקשה יותר בראיונות אישיים . סוכני הנסיעות והתיירות הביעו 
חשש שלקראת שיא עונת תיירות האביב והקיץ , צפויים שיבושים קשים עוד יותר 
ועיכובים ארוכים בהנפקת אשרות הכניסה לארה"ב . דובר שגרירות ארה"ב בת"א , 
דן קאופמן , אמר כי אפשר שמחסור בכוח אדם ומספר רב של פניות במרוכז לקראת 
חג הפסח , יצרו האטת - מה בהנפקת אשרות הכניסה לארה"ב בדרכונים שנמסרו באמצעות 
משרדי נסיעות ותיירות . לדבריו , הנוסעים אשר פונים אישית למשרדי הקונסוליה 
בת"א , מטופלים ונענים בו ביום ואין כל עיכובים מבחינה זו בתהליך הנפקת 
אשרות הכניסה . 
