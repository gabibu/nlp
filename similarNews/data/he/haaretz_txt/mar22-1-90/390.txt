ממשלת פולין הודיעה על נכונותה להכפיל את מספר הטיסות מוורשה לתל - אביב , 
כך התברר לאחר הודעת חברת התעופה ההונגרית " מאלב " על הפסקת הטיסות לישראל . 
עם זאת , גורמים העוסקים בנושא העלייה חוששים כי לקראת עונת התיירות הקרובה 
תתקשה ישראל לגייס אמצעי תחבורה לצורך הבאת העולים , שכן רוב חברות התעופה 
שריינו לעצמן מטוסים בטיסות לאירופה וממנה . בשיחה עם שגריר הונגריה בישראל 
הבהירו פקידים במשרד החוץ , כי ישראל אינה מקבלת את הטענה שחברת התעופה 
ההונגרית מסרבת להטיס את העולים מחשש לפעולות טרור . שר החוץ משה ארנס אמר 
אף הוא ביום ששי כי מדובר בחברת תעופה ממשלתית המקבלת את הוראותיה מהשלטונות , 
ועל כן אין לקבל את ההסבר שאנשי הצוותים של החברה מסרבים להטיס עולים לישראל . 
המגעים עם ההונגרים נתקלים בקשיים בגלל הבחירות הכלליות המתקיימות היום בהונגריה , 
ובירושלים ממתינים להרכבת הממשלה החדשה בבודפשט כדי להגביר את הלחץ לביטול 
הגזירה הן מצד ישראל והן מצד הממשל האמריקאי והמנהיגות היהודית בארה"ב . 
יו"ר ועדת העלייה והקליטה של הכנסת , ח"ך מיכאל קליינר , אמר אמש כי הוא 
משוכנע שלמרות כניעתה של חברת התעופה ההונגרית לאיומים של ארגון הגיהאד האיסלמי , 
דבר לא יעצור את העלייה מבריה"ם ו"ככל שיענו אותו כן ירבה וכן יפרוץ " . 
עם זאת הדגיש כי אין להשלים עם הפסקת טיסות השכר של " מאלב " , משום שגם 
אם אין בכך נזק ממשי לעלייה , זהו תקדים מסוכן שעלול להפוך לנגע מדבק . 
קפידבינבודפשט ( ע"ר וע"ץ ) . חברת התעופה ההונגרית " מאלב " התבצרה 
בעמדתה באשר להפסקת הטסתם של יהודי ברית - המועצות לישראל ואישרה את ההחלטה 
להפסיק את הטיסות בגלל איום הגיהאד האיסלמי . " ההחלטה הסופית נתקבלה על - 
ידי מועצת המנהלים ביום ששי ולפיה מאלב איננה רוצה להעביר מהגרים סובייטים 
לתל - אביב " , אמר מנהל השיווק של החברה , פרנק אורבאן , והוסיף : " אין 
אנו רוצים להעביר נוסעים בטיסות האלה בגלל הסכנה " . אורבאן אמר עוד , כי 
מאלב עדיין מעוניינת לעזור ליהודי בריה"ם והיא תשמח לפתוח במו"ם עם אירופלוט 
ואל על כדי לפתור את הבעייה . " ממשלת הונגריה מודרכת על - ידי שיקולים 
הומניטריים שעל יסודם הסכימה שבודפשט תהיה תחנת מעבר בדרכם של היהודים הסובייטים 
לישראל . בעמדתה זו לא חל שינוי " ; השיב שר המדינה ההונגרי אימרה פוזגאי 
על שאלת שליח " הארץ " . השר דיבר במסיבת עיתונאים המסכמת של המפלגה הסוציאליסטית 
שבראשה הוא עומד , הרצה בבחירות הנערכות היום . לדבריו , ממשלת הונגריה 
אינה שותפה להחלטת חברת התעופה " מאלב " להפסיק את הטסת העולים במטוסיה . 
" מאלב היא חברה עצמאית שהממשלה אינה יכולה להכתיב לה את החלטותיה . הממשלה 
הציעה למאלב ערובות להפעלה בטוחה של קווי הטיסה שלה אך הנהלת החברה סרבה 
ליטול על עצמה את הסיכון " , אמר . פוזגאי הביע תקווה כי בדיונים בימים 
הקרובים ניתן יהיה להניע את מאלב לשנות את דעתה . עוד קודם לכן אמר מנהל 
האגף הקונסולרי במשרד החוץ ההונגרי , אימרה סטנקוביץ , כי אין אמת בידיעה 
שהופיעה בעיתון " מאגאר הירלאף " לפיה חדלו הקונסוליות ההונגריות בבריה"ם 
להנפיק אשרות מעבר לעולים מברית המועצות . העיתון עצמו פירסם בשבת תיקון 
טעות ברוח זו . החלטתה של הנהלת מאלב שימשה נושא גם בשיחות שקיים בבודפשט 
ביומיים שחלפו ח"ך אריאל שרון . שרון בא לבודפשט לביקור פרטי על - פי הזמנת 
ההנהלה של " בנק קרדיט " ההונגרי . קפידבין פעילים בממסד היהודי בארה"ב 
וחברי קונגרס יהודיים דנו בימים האחרונים באפשרות לחזור ולהתייצב נגד מתן 
הקלות סחר לבריה"ם ולמדינות מזרח אירופה , אם יוסיפו להערים מכשולים בדרך 
יציאתם של יהודים מבריה"ם לישראל . התפתחות כזו עשויה להעיב על הפסגה המתוכננת 
בוואשינגטון , בחודש יוני , בין הנשיא גורג בוש ובין מנהיג בריה"ם מיכאיל 
גורבצוב . אם תתרחש , היא תבטא שינוי מהותי בעמדת יהודי ארה"ב כלפי השעיית 
תיקון גקסון - ואניק , אשר התקבל בקונגרס ב4791 . התיקון התנה הקלות סחר 
למדינות הגוש הסובייטי בשינוי מדיניות ההגירה שלהן . רוב מכריע של הארגונים 
היהודיים בארה"ב החליטו עוד בסוף 8891 להסיר את התנגדותם להשעיית גקסון - 
ואניק . ממשל בוש הודיע , כי לא יסתפק בפתיחה למעשה של שערי בריה"ם להגירה 
חופשית , אלא ימתין עד קבלת חוקי הגירה חדשים בסובייט העליון , לפני שימליץ 
לקונגרס על השעיית גקסון - ואניק , או על ביטולו . תהליך החקיקה במוסקווה 
נשלם והולך , וההנחה היתה שהנשיא בוש ינצל את ביקור גורבצוב , כדי להודיע 
על הסכמי סחר חדשים עם בריה"ם . הקלות סחר כבר הוענקו למדינות אחרות במזרח 
אירופה , ובכללן הונגריה . בתחילת החודש הציע הסנאטור היהודי הרפובליקאי , 
ארלן ספקטר , להתנות את השעיית גקסון - ואניק בהתרת טיסות ישירות ממוסקווה 
לתל - אביב . אולם , ששה משמונת הסנאטורים היהודיים התנגדו להצעה , יחד 
עם הממסד היהודי ושגרירות ישראל בוואשינגטון . החשש היה , שניסיון להעמיד 
הצעה כזו להצבעה בסנאט יעורר מחלוקת לא נחוצה , יכעיס את הסובייטים , ויפגע 
בעניין שלשמו הועלתה ההצעה . במהלך השבוע שעבר אמרו כמה ממתנגדי הצעת ספקטר , 
כי אם יתברר שהסובייטים מגבילים יציאת יהודים , ואם יעמדו ההונגרים בהגבלות 
שהטילו , לא תהיה להם ברירה אלא לחזור ולשקול את עמדתם . ביום ה שעבר נפגשו 
משלחות של הממסד היהודי עם שגריר בריה"ם בוואשינגטון , ועם מיופה הכוח בשגרירות 
הונגריה . מנכ"ל ועידת הנשיאים של הארגונים היהודיים , מלקולם הונלאיין , 
אמר ביום ו , כי " הפגישה עם ההונגרים היתה עלובה . לא זו בלבד שהם אישרו 
את הידיעות על איסור טיסות השכר , אלא הודיעו כי יהודים לא יורשו לעלות 
על טיסות רגילות " . מסר מבטיח קצת יותר שמעו היהודים משגריר בריה"ם , יורי 
דובינין . " לסובייטים " , אמר הונלאיין , " היתה הודעה מוכנה מראש ממשרד 
החוץ ומן המכס . היו בה שלושה מרכיבים . ראשון : החלטת חברת התעופה ההונגרית 
היא עניין הונגרי , לא סובייטי ; שני : בריה"ם עצמה לא תשנה את מדיניות 
פתיחת השערים שלה ; שלישי : ראש המכס הסובייטי מודיע , כי דיווחים על 
קשיים בהוצאת מטענים אישיים אינם נכונים , ויהודים יוצאים לא ייתקלו בבעיות " . 
ביום ו סעד שגריר ישראל בוואשינגטון , משה ארד , בחברת סגן מזכיר המדינה , 
לורנס איגלברגר . במרכז ארוחת הצהריים עמדו החלטת הונגריה ועתיד הערבויות 
האמריקאיות להלוואות לצורך שיכון עולי בריה"ם . ארד אמר אחרי הפגישה , 
שארכה כשעה וחצי , שהוא השתכנע , כי " ארה"ב תעשה כל מאמץ לסייע " בפתרון 
שתי הבעיות . הוא נמנע מלהרחיב . הן פעילים יהודיים והן דיפלומטים ישראליים 
מניחים , שהמגעים עם הונגריה יתעכבו , או שתועלתם תהיה מוגבלת , לרגל 
הבחירות המתקיימות שם היום . אשר לשאלת הערבויות הבנקאיות , דיפלומטים 
ישראליים מאמינים , כי יהיה ניתן להגיע בימים הקרובים לנוסחה מוסכמת , 
שתניח את דעת האמריקאים . ארה"ב רוצה ביטחונות מישראל , שכספי ההלוואות 
אשר יבואו מבנקים פרטיים , בערבות הממשלה בוואשינגטון לא ינוצלו מעבר 
לקו הירוק . האמריקאים אינם מסתפקים בהבטחה כללית בעניין הזה , מן הסוג 
שישראל משמיעה תמורת המענק הכלכלי השנתי של ארה"ב , ולפי הדיפלומטים הם 
רוצים " משהו ספציפי יותר " . לוח הזמנים של הקונגרס מחייב הסכמה על נוסחה 
כזו בהקדם האפשרי , באשר פעולת החקיקה בעניין תושלם כנראה בתחילת אפריל , 
כאשר ייצא הקונגרס לפגרת האביב שלו . 
