שרי האנרגיה והאוצר משה שחל ושמעון פרס , ביצעו ערב נפילת הממשלה מחטף נוסף , 
כאשר חתמו על הארכת מינויו הקצר והזמני של יו"ר מועצת המנהלים של חברת החשמל 
הד"ר אהוד קופמן , שאמור היה להסתיים בסוף מארס , עד סוף דצמבר . החלטה 
זו היא בנוסף למחטף , שעליו פורסם לראשונה ב"הארץ " , בקשר לכינוסה החפוז 
של מועצת המנהלים של בתי - הזיקוק כדי לבחור במנכ"ל משרד האנרגיה , ד"ר 
נתן ארד ליו"ר מועצת המנהלים של בתי - הזיקוק . הד"ר קופמן , הנמנה על אנשי 
חוג הכפר הירוק במפלגת העבודה נחשב למקורבו של יוסי ביילין . הוא מונה בינואר 
ליו"ר פעיל של חברת החשמל עד סוף מארס , והיה אמור להתמנות למנכ"ל החדש 
של משרד האנרגיה . ערב סיום תפקידיהם של שרי האוצר והאנרגיה , ומשהיה ברור 
שקופמן לא יתמנה למנכ"ל האנרגיה , החליטו השרים להאריך בדחיפות את מינויו 
ליו"ר פעיל בחברת החשמל . ההחלטה נשמרת מאז בסוד . כפי שנודע ל"הארץ " 
נתעוררו ספקות סביב הכשרות החוקית של מינוי קופמן ליו"ר פעיל עד סוף דצמבר . 
סופר " הארץ " מציין כי נתעוררו גם ספקות מסוימים בקשר להמשך מילוי תפקידו 
של הד"ר ארד כיו"ר בתי הזקוק , אם ולאחר שיתפטר מתפקידו כמנכ"ל משרד האנרגיה . 
