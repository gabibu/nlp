מוסקווה ( ע"ר ) . נשיא בריה"ם , מיכאיל גורבצוב , הורה אמש לאזרחי 
ליטא למסור את כל כלי הנשק שברשותם , והכריז על הגבלות תקיפות ביותר בתחום 
האשרות ובדיקות הגבול , במסגרת הצעדים נגד הכרזת העצמאות של הרפובליקה הבאלטית . 
צווים אלו , שפורסמו בהתאם לסמכויות החדשות שהוענקו לגורבצוב בשבוע שעבר , 
ניתנו יומיים לאחר שההנהגה החדשה של ליטא התעלמה מהוראת הקרמלין לבטל את 
הכרזת העצמאות ולשוב לחיק המדינה הסובייטית . במבוא לצו הנשיאותי נאמר , 
כי שלטונות ליטא ממשיכים לאשר חוקים " הפוגעים בזכויות של האזרחים הסובייטיים 
ובריבונותה של בריה"ם " . הצו קורא לכוחות הגבול של הק - ג - ב , לנקוט את 
הצעדים הדרושים כדי להגביר את ההגנה על הגבול בין בריה"ם וליטא . צו הנשיא 
אוסר מכירת נשק למטרות ציד , ומורה לכל האזרחים בליטא להסגיר את כלי הנשק 
" לשם איחסון זמני " על ידי משרד הפנים . " משרד הפנים הסובייטי מוסמך , 
במקרה של סירוב להסגיר כלי נשק כאלה , להחרים אותם בכוח " , נאמר בצו . 
מנהיגים בכירים של ליטא , כולל הנשיא לנדסברגיס , הוקיעו את הצווים של 
גורבצוב , במסיבת עיתונאים מיוחדת שכונסה בווילנה . " אם זו איננה תוקפנות , 
מהי תוקפנות ? " , אמר אלגימאנטאס צקואוליס , מנהיג בכיר של התנועה הלאומנית 
העממית " סאיודיס " , שזכתה בחודש שעבר בנצחון מוחץ בבחירות לפרלמנט הרפובליקה . 
חבר הפרלמנט איינטאנאטיס אמר כי ליטא , שהכריזה על עצמאותה ב11 במארס , 
איננה צריכה לכבד את החוק , אם הוא אושר על ידי הפרלמנט הסובייטי . " חוק 
זה איננו נוגע לנו . אנו כבר פרשנו " , הכריז . 
