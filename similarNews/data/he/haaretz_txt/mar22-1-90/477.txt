האסיפה הכללית של אירגון המאמנים שנועדה לבחור אמש יו"ר והנהלה חדשה לאירגון 
התפוצצה לאחר כמה שעות של דיון סוער שהיה מלווה בהתפרצויות ובצעקות . מול 
היו"ר עמנואל שפר , שביקש להיבחר מחדש לתפקידו , התייצבה אופוזיציה צעקנית 
בהנהגת מאמני הנבחרות הצעירות שלמה שרף , אמנון רז ושלומי אדרי . הטיעון 
העיקרי של מתנגדי שפר היה , כי יו"ר אירגון המאמנים היה מעורב בהחתמת המאמן 
הפולני וויטאק לאזארק להפועל כפר סבא , ובכך קיפח את פרנסתו של המאמן אברהם 
מרצינסקי שנשא דברים נרגשים בגנות הדחתו לטובת לאזארק . היו"ר שפר הודיע , 
כי הוא מחזיק בידיו תצהיר בשבועה של לאזארק , לפיו לא היתה לשפר כל מעורבות 
שהיא בהחתמתו בכפר סבא . " הכרתי את לאזארק יומיים לאחר שהגיע לישראל " , 
אמר שפר בהתרגשות , תוך שהדגיש בנאומו את הישגי אירגון המאמנים בתקופת 
כהונתו . תוך כדי האסיפה הכללית התגבשו שני מחנות קולניים . אחד תמך בעמנואל 
שפר להמשך כהונה כיו"ר אירגון המאמנים והשני הציע להעמיד בראש האירגון את 
המאמן הוותיק יוסף מירמוביץ . כאשר הגיע מועד הבחירות הציע יו"ר האסיפה אברהם 
מזרחי שינוי בצורת הבחירה : במקום לבחור 7 חברים להנהלה , הציע לבחור את 
יו"ר האיגוד בהצבעה נפרדת ואת חברי ההנהלה בנפרד . פרצה מהומה , מירמוביץ 
הודיע כי הוא מסיר מועמדותו , מתנגדי שפר דרשו להעמיד הצעה זו להצבעה . 
כאשר ההצעה נפלה , החליט היו"ר לסיים את האסיפה אחרי שקבע , כי הבחירות 
ליו"ר האיגוד ולהנהלה ייערכו בעוד חודש . 
