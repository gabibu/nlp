זה זמן רב מספק מרכז הפועל הרבה יותר כותרות בתחום הסקאנדלים מאשר במיגזר 
ההצלחות הספורטיוויות . מעט מאד נחת במגרש , באולם , במסלול , בבריכה ; 
הרבה מאד עגמת נפש בבנק , בניהול , בדו"ח המבקר , בדעת הקהל . הגיע הזמן 
שגם מרכז הפועל יעבור התרעננות חיונית וטלטלה רצינית . המיבנה מיושן , 
אנאכרוניסטי , דוגמא לחוסר שליטה וניהול לקוי . מצד אחד מרכז הפועל אינו 
שולט על סניפיו , ואין לו יד ורגל במתרחש בהם . לא מרכז הפועל ממנה את 
מזכירי הסניפים , ולא מרכז הפועל יכול לשלוט על ניהולם הפינאנסי . כמעט 
כל מזכיר מועצת פועלים הישר בעיניו יעשה . האנומליה בצורת קיומו ותיפקודו 
של מרכז הפועל כמעט מושלמת . לא רק שמרכז הפועל לא שולט על הכפופים לו ; 
הוא גם לא נשלט על ידי הממונים עליו . וכאשר מזכ"ל ההסתדרות ישראל קיסר 
רוצה לבצע שינוי במעמד הפועל ובהרכב הנהגתו , הוא נתקל בהתנגדות נחרצת ומגלה , 
כי אינו שולט על הענק הספורטיווי המתפקד כאילו הוא עצמאי בשטח . , לא 
שולט על הכפופים לו ולא נשלט על ידי הממונים עליו . אלה נהלים לקויים ובלתי 
מתקבלים על הדעת , המצדיקים בהחלט שינויים מידיים בתחום המינהל והאירגון 
של מרכז הפועל . כאילו לא די בכל אלה , התנפח מרכז הפועל ושמן עם השנים . 
הוא מתפעל מנגנון מנופח ובזבזן שלעתים קרובות מדי נדמה , כאילו הוא מתפקד 
כמשרד נסיעות וטיולים , כאשר תשומת לב מופרזת , משאבים יקרים ואמצעים רבים 
ממוקדים ומופנים לתחום העסקנות הבין לאומית . מי צריך את כל זה ? על כן 
יש הרבה סיבות מוצדקות , אף חיוניות , לבצע מהלך מתבקש לשינוי דמותו ומיבנהו 
של הענק הספורטיווי המוביל בישראל . אלא שבדרך לביצוע השינוי המתבקש עשתה 
צמרת ההסתדרות כמעט את כל הטעויות האפשריות , עד כי ראשי הפועל מצטיירים 
עתה בציבור כחבורת עסקנים תמימה שחורשי רעתם באים עליהם לפרקם על לא עוול 
בכפם . אם מציגים את ההתמוטטות הכספית של סניפי הפועל כגורם העיקרי , שבגללו 
עולה הצורך להדיח את מזכ"ל מרכז הפועל יצחק אופק , אזי מחטיאים את המטרה ; 
בבחינת החתול הולך להעניש את השמנת . צודק מזכ"ל הפועל כשהוא שואל במה הוא 
אחראי להתמוטטות הפועל תל אביב , למשל , כאשר המינויים של אלי מילר וחבורתו 
שגרמו לכך נעשו בידי מזכיר מועצת פועלי תל אביב טדי קאופמן שנתן לו חסותו . 
להתמוטטות הכספית של יתר סניפי הפועל אבות רבים , ויהיה זה בלתי הוגן לנסות 
להטיח את כל האשמה רק בפניו של מזכ"ל הפועל . אם יש גם לו חלק בהתמוטטות 
הזו , ודאי שאינה גדולה ואינה רבה מאחריותו של מחזיק תיק הפועל בהסתדרות 
יעקב ישי ; או מאחריותם של ראשי מועצות פועלים ועוד כמה אלמנטים הסתדרותיים , 
השומרים עתה מרחק ועוקבים אחר הניסיון להטיל את כל הביזיון והכישלון הזה 
אך ורק לפיתחו של המזכל הפועל . שנים רבות מתריע אופק , כי המיבנה הזה של 
הפועל בלתי אפשרי ולא ניתן לניהול . שנים רבות הוא זועק , כי סניפי הפועל 
ומזכיריו חייבים להיות כפופים למזכ"ל הפועל , כדי שתהיה לו עליהם שליטה 
מינימלית ואפשרות פיקוח חיונית . שנים רבות טענותיו הצודקות לא זכו לתגובה , 
ועתה מאשימים אותו בלבד בקאטסטרופה . מחזיק תיק הפועל בהסתדרות מתנער מהאחריות 
המיניסטריאלית שלו במצח נחושה ורוחץ בניקיון כפיו . אין ספק שצריך לשנות 
את מיבנה מרכז הפועל ואת צורת תיפקודו . אבל במקרה הספציפי של ההתמוטטות 
הפינאנסית של סניפי הפועל מצא המזכ"ל ישראל קיסר את הקרבן הלא נכון . 
