תרעומת בין סוכני נסיעות ותיירות על מינוי מזכ"ל חדש להתאחדות סוכני הנסיעות 
והתיירות , ללא ביצוע מכרז או פניה לגורמים נוספים בענף להגשת מועמדותם 
לתפקיד הבכיר . אתמול פורסם , כי דני כרוסט , בעל משרד הנסיעות אדיב טורס 
בנתניה , התמנה למזכ"ל החדש של ארגון הגג של סוכני הנסיעות והתיירות , 
במקומו של פנחס מולד , שפרש לאחר 72 שנות תפקיד . סוכני נסיעות ותיירות 
הביעו התמרמרות על הדרך בה מונה המזכ"ל החדש . לטענתם , לא נעשתה כל פנייה 
לגורמי הענף , כדי שמי מהם יציג אולי את מועמדותו לתפקיד . לטענת אותם 
סוכני נסיעות ותיירות , יש לכאורה טעם לפגם מבחינה ציבורית למינוי מזכ"ל 
ללא קיומו של מכרז כלשהו . לדבריהם מגוחך הצעד שנועד לשמור לכאורה על טוהר 
המידות של המועמד לתפקיד , שנדרש כתנאי לקבלתו , להשתחרר מבעלותו על משרד 
הנסיעות והתיירות שבבעלותו . שכן אשתו שותפה מלאה למשרד הנסיעות והיא תמשיך 
למעשה בתפעולו . אותם גורמים הצביעו על ניגוד אנטרסים לכאורה ועל אפשרות 
של ניצול מידע פנימי ומעמדו של המזכ"ל החדש לקידום ענייניו הפרטיים של משרד 
הנסיעות של אשתו . דני כרוסט דחה , בתגובה , את טענות המקטרגים נגד דרך 
וצורת מינויו לתפקיד המזכ"ל החדש . לדבריו , עומד מינויו בכל הקריטריונים 
התחוקתיים - תקנוניים והמנהלתיים התקינים של התאחדות סוכני הנסיעות והתיירות . 
חוות דעת משפטית בלתי תלויה שהוגשה לדבריו בנושא , תמכה באפשרות מינויו 
לתפקיד החדש . לדברי כרוסט אף המזכ"ל שפרש , פנחס מולד , התמנה בזמנו בצורה 
דומה , לאחר שיו"ר התאחדות סוכני הנסיעות והתיירות דאז , גרשון מגון , 
הרחיק מהתפקיד את המזכ"ל שקדם לו . יו"ר הנהלת לשכת מארגני תיירות נכנסת 
בהתאחדות , אבי פרידמן , אמר בתגובה כי אם היה מישהו בענף הנסיעות שהיה 
מוכן לקחת על עצמו את התפקיד האחראי , היה " מוריד לפניו את הכובע " . 
לדברי פרידמן היה צורך לקחת אדם אשר מתמצא היטב בתחלואיו של ענף הנסיעות . 
