בבית הדין הצבאי של פיקוד הדרום נגזרו אתמול עונשים חמורים על מ"ף בחטיבת 
גבעתי ועל סגנו , שהורשעו בהנחת רימון בחדרה של פקידת החטיבה . הרימון 
התפוצץ וגרם לפציעתו של המ"ף . המ"ף וסגנו טענו , כי מדובר בהלצה . בית 
הדין הצבאי של פיקוד הדרום קבע בגזר הדין כי מדובר במעשה חמור , וגזר על 
שני הקצינים עונשי מאסר של ששה חודשים בפועל , והורדה לדרגת טוראי . שני 
הקצינים הודחו מתפקידיהם בחטיבת גבעתי . על פי כתב האישום , שני הנאשמים 
סגן בני אהרוני וסגן גור שרור הפעילו את רימון הרסס ב51 בינואר השנה , 
באחד הבסיסים של חטיבת גבעתי . סגן שרור מסר לסגן אהרוני מנגנון של רימון 
אינרטי , וזה חיברו לרימון רסס , שהיה מונח על שולחנו . שני הנאשמים הלכו 
לעבר חדר בו ישנה פקידת החטיבה , רב"ט מיכל מגדל . שרור עמד בפתח החדר , 
ואהרוני הניח את הרימון במרכז החדר , וכיסה אותו בדלי . הרימון הונח במרחק 
כשני מטרים ממיטת הפקידה . השניים הפעילו את מנגנון הרימון , שהתפוצץ בחדר . 
אהרוני נפצע , ורק בנס לא נפצעו הפקידה והקצין הנוסף . שני הקצינים הואשמו 
בשימוש בלתי חוקי בנשק , ובהתנהגות בלתי הולמת . התובע הצבאי , סרן שלמה 
נסים , טען בבית הדין הצבאי כי מדובר הנאשמים סיכנו את חיי הפקידה . באחרונה 
אירע מקרה דומה באותה חטיבה , כאשר סמל השליך רימון לעבר חיילים . התובע 
הצבאי ביקש להרשיע את שני הקצינים מחטיבת גבעתי , ולהוריד אותם לדרגת טוראי . 
נשיא בית הדין הצבאי של פיקוד הדרום , אל"ם עמנואל גרוס , קיבל את טענת 
התובע . הוא קבע כי הנאשמים אינם ראויים לשמש כמפקדים בצה"ל , נוכח מעשיהם 
החמורים . הקצינים יערערו כנראה על חומרת העונש . 
