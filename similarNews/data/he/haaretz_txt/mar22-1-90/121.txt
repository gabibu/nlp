" סיעות השמאל , המבקשות להצטרף לממשלה בראשות פרס רץ , מפם ושינוי 
הקימו אתמול בלוק של עשרה חברי - כנסת , ובכוונתן להגיש למפלגת העבודה רשימה 
משותפת של תביעות בתחום האידיאולוגי ובתחום חלוקת התיקים בממשלה . בימים 
האחרונים התנהלו מגעים בין ראשי שלוש הסיעות , ואתמול בצהריים נפגשו במשכן 
הכנסת אמנון רובינשטיין , יוסי שריד ויאיר צבן , והחליטו רשמית על הקמת 
הגוש המשותף , בהנחה שרשימת דרישות מתואמת ומלוכדת תיאלץ את מפלגת העבודה 
להיענות לה . בלוק השמאל החדש החליט אתמול , כשלב ראשון , להקים שני צוותים 
לגיבוש התביעות ממפלגת העבודה . צוות אחד , שיתרכז בנושא האידיאולוגי , 
התבקש להכין פרוגרמה בנושאי חוץ וביטחון , דת ומדינה , וזכויות האדם , 
המקובלת על שלוש התנועות . בצוות זה חברים רובינשטיין , שריד וצבן . הצוות 
השני יעסוק בדרישות הפרסונליות ובתביעות לחלוקת התיקים בממשלה . הכוונה 
היא להציג למפלגת העבודה תביעות מתואמות מראש בנושא זה . בצוות זה חברים 
חיים אורון , אברהם פורז ורן כהן . 
