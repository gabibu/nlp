דאגה רבה שוררת מזה ימים אחדים ברשות שמורות הטבע , לגורלם של 13 קינוני 
נשרים , הנמצאים עתה בשיאם בערוצי שמורות הטבע של נחל גמלא ודליות בגולן . 
החשש לתוצאות הקינונים , שהשנה הגיעו למספר שיא של 13 , התעורר אצל אנשי 
הטבע וקהל הצפרים בעקבות תרגיל של צה"ל , שבמהלכו טסו מסוקים בתוך הערוצים 
של נחלי גמלא ודליות , תוך שגרמו לבהלה רבה אצל הנשרים המקננים . מרשות 
השמורות נמסר , כי טיסת המסוקים מהווה הפרה של תיאומים שנעשו ערב התרגיל 
עם אנשי חיל האוויר , שיימנעו מטיסה באזור זה , שבו עתה עונת הקינונים 
בשיאה . ערוץ נחל גמלא נחשב ל"מצדה " של העופות הדורסים ברמת הגולן . מתצפיות 
שנעשו על ידי אנשי הטבע לאחר טיסת המסוקים התברר כי לפחות שניים מאתרי הקינון 
ננטשו על ידי הנשרים . את ממדיו האמיתיים של הנזק שנגרם ניתן יהיה להעריך 
רק לאחר בקיעת הביצים בקינונים השונים . 
