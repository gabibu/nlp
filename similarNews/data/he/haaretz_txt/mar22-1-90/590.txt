מאוחר לבקש מהם לעשות חשבון נפש של הרגע האחרון . אמנם קשה כעת לחדול לשעה 
קלה , או אפילו פחות מזה , ממחול החיזורים אחרי שותפים פוטנציאליים לתפיסת 
השלטון , כדי להתבונן במתרחש במשק . ובכל זאת , לא פסה התקווה שנותר שביב 
של מצפון בלבם של הפוליטיקאים . מה שמתחולל בשבועות האחרונים בתחום הכלכלי 
הוא התפרקות כללית של כל המסגרות . התחיל בכך שמעון פרס שחתם ערב הסתלקותו 
מהאוצר על הסכם כניעה להסתדרות . ואין זה משנה אם הוויתורים לקרנות הפנסיה 
ולקופת חולים יעלו למשק מיליארד ש"ח או חצי מיליארד . מה שחשוב הוא שנעשה 
כאן שוד של קופת הציבור . אבל זו היתה רק ההתחלה . לא חלפו אלא ימים מעטים 
והממשלה אישרה מה שמכונה " תיקון שחיקת התקציבים של החינוך החרדי והדתי " , 
בסך כ041 מיליון ש"ח . במקביל כבר שולחים ידיים לכיסי הציבור כדי לממן 
את גירעונותיהן של המפלגות . ואם לא די בכך , החלו הפוליטיקאים לכרסם בתקציב 
המדינה עצמו , ובכל הרפורמות הקשורות בו . את הרפורמה במס לא מתכוונים 
לבצע במלואה , את קצבת הילד השני לא חושבים לקצץ , את תשלום ההורים בעד 
יום לימודים ארוך לא רוצים להנהיג . וההסתדרות , מצידה , אינה טומנת ידה 
בצלחת ומנצלת את העדרו של פרס מהאוצר כדי לדרוש הפרדה בין המו"ם על השכר 
לבין המו"ם על יישום המלצות דו"ח זוסמן . אי אפשר להתנער מהתחושה שהפוליטיקאים 
פתחו באורגיה של הרס . מי שהגדיל לעשות השבוע היתה הממשלה . השר נסים הציע 
לה לדחות את הרפורמה ביבוא הבשר הקפוא בחצי שנה , כדי לתת לכנסת שהות לחוקק 
את החוק למניעת הונאה בכשרות , אבל הממשלה לא דחתה את הרפורמה . היא פשוט 
ביטלה אותה . נראה שהפוליטיקאים בטוחים שציבור בוחריהם לא ינטוש אותם למרות 
הכל . מן הסתם הם מסתמכים על העובדה שכל המפלגות , או כמעט כולן , משתתפות 
בביזה השיטתית של המשק . ובכל זאת , שעות מעטות לפני אישור התקציב , מותר 
לקוות שנבחרי העם יבינו כי בעצם הם בוזזים את עצמם . 
