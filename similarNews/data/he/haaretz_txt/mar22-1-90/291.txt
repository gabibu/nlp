כותרת הדוקרנית כלשהו לא נתכוונתי לעקוץ את הספר המצוין הזה כי אם להבליט 
שהספר הקרוי " אתיקה ורפואה " הוא קורס בפילוסופיה ולא ברפואה , אבל המזרק 
הפילוסופי דוגם נקודות שונות ורבות בתחום הרפואה והספר כולו רלוואנטי למקצוע 
הזה . ואם פילוסופיה , התעוררה בי תמיהת מה : כלום אפשר להזכיר לקורא 
ההדיוט אגב אורחא איזה עיקרון ממשנתו של קאנט ( הוא כמובן לא הפילוסוף המקיף 
היחיד הנזכר בספר ) , והקורא יבין אל נכון במה הכתוב מדבר ? תמיהתי גברה 
שבעתיים כאשר תוך כדי קריאה בטקסט השוטף והבהיר לא היתה לי כלל הרגשה שחסר 
כאן משהו להבנתי . ואולי שמץ גניבת - דעת הוא מחיר שמשלמת בעל כורחה כל 
פופולאריזציה , ולוא הטובה ביותר . מכל מקום , הקורא שאינו מסתפק בלימוד 
התורה על רגל אחת יכול להיעזר במראי מקומות שבסופי הפרקים , וללכת ללמוד . 
סיוג אחר של תחום הקורס מציין המחבר עצמו ב"פתח - דבר " : " הקורא ייווכח 
עד מהרה , שהעניין העומד מאחורי אופיין הניתוחי של הסוגיות השונות באתיקה 
רפואית בספר זה הוא פילוסופי יותר מאשר מעשי . אין בו כל יומרה לפתור דילמות 
מוסריות בוערות , להציע לרופא כיצד להתנהג או להציע לחברה כיצד להסדיר מבחינה 
משפטית את החיים הרפואיים שבה " ( עם 11 ) . ב"פתח - דבר " מציין המחבר 
( בעם 8 ) בלבול מסוים הרווח בין שני מושגים : האחד " אתיקה " במובן 
של תורת מוסר , והשני , אתיקה במובן של אטיקט , מלה הדומה רק דמיון פונטי 
לאתיקה במובן הראשון , ובמלים אחרות : " אותה מערכת של כללי התנהגות קונוונציונליים . 
. . המכוונת באופן פנימי את ההתנהגות המקצועית , כגון האיסור על רופא 
לבקר את רמתו המקצועית של רופא אחר בפני פציינט , האיסור על רופא להעיד 
נגד קולגה שלו בבית - משפט , או המגבלות על תחרות עם רופאים אחרים באמצעות 
פרסום פומבי של שירותי רפואה " . אולי לתחום החורג הזה דווקא שייכת אחת מחוויות 
בית - החולים שאתרע מזלי לחוות בתקופה האחרונה , אך דומני שיש בה עניין 
כללי המצדיק לספרה בהזדמנות זו : אושפזתי במחלקה פנימית , ולמחרת בבוקר 
היה ביקור רופאים . אחד הרופאים הזוטרים מישש את בטני וטען שהוא חש בטחול 
מוגדל . אחר כך מישש מנהל המחלקה וטען שאין הוא חש בכל הגדלה . בזאת נפתרה 
הבעיה , ואיש מכל הסגל שנאסף סביב ( כולל אותו רופא שחש מה שאמר תחילה ) 
שוב לא הביע דיעה אחרת . ייתכן שכך נדחתה אבחנת מחלתי בשבועיים גורליים . 
ובכן אני מסכים שהבעיה המתעוררת כאן היא לא פילוסופית . אולי היא פסיכולוגית , 
והכללת בעיות כאלה בקורס שלפנינו היתה הופכת אותו לתלת - דיסציפלינארי . 
. . אבל נחזור לספר עצמו . הפרק הראשון שמו " קדמה טכנולוגית ומבוכה 
מוסרית " , והוא מדבר בעדו . בחלקו הראשון מובאת שבועת היפוקראטס המפורסמת , 
ודומני שזו הסטייה היחידה של הספר לתולדות הרפואה , מקצוע קרוב לנושא האמיתי 
של הספר , אך נבדל ממנו בהחלט . הפרק השני קרוי " נקמת הרפואה " , והוא 
סובב סביב הביקורת החריפה על הרפואה המודרנית של איוואן איליץ וגם דברי מישל 
פק , הידוע יותר בביקורתו על רפואת הנפש , עניין שהמחבר נוגע בו בפרק אחר . 
מדברי איליץ אביא כאן מובאה אחרונה מן הספר : " במקום באמצעים המסורתיים 
להתגברות על כאב , בדרך של התעלמות , תפילה , התאפקות , צידוק הדין או 
סובלנות , מוסר האדם המודרני את עצמו בידי הרופא על מנת שיבטל את תחושת 
הכאב , ולוא במחיר טשטוש מודעותו , ירידה ברמת תפקודו , סיכון בריאותו 
או ויתור על אינטנסיוויות החיים והאוטונומיה שלו . כך הפכנו ליצורים מפונקים 
יותר , בעלי סף כאב נמוך " ( עם 72 ) . דומני שבפרק זה אפשר לשלב חוויה 
אישית נוספת שלי מבית - החולים , וזו תהיה התערבותי האישית האחרונה . מקץ 
אשפוז בבידוד מוחלט בגדר חוסר אונים של המערכת החיסונית נשלחתי לצילום ריאות . 
ישבתי שם בין עוד חולים רבים , שמקצתם השתעלו קשות , וכשנוכחתי שאין תזוזה 
נכנסתי לחדרי הצילום והתברר לי שהרנטגנאים יצאו להפסקה לאורך זמן לא ידוע 
לי . מסקנתי היתה שמוטב לדחות את הבדיקה ולא להסתכן בהדבקה , אבל כשחזרתי 
התגובה היתה התקפת זעם של האחות הראשית איך העזתי לא למלא את פקודתה , 
והרופא החרה החזיק אחריה . . . שם הפרק השלישי " לחיות או לא לחיות " , 
ועניינו בעיות ההתאבדות ויחס הרפואה לניסיונות לבצעה . בפרק הרביעי הקרוי 
" המתת חסד או רצח מתוך רחמים " מצאתי ניסוח אחד שאינו מחוור לי : " המתה 
אקטיווית כרוכה בפעולה פיסית , כגון הזרקת סם או ניתוק ממכשירי החייאה . 
. . המוות בהמתה פאסיווית הוא תולדה של הימנעות אי מתן תרופה , החלטה 
לא לנתח , שלילת מזון או מיס " ( עם 64 ) . לא הבנתי מדוע הניתוק ממכשירי 
החייאה צריך לפי ההקשר הזה להיחשב להמתה אקטיווית . חבל שבפרק על ניסויים 
רפואיים בבני אדם לא הרשה המחבר לעצמו קצת סטייה לתולדות הרפואה . אילו 
היה עושה כך , היה יכול לספר אחת מן האפופיאות הגדולות של חוקרי רפואה שסיכנו 
את חייהם בניסויים על עצמם , כמו למשל הפרשה המרתקת של גילוי אופן ההעברה 
של הקדחת הצהובה . בעיה גדולה נוספת שאינה נזכרת בספר והיתה יכולה להתקשר 
לפרק הזה היא בעיית הניסויים בבעלי - חיים לצורך הרפואה . אף מי שיטען כי 
אין היא בתחום האתיקה הרפואית , יסכים שזו בעיה אתית שיש לה זיקה הדוקה 
לרפואה . כי מול הגישה התועלתנית המסבירה את היתרון המחקרי שבניסויים בבעלי 
חיים , ניצב רגש מוסרי בסיסי הרבה יותר מאתיקה של רופא . בימי השואה הותר 
דמם של " נחותי הגזע " והיו רופאים שקפצו על ההזדמנות לעשות בהם ניסויים , 
ואילו כיום , כאשר זכויותיו של האדם מוגנות במידה רבה , פונים הנסיינים 
פונים אל הקבוצה הלא מוגנת בעלי החיים האחרים . מאות מליונים של בעלי חיים 
מגיעים מדי שנה למעבדות המחקר , אל גורל מזעזע של עינויים קשים ממוות , 
שרק הדים מהפכי - קרביים שלהם מגיעים לפעמים לאוזני הציבור . קיים , אם 
כן , מקלט בחברתנו , שבו אפשר להתעלל , להרוג , לטבוח ולענות יצורים 
חיים וממסד גדוש כספי ציבור ואמונו המגן עליו מחשיפה והתערבות . נגד ממסד 
זה ניצב קומץ ארגונים של משוגעים לדבר ( ואזכיר אחד הפועל בארץ , עמותת 
" חיים לבעלי חיים " ) . אולם קולם אינו נשמע כמעט . הרגישות לסבל הזולת 
באשר הוא אח , בן - דוד או שאר בשר שנפרד בקדמת האבולוציה טרם נאחזה אחיזה 
איתנה במערכת השיקולים שלנו . תיקון המעוות הזה נחוץ לא רק לרווחתו של איזה 
קוף ; זו היא מלחמתו של האדם על צלמו , המבצבץ שוב ושוב , ולמרות כל ה"קדמה " , 
כצלם של שטן . הפרק האחרון נקרא " חקיקה או אמון " . עם קריאתו עלה בי 
ההרהור שאם אמנם צריך להביא רופא פתולוג מחוץ - לארץ כדי שתיוודע האמת על 
סיבת המוות של אדם ( ולוא אדם שנחקר ברצועת עזה ) , סימן שמשהו רקוב בארץ - 
ישראל . אני מציין לשבח את סגנון הכפר וגם ההגהה טובה מאוד , אם כי ניכרת 
בה תופעה שכיחה של התעייפות ככל שמתקרבים לסוף . ועוד הערה חשובה בהקשר 
הזה : לאורך הספר חוזר השימוש במלה " אבחנה " במקום " הבחנה " , וזה 
לא נסבל בספר שרקעו הרפואה , שהרי כבר הוסכם ונקבע ש"אבחנה " ( באלף ) 
משמעה דיאגנוזה . הערה נוספת : בכמה מהצעות הקריאה שבסופי הפרקים נכללים 
ספרים מתורגמים בלי ציון שם המתרגם . 
