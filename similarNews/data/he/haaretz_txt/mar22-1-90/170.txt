עוד כולנו משקיפים , קצת בתדהמה קצת בבושה , על סחר - הסוסים המגעיל המלווה 
את נפילתה של ממשלת האחדות ומעשה המרכבה נעלם מעינינו האירוע היותר דרמטי , 
אולי ההיסטורי , המתרחש מתחת לאפנו ממש בחיי המדינה : התיקו הלאומי מת . 
אולי הוא עוד לא יודע על כך . אבל הוא מת . מת ! גם במישור המפלגתי וגם 
בתודעה הציבורית . נשבר לפוליטיקאים משלטון שהפילוסופיה שלו הוא תיקו . 
אני מאמין שגם נשבר לעם . וזו חדשה טובה מאוד . מותו של התיקו מתבטא בכמה 
דברים : קודם כל , בעצם הפלתה של ממשלת האחדות . המתכון הזה שנוסה חמש 
שנים , איפשר לכולם להיות צמודים לקערת השלטון אך שירת בעיקר את הליכוד . 
שמעון פרס ריפא להם את הכלכלה שהם הרסו כששלטו לבדם . ורבין הוציא להם 
את הערמונים מתסבוכת לבנון שהם הוגיה ומבצעיה . מאז , מנע התיקו מהממשלה 
לתת את הפתרונות הדרושים לבעיות המדינה . קציר התיקו הוא האינתיפאדה , 
הקרע עם העולם המערבי והמתח החמור עם ארה"ב . נפילת הממשלה היא המסמר הראשן 
בארון - המתים של התיקו . שנית , בעצם העובדה שלראשונה נופלת ממשלה בישראל 
לא על מריבה שולית או על סוגיה דתית , ( כפי שנפלו רבות מממשלותינו ) , 
אלא על העניין האקטואלי ביותר בסדר - היום הלאומי : האם ואיך להתחיל לדבר 
שלום עם שכנינו הפלשתינאים . מאחר שלשתי המפלגות הראשיות שהמציאו את החיים 
בתיקו יש תפישת - עולם כה קוטבית בסוגיה שעל הפרק , הן עצמן הבינו שכל אחת 
צריכה ללכת בדרכה לבדה . עתה , כשהמחלוקת כה עמוקה וברור שתפישת אף - שעל 
אינה יכולה לדור עם תפישת החזרת שטחים תמורת שלום , מתבקשת המסקנה שהמתכונת 
של ממשלת אחדות בעלת שני ראשים , שתי דעות ועשרים וחמישה חתרנים , לא תקום 
עוד . הפעם זה או הליכוד או המערך , או הדרך הזאת או הדרך האחרת . הציבור 
יוכל שוב לבחור , תודה לאל , כשתגיע שעתו , בין שתי דרכים ולא לסמוך עוד 
על נוחת התיקו וזיוף האחדות . התיקו הלאומי מת גם מתוך כך שעד שיהיו בחירות , 
רק אחת משתי המפלגות תוכל להוביל בשלטון . ואני מהמר קבל עם ועדה , שיצחק 
שמיר לא יוכל להרכיב ממשלה . אמנם כבר ראינו כל מיני לכלוכים ומעשים ציניים 
וקשה להבחין הרבה הדר בדרך שהליכוד מגיב על החלטתו של הנשיא הרצוג , אבל 
שמיר גמר את הקריירה . ובאמת לא י - ע - ל - ה על הד - ע - ת ( כלשון עסקנינו 
באלה הימים ) שש"ס , שהפילה את ממשלת שמיר מפני שהכשיל את יזמת השלום , 
ולא בגלל תקציבים לישיבות וחוקי דת , תסייע פתאום לשמיר לכונן שוב ממשלה 
בראשותו . במשך 21 דקות ארוכות , ראה הציבור את הרב עובדיה יוסף מנמק בהגיון 
ברזל , בציטוטים מהמקורות ובהסתמכות על הקב"ה , מדוע המשך שלטונו של שמיר 
יביא עלינו מלחמה נוראה ומדוע פיקוח נפש דוחה אף - שעל . אם הוא באמת גדול 
בתורה כמו שאומרים וסמכותו הרוחנית כה נדירה , איך יוכל פתאום להורות לש"ס 
לאפשר לשמיר להקים ממשלה לאומנית שבלאומנית , מבלי שפניו יסמיקו ומבלי שיאבד 
את כל יוקרתו וסמכותו ? אם את שמיר רצה כראש ממשלה , למה הורה להפילו ? 
ואם הפילו למה להשיבו ? אומרים שידו של הרב שך בדבר . אך שך מה הוא בעצם 
אומר לספרדים ? קשה לי להאמין שבני העדה הספרדית הרואים ביוסף סמכות סופית , 
יעלזו על שאיזה אשכנזי מבני - ברק יהיה להם פוסק אחרון . מכאן שלקדנציה 
זו הליכוד נפל . אם תשלוט מפלגה אחת ודרך אחת , זה לא יהיה הליכוד . וזה 
עוד מסמר בארונו של התיקו . אף שהמצב נראה כרגע מסובך , משוכנע פרס שהוא 
יקים ממשלה . אופטימיות זו אינה בשמים , ביחוד אם לדתיים יש חזקה על השמים . 
אבל הדרך להקמתה תהיה פתלתלה , עקובת תחבולות ותעלה במחיר כבד . אך אם 
תקום הממשלה במהרה כפי שפרס מקווה הרי זו הפעם הראשונה שתהיה לנו ממשלה 
של נושא אחד : השלום . זמן קצר אחרי הקמתה , ישיבו בחיוב לבייקר , מפגש 
קהיר לא יאחר לבוא ותתחיל ההידברות ההיסטורית עם שכנינו . מכת גרזן על ראשו 
התיקו . אף כי אומרים שתהיה זו " ממשלת איפוק " , כלומר , כל המחלוקות 
יידחו למען קידום השלום , אין לדעת מה יהיה אורך - חייה של ממשלת פרס , 
אם תקום . אך אפילו תיפול בטרם עת ויוקדמו הבחירות , תהיה זו הפעם הראשונה 
שהנושא שהפיל את הממשלה , יהיה גם הנושא המרכזי של הבחירות . באופוזיציה 
יישב אמנם ליכוד משוסע הנתון במאבק אדיר על ההנהגה , אך תהיה זו אופוזיציה 
צעקנית מאוד עם הפגנות רחוב והרבה דמגוגיה . אך הפעם , לפחות , לא תהיה 
עוד מריחה במערכת הבחירות . לא יתהדרו עוד בחתירה לממשלת אחדות . יהיו 
שתי עמדות מאוד ברורות ובחירה מאוד חדה : ארץ - ישראל שלמה לעומת ויתור 
על חלק מהשטחים תמורת שלום . מלחמה נצחית ואובדן צלמנו פלוס קרע עם ארה"ב 
או שלום עם פשרה . יתכן שבבחירה כה חדה , ירצה הבוחר לחיות לנצח על חרבו 
עם הליכוד , ויתכן שלא . אבל תיקו כבר לא יהיה . התיקו השחית אותנו , 
שיתק את השלטון , חינך את הבוחר לעצלות ולנוחות של אי - הכרעה ואי - בחירה . 
התיקו הארור יכול לנוח בשלום על משכבו . לא נשב עליו שבעה . 
