פאריס ( מיוחד ל"הארץ " ) . על רקע סדרה של לחצים כבדים מצידו של הנשיא 
מיטראן גיבשו אתמול ראשי מפלגת השלטון הסוציאליסטית , " פשרה של דחק " , 
שנועדה לבלום את המשבר החמור במפלגה . לאחר שבתחילת השבוע נכשלה ועידת המפלגה 
בניסיונה לשכך את היריבות החריפה בין לוראן פאביוס וליונל זוספן , קיימו 
ביממה האחרונה ראשי המפלגה סדרה בלתי - פוסקת של דיונים . מאחר שבמסגרת הוועידה 
לא הצליחו המנהיגים הסוציאליסטים לגבש " מסמך שילוב " בין עמדותיהם של 
הפלגים היריבים , נועדו ההתייעצויות האחרונות לבלום את ההידרדרות ולגבש , 
ולו למראית עין , מצע מאוחד למפלגת השלטון . בהתאם לפשרה זו אמורה היתה 
להיקבע גם חלוקת התפקידים בצמרת המפלגה . הפשרה העומדת על הפרק אמורה להותיר 
את הנהגת המפלגה בידיו של ה"מיטראנדיסט " הוותיק פייר מורואה , ולהעניק 
לראש הממשלה לשעבר , לוראן פאביוס , את המעמד של " מספר 2 " בצמרת המפלגה . 
נוסח הפשרה , שגובש תחת לחץ של ארמון האליזה , נמנע מלהכריע באורח ברור 
בין הפלגים השונים , באשר לשאלות חברה , כלכלה ועתיד האיחוד האירופי . 
התפזרותה של ועידת המפלגה בלא הכרעה , על רקע התלהטות הרוחות וגידופים בין 
האישים והמחנות היריבים , התפרשה ככשלון חסר - תקדים , שיוחס בין היתר 
לאי - יכולתו של הנשיא מיטראן להשליט את רצונו במסדרונות המפלגתיים . למרות 
העובדה שפרנסואה מיטראן עצמו נמנע מלהפעיל בפומבי את השפעתו במישור המפלגתי , 
היתה זו התערבותו התקיפה של ה"אליזה " שאילצה את המחנות היריבים בצמרת 
הסוציאליסטית לגבש , לפחות בטווח הקצר , מוצא דחוק מן המשבר . 
