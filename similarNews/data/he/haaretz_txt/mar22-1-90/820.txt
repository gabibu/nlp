( ע ) . בית משפט השלום בירושלים הורה אתמול למשטרה להחזיר למערכת העיתון 
גלובס את המסמכים שנלקחו במסגרת החקירה שהיא מנהלת על העלמותו של תיק ממשרדי 
האפוטרופוס הכללי . החזרת המסמכים תושהה למשך שבעה ימים , על מנת לתת לאפוטרופוס 
הכללי הזדמנות לשקול אם לבקש מבית המשפט צו מניעה , כדי שתיבחן השאלה אם 
הידע הכלול במסמכים הוא חסוי , ולכן אין לעשות בו שום שמוש . כזכור , ערכו 
ב3 . 31 חוקרי מחלק ההונאה של משטרת ירושלים חיפוש במשרדו של העיתונאי משה 
ליכטמן במערכת גלובס ובביתו , כדי לנסות ולמצוא תיק מסמכים בנושא קרן להשתלמות 
השופטים , שהוצא ממשרדי האפוטרופוס הכללי בירושלים שלא כדין . החשד היה 
כי ליכטמן מחזיק ברשותו את התיק , משום שהוא הכין כתבת תחקיר על הנושא . 
בחיפוש לא נמצא התיק והחוקרים לקחו צילומים של מסמכים שונים מתוך התיק . 
בעקבות זאת פנה גלובס לבית המשפט וביקש כי יורה למשטרה להחזירם . המשטרה 
טענה בדיון , כי אין לה התנגדות להחזירם , למרות שהחקירה לא הסתיימה , 
אולם היא מנועה מלעשות זאת , משום שכל מסמכי האפוטרופוס חסויים על - פי 
חוק . השופטת איילה פרוקציה קבעה כי לא היה דופי בחיפוש שבוצע אצל ליכטמן . 
" לא היה בכך כדי לפגוע באיזון הראוי שבין אינטרס השמירה על חופש העיתונות 
מחד גיסא , לבין הצורך להתחקות אחר עקבותיהם של מסמכים שנלקחו שלא כדין 
ממשרד ממשלתי ולהגן בכך באופן ראוי על פעילותן התקינה של הרשויות הציבוריות , 
תוך שימור שלמותם של מאגרי המידע שברשותן , בין המסווגים ובין שאינם מסווגים , 
הנחוצים לתפקודן השוטף והיעיל " . השופטת פרוקציה קבעה , כי מבחינה פיזית , 
המסמכים שייכים לליכטמן ולא לתיק , אולם בשל אופיים החסוי , היא התלבטה 
אם להורות על החזרתם . מאחר שמדובר במסמכים הנוגעים להקדש ציבורי המתנהל 
על פי חוק הנאמנות , לא ברור באיזו מידה חלות גם עליהם הוראות חוק האפוטרופוס 
הכללי בדבר סודיות המסמכים . משום כך מצאה שאין מניעה להורות על החזרת המסמכים . 
אולם החזרת הצילומים תושהה לשבעה ימים על מנת לתת לאפוטרופוס הכללי הזדמנות 
לפנות , אם יראה לנכון , לבית המשפט העליון להשיג צו מניעה , ואז תיבחן 
השאלה , אם מדובר במסמכים חסויים או שניתן לעשות בהם שימוש , לרבות כתיבה 
עיתונאית . 
