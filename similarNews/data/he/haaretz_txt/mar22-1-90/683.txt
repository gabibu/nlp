בפעם הראשונה מאז תחילת ההתקוממות בשטחים הסגירו עצמם מבוקשים מתושבי הגדה 
לידי כוחות הביטחון . ההסגרה נעשתה באמצעות אנשי המינהל האזרחי או באמצעות 
נציגי הצלב האדום . מקורות במערכת הביטחון מסרו לה"ארץ " כי התופעה החלה 
לפני כחודש , ועד כה הסגירו את עצמם למעלה מ11 מבוקשים , שהוגדרו כ"מסוכנים " . 
לפני חודש עשו זאת כל ארבעת חברי ועדת ההלם מכפר שבנפת רמאללה . הם חשודים 
בפגיעה בתושבים מקומיים , בהפרות סדר ובהפצת כרוזים . מבוקש נוסף מראשי 
הוועדות העממיות , אשר היה מבוקש למעלה משנה , הסגיר את עצמו לידי כוחות 
הביטחון באמצעות הצלב האדום . לאחר חקירתו נלקח למעצר מינהלי של ששה חודשים 
בכלא פרעה . המקורות הסבירו כי התופעה החדשה הזו נובעת בעיקר מלכידתם והריגתם 
של חוליות הפנתר השחור והנשר האדום , שחוסלו בשכם . המבוקשים חוששים שכוחות 
הביטחון עלולים להרגם ומעדיפים להסגיר את עצמם ולהישאר בחיים . סיבות נוספות 
הן אטימת חדריהם של המבוקשים בבית בו התגוררו , דבר הגורם לסבל רב למשפחותיהם , 
תנאי המחייה הקשים שבהם נתקלים המבוקשים בזמן מנוסתם בהרים וביערות והריחוק 
מהמשפחה לתקופות ארוכות . 
