מוסקווה ( ע"ץ ) . ברית המועצות עומדת להעביר באמצעות מועצת הביטחון של 
האו"ם אזהרה חמורה לישראל מפני יישוב עולים מברית המועצות בשטחים , אמר 
אתמול סגן שר החוץ הסובייטי יולי וורונצוב . " התוכנית הישראלית ליישב עולים , 
גם מברית המועצות , בשטחים , היא הבעיה המרכזית של המזרח התיכון , מאחר 
שהדבר מגביר את המתח באזור . ברית המועצות תיזום דיון במועצת הביטחון על 
הפעולות הלא חוקיות של ישראל . היוזמה תכלול אזהרה חמורה לישראל " אמר 
וורונצוב . הוא הביע תמיכה בכך שמועצת הביטחון תקבל החלטה חמורה ותזכיר 
לשלטונות ישראל את " הצורך לכבד את האמנות הבין - לאומיות ואת החלטות האו"ם 
ותאסור על ישראל ליישב את השטחים " . עוד אמר כי ברית המועצות עומדת לנקוט 
ביוזמות חדשות בנושא המזרח התיכון , אך לא פירט . " בפעם הראשונה מזה 
כמה שנים נוצרו תנאים נוחים להסדר במזרח התיכון . עכשיו תורה של ישראל לבחור . 
אני מקווה כי היא תכריע לטובת השלום " , הטעים סגן שר החוץ הסובייטי . עוד 
אמר וורונצוב כי ברית המועצות מקיימת מגעים הדוקים עם ארצות הברית ליישוב 
הסכסוך במזרח התיכון , והביע תמיכה בתוכנית בייקר . בדבר טיסות ישירות בין 
ברית המועצות לישראל אמר כי אלה אינן צפויות בעתיד הקרוב , מאחר שעדיין 
אין יחסים דיפלומטיים בין שתי המדינות . 
