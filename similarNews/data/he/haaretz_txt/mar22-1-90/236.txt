בודפשט ( מיוחד ל"הארץ " ) . המצב בטירגו - מורש ונפת מורש כולה נרגע אתמול 
במקצת , לעומת הימים הקודמים , על אף הידיעות על כמה התנגשויות נוספות 
והפגנה של אלפי רומנים אתמול בעיר . המאבק העיקרי הועתק עתה לזירה הפוליטית 
והדיפלומטית . ההונגרים והרומנים כאחד פנו למוסדות וגורמים בין - לאומיים 
שונים והחליפו האשמות הדדיות , ויש אומרים שהן עולות בחריפותן ובמרירותן 
אף על מה שנשמע בימי שלטונו של צאושסקו . ראש ממשלת רומניה , פטרה רומן , 
האשים את הונגריה בשלהוב הרוחות , ובאיגרת ששלח לראש הממשלה ההונגרי , 
מיקלוש נמט , הוא האשים מדינאים הונגרים " בנקיטת עמדות עוינות לרומניה 
ולעם הרומני " . אף שהצבא הרומני נטל על עצמו את שמירת הסדר בטירגו - מורש , 
הוא שולט למעשה רק במרכז העיר ואילו בשכונות ובפרברים נמשכו גם אתמול הקטטות 
וההתנגשויות האלימות . עד כה נהרגו ששה אנשים וכשלוש מאות נפצעו . נהג 
משאית רומני , שלטענת ההונגרים הביא עמו מטען אבני חצץ שנועדו לפורעים הרומנים , 
הותקף אתמול על ידי המון הונגרי נזעם . הנהג איבד את השליטה על ההגה , 
דרס למוות סטודנט הונגרי ואחר כך התנגש בקיר של כנסייה ונהרג במקום . מקורות 
הונגריים אומרים כי איכרים שתויים , שהובאו לעיר על ידי אנשי הארגון הלאומני 
הרומני " וטרה רומנאסקה " , מהלכים ברחובות ומכים כל מי שמשיב בחיוב על 
השאלה : " אתה הונגרי ? " . לטענתם הוכה אתמול קשות מרצה הונגרי באוניברסיטת 
העיר . ראש ממשלת רומניה הודיע כי הוא עומד להתקשר עם עמיתו ההונגרי ולהעביר 
לו " הוכחות מוחשיות " על התעמולה הלאומנית , שלדבריו מפיצה הונגריה בקרב 
ההונגרים בטרנסליווניה . הרוגז ברומניה מתמקד בדבריו של ממלא מקום נשיא 
הונגריה , מאתיאס שורוס , שב81 במארס קרא להונגרים אזרחי רומניה לראות 
בטרנסילווניה חלק מאדמת האבות של הונגריה . העיתונות הרומנית אף פירסמה בהבלטה 
תצלומי מפות של " הונגריה גדולה " הכוללת את כל טרנסילווניה שמבקרים 
מהונגריה מפיצים באזור . ממשלת הונגריה מגנה ממעשים מסוג זה , וטוענת שאין 
הם משקפים את מדיניותה , מכיוון שהיא אינה שואפת לשינוי הגבולות הקיימים . 
ההונגרים מאשימים את השלטונות המרכזיים בבוקרשט בחוסר מעש , באובדן השליטה 
על הנעשה ובהשמעת הכרזות דו - משמעיות שיש בהן כדי לעודד את הלאומנים . הן 
הרומנים והן ההונגרים פנו בתלונות אל מזכיר האו"ם , אך שר החוץ ההונגרי , 
גיולה הורן , אמר כי אין זה מציאותי לצפות להתערבות האו"ם . הוא הכחיש 
שהונגריה פנתה למזכיר האו"ם ולנשיא מועצת הביטחון בעוד שאין בדעתה לפנות 
לברית וארשה , אף ששתי המדינות המעורבות חברות בה . שר ההגנה ההונגרי , 
הגנראל פרנץ קרפאטי , הכחיש אתמול בתוקף כי יחידות צבאיות הונגריות הועברו 
ממערב המדינה אל קרבת הגבול הרומני , ואמר כי שמועות שווא אלו לא נועדו 
אלא לזרוע בהלה וללבות את היצרים . 
