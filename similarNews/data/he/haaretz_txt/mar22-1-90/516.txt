( ע ) . " המשפחה איננה מסגרת מקודשת ויש להוציא מתוכה ילדים קטינים 
גם כאשר קיימים סיכונים , ולא רק מעשי אלימות מוכחים מצד ההורים " . כך 
אמר לאון שלף , פרוף לסוציולוגיה ולמשפטים באוניברסיטת תל - אביב , ביום 
עיון בנושא הגנה וטיפול בקטינים בסיכון שנערך בהרצליה . ביום העיון השתתפו 
עובדים סוציאליים ומשפטנים מרחבי הארץ והוא נערך ביוזמת משרד העבודה והרווחה 
ואיגוד העובדים הסוציאליים . ברב - שיח בנושא הטיפול בקטינים בסיכון , התייחס 
פרוף שלף למצוקת שני ילדים קטינים בני שנתיים וחמש , החיים במשפחה במרכז 
הארץ . הוריהם אינם מתפקדים ושוררים בה יחסי אישות בלתי תקינים , גילוי 
עריות והזנחה הגובלת ברשלנות . שלף אמר , כי כשנכשלים הורים עקב חוסר תפקוד 
נכון , וקיימים מחדלים המונעים צרכים מינימאליים של ילדים , לא ניתן אולי 
להוכיח אלימות מכוונת ופיסית . אבל במקרה של מחדלים וסיכונים , יש לשאוף 
להוציא את הקטינים מהמסגרת המשפחתית . לדבריו , בפועל מתקשה המערכת המשפטית 
להוציא קטינים מהבית כשמדובר רק במחדלים . הוא הזהיר כי במקרה כזה , אם 
יתרחש אסון שאינו תוצאה של פגיעה מכוונת , אלא עקב מחדלים , יואשמו עובדי 
הרווחה שלא התריעו בזמן , ולא דאגו להשתמש בסמכותם להוציא קטינים מהמשפחה 
כאשר סכנה ריחפה עליהם . שופטת בית - המשפט המחוזי , סביונה רוטלוי , ששימשה 
בעבר שופטת נוער , אמרה שחוק הנוער פוגע אולי באוטונומיה של המשפחה , אך 
כאשר נעברים הגבולות שהחוק הציב אותם , ניתנת סמכות למדינה להתערב , עד 
כדי הוצאת קטינים מהבית . העובדות הסוציאליות מיכל רבין וענת גל העלו את 
הדילמות הקשות המלוות עובדי רווחה המטפלות במשפחות קשות . עד כמה ניתן לכפות , 
או להפעיל לחצים , על בני משפחה לקבל את עמדת השירותים הסוציאליים ועד 
כמה מסוגל פקיד סעד להשתמש בשיקול דעתו , כדי להפעיל כוח והשפעה על בני 
משפחה מטופלים . באיזה מידה הוא מסוגל לקבל על עצמו את האחריות להוציא ילדים 
קטינים מהבית , כאשר אין לו השכלה משפטית והוא חשוף למתן תשובות משפטיות 
בבית - המשפט . 
