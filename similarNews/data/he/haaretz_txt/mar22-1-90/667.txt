בודפשט ( מיוחד ל"הארץ " ) . ראש ממשלת רומניה , פטרה רומאן , עשה אתמול 
צעד משמעותי לשיפור האווירה עם הונגריה כאשר הופיע בתוכנית היוקרתית " פנורמה " 
בטלוויזיה ההונגרית והשמיע בה דברים העשויים להפיס את דעתם של ההונגרים . 
תוכנית " פנורמה " הותקפה במרירות רבה על ידי ארגונים רומנים לאומניים 
ועורכה , אלאיוש חרודינאק , אף קיבל מכתבי איום לחייו . על כן עצם הופעתו 
של רומאן בה היא בבחינת מחווה . הוא סיפר כי נציגי האירגונים הרומנים עימם 
נפגש יום קודם לכן בעיר קלוז ביקשו ממנו להמנע מהופעה בתוכנית " פנורמה " 
אך רומן אמר כי אין לו דעות קדומות , והוא בטוח שזו תוכנית הוגנת ושוחרת 
אמת . רומאן הצהיר כי הוא מכיר ללא תנאי בזכויותיו של המיעוט ההונגרי ואמר 
כי יעשה הכל כדי לפתור את בעיית החינוך בשפת אמם של ההונגרים . הוא ביקש 
שהות כדי להוציא לפועל את התכניות . " ההונגרים ניצבו לצידנו בימי המהפכה 
ואני מבקש מכם שתוסיפו לעמוד לצידנו ועיזרו לנו להחלץ מן המצב הקשה שאנו 
נתונים בו , שהרי בסיכומו של דבר כולנו בסירה אחת " , אמר ראש ממשלת רומניה . 
רומאן אמר עוד כי מעולם לא טען שבני המיעוט ההונגרי בטרנסילווניה הם שיזמו 
את ההתנגשויות וכי שום נציג רומני מוסמך לא אמר מעולם כי מצד הונגריה נשקפת 
סכנה לשלמותה הטריטוריאלית של רומניה . לדבריו כוחות הביטחון כבר זיהו את 
מרבית האנשים שנטלו חלק פעיל במהומות בטירגו - מורש ובמקומות אחרים , וכי 
נחושה דעתה של ממשלתו לפעול " נגד קיצוניות מכל סוג ומכל צד " . 
