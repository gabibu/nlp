שופטת בית משפט השלום בירושלים , איילה פרוקציה , שהוציאה לפני כמה שבועות 
את צו החיפוש שאיפשר למשטרה לבצע חיפוש במערכת העיתון " גלובס " ובביתו 
של העיתונאי משה ליכטמן , הורתה ביום ששי למשטרה להחזיר לעיתון חלק מהמסמכים 
שנתפסו . המסמכים שהורתה השופטת להחזיר הם מכתבי תלונה של עובדי אגף האפוטרופוס 
הכללי למבקר המדינה ובהם טענות על תפקודו של האפוטרופוס הכללי , עו"ד עמרם 
בלום . החלטת השופטת ניתנה לבקשת פרקליט " גלובס " , עו"ד יורם מושקט , 
שפנה אליה בבקשה שתורה על החזרת כל המסמכים שנתפסו במערכת העיתון ובביתו 
של העיתונאי ליכטמן . כעת נותרו בידי המשטרה רק צילומי מסמכים מתוך " הקרן 
להשתלמות שופטים " , שלגביהם תינתן החלטת השופטת ב92 בחודש . במהלך הדיון , 
טען עו"ד מושקט כי בקשת המשטרה לצו החיפוש במערכת " גלובס " נעשתה תוך 
פגיעה קשה בחופש הביטוי , ללא הצדקה ובלי שנלקח בחשבון התקדים המסוכן של 
חיפוש במערכת עיתון ובביתו של עיתונאי . כדי להצדיק צעד כזה , שיש בו פגיעה 
בחיסיון מקורות של עיתונאי , טען הפרקליט , צריך שיעמוד אינטרס מנוגד , 
חיוני ורציני ביותר , כמו למשל מניעת ביצוע פשע חמור . עוד אמר עו"ד מושקט 
כי צעדי המשטרה עלולים למנוע בעתיד חשיפת מעשי שחיתות , וכי עובדי מדינה 
יחששו להתלונן בפני מבקר המדינה או גוף כלשהו מחשש שהתלונה תיחשף ויינקטו 
צעדים נגד המתלוננים . הפרקליט טען עוד כי האינטרס להיעלמות התיק הנוגע 
לקרן ההשתלמות לשופטים יכול להיות גם של האפוטרופוס הכללי עצמו , ושאל 
אם המשטרה הוציאה צו חיפוש בביתו של האפוטרופוס . ( החיפוש במערכת " גלובס " 
נעשה לאחר שהאפוטרופוס הכללי הגיש תלונה על כך שנעלם וכנראה נגנב תיק ממשרדו ) 
. נציג מחלק המרמה במשטרת ירושלים טען בפני השופטת , כי האפוטרופוס הכללי 
התלונן על היעלמות תיק הקרן להשתלמות שופטים , שהוא תיק חסוי . לדבריו 
היתה המשטרה זהירה בחיפושיה . היא לא בדקה ולא לקחה יומנים וספרי טלפון 
של העיתונאי ליכטמן ולא ביקשה לחשוף מקורות , אלא רק למצוא את התיק שנעלם 
ועדיין לא נמצא . בתשובה לשאלת השופטת אם צילומי המסמכים עדיין דרושים לצורך 
החקירה , אמר קצין המשטרה אבי כהן שנכח בדיון כי למשטרה לא דרושים עוד צילומי 
המסמכים לצורכי החקירה , אשר עלולה להגיע למבוי סתום . לדבריו למשטרה אין 
התנגדות להחזיר את המסמכים , אולם היא מנועה מלעשות זאת בשל היותם חסויים 
לפי תקנות האפוטרופוס הכללי . בתגובה על כך טען עו"ד מושקט כי עניין החיסיון 
אינו מעוגן בחוק , אלא רק בתקנה של שר המשפטים אשר הוצאה תוך חריגה מסמכות , 
ובוודאי שאין ליישמה אלא במקרים שבהם מדובר על סודיות של חוסים ומאושפזים , 
ולא כדי לשמור על האינטרסים של בעלי שררה ורשויות שלטוניות . בפיקוד המשטרה 
מגבשים עתה נהלים חדשים , לפיהם ייעשו חיפושים במערכות עיתונים ובמקומות 
רגישים אחרים רק באישור של גורמים בכירים ביותר במטה הארצי של המשטרה , 
ותוך יידוע של המפכ"ל וראש אגף החקירות . 
