לשכת מפלגת העבודה הסמיכה אמש את צוות המשא ומתן שלה לערוך הסכמים סודיים 
עם סיעות ויחידים כדי שיתמכו בממשלה בראשות מפלגת העבודה , בתנאי שהסכמים 
סודיים אלה לא יסתרו את חוקת מפלגת העבודה . לשכת המפלגה התנגדה להצעה כי 
הסכמים סודיים אלה יכללו הבטחה לשריון מקומות ברשימת המערך לכנסת הבאה לעריקים 
מגוש הליכוד , וסיכמה על הרחבת צוות המו"ם וצירופם של משה שחל , יעקב 
צור ויוסי ביילין . יו"ר מפלגת העבודה שמעון פרס שהופיע לישיבת הלשכה בין 
הפגישות שהוא מקיים עם המפלגות החרדיות , ביקש מחבריו שלא לעסוק לפי שעה 
במינויים ותיקים לממשלה העתידה לקום בראשותו . הוא הסביר כי יחד עם יצחק 
רבין החליט שלא לקבל משלחות מפלגתיות בנושא זה , עד שיתברר כי בכוחה של 
המפלגה להקים את הממשלה . פרס הציג לחברי הלשכה את העקרונות המקובלים על 
סיעות השמאל והמפלגות הדתיות שהתבררו מהמגעים שכבר התקיימו , ובהם בין 
היתר פתרון בעיות דיור לזוגות צעירים ולתלמידי הישיבות . בעניינים מדיניים 
דיווח פרס כי התקבלה נוסחה הקובעת כי מדיניות הממשלה שתקום תושתת על תוכנית 
השלום של ממשלה היוצאת ומענה חיובי לבייקר , ירושלים שלמה ומאוחדת לא תיכלל 
באוטונומיה שתקום , לאגודת ישראל יינתן חופש הצבעה בנושאים מדיניים בעלי 
אופי טריטוריאלי . לגבי חלוקת התיקים אמר פרס כי סוכם עם אגודת ישראל שתקבל 
שני תיקים , את משרד השיכון ומשרד העבודה והרווחה . לגבי יתר המפלגות הדגיש 
יו"ר מפלגת העבודה כי הוא רק שמע הצעות אך עדיין לא גיבש החלטות . יצחק רבין 
אמר בישיבה כי השאלה החשובה ביותר עתה היא איך מרכיבים ממשלה במהירות . 
" המאמץ העיקרי חייב להיות מציאת פרטנר נוסף של בין שלושה לחמישה חברי כנסת 
שיצטרפו לקואליציה שלנו . העניין לא פשוט אך אפשרי " , אמר רבין . 
