הליכוד טוען כי העבודה ניסתה לפתות את חברי הכנסת זלמן שובל , אהרן אבו 
חצירא וחמשת חברי סיעת מודעי , בעיקר את מודעי ושריר , כדי שיערקו מהליכוד 
ויתמכו בממשלה שירכיב פרס . דובר הליכוד גיל סמסונוב פירסם הודעה בה נאמר 
שהעבודה משחיתה את המערכת הפוליטית על ידי הצעות שוחד חסרות תקדים . לדבריו 
איש מהנוגעים בדבר לא התפתה . בצמרת העבודה גינו את הודעת דובר הליכוד . 
אתמול בבוקר נועדו ראש הממשלה וצוות המו"ם של הליכוד עם ראשי תנועת ש"ס וסיעתה 
בכנסת לשיחה בת שעתיים , שהוגדרה ע"י ראשי הליכוד " מוצלחת ביותר . " 
הם הדגישו כי לא מדובר במו"ם קואליציוני אלא ב"שמירת קשר " . שר הפנים אריה 
דרעי אמר בפגישה כי ש"ס מרוצה מהיחס שגילה כלפיה הליכוד מאז הוקמה ממשלת 
האחדות וכל דרישותיה התמלאו . הוא חזר והדגיש כי ש"ס כפופה להחלטות הרבנים . 
" אנו מחויבים ללכת עם הליכוד , אלא אם הרבנים יחליטו אחרת , " אמר 
השר דרעי . דרעי ואחרים מש"ס העלו אפשרות של רוטציה בראשות הממשלה , אולם 
שמיר וחבריו שללו זאת מכל וכל . השר דוד לוי אמר בפגישה כי מי שמחפש כיום 
סדקים בליכוד לא ימצא אותם , והביע ביטחון ביכולת הליכוד להקים ממשלה כשהכדור 
יעבור למגרש הליכוד . לאחר הפגישה עם סיעת ש"ס שוחח שמיר טלפונית עם שני 
ח"כי דגל התורה , שהכחישו פרסומים שהובאו בשמם כאילו לדגל התורה אין יותר 
כל מחויבות לליכוד . הליכוד הפיץ אמש תדפיס של ראיון שהעניק אתמול שמעון 
פרס לכתבת העיתון המצרי " אל אהרם " בו אמר כי אם תקום ממשלה בראשותו הוא 
יבטל את החוק למניעת טרור האוסר על פגישות עם אנשי ארגוני הטרור . דובר 
הליכוד קרא אמש למפלגת העבודה לשתף מייד את העם ואת שותפי המערך בקואליציה , 
באותן הבנות חשאיות שהסכים להם במגעים עם " מפלגות אש"ף בכנסת " . 
