להתנגשויות הדמים בין הרומנים והמיעוט ההונגרי בחבל טרנסילווניה , שחייבו 
השבוע ( באיחור מעורר שאלות ) הצבת טנקים בין הניצים בעיר טורגו - מורש , 
יש לפחות שלוש סיבות עיקריות : השלטון הטוטליטארי של צאושסקו השאיר ברומניה 
עם בדרגת עוני ופחד גרועה מבכל המדינות הקומוניסטיות האחרות , עם שהתרגל 
כי שפת השלטונות כלפיו מתבטאת באלימות ובאיומים . ברומניה לא נותרו אפילו 
זרעים של מפלגות אופוזיציה דמוקרטית . המהפכה , להבדיל משאר מדינות מזרח 
אירופה , לא היתה ניצחון , מושלם או חלקי , של שוחרי חופש על חבורה קומוניסטית 
רודנית , אלא התקוממות בראשות קומוניסטים שהורחקו בעבר מקרבת הצלחת , נגד 
עושי דברו של צאושסקו . מספר קטן של אנשי רוח ומדינאים דמוקרטים שהצטרפו 
אל " החזית להצלה לאומית " המנצחת עזבו אותה מאוכזבים ומיואשים . הפגנות 
עממיות נגד " החזית " החלו כבר ימים ספורים אחרי הפלת צאושסקו . קשה להשתחרר 
מהחשד שהשליטים החדשים מצאו להם משימות חשובות יותר מבלימת התנגשויות בין - 
עדתיות , שהסיטו את תשומת לב ההמונים מהעובדה שמעט השתנה בחייהם כתוצאה 
מהמהפכה . האשמה באדמה החרוכה שהשאיר צאושסקו ; הכישלון לפתוח דף חדש הוא 
של יורשיו , שהחלו את שלטונם בהוצאה להורג חפוזה של צאושסקו ואשתו . האיבה 
בין רומנים והונגרים היא עתיקת יומין . עד סוף מלחמת העולם הראשונה היתה 
טרנסילווניה חבל ארץ בגודל של כמעט כחצי משטחה של רומניה חלק מהונגריה 
שבקיסרות האוסטרו - הונגרית . בהסכם טריאנון הועברה טרנסילווניה לשלטון 
רומני , ועם פרוץ מלחמת העולם השנייה , כאשר גם בודפשט וגם בוקרשט היו 
בעלות בריתו של היטלר , החזיר היטלר את מחצית החבל להונגרים ואת חציו האחר 
השאיר בידי הרומנים . בתום מלחמת העולם השנייה מסרו הסובייטים את טרנסילווניה 
כולה לרומנים . כל ביטויי לאומיות הונגרית דוכאו ביד קשה . " החזית להצלה 
לאומית " הפכה בינתיים למפלגה , שתתחרה בבחירות שנועדו להתקיים ב02 במאי . 
מנהיגיה דורשים סיוע כלכלי מערבי דחוף הואומרים שאת הליברליזציה הכלכלית 
יוכלו להנהיג רק בהדרגה . אך ספק אם המערב יזדרז להעניק עזרה כל עוד השלטונות 
לא ישימו קץ לאלימות הבין עדתית ויוכיחו בבחירות שאכן הם מוכנים לפתוח את 
שערי רומניה לחופש הפרט ולחופש כלכלי . 
