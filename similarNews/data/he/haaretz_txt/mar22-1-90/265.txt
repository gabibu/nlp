גורמים במפלגות החרדיות אמרו אמש כי התנגדותו החריפה של הרב אליעזר מנחם 
שך להצטרפות המפלגות החרדיות לממשלה בראשות פרס , נובעת מן היריבות החריפה 
שבין החסידים והליטאים ברחוב החרדי . לדברי אותם גורמים , שך מגלה עוינות 
רבה כלפי חברי מועצת גדולי התורה של אגו"י , גוף ממנו פרש ב38 . לכן החליט 
להתנגד לממשלה בראשות המערך , למרות תפיסת העולם היונית בה הוא דוגל , 
ותמיכתו בפשרה טריטוריאלית . בהתייעצויות שקיימו השבוע הרבנים שך ועובדיה 
יוסף , הושגה ביניהם תמימות דעים שאין להתיר לח"כים של ש"ס ושל דגל התורה 
לנהל מו"ם עם מפלגת העבודה , אלא רק לשמוע את ההצעות שפרס וחברי צוות המו"ם 
של מפלגת העבודה מוכנים להציע לש"ס ולדגל התורה . כן נתבקשו הח"כים של ש"ס 
ודגל התורה לברר בפגישותיהם עם צוות המו"ם של המערך אילו הבטחות ניתנו לאגו"י . 
גורמים בש"ס ובדגל התורה הביעו פליאה ומורת רוח על ההצעות הנדיבות בתחום 
הכספי , והמשרות הממשלתיות שמפלגת העבודה הציעה לאגו"י . בפגישות שקיימו 
אתמול ראשי ש"ס ודגל התורה עם צוות המו"ם של המערך , הם הבהירו כי אין להם 
מנדט לניהול מו"ם קואליציוני . הרב משה גפני מדגל התורה אמר : " לא באנו 
לנהל מו"ם " . שר הפנים , הרב אריה דרעי , שנאלץ לקבל את פסיקת הרבנים 
למרות שהוא מצדד בהצטרפות ש"ס לממשלה בראשות פרס , הבהיר אתמול בתום הפגישות 
כי " הרבנים שך ויוסף מתואמים ביניהם . הם יחליטו כיצד עלינו לנהוג , 
ואנחנו נפעל בהתאם להחלטותיהם " . 
