צבי כהניא , בן 54 , בעל חנות לממכר חפצי אמנות , נעצר על ידי משטרת חיפה 
בחשד שהיכה את אשתו , עדנה כהניא , סגנית לפרקליט מחוז חיפה . הבוקר יובא 
לבית המשפט לדיון על המשך מעצרו . כהניא תקף את אשתו ביום חמישי לפני שבועיים 
בנסיבות שטרם התבררו , במכות קשות שגרמו לה לדימום פנימי . בין היתר נקרע 
אצל המוכה כלי הדם המוביל דם לטחול . האשה הובהלה במצב קשה לבית החולים 
כרמל , ונזקקה לעבור ניתוח במשך 7 שעות . במהלך הניתוח הוחמר מצבה והיא 
נזקקה לתרומה של מנות דם רבות , אותן תרמו שוטרי משטרת חיפה . כאשר מצבה 
הידרדר ונשקפה סכנה לחייה הוכנסה לחדר טיפול נמרץ , ממנו הוצאה רק לפני 
יומיים . כעת היא מאושפזת במחלקה הכירורגית בבית החולים . פרקליטת המחוז 
לילי בורישנסקי כינסה את צוות הפרקליטות , שהזדעזע למשמע המידע על התקיפה . 
בורישנסקי פירטה את נסיבות האירוע . יצוין , כי עו"ד כהניא ביקרה לפני 
שבועיים במקלט לנשים מוכות במסגרת מפגש מקצועי , שנערך עם הפרקליטות הבכירות 
של מחוז חיפה על כך מסרה נעמי פייגין , דוברת המקלט בחיפה . פייגין ענתה 
בתשובה לשאלה , כי המקלט מלא כיום עד אפס מקום ולעתים מצופפים שתי משפחות 
עם ילדים בחדר אחד , כיוון שגל הפניות הולך וגובר בשבועות האחרונים . בממוצע , 
מסרה פייגין , מגיעות 04 פניות לחודש . אם תפנה אשה בימים אלה למקלט בגלל 
סכנה לחייה , יעמדו מנהלות המקלט לפני הברירה להפקיר אותה , או לשכנע כמה 
נשים וילדים לישון על הרצפה . 
