נציב מס הכנסה משה גביש יכריע בימים הקרובים את גורלו של תיק החקירה נגד 
יוסף שחק , נשיא לשכת רואי החשבון . הנציב יחליט אם להמליץ לסגור את התיק 
בכופר כספי , או שמא להגיש את חומר החקירה כתביעה לבית - המשפט . ההחלטה 
הסופית תתקבל רק לאחר פגישה בין אנשי נציבות מס הכנסה ליועץ המשפטי לממשלה 
יוסף חריש , שתיערך בימים הקרובים . בפגישה שכבר התקיימה בנדון לפני ימים 
אחדים , הועלו האפשרויות שונות לסגירת התיק , מול האפשרות להמליץ על הגשת 
כתב אישום לבית - המשפט . יוסף שחק חשוד כי סייע בעצותיו לחברת מלון חוף 
גיא להתחמק מתשלום מס . המדובר בייעוץ בלעדי שנתן שחק לחברה , ולא ללקוחותיו 
האחרים . תיק החקירה בפרשה הועבר לפני כחודשיים מפרקליטות חיפה לפרקליטות 
המדינה , וזו אמורה לקבוע את גורלו . לפני שפורסמה הפרשה בתקשורת , הודיע 
שחק על הסכמתו לשלם כופר , בתמורה לסגירת תיק החקירה . שחק הסביר , כי 
אין בהסכמתו לכופר משום הודאה באשמה , וכי מטרתה למנוע את חשיפתה הפומבית 
של פרשה , מתוך חשש לשמו הטוב . גם לאחר שהדברים נודעו ברבים , שחק לא 
חזר בו מהסכמתו לכופר , ולא תבע עריכת דיון משפטי . גביש יוצא מיד לאחר 
חג הפסח לארה"ב , לשם חתימה על אמנה למניעת כפל - מס , והמגמה בנציבות 
היא להכריע בפרשה עוד לפני נסיעתו . נציב מס הכנסה אישר כי ההחלטה בעניינו 
של שחק תינתן בתוך ימים ספורים , אך הודיע כי אפשר שתידחה , אם הפגישה 
עם היועץ המשפטי לממשלה תתקיים רק לאחר שובו מארה"ב . גביש הודיע כי יתן 
פומבי להחלטתו הסופית . 
