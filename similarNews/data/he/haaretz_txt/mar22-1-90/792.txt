בעל חנות גדולה לממכר צמיגים ותיקון אבובים ביפו התלונן כי מישהו שרוצה להתנכל 
לו שתל במשטרה מידע כוזב על סמים כביכול המוסתרים בחנותו . בעקבות כך ערכו 
בלשי המשטרה ביום רביעי השבוע חיפוש ללא צו חיפוש בחנותו וגרמו לו עוגמת - 
נפש ואי - נעימות רבה לעיני לקוחות . בעל החנות ג . ך . ( השם המלא שמור 
במערכת ) , שהוא בעל עסק לצמיגים בשדרות ירושלים ביפו , סיפר כי ביום 
רביעי בשעה אחת בצהריים הגיעו לפתע ארבעה אנשים לבושי אזרחית לחנותו . לשאלתו 
מה הם מחפשים אמר אחד מהם שהם אנשי משטרה והציג בפניו תעודה . הבלשים אמרו 
לו שהם מחפשים אצלו סמים והתחילו לחטט בחנות ובמחסן תוך שהם מזיזים ממקומם 
צמיגים וגלגלים , בעוד לקוחות נמצאים בחנות . לדברי בעל החנות לא היה בידי 
הבלשים צו חיפוש והוא מעולם לא עסק בסמים ולא הסתבך עם החוק . הוא טען כי 
החיפוש המשטרתי שנמשך כשעה וחצי גרם לו " בושה גדולה והשפלה " . לדבריו 
הוא אדם מוכר ביפו המנהל עסק חוקי וללא בעיות ואף נמצא בקשרים הדוקים עם 
המשטרה ומסייע לה מדי פעם בעת הצורך , ויש לו אפילו תעודות הוקרה מטעם המשטרה . 
" מישהו סתם רוצה לטרטר אותי . יכול להיות שזהו מישהו שעבד אצלי ויש לו 
קשר עם אשה שהיא פרוצה והוא רוצה לחסל אתי חשבונות . כואב לי מאוד שהמשטרה 
באה אלי פתאום לעשות חיפוש כזה בלי סיבה . כל מה שקרה פגע בי בצורה בלתי 
רגילה . ממש היה קשה לי לישון אחרי זה בלילה . אני מבקש שיירדו ממני ולא 
ייטפלו אלי סתם " , אמר האיש . בתגובה מסרה דוברת משטרת תל - אביב , סנ"ץ 
דליה גלעד , כי למשטרה היה יסוד להניח שמישהו המקורב לחנות ובעל גישה למקום , 
משתמש במקום כדי להסתיר בו סמים . " כידוע בחיפוש אחרי סמים אין צורך 
בצו חיפוש . המשטרה ביצעה את תפקידה . בחיפוש אכן לא נמצאו סמים והוא נערך 
לפי כל הכללים , תוך השתדלות למעט בכל פגיעה אפשרית בבעל המקום " , אמרה 
הדוברת . 
