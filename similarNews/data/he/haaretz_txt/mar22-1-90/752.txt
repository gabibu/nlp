ההסתדרות פועלת להשתלט על לשכת המהנדסים והאדריכלים הזהירו אתמול קבוצת 
מהנדסים , ממייסדי סיעת שחר שחוללה לפני שמונה שנים את המהפך בהסתדרות המהנדסים 
והפכה אותה לאיגוד המקצועי המוביל במגזר האקדמי . בהופיעם במסיבת עיתונאים 
בתל אביב מסרו רפי כהן , יצחק הילמן וישעיהו להב , כי בחודש הבא עומדות 
להיערך בחירות ליו"ר לשכת המהנדסים והאדריכלים , שהוא גוף מקצועי שאין לו 
נגיעה לנושאי איגוד מקצועי , אולם לטענתם מזכ"ל ההסתדרות , באמצעות ראשי 
הסתדרות המהנדסים , חותר להשתלט עליה . הדוברים טענו כי נרקמה מזימה לבצע 
את ההשתלטות על ידי שינוי בתקנון הבחירות כך שהיור לא ייבחר בוועידה כפי 
שהיה נהוג עד כה , מחשש שלא יושג שם רוב למועמד מועדף על ידי קיסר , אלא 
בגופי משנה שבהם סיכוייהם להעביר את המועמד שלהם טובים יותר . הדוברים טענו 
כי יצחק רז , מי שכיהן כמזכיר הסתדרות המהנדסים ויו"ר לשכת האדריכלים , 
איפשר הלכה למעשה לקיסר להשתלט על הסתדרות המהנדסים ועל הלשכה כאחד , לאחר 
שזכה בשליחות מטעם כור בהונגריה . כן טענו הדוברים כי מסע הבחירות של שמואל 
סורק , המועמד המועדף על ידי קיסר ועודד לירם , המזכיר הנוכחי בהסתדרות 
המהנדסים , נעשה באמצעות ההסתדרות . המשתתפים במסיבת העיתונאים תומכים במועמדותו 
של חיים ברגר , מהתעשייה האווירית , ליו"ר לשכת האדריכלים והמהנדסים . 
רוב המשתתפים במסיבת העיתונאים נמנים עם מהנדסי התעשייה האווירית , המתעמתים 
זה כשנתיים עם הנהגת הסתדרות המהנדסים , בטענה שזו סטתה ממצעה המקורי של 
סיעת שחר , וכי דרכי הניהול של יצחק רז נוגדים כללי מינהל תקין והליכים 
דמוקרטיים . אמש לא ניתן היה לקבל תגובה מהסתדרות המהנדסים ולא מיצחק רז , 
השוהה בבודפשט . 
