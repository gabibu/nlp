( ע ) . שופט בית המשפט המחוזי , אורי גורן , ביטל אתמול את צו המניעה 
הזמני שהוצא ביום רביעי נגד הפצתו של המגזין המחודש מוניטין . לפי פסיקת 
השופט תוכל גליה אלבין וחברתה גליה תקשורת , להוציא בימים הקרובים לחנויות 
את הגיליון הראשון של מוניטין המחודש , בפעם הראשונה במנותק מהמגזין פנטהאוז 
בגרסתו העברית . השופט אישר את הוצאת מוניטין לדוכנים ולחנויות , בתנאי 
שלא יהיו בו מדורי פנטהאוז או מדורים הדומים להם , מלבד המדורים שהיו במגזין 
מאז ומתמיד , טרם הקמת מוניטין - פנטהאוז . ביום רביעי הוצא בבית המשפט 
צו מניעה זמני לבקשת חברת גנרל מדיה של פנטהאוז אינטרנשיונל . הצו הוצא 
בשל טענת נציגי פנטהאוז , כי הוצאה מחודשת של מוניטין תפגע במכירותיו של 
פנטהאוז בארץ , בהיות שני המגזינים דומים ופונים לאותו קהל יעד . נציגי 
פנטהאוז טענו באמצעות עו"ד דב ויסגלס , כי ניתן חוזה זיכיון לאלבין ולחברתה , 
להוצאת הגירסה העברית של פנטהאוז . אלבין התחייבה שלא להוציא , במקביל , 
מגזין כלשהו העלול להתחרות במגזין זה במשך שלוש שנים לאחר תום החוזה . גליה 
אלבין ביקשה מהשופט אורי גורן לדחות את הצו . היא אמרה כי אין כל סיבה שלא 
להוציא את מוניטין וכי אי הפצת גיליונו הקרוב , כמוה כסגירת המגזין כולו 
ופיטוריהם של כל עובדיו והעיתונאים שבו . לטענת פרקליטיה של אלבין , יורם 
מושקט ונבות תל צור , בקשת התובעת לצו איסור ההפצה של מוניטין מקורה בתצהיר 
של דוד מאירסון מארה"ב , שהצהיר כי הוא חושב שעומד לצאת עיתון שיתחרה בפנטהאוז 
בישראל . מסמך זה , טוענים הפרקליטים , חסר כל ערך . עוד טוענים השניים , 
כי השם מוניטין שייך לאלבין זה 21 שנים , וכי בחוזה בינה לבין חברת פנטהאוז 
העולמית לא נאמר דבר לגבי אי הוצאת מוניטין מחדש . הפרקליטים ביקשו גם מבית 
המשפט שיימנע מיצירת התקדים של איסור הפצת עיתון שחלק מעותקיו כבר יצאו לשוק . 
השופט אורי גורן קיבל את העתירה למחיקת צו המניעה הזמני . לדבריו , יש 
אומנם דמיון בין שני המגזינים מבחינת הצורה , קהל הקוראים והתפיסה , אך 
" הדמיון הרב מתיחס גם למוניטין הקודם ואין לדעת מי מתערבב במי " . 
