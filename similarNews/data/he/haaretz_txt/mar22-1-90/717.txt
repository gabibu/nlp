הסרט הצעיר , הנועז , החצוף והמפתיע ביותר המוקרן כעת על מסכינו , נוצר 
על - ידי בילי ויילדר לפני כ24 שנה , ועם כל צפייה נוספת הוא מתגלה כאחד 
הסרטים המופלאים ביותר שיצר במאי גדול זה . בזמנו היה הסרט כישלון קופתי 
חרוץ וזכה ליחס עוין מצד הביקורת והממסד האמריקאים . כתוצאה מכך נדחק הסרט 
לשולי יצירתו של ויילדר , וכמעט נשכח בצד סרטיו הנודעים יותר ( " ביטוח 
חיים כפול " , " שדרות סאנסט " , " חמים וטעים " ) . רק בשנים האחרונות , 
בעקבות הקרנות חוזרות זוכה הסרט , להערכה שהוא ראוי לה . אין זה מפתיע 
שאמריקה , בסוף שנות הארבעים , לא ידעה מה לעשות עם קומדיה סוררת זו . 
כשנתיים לאחר סוף המלחמה חזר ויילדר לברלין , העיר שבה החלה הקריירה המפוארת 
שלו , ועל חורבותיה יצר קומדיה אירונית ונוקבת המעמתת אמריקאים בוטים , 
שאננים , בטוחים בעצמם ושבעי ניצחון , עם גרמנים שלמדו על בשרם את מחיר 
ההישרדות . לרגע אינך יודע עם מי הוא מזדהה . מה שהעליב את האמריקאים יותר 
מכל הוא העימות בין הנשים : גין ארתור מגלמת סנאטורית אמריקאית , שמרנית , 
פרובינציאלית ומלאת גאווה אמריקאית ; מרלן דיטריך , מגלמת אריסטוקרטית 
גרמנייה , שהצליחה כנראה להסתדר היטב בזמן המלחמה , וכיום מסתדרת לא פחות 
טוב עם הכובש . היא עובדת כזמרת במועדון לילה ברלינאי , שמושך אליו ואל 
קסמיה את חיילי וקציני הצבא האמריקאי הנמצאים בעיר . ארתור מגיעה לברלין , 
כדי לבדוק אם הצבא האמריקאי מצליח להישמר מפני הקסם האירופי הדקאדנטי . 
כמו ב"נינוצקה " של ארנסט לוביטש , שבו נפלה הקומיסארית הסובייטית בקסמיה 
פאריס , נופלת הסנאטורית במלכודת האירופית . כאשר הוקרן " יחסי חוץ " 
לראשונה , טענה הביקורת שוויילדר הפך את ארתור המקסימה למכוערת , ואת דמותה 
של דיטריך לזוהרת מתמיד . טענו שהוא מתאר את האמריקאים כשוטים . יתרה מזאת , 
שתי הנשים נאבקות על חסדיו של קצין אמריקאי , דמות בוטה , נוכלת וכמעט 
חסרת קסם , המגולמת בשנינות מרובה על - ידי השחקן גון לאנד . במבט לאחור 
נדמה ש"יחסי חוץ " הוא תמצית ראיית עולמו של ויילדר . כבר ב8491 ידע שניצחונה 
של אמריקה ותבוסתה של גרמניה הם עניין יחסי ביותר , והוא יצר סרט שהוא הערה 
נוקבת , צינית , אפלה , כמעט מרירה ומשעשעת להפליא על מצב זה . נוכח מה 
שאירע בגרמניה באחרונה , הסרט נראה אקטואלי מתמיד , ומוכיח את תבונתו העילאית 
של המשל הקומי שיצר ויילדר . ב"יחסי חוץ " יוצר ויילדר את אחת היצירות 
המורכבות ביותר שעוסקות בקשרים בין אירופה ואמריקה , כאחד המרכיבים המרכזיים 
בהתפתחות התרבות בכלל והקולנוע בפרט , בימים שלאחר מלחמת העולם השנייה . 
שתי הנשים בסרט מסמנות את שני הקטבים , ושתיהן נפלאות : ארתור , שהיתה 
אחת הקומיקאיות המקסימות בתולדות הקולנוע הקלאסי , ודיטריך , שזה אולי 
תפקידה הטוב ביותר , מוכיחה כאן את גדולתה ככוכבת , כשהיא מגלמת דמות שהיא 
סיכום כל הדמויות שגילמה בעבר . משום ההיסטוריה האנטי - נאצית של דיטריך 
מצליח ויילדר לשמור על האיזון הדק והמחוכם ביותר שבסרט , ודיטריך , בסרט , 
היא הבדיחה האחרונה , המוחלטת והחד - משמעית על חשבונם של האמריקאים והגרמנים 
כאחת . 
