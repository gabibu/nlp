בין הליכוד לאגודת ישראל מתקיימים בימים האחרונים מגעים חשאיים לבדיקת האפשרות 
שאגודת ישראל תתמוך בממשלה בראשות הליכוד . משום כך , מעכבת אגו"י את אישור 
ההסכם שלה עם מפלגת העבודה . ההתקרבות המחודשת בין הליכוד לאגו"י באה בעקבות 
המגעים שהיו בין שתי המפלגות לגבי הקצבת הכספים הייחודיים למוסדות החרדיים . 
השר דן מרידור , המופקד על תיק האוצר , שוחח עם כמה חברי אגודה אתמול 
ושלשום . בצמרת אגו"י טענו כי בליכוד חל " שינוי קיצוני " . רשמית , מסרבים 
באגו"י לאשר את דבר ההתקרבות המחודשת לליכוד . מהסיעה נמסר כי כל השיחות 
שהיו בימים האחרונים עם ראשי הליכוד היו במסגרת ההכנות לאישור תקציב המדינה . 
אולם גורם מוסמך בצמרת אגו"י אמר אתמול כי אם יתברר שפרס אינו מסוגל להרכיב 
ממשלה , ונשיא המדינה יטיל את התפקיד על הליכוד , אגו"י לא תוכל להימנע 
ממו"ם עם הליכוד , אפילו אם יהיה מדובר בממשלה בראשות שמיר . בצמרת מפלגת 
העבודה קיים חשש גדול מההתקרבות המחודשת בין הליכוד לאגו"י . אתמול נידון 
נושא זה בהתייעצויות אצל פרס ובשיחות בקרב חברי צוות המו"ם של המערך . עדיין 
לא התקיימה פגישה בין שמעון פרס ליצחק מודעי . השניים שוחחו טלפונית וסיכמו 
להיפגש , אך הפגישה לא יצאה אל הפועל . ייתכן כי היא תיערך בשבת או בראשית 
השבוע הבא . במפלגת העבודה אין כוונה לשריין למודעי ולחבריו חמישה מקומות 
ברשימת המערך לכנסת הבאה . לעומת זאת , יש במפלגת העבודה נכונות לפצות 
את החמישה בתיקים בכירים שני שרים וסגן שר אחד . השבועון היידי אלגעמיינער 
זשורנאל , המופיע בניו יורק , מדווח כי האדמו"ר מלובביץ העביר מסר לראש 
הממשלה , יצחק שמיר . הרבי מלובביץ קרא לשמיר " שיחזיק עצמו איתן ותקיף , 
ואז יצליח בשאיפותיו " . הרבי אמר דברים אלה לד"ר יצחק דוד , מעובדי לשכת 
ראש הממשלה , שלדברי העיתון מכהן כיועצו של שמיר לענייני התפוצות . יצחק 
דוד סיפר לעיתון כי הרבי אמר שאסור לישראל לסגת מיהודה , שומרון ורצועת 
עזה , מאחר ששטחים אלה צריכים להיות מיועדים ליישובם של העולים מברית המועצות . 
השבועון כותב , כי לאחדים ממקורבי הרבי בברוקלין הגיעו באחרונה פניות מישראל , 
והם נתבקשו להפעיל לחץ על הרבי כי יורה לחברי הכנסת של אגודת ישראל לתמוך 
ביצחק שמיר . אולם הרבי החליט שלא להתערב במהומה הפוליטית בישראל . 
