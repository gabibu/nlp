" היועץ המשפטי לממשלה , יוסף חריש , אישר לחברת החשמל לעתור לבג"ץ נגד 
המשרד לאיכות הסביבה בעניין הצו האישי המחמיר נגד תחנות הכוח בחיפה . אישור 
היועץ המשפטי ניתן בעקבות פנייתו של עו"ד נפתלי ליפשיץ , המייצג את חברת 
החשמל , כנהוג במקרים שבהם העותר הוא גוף ממשלתי או ציבורי . חברת החשמל 
עומדת לעתור השבוע לבג"ץ ולבקש הוצאת צו - מניעה זמני לכניסתו לתוקף של הצו 
האישי המחמיר . השר הקודם לאיכות הסביבה , רוני מילוא , הוציא את הצו האישי 
המחמיר נגד חברת החשמל ובתי הזיקוק בחיפה עוד באוקטובר 98 . הצו אמור היה 
להיכנס לתוקפו חודשיים מיום פירסומו , אולם בעקבות ההשגות שהגיש שר האנרגיה 
דאז , משה שחל , והבדיקה שנעשתה ע"י נשיא מכון וייצמן הפרוף חיים הררי , 
דחה מילוא את מועד החלת הצו בשלושה חודשים . ערב כניסתו של הצו לתוקפו 
בשבוע שעבר , לאחר שמילוא הודיע כי אינו מקבל חלק מהמלצותיו של הפרוף הררי , 
עתרו בתי הזיקוק לבג"ץ , שהוציא צו מניעה זמני . לפיכך נדחה מועד כניסת 
הצווים לתוקפם עד לקיום דיון בנושא . גם ראש הממשלה יצחק שמיר , בתפקידו 
כממלא מקום השר לאיכות הסביבה בממשלת המעבר , חתם על הוראה הדוחה לראשית 
אפריל את מועד כניסת הצווים האישיים לתוקפם . מאז החלטת שמיר לדחות את מועד 
כניסתו לתוקף של הצו האישי בשבועיים , הוחלט בחברת החשמל לעתור לבגץ כדי 
לא להיות נתונים במצב שבו רק לבתי הזיקוק הוצא צו מניעה זמני . מחברת החשמל 
נמסר אתמול כי לחברה בעיה טכנית הקשורה בכך שהצינור לפריקה ישירה של דלק 
מאוניות לאתר הכוח הוותיק בחיפה , הוא בקוטר קטן ביותר . כיום מתבצעת רוב 
אספקת הדלק לאתר בהזרמה ישירה מבתי הזיקוק . אם תצטרך החברה לייבא מחו"ל 
את כל הדלק לצרכי האתר בחיפה , תהיה לה בעיית פריקה , נאמר . הנושא נמסר 
לבדיקתה של חברת שרותי נפט , שהתבקשה לבחון במה כרוכה התקנתו של צינור פריקה 
חדש . 
