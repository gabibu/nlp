היועץ המשפטי לממשלה , יוסף חריש , אישר בצעד נדיר למינהל האזרחי ביהודה 
ושומרון לעתור לבג"ץ נגד החלטה של ועדה , שהוקמה בידי המינהל האזרחי עצמו . 
מדובר בהחלטה ראשונה מסוגה , שבה קבעה ועדת ערר לענייני שטחים של המינהל 
האזרחי , כי על מדינת ישראל לשלם כסף לישראלית , שצה"ל הפקיע שטחים שלה 
בגדה המערבית , לצרכיו . ההחלטה עוררה זעם במינהל האזרחי , ובעקבות כך 
ביקשו גורמים במינהל מהיועץ המשפטי לאשר להם לעתור לבג"ץ נגד הוועדה , הנמצאת 
באחריות המינהל . המדובר בפרשה , שהחלה לפני כשנתיים , כשהפקיעו המינהל 
האזרחי וכוחות צה"ל שטח לצרכי ציבור , ונסלל עליו כביש . האשה , תושבת 
ירושלים , פנתה למינהל האזרחי וביקשה פיצויים בעד השטח , שהופקע ממנה . 
במינהל האזרחי אמרו לה , כי היא אינה רשאית לקבל פיצויים על השטח , שהופקע 
לצרכי ציבור , וכי יש לאפוטרופוס במינהל האזרחי סמכות להפקיע אדמות . האשה 
לא קיבלה את הטיעון , וערערה לוועדת ערר ועדה שהוקמה על - ידי המינהל האזרחי 
במיוחד לנושאים כאלו . בראשות הוועדה עומד שופט , וחברים בה משפטנים ונציגי 
המינהל האזרחי . הוועדה שמעה את טיעוני האשה , ובסופו של דבר דחתה את טענת 
המינהל האזרחי , כי הוא רשאי להפקיע אדמות לצרכי ציבור . ועדת הערר קבעה 
באופן חד - משמעי , כי מגיעים לאשה פיצויים בעד השטח שהופקע , וכי יש לשלם 
לה יותר מרבע מיליון שקל . במינהל האזרחי למדו את החלטת ועדת הערר , ופנו 
ליועץ המשפטי . אחת הטענות של המינהל האזרחי היא , שאם תקבל האשה פיצויים 
בעד השטח שהופקע , יגרור הדבר תביעות נוספות . היועץ המשפטי אישר למינהל 
האזרחי לעתור לבג"ץ , בפעם הראשונה נגד ועדה , שמונתה על - ידו . 
