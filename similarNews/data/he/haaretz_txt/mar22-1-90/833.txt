( עתי"ם וע"ץ ) . חברת התעופה ההונגרית מאלב תטיס עולים מבריה"ם לישראל , 
אולם תמשיך להשעות את טיסות השכר . כך אמר אתמול פקיד בכיר של החברה . 
הודעתו באה לאחר ששלשום בערב הודיעה הטלוויזיה ההונגרית כי מאלב תחדש את 
הטסת העולים . " טיסות השכר לא יתחדשו " , אמר הפקיד , שביקש לשמור על 
עילום שם . " המהגרים הסובייטים יועלו על הטיסות הרגילות של מאלב " , אמר . 
נראה , עם זאת , כי העולים מבריה"ם לא התקבלו לטיסות הסדירות של מאלב , 
ולא ברור אם הטיסות הסדירות יספיקו כדי להטיס את העולים בהמוניהם . עתה 
נדמה כי הושגה פשרה בעקבות מגעים עם חברת איירופלוט הסובייטית , שתסדיר 
את מכירת הכרטיסים ליהודי בריה"ם המבקשים לטוס לישראל במטוסי מאלב . " אלה 
שבידם כרטיסים יוטסו " , הכריז ויקטור וילדה , ממנהלי חברת מאלב . הוא 
לא ידע לנקוב במספרם של הכרטיסים אשר נמכרו באמצעות חברת איירופלוט . וילדה 
אמר כי שלוש הטיסות הרגילות של החברה ההונגרית המתבצעות במטוסי טופולב , 
שבהם 341 מקומות בלבד לא יספיקו להטסת כל העולים לישראל . אולם חברת מאלב 
מוכנה , לדבריו , להתיר טיסות נוספות של איירופלוט ושל אל - על לבודפשט , 
כדי להקל על הטסת העולים . מאלב לא חידשה בינתיים את טיסותיה לישראל . 
המטוס של החברה ההונגרית שהיה צריך להגיע שלשום בחצות , לא נחת בנמל התעופה 
בן גוריון . במקום זאת , הגיעו העולים מבודפשט בשתי טיסות של אל - על שנחתו 
אתמול לפנות בוקר . מהנהלת מאלב בישראל נמסר כי השינוי בלוח הטיסות הוא עונתי , 
והטיסה של שלשום בוטלה בשל הפעלת לוח הקיץ מ1 באפריל . כעת טסה החברה בכל 
יום ששי וראשון . אלה הטיסות הסדירות של החברה , ובמשרדי מאלב לא יודעים 
דבר על חידוש טיסות השכר להבאת העולים . יאנוש ורטס , נציג מאלב בישראל , 
אמר שקיבל אישור רשמי ממשרד התחבורה ההונגרי על פיטורי מנכ"ל החברה בבודפשט , 
אך אין לו כרגע כל מידע נוסף . בעקבות הפסקת טיסות השכר של מאלב , הופסקה 
הטסת יהודים סובייטים לישראל דרך בודפשט . בודפשט מהווה נקודת מעבר חשובה 
לעולים , בשל העדר קשר אווירי ישיר בין מוסקבה לישראל . העולים יכולים לעלות 
על מטוסי מאלב בטיסות רגילות , אולם מחירם של הכרטיסים לטיסות אלה גבוה 
מאוד . הפסקת טיסות השכר של מאלב , בעקבות איומים מצד מחבלים , הותקפה 
על ידי ממשלות ישראל והונגריה . 
