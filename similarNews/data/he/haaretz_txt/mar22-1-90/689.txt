סוהר מבית המעצר המרכזי של שירות בתי הסוהר ברמלה נעצר שלשום בידי המשטרה 
כחשוד בהתרועעות עם אסיר . זאת , בעקבות בדיקה פנימית בנושא , שנערכה 
באופן סמוי על - ידי גורמי הביטחון בשירות בתי - הסוהר . הסוהר , בדרגת 
סמל , נתפס עם הגעתו למשמרת בכלא , כשבכיסו מסמך המעיד על כך שקיבל הלוואה 
כספית מאסיר הכלוא במקום . כמו כן נתפסו ברשותו של הסוהר כמה שעונים וכן 
סכין קפיצית , האסורה באחזקה בכלא . לפי החשד היו בין הסוהר לאסיר קשרים 
עסקיים והוא נתן שירותים שונים לאסיר , בכלל זה הברחה לכלא של פריטים אסורים . 
המשטרה ושירות בתי - הסוהר בודקים עתה מה היקף הקשרים שהיו בין הסוהר לאסיר 
ואם סייע הסוהר גם לאסירים אחרים . בנציבות שירות בתי - הסוהר מתייחסים 
בחומרה להתרועעות של סוהרים עם אסירים . מידי שנה נחשפים כמה מקרים כאלה , 
וסוהרים שיש נגדם הוכחות לשיתוף פעולה עם אסירים , מפוטרים מהשירות . 
לפני כמה שבועות נעצר בכלא דמון סוהר החשוד בהברחת סמים לאסירים בכלא . עם 
זאת , על אף ההחמרה שהיתה בשנתיים האחרונות בטיפול בעבירות על טוהר - המידות 
של סוהרים , מעריכים גורמים בקיאים , כי מרבית מקרי ההתרועעות של סוהרים 
עם אסירים אינם נחשפים . הסוהרים המבריחים פריטים אסורים עבור אסירים בבתי - 
הכלא מכונים " ציפורים " בעגת העולם התחתון . 
