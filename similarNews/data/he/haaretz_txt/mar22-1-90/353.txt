( בודפשט , מיוחד ל"הארץ " ) . שר החוץ ההונגרי , גיולה הורן , גינה 
אתמול בליסבון , בפני עמיתיו ממערב אירופה וממזרחה , את " הפרעות הפאשיסטיות " 
שהתחוללו , לדבריו , נגד המיעוט ההונגרי ברומניה . הורן קרא לחברי מועצת 
אירופה " למנוע את השמדתו של המיעוט ההונגרי " . בדבריו אלה לא נקב הורן 
במפורש בשמה של ממשלת רומניה , שלא היתה מיוצגת בוועידה . הורן הדגיש כי 
המיעוט ההונגרי ברומניה נפחד . הוא טען כי מטרת המאורעות האחרונים בטרנסילווניה 
היתה לגרש את המיעוט ההונגרי מן האיזור שבו נולד . היחסים בין הרומנים להונגרים 
בטרנסילווניה , וברחבי רומניה כולה , עדיין מתוחים מאד למרות מספר צעדים 
שנקטו השלטונות הרומנים ושנועדו להרגיע את הרוחות . ממשלת רומניה פירסמה 
בסוף השבוע הצהרה שבה חזרה בה מן ההאשמות כאילו במחוזות טרנסילווניה , המאוכלסים 
ברובם בהונגרים , נתגלו נטיות בדלניות וכי מבקרים מהונגריה עסקו בפעולות 
הסתה . הממשלה התחייבה גם להסדיר עד תחילת שנת הלימודים הבאה את הפעלתם של 
בתי ספר הונגריים " בכל הדרגים " ומכאן משתמעת הסכמה גם לפתיחתה מחדש של 
אוניברסיטה הונגרית . השפה הרומנית תישאר שפת המדינה אולם באזורים שאוכלוסייתם 
מעורבת , יתר לכל אדם להשתמש בשפתו והשלטים ברחובות יהיו דו - לשוניים . 
בעיר טירגו - מורש , שבימים האחרונים היתה מוקד המהומות וההתנגשויות , 
נבחרה מועצת מחוז חדשה לפי שיטה מקורית : החברים הרומנים הומלצו על ידי 
ההונגרים ולהיפך הרומנים המליצו על ההונגרים . במועצה הושג הסכם בן 51 סעיפים 
שבו התחייבו ההונגרים לכבד את שלמותה וריבונותה של רומניה ואילו הרומנים 
התחייבו לפעול למען כיבוד הזכויות הלאומיות של המיעוט ההונגרי . שני הצדדים 
קראו לבטל את השביתות הפוליטיות המתוכננות . ממשלת הונגריה פירסמה אף היא 
הצהרה משלה והביעה תמיכה בהידברות לפתרון הבעיות השנויות במחלוקת , אך התנתה 
את פתיחת השיחות בצעדים " ממשיים " של בוקרשט למען הבטחת שלומם וזכויותיהם 
האישיות והקיבוציות של ההונגרים ברומניה . בהונגריה נשמעו בסוף השבוע כמה 
התבטאויות קשות נגד רומניה . סגן שר החוץ ההונגרי , אימרה סוקאי , הכריז 
במסיבת עיתונאים כי " אירופה מסתיימת בגבול הונגריה - רומניה " . הוא האשים 
את המנהיגים הרומנים בכפל לשון וטען שראשי רומניה אומרים דברים שונים ואף 
הפוכים כשהם מדברים אל כלי התקשורת הבין - לאומיים ובמגעיהם עם השלטונות 
ההונגריים , לעומת דבריהם בכלי התקשורת הרומניים הפנימיים . בשטח עצמו נשאר 
המצב רווי מתח . אתמול נשפך צבע וכוסו בשקים כמה אנדרטות בטרנסילווניה שיש 
להם נגיעה להיסטוריה ההונגרית . בטירגו - מורש מצאו תושבים הונגרים בתיבות 
הדואר שלהם מכתבי איום בנוסח הסתלקו מכל כל עוד יש לכם זמן " . בעיר סיגטו , 
שבצפון טרנסילווניה , נפוצו שמועות כי אנשי הארגון הרומני הלאומני " וטרה 
רומאנאסקה " מתכננים היום התקפה על ההונגרים בצאתם מהכנסיות . מחשש מפני 
ההתקפה בוטלו בכנסיות הקתוליות בסיגטו תפילות יום א . בבוקרשט חדרו אלמונים 
לבית הספר ההונגרי , ניפצו את השמשות , הסירו את השלטים בשפה ההונגרית , 
והשמידו את הציוד והריהוט . הלימודים בבית הספר הופסקו עד להודעה חדשה . 
