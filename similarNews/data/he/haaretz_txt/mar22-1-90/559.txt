למרות התכונה בציבור לקראת חג הפסח מורגשת אכזבה בקרב יצרני המזון מקצב המכירות , 
והם מדווחים על ירידה שהורגשה במכירות המזון בשבועות הראשונים של חודש מארס . 
למרות זאת , מקווים היצרנים והמשווקים כי התעוררות של ממש במכירות תורגש 
בשבוע האחרון לקראת החג . עיקר הירידה במכירות הורגשה בענף המזון והביגוד , 
כשיצרנים מדווחים על הצטברות מלאי גדול במחסנים ועל מבוכה בכל הנוגע לתכנון 
המשך הייצור וצבירת המלאים . אחד היצרנים הגדולים לדברי מזון במדינה הסביר 
אתמול כי לציבור אין כסף כבעבר , וגם במידה שהוא ממשיך לרכוש מוצרי מזון 
בהיקף כמותי דומה לזה שבעבר , הוא מעדיף לרכוש כיום מוצרים זולים ונמנע 
מרכישת המוצרים המוגדרים כיוקרתיים . יצרנים אחרים מסבירים את הירידה במכירות 
במבצעי האשראי של רשתות השיווק הגדולות . לדעתם , הציבור התחכם וממתין 
עם הקניות הגדולות להודעת הרשתות להארכת מועדי האשראי , ורק אז מתייצב בסניפי 
הרשתות , לקניות . שיטת האשראי שהנהיגו הרשתות הביאה לכך שהציבור עוצר 
את קניותיו בשלושת השבועת הראשונים של החודש , ומנסה ליהנות מאשראי גדול 
ככל האפשר . מצב זה יוצר בעיות קשות ליצרנים , שהמלאי מצטבר במחסניהם ובמחסני 
הרשתות , ויוצר אי וודאות לגבי היקף ההזמנות הצפוי והיקף הייצור הנדרש . 
גורם העומד בראש אחת מהחברות הגדולות בישראל בתחום המזון הזהיר כי האשראי 
הצרכני המוענק ללקוחות רשתות השיווק עולה לרשתות ביוקר , שכן מחיר הכסף 
אינו שווה לכולן . כמו כן , הוא מזהיר מהסתבכות הלקוחות , המתקשים בהערכת 
תזרים המזומנים במשק הביתי שלהם , וצוברים משיכות - יתר בהיקפים ניכרים . 
אנשי שיווק מענף הפרסום אמרו אתמול בהקשר זה כי להערכתם עצירת המכירות בענפי 
המזון השונים נובעת מנטיית הציבור להמתין לשבוע האחרון לקראת החג , לעריכת 
קניותיהם הגדולות הן מתוך כוונה להצטייד במזון טרי , והן מתוך אמונה שככל 
שהחג מתקרב , תצענה הרשתות תנאי תשלום ומבצעים טובים עוד יותר . 
