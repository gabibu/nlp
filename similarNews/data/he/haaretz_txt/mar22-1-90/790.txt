נציגי הוועדים של רשות השידור , משה פרידמן , יעקב קצב ויו"ר אגודת העיתונאים 
בירושלים , אלישע שפיגלמן , זומנו לבית הדין לעבודה ביום ראשון בבוקר . 
הזימון , על פי בקשתה של הנהלת רשות השידור , המבקשת להכריז על העיצומים 
כבלתי מוגנים על פי החוק . כמו כן מבקשת ההנהלה להוציא צווי מניעה , שיחייבו 
את העובדים לחזור לעבודה סדירה . יו"ר ועד עיתונות - הפקה בטלוויזיה , משה 
פרידמן , אמר כי הוועד מקווה שההנהלה תוכל לכבד את החלטת בית המשפט ושעצם 
הפנייה לערכאות פגעה בעובדים , אחרי שעשו דברים רבים כל כך מעבר למסגרות 
המקובלות . " מעתה , על כל הסכם שנחתום עם ההנהלה נבקש חמישה ערבים והמנכ"ל 
נחשב בעינינו כבעל חשבון מוגבל " , אמר . בינתיים ממשיכים העובדים לסיים 
את השידורים בחצות ומיום ראשון לא יוציאו ניידות שידור , כך שייפגעו סיקור 
הספורט , החדשות ותוכניות אחרות . 
