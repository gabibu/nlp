בית הדין הגבוה לצדק ידון מחרתיים בעתירה , שהגיש הנאשם מחלוף בן - ישי 
מיבנה . בן ישי תובע לקיים איתו את הסכם החסינות של עד המדינה , שעשו איתו 
המשטרה והפרקליטות . העותר נעצר לפני כשנה ורבע בחשד של מעורבות ברצח נהג 
משאית , צפונית ללכיש . סניגורו של העותר , עו"ד שמעון שובר , מציין 
בנימוקי העתירה , כי בניגוד למובטח הוגש נגדו ונגד אחרים כתב אישום , 
שבו הוא מואשם במעורבות ברצח נהג המשאית . עו"ד שובר קובל בעתירה , כי 
אנשי המשטרה הודיעו לעותר על ביטול הסכם החסינות , בין השאר , כיוון שנמצא 
דובר שקר במכונת הפוליגרף . עוד אומר עו"ד שובר , כי תמוה כיצד המשטרה השתמשה 
במכשיר הפוליגרף כדי לדעת אם העותר דובר אמת כאשר מדובר במכשיר שאינו 
יכול לשמש ראיה קבילה במשפט הפלילי . עוד נאמר בעתירה , כי התנהגותן של 
הפרקליטות והמשטרה עלולה לגרום נזק בכל הקשור לאמינותן של הרשויות החותמות 
על הסכמי חסינות כאלה . 
