הבוקר ייכנס לתפקידו מפכ"ל המשטרה החדש , יעקב טרנר , המחליף את רב ניצב 
דוד קראוס . קראוס פורש מהמשטרה לאחר ארבעים שנות שירות , מהן חמש שנים 
כמפכ"ל . לקראת קבלת הפיקוד על המשטרה , היה המפכ"ל המיועד טרנר מאופק וזהיר 
מאוד בהתבטאויותיו בימים האחרונים . הוא סירב לתת הבטחות ולא בישר באופן 
רשמי על הנהגת שינויים פרסונאליים או ארגוניים וגם לא על מדיניות חדשה או 
שונה בתחומי הפעילות העיקריים של המשטרה . עם זאת אפשר היה להבין מדברים 
שאמר טרנר כי הוא אכן מתכוון להכניס שינויים בתחומים שונים ולקדם כמה יוזמות 
שלא קודמו בשנים האחרונות . טרנר אמר כי נושא ביטחון הפנים בכלל ואבטחת הסדר 
והביטחון באזור ירושלים בפרט ימשיכו להיות בעלי עדיפות גבוהה בפעילותה של 
המשטרה , זאת בצד המלחמה בסמים ובתופעות פשיעה חמורות אחרות . כן אמר טרנר 
שדגש מיוחד יושם על המשך הטיפול ברווחת השוטר , קידומו האישי והשכלתו . 
לדעת טרנר הנחת היסוד היא ששוטרים שירגישו שהם מטופלים היטב במשטרה יתרמו 
לקידומה ולתפקודה . לדבריו , רובם המכריע של השוטרים פועל על פי החוק והנהלים , 
ללא הפעלת אלימות וכמתחייב מתפקידם . עם זאת , אמר בשיחה עם סופר " הארץ " , 
ישנם לפעמים חריגים הדורשים תגובה נחרצת , והוא יפעל בנושא זה ללא פשרות , 
במגמה למצות את הדין עם אנשי משטרה שחרגו . הוא קבע שאין לעשות הכללות 
ולהשליך ממעשיהם של שוטרים בודדים על כלל המשטרה . קפידבינטרנר גילה כי הוא 
בוחן ביסודיות את האפשרות להקים משטרת תנועה ארצית , והחלטה בעניין זה תיפול 
בעתיד הקרוב , תוך התייעצות ומשא ומתן עם גורמים נוספים מחוץ למשטרה . 
הקמת משטרת תנועה ארצית תלויה בהבטחה לתוספת משמעותית בכלי רכב ושוטרים , 
ייתכן שעל ידי הגורמים הממלכתיים העוסקים במלחמה בתאונות הדרכים אמר . 
טרנר מעריך כי בתוך זמן קצר יהיה למשטרה גם כוח מסוקים קטן , שיפעל בהתראה 
קצרה לכל משימה . טרנר הדגיש כי אינו מתכוון לשנות את הפקודות והנהלים הקיימים 
במשטרה כיום בכל הקשור לטיפול בהפרות סדר ובהתפרעויות , בכלל זה גם על רקע 
האינתיפאדה . פקודות ההפעלה של שימוש בכוח , באלות , בכדורי גומי ובירי 
מנשק חם , שהן מחמירות ומגבילות ביותר , יישארו בתוקפן . עם זאת , גם 
היערכות המשטרה לטיפול בבעיות הסדר הציבורי והאינתיפאדה נבחנת עתה , כדי 
לייעל ולשפר את תפקודה של המשטרה גם בתחומים אלה . מדבריו של טרנר לקראת 
כניסתו לתפקידו , ניתן היה להבין כי הוא יפעל ביתר נחרצות להצעיר את צמרת 
המשטרה . הוא אמר כי מפקדים צעירים יותר ייכנסו במקום חלק מהמפקדים הוותיקים , 
כתהליך טבעי של המערכת . 
