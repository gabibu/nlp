באחד ממאמרי לפני זמן - מה הבאתי את האמרה - השאלה המפורסמת " כמה דיוויזיות 
יש לאפיפיור " ? שייחסתי לצורכי הרשימה ההיא , אך גם בתום - לב נבער , 
לסטלין . זמן - מה לאחר פרסום אותו מאמר , הגיע אלי מכתבו של קורא נדיב , 
מרדכי כפרי מקיבוץ גלאון , שתיקן את טעותי : לא סטלין הפריח את השאלה 
הרטורית המפורסמת הזאת אלא גימי ברנס , שר החוץ האמריקאי בראשית ימי הנשיאות 
של טרומן , שנשאל על יחס הסובייטים לאפיפיור והשיב בשאלה הנודעת , שרבים 
החלו לייחסה עד - מהרה לסטלין . לאחר קבלת מכתבו החביב של מר כפרי , עשיתי , 
הפעם לצורכי הרשימה הזאת , משאל בין ששה מכרים שלי , בעלי השכלה אקדמאית 
( כלומר , גבוהה משלי ) , ושאלתי אותם : מי אמר " כמה דיוויזיות יש 
לאפיפיור ? " כולם , ללא יוצא מן הכלל , השיבו כי אבי העמים ( שניים 
שינו מנוסח זה וטענו כי שמש העמים ) הוא שהפריח את השאלה השנונה , שמר 
כפרי טען עליה , ובצדק , כי קשה להניח שהיה בסטלין חוש הומור מספיק להפרחתה . 
כשביישתי את כל משתתפי המשאל שלי , הסטליניסטים הנוקשים , בהכחשת הייחוס 
ובמסירת שמו של המחבר האמיתי , הם קיבלו זאת בתדהמה גמורה ( אחד מהם היה 
פיקח דיו לומר כי לימדו אותו שסטלין אמר את כל הדברים השנונים והחכמים שבעולם ) 
. למען האמת , אף שלא ידעתי על המקור האמיתי של אחד המשפטים הנודעים ביותר 
המיוחסים לסטלין , הייתי צריך לגלות זהירות בציטוט כבר ברשימה ההיא , או 
אף לציין שסטלין לא אמר את האמרה המיוחסת לו , על - סמך העיקרון , שאמינותו 
התבררה לי שוב ושוב במשך הקריירה העיתונאית הארוכה שלי : מחברה האמיתי של 
אימרה מסוימת לעולם אינו האיש שמייחסים לו אותה . לפני שנים אחדות ציטטתי 
ברשימה את האמרה המפורסמת שבה השיב הפילוסוף הגל ( כפי שכתבתי לתומי ) 
כנגד מישהו שניסה להפריך את התיאוריה שלו בציון העובדות הסותרות אותה : 
" אם כך , אוי לעובדות ! " תוך זמן קצר כתב אלי הפרוף שלמה אבינרי וביקשני 
כי אציין לו היכן בדיוק בכתביו של הגל מקור הציטטה שלי . אף שממכתבו המנומס 
מאוד , למותר לציין , של מחבר " תורת המדינה של הגל " יכולתי להבין כי 
נכשלתי , ולא בפעם ראשונה , בייחוס מוטעה וקל - דעת בכל זאת , בתחילה 
לא אמרתי נואש והחלטתי לגלות את מקורה של האמרה הפסוודו - הגליאנית הזאת , 
ותחילה , בכתבי הגל עצמו עד כדי כך לא יכולתי להשלים עם העובדה שהגל לא 
חיבר את שנינתו המהוללת ביותר ( שהכרתיה בנוסחה הגרמני , השנון מן התרגום 
העברי : " דסטו שלימר פיר פאקטה " ) . כעבור זמן נתקלתי באמרה זו כשהיא 
מצוטטת בספרו של לשק קולקובסקי " זרמים ראשיים של המרקסיזם " ומיוחסת שם 
לפילוסוף פיכטה , בלי ציון המקור המדויק . זמן - מה לאחר - מכן הזדמן לי 
לשוחח עם ההוגה הפולני , אזרתי איפוא אומץ ושאלתיו למקור האמרה . הוא נתן 
בי מבט לא - נוח ( אה , היהודים הללו ! הייתי אני חושב במקומו ) והבטיח 
לבדוק . אחרי כמה ימים קיבלתי ממנו גלויה ובה הודאה כי לא מצא את המקור . 
" תמיד חשבתי שפיכטה אמר זאת , אבל אולי היה זה הגל ? חשתי סיפוק מביש 
במקצת , אך האירוע תרם להתגבשותו של העיקרון הנ"ל : " מחברה האמיתי של 
אמרה מסוימת לעולם אינו האיש שמייחסים לו אותה " ומי יודע אם לא עיקרון 
זה הוא שינציח את שמי ( " חוק ברונובסקי " ? ) כך או כך , התחלתי ללקט 
אמרות שייחוסן אינו נכון , וכיום הריני בעל כרטסת עשירה למדי . אסתפק בכמה 
ממצאים : מי טבע את הביטוי " הפרא האציל " ? אינני יודע , וגם אתם אינכם 
יודעים . דבר אחד ידוע לי : לא זן זק רוסו , שלביטוי זה אין זכר בכתביו . 
ומה על " שרידתם של הכשירים ביותר " ? נכון , דארווין השתמש בביטוי , 
אך לא הוא שטבעו . ומי טבעו ? יש אומרים הרברט ספנסר , אך יודעי ח"ן 
מרבים מדי לייחס לו את האבהות על אמרה זו עד כדי כך שאני חושד כי לא הוא 
מחברה . העת העתיקה מספקת דוגמאות רבות במיוחד . מי אמר " הכל זורם " ? 
אין לדעת בדיוק , ורק זאת שהרקליטוס מאפסוס לא אמר אותה . שמואל שקולינקוב 
טוען , ( בהערה 52 בעמוד 03 של ספרו " הרקליטוס ופארמנידס " ) כי את אמרתו 
המפורסמת ביותר של הרקליטוס ניסח אחד סימפליקיוס ( " פיסיקה " 11 , 3131 ) 
על סמך אפלטון ( " קראטילוס " א204 ) , אבל חוקרים אחרים טוענים דברים 
אחרים , ובמחקר , כידוע , הכל זורם . והרבה מעבר לאמרות כנף : השיר המפורסם 
ביותר של המשוררת סאפפו " עלה הירחוהפלאיאדים , חצותלילה , השעה עוברת 
לאיטהואני שוכבת לבדי " . שיר זה לא היה יכול להיכתב בידי סאפפו , מפני 
שהוא כתוב בדיאלקט יווני שונה מזה שכתבה בו . גם כמה משיריה הנודעים האחרים 
של המשוררת מלסבוס ( " ספריה " ) העביר המחקר אל מדור " הכתבים הכוזבים 
של סאפפו " , הקיים כמדומה לצדו של כל סופר קלאסי חשוב . מעניין שתמיד דווקא 
הניסוחים הקולעים ביותר , היצירות הנודעות ביותר , הם אלה שבעליהן הידועים 
בציבור לא חיברום בעליל . האם אין בכך איזו חוקיות חמקמקת , אני מהרהר 
תוך ניסיון לבנות מסד תיאורטי לעיקרון שלי שלא לומר חוק שאני חולם כבר 
על העמדתו לצד חוקי פרקינסון ופיטר , וכמובן , ידוע לי היטב כי עיקרון 
זה עצמו מבטיח לי שלא לי הוא ייוחס ביום מן הימים . כך או כך , יש איזה 
פאתוס מאלף בכך שלא רוסו הוא שהגה את הביטוי המסכם כה יפה אספקט חשוב ביותר 
של תורתו , שלא דארווין הקשה את לבו לדבר ראשון על שרידתם של הכשירים ביותר , 
שלא פילוסוף הזרימה המתמדת הוא שטען כי " פאנטה ריי " . כל זה ראוי לעיון 
פילוסופי ממצה שאני מתכוון להרחיב בו בכרך הרביעי של האופוס הגדול שלי " הציטטה 
ואויביה " . בעודני אוסף והוגה , הוגה ואוסף , נקלע לידי ספר אנגלי , פרי 
עטם של שני טרדנים שגם את מנוחתם הדריך העיקרון שלי הנה כבר חוטפים אותו 
הגויים ! עד שקמו והתקינו מעין מילון של " ציטטות כוזבות , מעוותות ושיוכים 
מוליכי - שולל " , אם לתרגם את תת - הכותרת של הספר " הם לא אמרו זאת מעולם " , 
שיצא בשנת 9891 בהוצאת האוניברסיטה של אוקספורד . אמנם ספרם מצומצם במסגרתו 
לאמרות של פוליטיקאים בלבד , אך גם בתחום זה אפשר למצוא כאן פנינים . מי 
אמר : " אפשר לרמות את כל האנשים חלק מן הזמן , וחלק מן האנשים כל הזמן , 
אך לעולם לא את כל האנשים כל הזמן " ? את האמרה הזאת ( שאגב , אינה נכונה 
כלל ) הפריח מישהו שלא היה אברהם לינקולן . ומי הוא מחבר האמרה היומרנית 
של לנין לפיה " יפול הקפיטליזם כפרי בשל לידינו , בלי שנצטרך להילחם בו " ? 
מיליוני עיתונאים מייחסים אותה כבר שבעים שנה לעט הזהב של ולדימיר איליץ , 
אבל מחקרים עמלנים של מיטב החוקרים ( שני האנגלים הנ"ל לא סמכו רק על חקירותיהם ) 
העלו רק זאת , שהוא לא אמר את דברים אלה . כאמור , הם לא טרחו להעמיד 
בסיס פילוסופי לבעיית הייחוס ( אטריבוציה ) הכוזב , או לרשום את הדוגמאות 
הספרותיות והפילוסופיות שבכרטסת שלי . כן , עוד יש לי זכות לטעון לבעלות 
על העיקרון הנ"ל , ואני מעיד אתכם בי , קוראים יקרים , כי אני אמרתי זאת 
קודם , ומי שיסתור את טענתי ויסתמך על עובדות , אענה לו בדבריו של של שלגל : 
אוי לעובדות ! 
