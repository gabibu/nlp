קיבוצי התנועה יסדירו ביטוח סוציאלי - פנסיוני לחבריהם . כיום דואג כל אחד 
מקיבוצי התנועה לביטחון סוציאלי לחבריו ולחברים העוזבים אותו , ממקורותיו 
השוטפים . הקיבוץ אינו מקצה משאבים מיוחדים לביטחון סוציאלי בעתיד לחבריו . 
חסרונותיה של השיטה הקיימת בכך שהבטחת רמת חיים נאותה לחבר המשק לאחר פרישתו 
מעבודה , תלויה במצבו הכלכלי של הקיבוץ . המצב הקיים גם מעניק יתרון לעוזבי 
הקיבוץ על פני הנשארים בו , שכן לעוזב זכות משפטית כלפי הקיבוץ , החייב 
לשלם לו גמלה ברמה המקובלת במשק , בלי קשר למצבו הכלכלי של הקיבוץ . יצוין , 
שמספר קיבוצים החליטו ליצור חיסכון פיננסי באמצעות קופת גמל , ואולם הפרשה 
לקופת גמל , בניגוד לביטוח פנסיוני , אינה מבטיחה לקיבוץ ולחבריו הכנסה 
קבועה לתקופה בלתי מוגבלת . צוות בראשות שושנה שגיא מקיבוץ געתון , הממונה 
על ענייני המיסוי בקיבוץ הארצי , עומד להמליץ ביום ראשון על הצטרפות הקיבוצים 
לביטוח פנסיוני , במסגרת אחת מקרנות הפנסיה של ההסתדרות , ככל הנראה " מבטחים " . 
בדף הסבר שהצוות גיבש לקראת הדיון בוועד הפועל של התנועה , נאמר שעקב המשבר 
הכלכלי הפוקד את התנועות הקיבוציות , התערערה תחושת הביטחון היסודית של 
קיבוצים וחבריהם ביכולתה של המערכת הקיבוצית , לאפשר לחבריה ביטחון סוציאלי , 
לעת פרישה מהעבודה או במקרה של עזיבת הקיבוץ . עזרא רבין , מזכיר משותף 
של הקיבוץ הארצי , מסר אתמול ל " הארץ " , שההצעה להנהיג ביטוח סוציאלי - 
פנסיוני בקיבוצים התגבשה כבר לפני שלוש שנים , כשקיבוץ בית אורן עמד בפני 
פירוק . ביטוח מסוג זה , אמר , יעניק הגנה למקרה של זעזועים בלתי צפויים 
דוגמת בית אורן . יו"ר האגף לביטחון סוציאלי בהסתדרות , דב פלג , החבר 
גם במוסדות הקיבוץ הארצי , מתנגד לאימוץ הסדר של ביטוח פנסיוני לקיבוצים . 
לדבריו , חבר קיבוץ אינו זקוק לביטחון סוציאלי מגוף חיצוני . במסמך שיופץ 
לחברי הוועד הפועל של הקיבוץ הארצי , גורס פלג שהקיבוצים יכולים לעבור משברים 
כלכליים באמצעים אחרים כגון גיבוי המדינה , בעיקר באיזורי ספר , עזרת הבנקים 
הרוצים להציל את החוב , יצירת שותפויות כלכליות בין הקיבוצים , הקמתה מחדש 
של קרן השומר הצעיר באמצעות מיסוי והקמת קרן ביטוח הדדית , שתממן את הפיצויים 
והפנסיה לעוזבים . " רכישת ביטוח בקרן פנסיה , פירושה הוצאת כסף שלעיתים 
מחירו השוטף יקר מאד או שכלל אין להשיגו " , נטען במסמך . בתנועה הקיבוצית 
המאוחדת ( תק"ם ) , המאגדת 071 קיבוצים , כבר הוחלט עקרונית להצטרף לאחת 
מתוכניות הפנסיה שמציעות הקרנות ההסתדרותיות , והדיונים בנושא זה נכנסו 
לשלבים מתקדמים . יצוין , שהקיבוצים עין גדי ובית ניר הצטרפו באחרונה על 
דעת עצמם כחברים בקרן הפנסיה הקטנה " מגן " , בלא להמתין להכרעה הסופית 
של מוסדות התנועות הקיבוציות . בתק"ם , המאגדת 571 קיבוצים , נמצאים הדיונים 
על הנהגת ביטוח פנסיוני בשלב מתקדם והנטייה היא לקבל החלטה חיובית . 
