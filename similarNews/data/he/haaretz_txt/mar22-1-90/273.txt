כמעט ששה חודשים אחרי תחילת ההכנות לצילומי הסרט " לא בלי בתי " , בהפקת 
פאטה קומיוניקישן , נערכה לכבודו מסיבת עיתונאים ראשונה בארץ , בהשתתפות 
כוכבי הסרט , סאלי פילד ואלפרד מולינה . הסרט מבוסס על סיפורה של בטי מחמודי , 
אישה אמריקאית הנשואה לאיראני , שמבקרת איתו ועם בתם את משפחתו המוסלמית 
הקנאית באיראן . במהלך הביקור מושפע הבעל מבני משפחתו וחוזר לחיק הדת האיסלאמית . 
בטי ( פילד ) מוצאת את עצמה עטופה בצעיפים עבים , במדינה בה נשים סגורות 
ומסוגרות ואמריקאים מוקצים מחמת מיאוס . היא מנסה לעזוב את איראן , אך 
אינה מוכנה לעשות זאת ללא בתה . הסרט מנסה בנסיונות הבריחה הנועזים של פילד . 
לדברי מפיקי הסרט , התגובה האיראנית ל"פסוקי השטן " של סלמן רושדי גרמה 
להם לברר עם אישי דת מוסלמים אם תהיה בסרט פגיעה של ממש במוסלמים . רק אחרי 
שהתסריט עבר את הביקורת הזו , החלו בצילומים . הכוונה היתה לצלם בישראל , 
בטורקיה ובמרוקו , אך לאחר שביקרו בכמה אתרים בארץ , ונועדו עם אנשי מקצוע 
מקומיים , הוחלט לצלם את הסרט כאן , לבד מכמה קטעים שיצולמו בגורגיה שבארה"ב . 
במאי הסרט , בריאן גילברט , אמר במסיבת העיתונאים כי " כלפי חוץ קיים 
דמיון רב בין טהראן לתל - אביב . לשני המקומות מראה מודרני למחצה , שכאילו 
נעצר בשנות הששים " . כנראה שנמצא גם דמיון פיזי בין הישראלים והאיראנים , 
שכן יעקב בנאי , ששון גבאי , אברהם מור וגילי בן אוזיליו משתתפים בסרט 
כחלק מהסביבה האיראנית העויינת . סאלי פילד , אחרי שני אוסקרים , אינה 
מהמועמדות לקבלת פרס האוסקר בשבוע הבא , למרות השתתפותה בסרט המצליח ועתיר 
המועמדויות " מגנוליות מפלדה " . היא סיפרה כי קיבלה על עצמה את התפקיד 
למרות השהות הרחק מהבית , כיוון שרצתה לגוון את קריירת המשחק שלה בתפקיד 
בסרט מתח , מסוג התפקידים שהיא אינה מקבלת על פי רוב . לדבריה , ההשתתפות 
בסרט טעון כל כך ועתיר מתחים קשה עבורה , בעיקר אחרי משחק האנסמבל ב"מגנוליות 
מפלדה " . בגלל הקושי הזה , התנצלו אנשי ההפקה , הורחקו עיתונאים מהמקום , 
ולא מסיבות ביטחוניות הנוגעות לנושא הרגיש של הסרט , כפי שחשבו רבים . 
