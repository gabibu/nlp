אתמול נפצעו שמונה תושבים בגדה , וארבעה תושבים נפצעו ברצועת עזה . מקורות 
צבאיים ברצועה מסרו כי היו התנגשויות במחנות הפליטים גבאליה , שאטי ואל - 
בורייג . שני תושבים נפצעו בהתנגשויות בעיר עזה . ברמאללה נפצעו ארבעה תושבים 
באורח קל מירי כדורי פלסטיק ע"י חיילי צה"ל . התקרית התפתחה לאחר יידוי 
אבנים על כוחות צה"ל . מקורות פלשתיניים מסרו אתמול כי ילד בן 9 מחברון , 
שמכר פלאפל , נכווה משמן חם , ששפכו עליו חיילים . הנער , נור א - דין 
אנואר , אושפז בבית החולים עאליה בחברון , כשהוא פצוע קשה . נציג דובר 
צה"ל בפיקוד המרכז דחה טענה זו מכל וכל , ומסר כי מהתחקיר שערך צה"ל התברר 
כי הנער דחף עגלה עם שמן , העגלה התהפכה והשמן נשפך עליו . נציג דובר צה"ל 
אמר כי אף חייל צה"ל לא היה מעורב בשפיכת שמן על הנער . שני בתי ספר בשכם 
נסגרו אתמול בהוראת המנהל האזרחי , בעקבות התפרעויות שהיו שם . במהלך התקריות 
הושלכו אבנים על חיילי האבטחה בקבר יוסף . כוחות צה"ל בבקעת הירדן לכדו צעיר 
אשר חצה את הגבול מירדן באיזור בקעת הירדן . הצעיר לא היה חמוש והוא נלקח 
לחקירה על ידי כוחות הביטחון . 
