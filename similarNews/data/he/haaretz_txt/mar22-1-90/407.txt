במאבק בין מוסקווה ותנועת העצמאות הליטאית חלה בימים האחרונים הסלמה משמעותית . 
שני הצדדים נוקטים צעדים , המקדמים אותם בדרך לאבדן שליטה . תנועת השריון 
סובייטי ברחובות וילנה , בשעה שהפרלמנט המקומי דן בחקיקה למימוש הכרזת העצמאות , 
נועדה להפחיד את הליטאים ולא נלוותה אליה הצעה למו"ם על עתיד היחסים . גרוע 
מזה , כל הצעות החוק שהסובייט העליון קיבל לידיו , הועברו לדיון במליאה 
מלבד זאת שהליטאים כה מצפים לה : ההצעה לסדרי התנתקותה של רפובליקה מבריה"ם . 
הצעה זו הוחזרה לוועדה לצרכי תיקונים ושיפוצים . דבר זה חיזק את החשדות 
שמוסקווה תנהג בסחבת מירבית לגבי חוק זה . מכל מקום , הדרישה לרוב של 32 
במשאל - עם לטובת ההתנתקות תושג בוודאי בליטא , אך עומדת בספק בלטוויה ובאסטוניה , 
שבה מיעוט רוסי גדול , המתנגד לדרישות העצמאות . גם ההמתנה של חמש שנים 
נראית לדורשי העצמאות כדחייה אינסופית . ועוד יתווספו לכך דרישות הפיצויים 
העצומות עליהן כבר הודיע גורבצוב . נשיא ליטא נקט צעדים , שהיה ברור כי 
מוסקווה לא תשלים איתם , כמו הקריאה לצעירים ליטאים לערוק מהצבא הסובייטי 
ולחפש מקלט בכנסיות , ורישום למשמר אזרחי עצמאי , שיסור למרות שלטונות 
ליטא בלבד . גורבצוב נתון ללחץ משלושה כיוונים : הדרישה לעצמאות מצד מדינות 
הבלטיות וגרוזיה ; נצחון הצירים הליברליים בבחירות בשלוש הערים הגדולות 
מוסקווה , לנינגרד וקייב והיעדר כל סימן לשיפור באספקה לצרכן הסובייטי . 
הוא נדרש להצדיק את סמכויות הנשיאות האקזקוטיוויות שהשיג לאחרונה , אך 
צעד שגוי בהפעלתן עלול להביא לשפיכות דמים . הנשיא לנדסברגיס נתון בלחץ 
תנועת סאיודיס , החשה כי עתה באה ההזדמנות הנדירה להשיג עצמאות ואם יחסר 
העוז , תוחמץ ההזדמנות . אם המצור ייכשל , או אם יימשך זמן רב מדי , ספק 
אם יעמדו הכוונות ההדדיות : אי - הפעלה פיזית של הצבא הסובייטי ואי - הפעלת 
סנקציות מערביות נגד מוסקווה . 
