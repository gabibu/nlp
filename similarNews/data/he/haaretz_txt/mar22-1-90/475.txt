" המשבר הפוליטי בישראל , הנובע מהפלת הממשלה , כבר מורגש ונותן את אותותיו 
בשטחים בפעילות החבלנית ובהסלמה באירועים " . כך אמרו קצינים בכירים במטה - 
הכללי של צה"ל . לדבריהם , הביאו שני גורמים להסלמה בימים האחרונים בשטחים 
המשבר הפוליטי וחוסר הוודאות בקרב תושבי השטחים לגבי זהותו של ראש הממשלה 
הבא של ישראל ; והעידוד ששואבים הפלשתינאים מהכרזותיו של יאסר ערפאת , 
כי הם שהפילו את ממשלת שמיר , וכי זהו חלק במאבק במסגרת האינתיפאדה . להערכתם , 
ניתן לראות בשטחים פעילות גוברת של אלימות , הן בתחום הפרות הסדר והן בתחום 
הפעילות החבלנית העוינת , ולא מן הנמנע כי קבוצות קיצוניות ישתמשו בנשק 
חם . לדברי הקצינים הבכירים , היתה להפלת הממשלה השלכה מיידית לגבי הפעילות 
החבלנית בשטחים . הקצינים התייחסו גם להלכי הרוח , הרוחיים בשטחים , ולפיהם 
תימשך האינתיפאדה , ואף תסלים בשל העידוד , ששואבים הפלשתינאים מהכרזותיו 
של ערפאת . בשבועות האחרונים חלה עלייה באירועים החבלניים ובמספר הפרות הסדר 
בגדה המערבית וברצועת עזה . מקור צבאי בעזה אמר , כי בשבועות האחרונים 
עדים כוחות צה"ל להפרות סדר ולהתקהלויות המזכירות את החודשים הראשונים של 
האינתיפאדה . לדברי המקור הצבאי , לא התעייפו תושבי השטחים מהאינתיפאדה , 
והם מוכנים להמשיך להתעמת עם כוחות צה"ל , גם אם עולה להם הדבר בחיי - 
אדם , בגזירות כלכליות , בהטלות עוצר ובעלייה בממדי האבטלה בשטחים . המקור 
הצבאי אמר עוד , כי הלך רוח זה שורר בעיקר בקרב חברי הארגונים האיסלמיים 
הקיצוניים , הגיהאד האיסלמי והחמאס , שרבים מצטרפים אליהם באחרונה . 
