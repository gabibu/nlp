במוסד לביטוח לאומי הובעה אתמול שביעות רצון לאחר שוועדת הכספים דחתה את 
הצעות האוצר לפגוע בקצבאות המוסד . ועדת הכספים דחתה את הצעות האוצר שביקש 
לקצץ בתקציב הביטוח הלאומי במסגרת הצעת התקציב לשנת 0919 לפי חוק ההסדרים 
שהוגש לממשלה . האוצר דרש לשנות את שיטת עדכון קצבאות הזקנה , ולהצמידן 
למדד ולא לשכר הממוצע , כפי שנהוג היום . שינוי זה היה גורם לפגיעה כלכלית 
באוכלוסיית מקבלי קצבאות הזקנה . ועדת הכספים גם דחתה את הצעת האוצר להנהיג 
מבחן הכנסות גם לקצבת ילד שני . בביטוח הלאומי אמרו שהצעה זו תפלה לרעה 
משפחות עם ילדים , ותפגע בהן . עוד נקבע כי אמנם יימשך מבחן ההכנסות לעניין 
קצבת ילד ראשון , אך זאת כהוראת שעה , ולא כשינוי בחוק כפי שביקש האוצר . 
מנכ"ל הביטוח הלאומי , מרדכי ציפורי , אמר כי השכל הישר והלב ניצחו הצעות 
שלופות מהמותן שמניעיהן אינן בהכרח כלכליות . הוא בירך את ההחלטות " המבטאות 
אהדה לציבור חלש ונזקק ושמירה על ייעודו של הביטוח הלאומי " . ציפורי הוסיף 
כי בחמשת החודשים האחרונים ניהל הביטוח הלאומי מאבק סמוי וגלוי מתוך ידיעה 
שאין להשלים עם רוע הגזרה , והוא שמח שהוכתר בהצלחה . הוא הזכיר כי לאחרונה 
גברו פניות המבוטחים לביטוח הלאומי , וכי יותר ויותר אנשים נזקקים לשירותי 
המוסד , עקב המצוקה הכלכלית בה הם נתונים . 
