הדבר שבו קצה נפשי בזמן האחרון יותר מכל היא הטענה שקצה נפשו של העם . יש 
לה ניסוחים מגוונים והבכיר שבהם בא השבוע מפי הבכיר שבחבורתנו . חיים הרצוג 
צדק לפחות בכך שקינת - המיאוס שלו משקפת כנראה דעת רבים . אבל היא לא מצאה 
חן בעיני יותר משאר הגלים הגואים של תיאורי קץ - הנפש מפיהם של פוליטיקאים 
ואנשי ציבור אחרים . שהרי אם משהו יצא מאפו של העם , אלה הם בעיקר האדונים 
והגבירות שהודיעו לו השבוע עד כמה נמאס לו . תראו מי מדבר : הפוליטיקאים 
אומרים שהפוליטיקה נמאסה על העם . אני לא מכיר פוליטיקה אחרת בישראל אלא 
זאת הנהוגה בה עכשיו ואשר נבחריה מסרבים לשנות את כלליה . ולא ידועים לי 
אנשי ממלכה אחרים מאלה שהובילו אותה לכאן . היתה להם שהות ממושכת להקים 
מהומה גדולה למניעת המצב הנורא של אסון פוליטי , ולא ראינו את רובם עושים 
משהו בעניין הזה בשביל מדינה . אם כל כך גרוע , ואם העם נפשו אמנם קצה , 
איך זה ששום מפלגה לא תפסה את העניין בזמן ולא הציעה לציבור מוצא ? כנראה 
איומי - הקץ לא כל - כך רציניים אם כל המערכת הפוליטית דחתה את ההשתלה שנועדה 
להציל את חייה . לא פחות ממידת ההתחסדות הזאת כלפי טיבו של המשחק הפוליטי , 
דוחה ואף מסוכנת מידת הקטסטרופה בתיאור חיינו הציבוריים . פתאום , כמו 
במכירת סוף עונה , מודיעים לנו מכל עבר שהשיטה הפוליטית כאן רקובה עד היסוד 
ואם לא יקרה משהו מיד , מהר - מהר יבוא עלינו קץ איום . מה פתאום כולם 
נזכרו עכשיו ? ומי אמר שיהיה נורא אם לא יבחרו כאן את ראש הממשלה בבחירות 
ישירות ? אולי ההיפך הוא הנכון : ייתכן שדווקא השיטה הזאת תמיט עלינו את 
הנזק הגדול והממושך יותר . מה יקרה , למשל , אם ראש הממשלה ייבחר ישירות 
ואילו בכנסת הרשאית לפי הצעת אמנון רובינשטיין להפיל את ראש הממשלה ברוב 
רגיל ע"י התפזרותה יהיה רוב למפלגות יריבות ? זה ימנע את הקץ ? בטלטול 
המסוכן והצורם של פעמוני האזעקה על קצה הקרוב של הדמוקרטיה הישראלית משתתפים 
גם אנשים שעשו לא מעט , אמנם בלא הצלחה , לשינוי שיטת הבחירות . רובינשטיין 
דימה אותנו לרפובליקה השלישית , הסמל הידוע של רקב שלטוני . קבוצת הפרופסורים 
למען שינוי שיטת הבחירות וכינון חוקה פירסמה מודעות ענק תחת כותרת שגודל 
אותיותיה מיוחד למלחמות עולם : " לפני שהם יהרסו לנו את המדינה " . ב"הם " 
הכוונה , כמובן , לפוליטיקאים הבזויים . ואם היה ספק , נוספו לזה עוד 
ניסוחים המכפישים את כל התהליך הפוליטי . " רק שינוי שיטת הבחירות " , 
כתבו הפרופסורים תוך השעיה זמנית של האיפוק האקדמי , " ינקה את הכנסת מסוחרי 
הסוסים ויציל את המדינה מהפוליטיקאים חסרי האחריות " . אלי לנדאו , בהפגנת 
ראשי הערים למען שינוי שיטת הבחירות , הציע בכלל " להוריד את העם לרחובות " 
כדי לכפות את שינוי השיטה . וכדי לעורר את העם נגד נבחריו הודיעו לו הפרופסורים 
במודעה שהוא חבורה של " סמרטוטים " . מובן שנמאס לו , לעם המסכן הזה . 
בסדר , נמאס לו . אז מה ? מה עשה הנשיא בימים הארוכים של ההתייעצויות 
עם הסיעות כדי שלא יימאס עוד לעם ? בדברי ההסבר לבחירת המועמד להרכבת ממשלה 
סיפר הרצוג כי שאל את פי הסיעות ולא ראה נכונות לבחירות חדשות . 
