ן - עמי שרפשטיין אינו מתיימר לומר שום דבר מהפכני בספרו החדש , אבל הוא 
ירגיז קוראים רבים בלי ספק מן הסתם עוד יותר משהרגיז בספריו הקודמים על 
המיסטיקה , על הדת ובעיקר על עמיתיו הפילוסופים . יש בעיני מן ההיתממות 
בכוונה תחילה כאשר הוא ניגש בנימה שקטה כל כך ללמוד את האמנות בכלים לא שגרתיים : 
אחרי עמודים אחדים של אקדמות רגועות פונה שרפשטיין לתחום המחקר הראשון שהוא 
מבקש ליישם להבנת האמנות , והוא ה . . . זואולוגיה . כן , נוהגי החיזור 
של בעלי - החיים ובעיקר שירי הציפורים הם בעיני שרפשטיין אב - טיפוסים ראשונים 
של מה שהתפתח ברבות העידנים לדחף האמנות הייחודי של ההומו סיאנס . אם תאמר , 
שירת הציפור כולה אוטומאטית ונורשת בניגוד לאמנות האדם האינדיוודואלית כל 
כך , מתברר שגם הציפור מפתחת במשך חייה וריאציות אישיות על הדפוס הטבוע 
בה מלידתה . ואם תאמר , שירת הציפורים ממלאת פונקציות ביולוגיות מוגדרות 
כגון תוקפנות נגד זכרים אחרים וחיזור אחר נקבות , ואילו אנו עוסקים באמנות 
לשמה , האין גם האדם " מתוך שלא לשמה בא לשמה " ? שרפשטיין מצטט אמנים 
רבים שהודו במפורש במניעים המיניים והתוקפניים שביסוד אמנותם . וכי לא הצהיר 
רנואר כי הוא מצייר באבר המין שלו ? והמוסיקה , האם אפשר לתאר אותה בלי 
הארוטיקה או התוקפנות ? עוד אני מנסה להתקומם נגד המעבר המהיר בין בעלי - 
חיים לאמנים , מצאתי את עצמי נסחף אל עולם הקופים ואל סיפורו של קונגו , 
שימפנז קטן שאומץ על ידי הזואולוג דזמונד מוריס . במשך שנתיים סיפק מוריס 
לקוף עפרונות וצבעים ככל שאיוותה נפשו וזה התמסר לתאוות ציור בלתי פוסקת . 
ככל שעבר הזמן הלך סגנון ציוריו והבשיל להפליא : הוא הקפיד יותר ויותר 
על איזון התמונה ועל הדגשת האמצע והבסיס ( כשחטף ממנו מוריס ציור באמצע 
המלאכה צרח הקוף בכעס , וכשהושב לו הנייר למחרת השלים את מחצית המניפה שצייר ) 
. שרפשטיין עצמו הראה את הציורים לאמנים אחדים וכולם שיבחו אותם , ורק 
אחר כך שמעו למבוכתם מי היה הצייר . אמנים מפורסמים כפיקאסו ומירו שמחו 
לקבל את יצירות הקוף במתנה , ואפילו נשיא האקדמיה האמנותית המלכותית בלונדון 
לקח אותם ברצינות : הוא תקף את מארגני התערוכה של ציורים אלה כאילו התכוונו 
לשים ללעג את האמנים . אפילו סופה של גרסה קופית זו לאודיסיאה האמנותית הוא 
טראגי בצורה אנושית עד להביך : קונגו נעשה זכר גדול ותוקפני מכדי לגדול 
בבית והועבר אל גן החיות , אלא ששם היה זר לבני מינו . כשניסו נקבות לחזר 
אחריו , רדף אחריהן עם סיגריות בוערות . בהדרגה נעשה האמן האקסצנטרי מסוגר 
בעצמו ולבסוף מת . דזמונד מוריס שקע באבל עמוק על ידידו ומאז לא חזר ללמד 
קופים לצייר . כדי לגשר מעט על הפער בין החיה לאדם עובר שרפשטיין לדון בציורי 
הילדים . בהסתכלו בציוריה של בתו כשהיתה פעוטה הוא מדמה לראות אב - טיפוסים 
ראשוניים לציורים מוכרים וידועים יותר : האין הכתמים הללו דומים לסגנונו 
של מירו ? והצורות הללו , האין הן מזכירות את קנדינסקי ? על דעתי עלתה 
למקרא הדברים ההערה הארסית שמשמיעים הערבים על השוואות כאלה : " כול קירד 
בעין אממו רזאלה " ( כל קוף הוא צבייה בעיני אמו ) . אבל דומני שהמחבר 
עצמו יקבל הערה זו כתימוך לניסיונו לגשר על הפער בין החיה לאדם . כך או 
כך , דווקא בשאלת הקשר בין האמנות לנפש הילד נמצאת התיזה של המחבר על קרקע 
מוצקה יותר : הטענה כי " הילד אינו רק אבי האמן הבוגר אלא גם אבי התרבות 
כולה " מקובלת על כל החוקרים וההוגים שהתעניינו בחידת המשחק , מאריסטו 
ועד ניטשה ופרויד . פעילות זו , המשותפת לצעירי האדם ובעלי - החיים , 
היא יסוד הכרחי ביצירתיות האנושית לכל סוגיה , במדע , באמנות או בחיי היום - 
יום . מותר האדם במובן זה הוא בהשתמרותן של תכונות ילדותיות , השתמרות 
המתאפשרת על ידי הגנת הציוויליזאציה ומעניקה לה בתמורה מאגר של דפוסי פעולה 
חדשים . מהקופים ומהילדים פונה שרפשטיין לשבטי הכושים , האסקימואים ושאר 
עמים רחוקים , ומשם הוא הולך אל המשוגעים . גם כאן , כאילו אינו מודע 
להתנגדות החריפה שמעוררת לעתים קרובות סמיכות זו , דן שרפשטיין בפשטות ובטון 
ענייני בקשר בין הכשרון האמנותי לבין הנוירוזה , הפסיכוזה ושאר ההפרעות 
הנפשיות , תוך הסתמכות נרחבת על הפסיכולוגיה המודרנית . ההקשר הסוציולוגי 
נדון גם הוא מתוך פרספקטיבות שונות ומשלימות . שרפשטיין מתעניין בפלגיאטים , 
בין כאלה הנעשים בכוונה - תחילה ובין אלה הלא - מודעים , כאמצעי לשימור 
הקיים ולגיוונו , בסימביוזה המפרה בין החברה לבין החריג ופורץ - הגדר , 
ובמרד - הדורות המספק חומר - בעירה מתמיד לחדשנות . לכל המסעות הרחוקים 
הללו אם במקום , אם בזמן ואם בעולם הפנימי משותף רעיון הירידה לצורך עלייה : 
שורשי ה"נשגב " וה"מתקדם " נעוצים עמוק במה שאנו מכנים ה"פרימיטיווי " 
או ה"בהמי " ; ההנגדה הנעשית ביניהם דרך - שגרה היא מלאכותית ונטולת יסוד 
בדרך - כלל . " בואו ונחזיק טובה ליצר - הרע " , אמרו חז"ל , " שאלמלא 
הוא לא נשא אדם אשה ולא בנה בית ולא נשא ונתן " . נניח , אם כן , שהאמנות 
אכן צומחת מתופעות נפשיות וביולוגיות שונות ומשונות הנראות לכאורה זרות לה . 
עדיין אפשר לשאול : מה התועלת בשיוטים בין - תחומיים אלה ? הבנת הקשריה 
הרחבים והמגוונים של האמנות , עונה שרפשטיין , איננה רק עניין לפסיכולוגיה 
או לפילוסופיה . היא חיונית לעצם יכולתנו ליהנות מהאמנות הנאה מלאה , עשירה 
ובלתי - אמצעית : ( עם 102 - 002 ) . מבקרים אניני - דעת ודאי ידונו את 
הספר ברותחין על גישתו הרדוקציוניסטית , האומרת כביכול " האמנות אינה אלא . 
. . " . מצד שני , אפשר להחמיר עמו גם על כך שלא מיצה את כל היבטיה . 
הביולוגיזם של הספר יוצא חסר בשל מיעוט הדיון בתופעת המשחק , ואילו הפסיכולוגיזם 
שלו חסר את הפרספקטיווה המשלימה של הפסיכולוגיה הקוגניטיווית , הדנה באמנות 
מנקודת הראות היסודית יותר של תהליכי התפישה ועיבוד המידע . אלא ששרפשטיין 
כלל לא התיימר להציג דיון ממצה בתחומים אלה . זוהי מסה , הוא אומר בפתח 
הספר , במובן המקורי של המלה : ניסיון אינטלקטואלי . מעלתו הגדולה של 
ניסיון זה היא בעיני עושר נקודות המבט שבו והשפע המרהיב של ידע קליידוסקופי , 
שהמחבר הצליח לדחוס בכל עמוד בצורה קריאה ומרתקת . פה ושם הופתעתי לגלות 
בספר צד חדש של המחבר שלא הכרתי מספריו הקודמים . אותו ריחוק פילוסופי חסר 
פניות , המיוחד לשרפשטיין בדרך - כלל , לא תמיד עומד לו בדונו בתופעות 
המיוחדות של האמנות . סגנון הדיון רווי לפעמים התפעמות לירית ומעורבות עזה . 
כמה אהדה ורחמים ניכרים , למשל , בדברי המחבר על שיר הציפייה למוות של 
זקנות שבט היאקוט מסיביר , ואילו בדברו על נדיה , ילדה אוטיסטית שהפליאה 
לצייר אך לא הצליחה מעולם אפילו לקשור שיחת ילדים , מתמלטת מקולמוסו קריאה 
נרגשת : " ילדה מחוננת ואומללה ! " הניסיון להבנה אובייקטיווית אינו 
נעדר אמפאתיה . אבל , אם להשתמש בקורטוב מן התבלין הרכילותי שבזק המחבר 
על ספרו הקודם , " פילוסופים כבני אדם " , אין בכך פלא : הרי הוא עצמו 
מניח לעתים קרובות את העט לטובת מכחול הציור . 
