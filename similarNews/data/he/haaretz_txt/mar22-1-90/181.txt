קאבול ( ע"ר וע"ץ ) . נשיא אפגניסטאן , נגיבולה , גילה אתמול כי דחה 
הצעה סובייטית לסייע לו בדיכוי ניסיון המרד הכושל שאירגן שר ההגנה לשעבר 
בארצו , טאנאי . כך מסר " קאבול טיימס " . העיתון מסר קטעים מנאומו של 
נגיבולה בפני כנס ראשי שבטים , בו אמר כי קיבל קריאה טלפונית " מן החברים 
הסובייטים " . " אני הודיתי להם , אך אמרתי כי עליהם להיות מוכנים במקרה 
שפקיסטאן תתקוף , או שתבוא התקפה מצד אויבים אחרים . רק אז אזדקק לעזרה " , 
אמר נגיבולה . " הסובייטים אמרו לי כי הם שמחים שאני חי , והדגישו כי 
יש להם אינטרס בעניין זה " . עוד סיפר נגיבולה כי הציג בפני שר ההגנה הוכחות 
כי הוא היה מעורב בקשירת קשר נגד המשטר ב2 במארס . " הוא טען כי הוא איש 
חכם ומעולם לא היה יוצא נגדי . . . אני חשבתי שאולי בכל זאת טעיתי " , 
הוא אמר . בדצמבר שעבר , סיפר נגיבולה , הוא הוציא הוראה לעצור כמה קצינים 
שנחשדו בקשירת קשר למרד . " כאשר שר ההגנה טאנאי שמע על כך , הוא התבצר 
במשרד ההגנה , כפי שעשה גנרל עאון בלבנון " , אמר . הוא סיפר כי שיחרר 
ארבעה גנרלים כמחווה לטאנאי , למרות אזהרות יועציו . 
