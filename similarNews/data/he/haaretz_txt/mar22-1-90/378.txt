הוואנה ( ע"ר ) . נשיא קובה , פידל קסטרו , ליגלג על הצעת הנשיא האמריקאי , 
גורג בוש , להעניק סיוע לממשלה שתיבחר באורח דמוקרטי בקובה . " סתם פירורים " , 
הגיב קסטרו במסיבת עיתונאים בתשובה לשאלה על הצעתו של בוש . קודם לכן אמר 
בוש לכתבים בוואשינגטון כי ארה"ב תעניק בשמחה סיוע לקובה לאחר שיתקיימו שם 
בחירות הוגנות וחופשיות . קסטרו אמר כי הוא מבין מדברי בוש שארה"ב מאוכזבת 
מכך שקובה הדפה את הלחצים עליה לשנות את שיטת הממשל הקומוניסטית הבלעדית . 
" ובכן בוש מאוכזב מקסטרו . מנין הגיע בוש להזיותיו על קובה ? ניראה כי 
הוא מאוכזב יותר מנערה הרוגזת על שבחיר ליבה נטש אותה " , אמר הנשיא הקובני . 
מסיבת העיתונאים עם קסטרו הועברה ברדיו ובטלוויזיה , וכן שודרו לעבר ארה"ב . 
קסטרו דחה הצעות ברוח דומה , אך בצורה עדינה יותר , מצד ראשי ונצואלה וספרד 
שיעצו לו כי יזנח את התנגדותו לרפורמה פוליטית . נשיא ונצואלה , קארלוס 
אנדרז פרז , וראש ממשלת ספרד , פיליפה גונזאלס , פנו בעניין זה לקסטרו 
בעת שהשלושה נפגשו בבראזיל לאחר טכס השבעתו של הנשיא פרננדו קולור דה - מלו . 
" אינני מסכים איתם " , אמר המנהיג הקובני . " כל אלה שעשו ויתורים כדי 
לשרוד , לא שרדו . הדרך היחידה להישרדות המהפכה היא התנגדות . אני משוכנע 
בכך עמוקות " . פנמה סיטי ( ע"ר וע"ץ ) . משרד החוץ של פנמה הודיע על גירושו 
של שגריר קובה , לאחר שממשלת קובה סרבה להכיר בנשיא החדש גיירמו אנדארה 
ובממשלתו , בטענה כי הנשיא נמצא תחת שליטה צבאית אמריקאית . שר החוץ , 
חוליו לינארס , אמר במסיבת עתונאים כי פנמה תנתק את יחסיה הדיפלומטים עם 
קובה , אם ממשלתה לא תכיר בממשלת פנמה . לשגריר קובה , לאזארו מורה סקאדס , 
ניתנו חמישה ימים כדי לשוב לארצו . " אנו לא נרשה שהותו של שגריר אשר ממשלתו 
אינה מוכה להכיר בנשיא אנדארה " , אמר שר החוץ . קובה טרם הגיבה על גירוש 
השגריר . 
