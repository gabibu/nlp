עימות מילולי חריף התפתח שלשום בישיבת סיעת הליכוד בעיריית ת"א , בין חבר 
המועצה וראש האגף לפיקוח עירוני בן - ציון מורדוב , לבין ראש העירייה שלמה 
להט ומספר חברים נוספים בסיעה . כתוצאה מהוויכוח נאלץ מורדוב לעזוב את החדר 
על פי דרישתו של להט . העימות פרץ , כאשר הועלה נושא המינויים בראשות האגף 
לפיקוח וטרינארי בעירייה ובראשות חברת חלמיש . בן - ציון מורדוב ערער על 
מינויו של מנהל חדש לאגף הפיקוח הווטרינארי , שלא מתוך הצוות הקיים במחלקה 
וטען כי מנכ"ל העירייה הביא לתפקיד איש צבא לשעבר , ד"ר גבריאל ברקת , 
שנותרו על - פי גילו , שלוש שנים עד לגיל הפרישה , בעוד שבתוך המחלקה יש 
מועמד צעיר מתאים ד"ר צבי גליל בן 63 , העובד באגף מזה שבע שנים . מנכ"ל 
העירייה , על פי טענתו של מורדוב , פסל את ד"ר גליל בטענה שהיה מעורב , 
לכאורה , באי - סדרים שהיו במחלקה . מורדוב טען כי אין אמת בטענות אלה 
והעלאת החשדות לא נועדה אלא להצדיק מינויו של מקורב המנכ"ל . להט הגן על 
החלטת המנכ"ל והעיר בדבריו : " יש עוד הרבה גנבים בעירייה שלא הצלחנו לתפוס 
אותם " . מורדוב התקומם על עמדת ראש העירייה וטען כי הוא מקבל את כל מה שהמנכ"ל 
אומר לו . " אתה ראש עירייה רק בתואר " , הטיח מורדוב בלהט . באותו שלב 
תבעו שתי חברות הסיעה מהחטיבה הליברלית בליכוד , שרית גרינברג ומיקי מזר , 
את עלבונו של להט והעירו למורדוב על התבטאותו . בתגובה כינה אותן מורדוב 
" נמושות " . באותו שלב התפרץ להט והורה למורדוב לעזוב את החדר . בישיבת 
סיעת הליכוד בעירייה הזהיר להט , כי יחליף כל חבר בדירקטוריון חלמיש , 
המייצג את העירייה , אם יצביע בעד מינויו של הנרי אזולאי , איש חירות , 
למנכ"ל חברת חלמיש . גם דברים אלה קוממו חלק מחברי הסיעה , אנשי חירות . 
למתח בין אנשי חירות לליברלים בסיעת הליכוד בעירייה , תרם גם המאבק הנטוש 
כעת על " ירושתו " של אריה קרמר ז"ל , מי שהיה סגן ראש העירייה ומילא 
שורה ארוכה של תפקידים בעירייה ובחברות העירוניות . להט מבקש למנות לתפקידים 
שנותרו בלתי מאויישים לאחר מותו של קרמר , בעיקר את אנשיו מהליברלים , 
דבר שעורר את חמתם של אנשי חירות בסיעה שהתייצבו בגלוי נגד להט ותובעים למנות 
את אנשיהם לתפקידים , בטענה כי קרמר היה איש חירות ולכן מן הראוי שאנשי 
חירות ימשיכו לכהן בתפקידים . ההכרעה במחלוקת הזו תידחה שכן להט יוצא היום 
לחו"ל . 
