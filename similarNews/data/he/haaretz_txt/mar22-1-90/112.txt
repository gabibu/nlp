בודפשט ( מיוחד ל"הארץ " ) . חברת התעופה ההונגרית " מאלב " הודיעה אתמול 
על הפסקה מיידית של הטסת עולים מבריה"ם מבודפשט לישראל בעקבות איומי ארגון 
הגיהאד האיסלמי לשחרור פלשתין לפגוע במטוסי חברות התעופה , המטיסות יהודים 
סובייטים לישראל . מנכ"ל אל - על , רפאל הר - לב , הודיע אמש לשר התחבורה , 
משה קצב , כי החברה תעמיד מספיק מטוסים , במטרה להעביר עולים מבודפשט 
בכל מספר שיידרש . אם יתאפשר הדבר , ינסו באל - על להתארגן גם לטיסות מיוחדות 
ממוסקווה . הנהלת " מאלב " נימקה את החלטתה בכך , שאינה רוצה לסכן את 
חייהם של הנוסעים . הטיסות הרגילות של החברה לתל - אביב תימשכנה כסדרן , 
וגם הלילה עמדו להמריא מבודפשט לנתב"ג שני מטוסים של החברה ההונגרית . עוד 
קודם לכן הודיע הקולונל גזה קנטור מהמטה הארצי של משטרת הונגריה , כי בעקבות 
איומי הגיהאד האיסלמי ננקטו בנמל - התעופה של בודפשט אמצעי ביטחון מיוחדים . 
על - פי הידיעות , יפקע האולטימטום , שנתן הגיהאד האיסלמי לציית לתביעותיו , 
בעוד שבוע . מאחר שמטוסי אל - על והמטוסים ההונגריים , הטסים לתל - אביב , 
מאובטחים באופן קפדני , איימו הטרוריסטים לפגוע במטוסים אחרים בנמל התעופה 
של בודפשט . לדברי קנטור , אין מקום לבהלה , ומשטרת הונגריה תאבטח את הנמל 
ותבטיח את שלום הנוסעים . 
