יו"ר ועדת המחקר של האגודה לרפואה ולמשפט , עו"ד אלי זוהר , הגיש לחברי 
כנסת שונים הצעה לחקיקת חוק פיצוי על פגיעות כתוצאה מטיפול רפואי . מטרת 
ההצעה היא לשנות את המצב המשפטי הקיים , לפיו התובע על רשלנות רפואית חייב 
להוכיח קשר סיבתי והוכחת אחריות לפגיעה . הצעתה של ועדת המחקר , לדברי עו"ד 
זוהר , היא לאמץ את עקרונות דיני הביטוח ולהשתמש במכשיר הביטוחי לפצות את 
מי שנפגע פגיעה רפואית . " יש לפצות בגין הפגיעה " , אמר זוהר , " ללא 
כל קשר לשאלת אשמתו של הפוגע " . זוהר אמר : " הצעה זו מתבססת בעקרונותיה 
על חוק פיצוי לנפגעי תאונות דרכים , תאונות עבודה , נכות כללית , נפגעי 
איבה , חוק מוצרים פגומים ואחרים . עלות הפגיעות הרפואיות נמצאת בעליה 
מתמדת ומהוות נטל על המשק כולו . מחשש לרשלנות רפואית , מתבצעים טיפולים 
מיותרים שאין מי שישלם עבורם . זוהר אומר כי רופאים המתבקשים לסייע לתובעים 
במתן חוות דעת רפואית על מעשה רשלנות , ניצבים בפני דילמה מקצועית - אתית . 
כך נוצר קשר שתיקה : רופאים נמנעים מלתת חוות דעת מקצועיות כנגד רופאים 
אחרים . יש קשיים רבים להגיע לחקר האמת בוועדות פנימיות במסגרת המוסדות , 
והדבר זה פוגע ביעילותה של השפיטה המשמעתית . השיטה הקיימת , קבעה ועדת 
המחקר , אינה מקנה פיצויים לסוגים רבים של פגיעות . אלו שנפגעו עקב טיפול 
שאינו רשלני , אינם זכאים לפיצוי מן המטפל בהם . אלו שנפגעו ברשלנות רפואית , 
אך לא הצליחו להוכיח קשר נסיבתי בין הפגיעה לרשלנות המטפל , אינם מפוצים . 
יש גם כאלו החוששים לתבוע את המטפל , שמא יזדקקו לשרותיו בשנית . בעיה 
זו חמורה במיוחד ברפואה הציבורית בארץ , בה אין למטופל זכות לבחור את מטפליו . 
גם כשהנפגע מקבל פיצוי , קיימת אי אחידות בפיצוי , כי קיימות שיטות פיצוי 
שונות לנפגעי תאונות דרכים , עבודה ואחרות . 
