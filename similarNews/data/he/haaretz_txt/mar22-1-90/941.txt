ואשינגטון ( מיוחד ל"הארץ " ) . אחד משני סגניו של נשיא פנמה , גיירמו 
פורד , המקיים עתה שיחות בוואשינגטון בקשר לסיוע לפנמה מקרן המטבע הבין - 
לאומית , נפגש ביום ו עם שגריר ישראל בארה"ב , משה ארד . הפגישה נערכה 
בשגרירות ישראל ובמהלכה אמר סגן הנשיא פורד , כי פנמה רוצה לפתוח " דף 
חדש " ביחסים עם ישראל , " תוך שסולחים ומתקדמים הלאה " . דבריו הובנו 
כמכוונים לפרשת מייק הררי , יועצו הקרוב של נשיא פנמה המודח נורייגה , 
אך שמו של הררי לא עלה בשיחה . אל סגן נשיא פנמה התלווה שגריר פנמה בארה"ב , 
אדוארדו ואלרינו ובצד השגריר ארד השתתפו בפגישה הסמנכ"ל לענייני אמריקה 
הלאטינית דוד תורגמן והממונה על ענייני אפריקה ואמריקה הלאטינית בשגרירות 
ישראל , יוסף עמרני . היוזמה לביקור הבלתי רגיל בשגרירות נולדה בשיחות 
שקיים בשבוע שעבר בוואשינגטון מנכ"ל משרד החוץ ראובן מרחב , עם תת מזכיר 
המדינה לעניינים מדיניים , רוברט קימיט . במהלך השיחות עלתה האפשרות שישראל 
תגיש לפנמה סיוע בתחומי הבריאות והחקלאות , במימון אמריקאי , במסגרת הסיוע 
האמריקאי לפנמה . בפגישת גיירמו פורד עם השגריר ארד , נדונה באורח מעשי 
אפשרות הסיוע הישראלי בתחומים אלה . גיירמו פורד הביע הערכה וידידות עמוקה 
למדינת ישראל , לעם היהודי ולקהילה היהודית בפנמה . הוא ציין , כי בעורקיו 
זורם דם יהודי , שכן סבת סבתו היתה יהודיה . עוד אמר , כי ממשלת פנמה 
מנהלת מדיניות של פיוס ושיקום כלכלי . השגריר ארד הזמין את פורד לביקור רשמי 
בישראל ופורד נענה להזמנה . סוכם , כי השיחות על הסיוע הישראלי יימשכו 
באמצעות שגרירות ישראל בפנמה . 
