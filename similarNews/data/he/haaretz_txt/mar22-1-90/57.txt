המשטרה תעביר תוך ימים מספר לפרקליטות המדינה את תיק החקירה בפרשיות הנוגעות 
לנציבות מס הכנסה , שבהן מעורב המשנה לנציב מס הכנסה , אברהם צרפתי . חוקרי 
היחידה הארצית לפשעים ממליצים בסיכום תיק החקירה , להעמיד את צרפתי לדין 
פלילי באשמה של הפרת אמונים על - ידי עובד ציבור . גורמים בכירים במטה הארצי 
עומדים להשלים בימים אלה את העיון בתיק החקירה , בטרם יועבר לפרקליטות . 
הפרת האמונים , לדעת המשטרה , מתייחסת לכמה פרשיות שבהן נהג צרפתי , לפי 
החשד , באופן בלתי הולם וחריג . אחד הנושאים שנחשפו בקלטת שהגיעה למשטרה , 
אך נראה כי המשטרה לא טיפלה בו מההיבט המשפטי , נוגע לחשד שצרפתי מסר לאנשים 
בלתי מוסמכים מידע סודי שהגיע אליו בתוקף תפקידו . במקרה זה , המשנה לנציב 
המס חשוד שמסר לחוקר הפרטי מוטי פרידמן , ולעו"ד משה דרוקר ( שהוא ידיד 
של צרפתי המייצג נישומים גדולים בפני מס הכנסה ) מידע על מבצע של שירותי 
הביטחון באזור ירושלים , שאמור היה להתבצע , בשיתוף מס הכנסה . בקלטת נשמע 
צרפתי מספר על המבצע , שאמור היה להתקיים למחרת הפגישה בין צרפתי , דרוקר 
והחוקר הפרטי פרידמן . בקלטת שהוקלטה בחשאי , נשמע צרפתי אומר בין השאר 
כי מדובר במבצע של שירותי הביטחון שכולל סגירת שטח באזור ירושלים , מעקבים 
אחר חשודים , מעצרים ועיקול חפצים של חייבי מס . הפרשה העיקרית שבה יש לדעת 
החוקרים ראיות נגד צרפתי , נוגעת למעורבותו והתנהגותו בפרשת החקירה הפרטית 
והחריגה שניהל עם עו"ד דרוקר , נגד היועץ המשפטי של מחלקת החקירות של מס 
הכנסה , עו"ד און ניימן , שאיתו היה צרפתי מסוכסך . מחומר החקירה עולה , 
לדעת המשטרה , כי צרפתי היה קשור להצעות השוחד וטובות ההנאה שהציע דרוקר , 
על - פי החשד , לחוקר הבכיר במס הכנסה , אורי לוי . לפי ממצאי החקירה , 
ניסו צרפתי ודרוקר להיעזר בחוקר אורי לוי , שהיה מקורב לעו"ד ניימן כדי 
לסבך את ניימן בחשדות שונים . לפי החשד צרפתי ודרוקר הפעילו לחצים קשים 
על לוי כדי להביא להפללת ניימן . לדעת החוקרים , צרפתי היה הרוח החיה בפרשה 
זו ודרוקר תיפקד למעשה כשליחו ועושה דברו . בחומר החקירה יש פרק העוסק בחשדות 
שצרפתי היה מעורב , או לפחות ידע מראש על תוכנית לבצע בעזרת חוקר פרטי 
האזנות לשני בכירים במחלקת החקירות של מס הכנסה בתל אביב , שאיתם היה מסוכסך . 
אחד מהשניים הוא עו"ד און ניימן . החומר המחשיד על האפשרות למעורבותו של 
צרפתי בתיכנון לביצוע ההאזנות , והדלפת המידע הסודי על המבצע המתוכנן של 
שירותי הביטחון ומס הכנסה הירושלים , כלול בקלטת שלקחה המשטרה מהחוקר הפרטי 
מוטי פרידמן . אותו חוקר הופעל לפי החשד על - ידי צרפתי כדי לעקוב אחר תנועותיהם 
של ניימן ואחרים . חלקים אחרים מהתמליל של הקלטת פורסמו לפני כמה שבועות 
בעיתון " חדשות " . מהתמליל עולה כי החוקר הפרטי התבקש לעקוב גם אחר כתבת 
" חדשות " , נעמי לויצקי , שפירסמה באותה תקופה כתבת דיוקן לא מחמיאה על 
צרפתי . בשיחה בין השלושה דחק צרפתי בחוקר הפרטי " לתפוס " את ניימן עם 
בחורה כלשהי , כדי לפרסם צילומים מביכים עליו . זאת , כנראה כדי לפגוע 
בניימן שצרפתי סבר כי הוא עומד מאחורי הכתבה עליו . יצויין , כי גם אחרי 
העברת תיק החקירה הנוגע לחשדות להפרת אמונים על ידי צרפתי לפרקליטות , תמשיך 
היחידה הארצית לחקירות פשעים לחקור בפרשיות נוספות הקשורות למס הכנסה , 
בנושאים שלא נחקרו בתיק הנוכחי אך מידע עליהם הצטבר במהלך החקירה הממושכת 
בפרשה בכללה . 
