פאריס ( ע"ר ) . משטרת צרפת פתחה בחקירה נגד כמה מקבוצות הכדורגל הבכירות , 
החשודות במעשי הונאה והשתמטות מתשלום מסים , לאחר שמשרד האוצר הודיע כי 
בידו הוכחות בדבר עבירות חמורות . מישל שאראס , השר הממונה על גביית מסים , 
הורה לחקור את החשבונות , ההכנסות והפעולות הפיננסיות של אותן קבוצות כדורגל , 
מנהליהן ואחדים מהגופים המנהלים את ענף הכדורגל . ההליכים כבר איפשרו לגלות 
עבירות חמורות , והחקירה תושלם עד סוף השנה . המיליונר הצרפתי ברנאר טאפי , 
נשיא קבוצת מארסיי שהגיעה לחצי הגמר בגביע אירופה לאלופות , נועד ביום 
שלישי עם השר שאראס ומסר לו תיק ובו דוגמאות של מעשים חריגים מצד קבוצות 
יריבות . טאפי הודיע לשר על התוצאות של מחקר שערך לגבי רווחים מפוקפקים 
מצד מנהלים , עוזרים וידידים של קבוצות כדורגל מסויימות . לדברי טאפי הושגו 
רווחים אלה על חשבון קבוצות כדורגל , תוך הפרת חוקי המס והמכס . 
