תגובת המערב לאירועים בליטא היא זהירה ומאופקת מאוד כמי שחושש פן יתמוטטו 
הגלאסנוסט והפרסטרויקה כבניין קלפים . גם הסובייטים הולכים בצעדים מדודים , 
אך מתוך הרגשה שהמערב רוצה מאוד להימנע מעימות . נשיא ליטא אף שאל בדרמאטיות , 
" האם העולם שוב מוכר " את ארצו לבריה"ם ? תאצר דרשה " התאפקות רבה " 
של שני הצדדים . מיטראן אמר ש"זה לא מתפקידנו להוסיף שמן למדורה " , ומועצת 
השוק המשותף קראה " לפתור את הבעיה באמצעות דו - שיח " בין מוסקווה ווילנה . 
ממשלות מערב אירופה פועלות מתוך הרגשה שהמדובר לא רק בזכות ההגדרה העצמית 
של הליטאים , אלא בעתידו הפוליטי של גורבצוב ובהמשך הדמוקרטיזציה השלווה 
במרכז ובמזרח אירופה . כרגיל מציגה מוסקווה פני נעלב גם לגבי התגובות הפושרות , 
ומוחה נגד " ההתערבות בעניינים הפנימיים " שלה . דובר הבית הלבן הזהיר 
אמנם בראשית השבוע שעבר ששימוש בכוח מצד הסובייטים " עלול לגרום לתגובות 
בין - לאומיות שליליות " , אך למחרת סירב לחזור על האזהרה , מחשש שביקורת 
נוספת תחמיר את המצב . הרבה מיוקרתו האישית של הנשיא בוש קשורה במה שיתרחש 
במדינות הבאלטיות . הנשיא הצהיר בעבר כמה פעמים על מחויבותו לסייע לגורבצוב 
בהבטחת הצלחתה של הפרסטרויקה . התערבות צבאית בליטא תגרום למורת - רוח בקונגרס 
ובדעת הקהל האמריקאית ותעורר ביקורת גם על מדיניות הנשיא . אם כך יקרה , 
ייאלץ הבית הלבן להעריך מחדש את היחסים עם מוסקווה ואת המשך התהליך של צמצום 
החימוש הגרעיני הקונוונציונאלי . אף מדינה לא העניקה עדיין הכרה דיפלומטית 
לממשלת ליטא וזה , כמובן , מחליש את מעמדה כלפי מוסקווה . המערב יודע 
שהענקת הכרה תיחשב במוסקווה כצעד עוין . יש בהתחשבות זאת סתירה , משום 
שמדינות מערביות רבות מעולם לא הכירו בסיפוח המדינות הבאלטיות לבריה"ם , 
ובוואשינגטון עדיין קיימת צירות ליטאית , והיא קמה לתחייה בשנה האחרונה , 
עם ריבוי מספרם של תיירים מליטא . 
