בעקבות הודעת הנשיא , כי הוא מטיל על ח"ך שמעון פרס להרכיב את הממשלה , 
ביטלה אתמול סיעת המערך את עתירתה לבג"ץ , שבה ביקש לקבוע כי על שריו לכהן 
בממשלת המעבר . בעתירה , שהוגשה השבוע , טען בא - כוחו של המערך , עו"ד 
חנן מלצר , כי על - פי חוק הפרשנות בהגדרת המונח " יום " , התחילה ממשלת 
המעבר את כהונתה לפני שנפסקה כהונתם של שרי המערך . העתירה היתה אמורה להידון 
היום בהרכב של שלושה שופטים . בבקשתו אתמול לבית - המשפט להסיר את העתירה , 
טוען מלצר : " העותרים החליטו , משום דרכי שלום וסדר קונסטיטוציוני ומשום 
שינוי הנסיבות , לחזור בהם מן העתירה , כדי לוותר על הצורך בהכרעה בסוגייה 
שהתעוררה " . בכך נמנעה בדיקה משפטית תקדימית של מועד תחולתה של ממשלת מעבר , 
הקמה כתוצאה מהצבעת אי - אמון בכנסת , ושל הסעיף הנוסף בחוק יסוד : הממשלה , 
המאפשר לראש הממשלה לפטר שר , שבמקרה זה הוא גם ממלא - מקומו . העתירה 
היתה שנויה במחלוקת בקרב שרי המערך וחברי הסיעה בכנסת . בימים האחרונים 
נשמעו התבטאויות מפי שרים וח"כים במערך , בהם גם משפטנים , שהביעו התנגדות 
להגשתה , ואף הטילו ספק בסיכויי הצלחתה . בעקבות ביטול עתירת המערך , ביטל 
גם משפטן ירושלמי עתירה , שהגיש לבג"ץ , ובה ביקש דווקא לקבוע , כי שרים 
שהגישו את התפטרותם לפני שהממשלה התפטרה ייחשבו כמתפטרים , ולא כלכודים 
בממשלת המעבר . עו"ד עמוס האוזנר ביקש לנצל את הסוגייה , שהעלתה סיעת המערך , 
כדי לתקן הלכה משפטית שפגעה , לדבריו , באביו השר לשעבר גדעון האוזנר , 
לפני 31 שנה . גדעון האוזנר ושר נוסף מהליברלים העצמאיים נותרו אז בעל 
כורחם בממשלת מעבר בראשות יצחק רבין , משום שזה הגיש את התפטרותו לנשיא 
לפני שחלפו 84 שעות ממועד הגשת מכתבי ההתפטרות שלהם . שני השרים עתרו אז 
לבג"ץ , אולם עתירתם נדחתה ובית - המשפט קבע , כי עליהם להמשיך בכהונתם . 
שלשום הוגשה לבג"ץ עתירה של אדם בשם משה דווק הכהן , שהתמודד בבחירות האחרונות 
בראש רשימת " תרשיש מפלגה מדינית , אוניברסיטה וטכניון לקהילות יהודי 
המזרח וספרדים " . העותר ביקש להורות לנשיא המדינה " שלא להטיל את הרכבת 
הממשלה על מועמד כלשהו , בלא שיתייעץ אתי ועם תרשיש " . בעתירה , המשתרעת 
על - פני 41 עמודים , דרש הכהן עוד להורות על עריכת " משאל - עם בכתב בדואר 
חסכוני " , ולמנותו כחבר - כנסת " עם כל הזכויות , משכורת , נסיעות וטלפון 
בבית " . השופטים אהרן ברק , אליעזר גולדברג ויעקב מלץ דחו את העתירה על 
הסף בשל היעדר עילה כלשהי . 
