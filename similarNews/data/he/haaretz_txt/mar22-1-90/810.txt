מבקר ההסתדרות ימסור לפרסום את שמותיהם של העסקנים בהפועל האחראים למחדלים 
במרכז האגודה ובסניפים . המבקר נענה לפנייתו של יעקב ישי , מחזיק תיק הפועל 
בהסתדרות . בכך מחריף המאבק בין ראשי הפועל לבין צמרת ההסתדרות , על רקע 
ההחלטה שנתקבלה בוועדה המרכזת למנות בשבועות הקרובים מועצת מנהלים להפועל 
במקום המזכירות הפעילה . בהסתדרות שוררת מורת רוח לנוכח התנגדותו של יצחק 
אופק , מזכ"ל הפועל , להחלטה . בוועידת ההסתדרות בשבוע הבא יוצעו שינויים 
בחוקת ההסתדרות כדי להטיל על הפועל מרות וחובה להיענות להחלטות אלה . בינתיים 
מתעכב פרסום ממצאי ועדת אורי אור שבדקה את המתרחש בהפועל , מכוחה של פסיקה 
ברשות השיפוט ההסתדרותית , שאסרה את הגשת הממצאים עד שלא יתאפשר לראשי הפועל 
לעיין בעדויות ובמסקנות . ההחלטה לנקוב בשמותיהם של האחראים לגרעונות היא 
חלק ממערכת לחצים המופעלת עתה על ידי ראשי ההסתדרות על הפועל ויצירת דעת 
קהל כדי לשכנע את נציגי מפלגת העבודה בועידת ההסתדרות ובמועצתה לתמוך בהחלטות 
שנתקבלו בוועדה המרכזת . 
