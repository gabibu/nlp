השביתה הכללית היום בכל היישובים הערביים והעצרות שיתקיימו בכפר כנא ובעראבה , 
נועדו קודם כל להזדהות עם האינתיפאדה בשטחים ולתמוך במטרותיה . אנחנו רוצים 
בדרך זו להביע את התמיכה המוסרית שלנו בערביי השטחים , כי אנו מאמינים שתכליתה 
של האינתיפאדה היא להגשים את המטרות של הפלשתינאים : הקמת מדינה פלשתינאית 
לצד ישראל . אבל אנחנו רוצים גם למחות על כך , שלא סוכם עדיין ההסדר עם 
הבנקים , דבר המקשה מאוד על תפקודן של הרשויות הערביות , בגלל החובות הכבדים , 
ולהביע מחאה על כך שבדיונים על הקמת ממשלה חדשה , פוסלים את הח"כים הערביים , 
כאילו הם ח"כים מדרגה שניה ושווים פחות מהח"כים היהודים . אני מאד מקווה 
שההפגנה היום תעבור בשקט וללא שום תקריות . בארגון ובתכנון ההפגנות השתתפו 
כל הפלגים הפוליטיים במגזר הערבי , לרבות התנועה האיסלמית , וכולם היו 
תמימי דעים , שההפגנות והעצרות חייבות לעבור בשקט , כפי שהיה בשנים האחרונות . 
יחד עם זאת , אינני מאמין שמפגינים ייענו לקריאה , שלא להניף דגלים ולא 
לקרוא סיסמאות . צריך להבין שהסיסמאות בעצרות שלנו מבטאות את הכמיהה שלנו 
לפתרון צודק של הבעיה הפלשתינאית . אין לנו שום כוונה לנצל את יום האדמה 
לחימום האווירה וליצירת מתח מיותר בין יהודים לערבים . עובדה שבעצרות שלנו 
ישתתפו היום גם יהודים . אני מאמין שזכותנו כאזרחי מדינת ישראל להפגין ולהביע 
מחאה על נושאים שכואבים לנו . בניגוד לנטורי קרתא שמכריזים כי אינם מכירים 
כלל במדינת ישראל , אנחנו אזרחים נאמנים של המדינה . אנחנו שואפים לחיות 
בשלום עם האזרחים היהודים . ואנחנו רוצים להסביר לציבור היהודי בארץ שתביעותינו 
צודקות וחייבים לחסל את כל הסממנים המעידים שהאפליה נגד המיעוט הערבי , 
עדיין קיימת . 
