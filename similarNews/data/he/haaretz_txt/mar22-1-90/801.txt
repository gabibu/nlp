בון ( מיוחד ל"הארץ " ) . שתי המפלגות הגדולות במזרח גרמניה , הנוצרים 
דמוקרטים והסוציאל דמוקרטים , הגיעו אתמול להבנה מרחיקת לכת על הקמת ממשלה 
רחבה בתוך הימים או השבועות הקרובים . מנהיגי המפלגות , לותר דה מזייר 
ומרקוס מקל , אמרו בתום סיבוב ראשון של משא ומתן , כי יש ביניהם הבנה על 
הרפורמות שתצטרך להנהיג ממשלה מזרח גרמנית חדשה . סלע המחלוקת העיקרי בין 
שתי המפלגות הוא דרישת הסוציאל דמוקרטים , שלא לכלול בממשלה החדש את המפלגה 
הנוצרית סוציאלית הימנית . מפלגה זאת היא בעלת בריתם של הנוצרים דמוקרטים 
בגוף השמרני המכונה " הליכוד למען גרמניה " . ואולם משקיפים העריכו אמש , 
כי הסוציאל דמוקרטים לא יעמדו על דרישתם באופן אולטימטיווי . באוכלוסייה 
המזרח גרמנית יש חוסר סבלנות בולט , ויוזמות רבות של אזרחים דורשות הקמת 
ממשלה בהקדם כדי לחלץ את המדינה מן משבר שבו היא נתונה . הפרלמנט הדמוקרטי 
הראשון של מזרח גרמניה עומד להתכנס כנראה בשבוע הבא . במזרח ברלין ובערים 
אחרות במזרח גרמניה היו אמש הפגנות ענק בדרישה לסלק מן הפרלמנט החדש את כל 
מי שפעלו בשירות השטאסי , המשטרה החשאית מתקופת השלטון הקומוניסטי . המפלגות 
במזרח גרמניה חלוקות ביניהן בשאלה כיצד לבדוק את ההשתייכות לשטאסי , ואם 
לסלק מן הפרלמנט כל מי ששימש כמודיע של המשטרה הפוליטת , הנתונה בתהליכי 
פירוק . שר הפנים של מערב גרמניה , וולפגאנג שווייבלה , אמר אמש בבון כי 
על פי אמות מידה נוקשות הסיעה הקומוניסטית כלל אינה יכולה לתפוס את מקומה 
בפרלמנט , משום שהקומוניסטים הם למעשה אלה שנתנו הוראות הפעלה לשטאסי . 
הוא האשים סוכנים לשעבר של הארגון ביצירת אווירה של ציד מכשפות נגד פוליטיקאים 
יריבים , במטרה לסכל הקמת ממשלה חדשה ולפגוע באפשרות להחלץ מן המשבר . אתמול 
נודע בבון , כי למרות פתיחת הגבולות בין שתי הגרמניות ממשיך השטאסי בהאזנה 
לשיחות טלפון המתנהלות בין שתי המדינות . העיתון המזרח גרמני " יונגה וולט " 
דיווח אתמול , כי מערב גרמניה הזהירה את מזרח ברלין מפני התקפות טרור אפשריות 
על מתקנים שונים . בדיווח לא נאמר אילו קבוצות מתכננות התקפות כאלה , ונגד 
איזה מטרות . בפרלמנט של צכוסלובקיה חסרו אמש ארבעה קולות כדי להשיג רוב 
של שני שלישים למען הצעה לשנות את שמה הרשמי של המדינה , ולהשמיט ממנו את 
המלה " סוציאליזם " . לפיכך תוסיף צכוסלובקיה להיקרא " רפובליקה סוציאליסטית " , 
עד למציאת נוסחה אחרת שתזכה לרוב מיוחס בבית הנבחרים . מדינות מזרח אירופיות 
שהשתחררו באחרונה מהשלטון הקומוניסטי כבר השמיטו משמותיהן הרשמיים את הביטויים 
" רפובליקה סוציאליסטית " או " רפובליקה עממית " . 
