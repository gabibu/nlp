בית הדין הצבאי של פיקוד דרום הרשיע אתמול שני חיילי צה"ל בהתעללות בעצירים 
ערבים , במתקן הכליאה בחאן יונס . שני החיילים הודו בסעיפי האישום שיוחסו 
להם , ונדונו לעונשי מאסר בפועל ולהורדה בדרגה . נאשם שלישי , קצין בדרגת 
סגן , כפר באשמות המיוחסות לו , ומשפטו נדחה להוכחות . בכתב האישום נאמר 
כי שלושת הנאשמים סגן דוד אלמגור , רב"ט דוד אלקובי , וטוראי דוד צבן 
שירתו במתקן החקירות והכליאה בחאן יונס . שני החיילים , רב"ט אלקובי וטוראי 
צבן , הורשעו בכך שהיכו במקל של מטאטא את אחד העצורים , עד שהמקל נשבר . 
הם הורשעו גם בכך שנכנסו למתקן הכליאה והיכו עצורים . אחד מהנאשמים הרים 
את ראשו של אחד העצורים תוך תפיסת שערותיו , וצעק עליו . לאחר מכן תפס 
אותו בחולצתו , משך אותו לעבר גדר המכלאה , סטר לו ואיים עליו שישבור לו 
את העצמות . עוד נאמר בכתב האישום כי נאשם אחר הוריד בכוח את ראשו של עציר 
שביקש לגשת לשרותים . נגד שני החיילים בוטלו סעיפי אישום שייחסו להם התעללות 
ומכות . התובע הצבאי , סגן שמואל קידר , ביקש להחמיר עם החיילים , לאחר 
שטען כי מעשיהם המיטו קלון על חיילי צה"ל . נשיא בית הדין הצבאי בפיקוד 
הדרום , אל " ם עמנואל גרוס , גזר על טוראי צבן חמישה חודשי מאסר בפועל , 
וחמישה חודשים על תנאי . על רב"ט אלקובי גזר שבעה חודשי מאסר , מהם שלושה 
בפועל , והורדה לדרגת טוראי . " מעשיהם של החיילים " , קבע גרוס , " הם 
מעשים מבישים וברוטליים שאין להשלים עימם . . . גם אם הקורבן נימנה עם 
אויבינו " . משפטו של הקצין , סגן דוד אלמגור , ייערך בנפרד . אלמגור מואשם 
כי בתפקידו כמפקד המתקן התנהג באופן שאינו הולם את מעמדו ואת דרגתו . הוא 
דחף בכוח צעיר שהובא למעצר , ודחף את אמו של עצור אחר . עוד נאמר בכתב 
האישום כי אלמגור התרשל במילוי תפקידו , בכך שלא דאג למנוע ביצוע מעשי התעללות 
בעצורים . 
