בית השייח , הידוע בכינויו " הבית הירוק " , הוא אחד השרידים המעטים מהכפר 
הערבי הגדול שייח - מוניס . הוא נכלל היום בקצה המתחם הדרומי של קמפוס האוניברסיטה , 
והוחלט לשמרו ולהסב אותו למועדון הסגל הבכיר . הבניין בן שתי הקומות בנוי 
בסגנון הערבי האקלקטי המקובל . חלונות קשת מחודדים , שכבת אבן במעקה הגג 
וגיבוב חופשי של אגפים . הנהלת האוניברסיטה , עם אגודת האדריכלים , שיתפה 
בתחרות שבעה משרדי מתכננים , המתמחים בשימור ובשחזור . הם התבקשו לשלב 
את הבניין הקיים במרקם הקמפוס ולהציע דרכים לשימורו " בשפה עיצובית בת ימינו " . 
בפרס ראשון זכו האדריכלים קמילו מנפרדיני מאיטליה בשיתוף מריה ביסוני ואורנלדו 
תגר מתל - אביב . הם משאירים את בית השייח כפי שהוא , בלא שינויים בחזיתות , 
אך ממסגרים אותו בפרגולת בטון שקופה מכל צדדיו . בכך הוא נעשה למושא התייחסות 
עצמאי , בלא צורך להצדיקו בהקשרים הארכיטקטוניים שסביבו . בצד הבניין הוסיפו 
מבנה קטן , הכולל את המטבח והשירותים , ובכך פינו את הבניין הישן מהצנרת 
הבעייתית . השופטים הסתייגו מהצעתם להציב שער כניסה מונומנטלי ממערב לבניין . 
הזוכים בפרס השני , אורי אברהמי , מייק בוברוביץ ושותפיהם , משחזרים את 
החזית של המכלול השלם , שחלקים ממנו נהרסו במשך השנים , ושוברים אותו במרכזו 
באמצעות ציר אלכסוני וחצר חצי - עגולה שהם זרים לתפיסה החללית המקורית 
של הבנייה הערבית . הפתרון שלהם מציע מגוון רב של חללים פנימיים , אך הצידוק 
בכליאתם בין חזיתות בית השייח רופף ביותר . מסימו וקסטרינה קומנדוצי מאיטליה 
בשיתוף זלמן ענב מתל - אביב זכו בפרס שלישי על טיפולם הזהיר בבניין הקיים . 
גם הם מוסיפים ארקדה קטומת זוויות כאלמנט מסך עיקרי מבחוץ , אך חוטאים 
לממדיו הקטנים של הפרויקט ולאופיה הצנוע של הבנייה המקורית בהוספת גרם מעלות 
פנימי בארוקי מונומנטלי . אילן פיבקו ושותפיו מציעים בשני פרויקטים הוספת 
מבנה אנכי , מטושטש בזהותו , ליצירת חצר פנימית גדולה יותר . נחום מלצר 
וגיא איגרא מרימים את הכניסה לקומה השנייה של הבניין הישן באמצעות רמפה ארוכה 
ואטומה . יעקב ערן ורות פלדמן מגביהים את משטח הגן ומדביקים לחזית הבניין 
קיר זכוכית גדול בנוסח שנות השלושים . הבית הירוק אינו יצירת מופת שיש צידוק 
אובייקטיווי להנצחתו . עם זאת , טוב שהוחלט , אם כי במאוחר , כי מן הראוי 
שמתקפת הבנייה על גבעות שייח - מוניס תותיר עדות כלשהי למה שהיה לפנים . 
פיטר בוגוד ויוניס פיגרדו מירושלים כה התלהבו מרעיון זה , עד שהפכו את 
המתחם למבנה פוסט - מודרניסטי נוסח אלף לילה ולילה , עם מגדלים פירמידליים 
ותקרת עץ משובצת . חסרות רק רקדניות בטן שישעשעו את חברי הסגל הבכיר שעה 
שישתו תה בלימון . אף שפירות התחרות , המוצגים באולם הכניסה לספרייה המרכזית 
באוניברסיטה , אינם מציעים נוסחת קסם לשאלות השימור והשיקום , הרי עצם 
קיום התחרות הוא חשוב . כנגד הגישה הנפוצה באיטליה , המעדיפה לשחזר ולשמר 
את המעטפה החיצונית של הבניין ולהטעינו מבפנים בתכנים , בחומרים ובטכנולוגיות 
חדשניות , בולטת כאן תפיסה הרואה את הבניין המשוקם כנקודת מוצא לפעילות - 
יתר ארכיטקטונית , שאינה יודעת מעצורים . 
