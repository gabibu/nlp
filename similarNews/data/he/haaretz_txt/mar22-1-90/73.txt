וינדהוק ( ע"ץ ) . מזכיר המדינה האמריקאי , גיימס בייקר , נפגש אתמול 
עם נלסון מנדלה , מנהיג הקונגרס הלאומי האפריקאי . השניים קיימו בווינדהוק , 
בירת נמיביה , פגישה שנמשכה כשעה , ושהתנהלה , להגדרת הצדדים , באווירה 
ידידותית . פקיד אמריקאי בכיר אמר כי נקודת המחלוקת היחידה שנתגלעה בין 
השניים נגעה לביקור שעומד לערוך בייקר היום בדרום - אפריקה במטרה להיפגש 
עם הנשיא דה - קלרק . מנדלה הביע את התנגדותו לביקור זה . הוא טען כי הביקור 
עלול לעורר מבוכה רבה , מכיוון שלא היו שינויים מהותיים עד כה במדיניות 
פרטוריה . אולם , מנדלה הדגיש כי הוא רואה את בייקר , את הממשל האמריקאי , 
את הקונגרס ואת העם האמריקאי " כידידים אמיתיים " . היתה זו הפגישה הראשונה 
שקיים מנדלה עם אישים אמריקאים בכירים מאז שחרורו מהכלא . 
