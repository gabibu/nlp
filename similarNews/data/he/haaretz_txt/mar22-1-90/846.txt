ישראל הודיעה רשמית לארה"ב , כי היא אינה מעניקה סיוע צבאי לאתיופיה , 
ואין לה יועצים צבאיים במדינה זו . את ההודעה מסר השבוע סמנכ"ל לצפון אמריקה 
במשרד החוץ , איתן בנצור , לשגריר ארה"ב בישראל ויליאם בראון . גורמים 
מדיניים בירושלים מעריכים , כי הפנטגון ניזון ממידע מוטעה בנושא זה , המופץ 
בתקשורת על - ידי גורמים שאינם אוהדים את ישראל . ראש המשלחת הדיפלומטית 
מאתיופיה המקורב לשליט אתיופיה מנגיסטו , קסא קבדה , אמר אתמול במסיבת 
עיתונאים בירושלים , כי לארצו ולישראל אינטרס אסטרטגי משותף , אך אין הדבר 
מצביע בהכרח על קיומו של שיתוף פעולה צבאי ביניהן . הוא הצהיר , כי אתיופיה 
לא ביקשה ואף לא קיבלה פצצות מיצרר מישראל . לדבריו , שתי המדינות נמצאות 
עתה בשלב של הגדרת מסגרת שיתוף הפעולה ביניהן , ובימים אלה יגיע לישראל 
השגריר האתיופי החדש שיפתח את שגרירות ארצו בתל - אביב . בתשובה לפניות של 
נציגים מהקהילה האתיופית בארץ , אמר ראש המשלחת האתיופית , כי ארצו החליטה 
לפתור את בעיית איחוד המשפחות על בסיס הומניטרי מאחר שהיא מבינה שיהודי אתיופיה 
נקלעו למצב טרגי הדורש פתרון . עם זאת הוסיף , כי אתיופיה אינה אחראית 
לטרגדיה זו , שכן רבים מבין יהודי המדינה יצאו ממנה בדרך לא חוקית . קבדה 
סיפר , כי נשיא אתיופיה העניק לא מכבר חנינה ליהודים שנדונו למאסר בשנים 
האחרונות , על נסיונם לצאת מאתיופיה באורח בלתי חוקי כדי לעלות לישראל . 
רבים מהם כבר הגיעו לארץ כדי להתאחד עם משפחותיהם . הוא ציין , כי מבצע 
החנינה נעשה לפי בקשתו של ראש הממשלה יצחק שמיר , עם כינון היחסים הדיפלומטיים 
בין ישראל לבין אתיופיה לפני כשלושה חודשים . קבדה אמר , כי בשיחות בישראל 
נדונו שיתוף הפעולה האווירי בין חברות התעופה הלאומיות של שתי המדינות לשם 
העברת עולים מאתיופיה לישראל במסגרת איחוד המשפחות , וכן שיתוף פעולה אפשרי 
בתחומי התעשיה והמסחר . 
