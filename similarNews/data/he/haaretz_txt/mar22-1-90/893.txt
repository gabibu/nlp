בוקרשט ( ע"ץ ) . מרכז העיתונות של רומניה , שנפתח על - ידי המשטר החדש 
מיד עם הקמתו , נסגר בסוף השבוע . כבר ביום חמישי אחה"ץ נודע לעיתונאים 
הזרים על סגירת המרכז , אולם הסיבות לכך עדיין אינן ברורות וכל הודעה רשמית 
לא נתקבלה . המרכז אפשר לנציגים הזרים , שהגיעו לבוקרשט במספר רב ביותר , 
להגיע למידע רשמי , וכן סיפק דרכי תקשורת אמינות ומהירות יחסית בקשר עם 
החוץ . עובדי המרכז טענו ביום חמישי כי הסגירה נבעה מבקשת מלון " בוקורשטי " , 
השוכן בסמוך למרכז העיתונות . הנהלת המלון טענה כי היא זקוקה לשטח המרכז . 
אולם התפוסה במלון " בוקורשטי " , השייך למשרד התיירות הרומני , רחוקה 
מלהיות מלאה . השטח אותו תפסה המרכזייה הטלפונית היה בגודל של כמאה מטרים 
מרובעים בלבד , ובדרך כלל לא היה לו כל שימוש בעבר . מניעת אמצעי הקשר של 
מרכז העיתנות מקשה ביותר על העיתונאים המוצבים בבוקרשט ועל השליחים המיוחדים 
המגיעים מדי פעם . כמעט בלתי אפשרי להשיג קשר עם החוץ שלא באמצעות המרכז . 
יש לציין כי המרכז נסגר לאחר שראשי הממשל הרומני , ביניהם ראש הממשלה פטרה 
רומאן , ביקרו באופן פומבי את העיתונות על האופן בו סיקרה את המהומות בטראנסילווניה . 
משקיפים מציינים כי יש לראות את הסגירה גם על רקע מערכת הבחירות ברומניה . 
