" הגיעה השעה לחתור , יחד עם ידידתנו ובעלת בריתנו האסטרטגית , ישראל , 
לקראת שלום . שום שלום שאני מסוגל להעלות על דעתי לא ישלול מיהודים את 
הזכות להתגורר במקום כלשהו בעיר המיוחדת הזו , ירושלים " . דברים אלה כתב 
נשיא ארה"ב , גורג בוש , לאחד מקבוצת הסנאטורים וחברי הקונגרס , רודי 
בושוויץ . דברי הנשיא נועדו להרגיע את החששות שעוררה התבטאות ידועה שלו 
שבה כרך את השכונות היהודיות החדשות של ירושלים עם ההתנחלויות בשטחים , 
כאילו גם הן " מכשול לשלום " . תגובות המחאה של יהודי ארה"ב , נוסף על אלו 
שבאו מצד ממשלת ישראל , מפי ראש עיריית ירושלים , והציבור היהודי - הישראלי 
בכללו , עשו רבות כדי לשכנע את הנשיא האמריקאי כי שגה בהתבטאותו זו . גורג 
בוש מיהר על כן לשכך את גל המחאות , ותשובתו לסנאטור בושוויץ מחזקת את הרושם 
כי הוא אכן מודע לשגיאתו . לא היה שום טעם שהנשיא האמריקאי , אשר חרד להצלחתה 
של יוזמת השלום הישראלית - האמריקאית המשותפת , יטיל ספק בשייכותן של שכונות 
יהודיות כגון גילה , נווה יעקב , רמות ושכונות אחרות שהוקמו אחרי מלחמת 
ששת הימים , לעיר המאוחדת ובשל עובדה זו ולמדינת ישראל . מאה ושלושים אלף 
היהודים שהשתקעו בשטח שהכנסת הסמיכה את ממשלת ישראל להחיל עליו " משפט שיפוט 
ומנהל ישראלי " מצפים שיישארו ישראלים , ושלא תתעורר בעיה כלשהי לגבי הריבונות 
על השטח הזה במהלך התהליך המדיני . הסיפוק שבו אנו מקבלים את המכתב של הנשיא 
בוש היה רב יותר , אילו לא הגביל את עצמו להכרה בזכות של היהודים לחיות 
בתוך ירושלים המורחבת , אלא גם היה חוזר בו ומבטל את דעתו כי מעמדה של ירושלים 
במשפט הבין - לאומי ייקבע סופית במסגרת של הסדר שלום . דבקות המדיניות האמריקאית 
בסעיפים מסוימים של תוכנית החלוקה של 7491 , ובאותו חלק מהחלטת עצרת האו"ם 
שביקש להוציא את " קריית ירושלים " מתחומן של שתי מדינות החלוקה בתור " גוף 
נפרד " שיועמד תחת " משטר בין - לאומי מיוחד " , נראית מוזרה ועומדת בניגוד 
לכל מחשבה פוליטית מציאותית . גם לא היה צורך להזכיר במיוחד לסנאטור בושוויץ 
כי ירושלים היא " עיר שבה חיים זה מאות שנים יהודים , נוצרים ומוסלמים " . 
אנו ערים לעובדה זו . היא מקובלת עלינו כעובדה מובנת מאליה , וראש העיר 
היהודי אינו חוסך מאמץ כדי למלא את תפקידו מתוך מודעות לה . העובדה שארה"ב 
ממשיכה להפעיל את שגרירותה מתל - אביב , מצטיירת בעינינו כהתגלמות של מחשבה 
אנכרוניסטית . והנה באהסנאטור פאטריק דניאל מויניהן ומבקש להניע את הסנאט 
האמריקאי לקבל החלטה כי " הקונגרס מאשר שירושלים היא בירת מדינת ישראל ותישאר 
כזאת ; הקונגרס מאמין בכל תוקף כי על ירושלים להישאר עיר בלתי - חצויה שבה 
יגנו על זכויותיה של כל קבוצה אתנית ודתית " . יוזמתו של הסנאטור מויניהן 
צריכה לשכנע את הנשיא בוש כי ההתנגדות לעמדת הממשל , ליתר דיוק , לעמדת 
מחלקת המדינה , אינה נחלתם של יהודי ארה"ב לבדם , אלא גם של לא - יהודים 
רבים השותפים לה . אם יימצא רוב בסנאט בעד הצעת מויניהן יהיה בכך כדי להרגיע 
חששות שמא תהליך השלום עלול לסכן את הישארותה של ירושלים על כל חלקיה , 
ורגיעה לגבי נושא זה צפויה להרים תרומה חשובה לקידומו של תהליך השלום . 
