ואשינגטון ( מיוחד ל"הארץ " ) . הנשיא גורג בוש כתב שלשום לסנאטור יהודי , 
כי בכל הסכם שלום בעתיד צריכה להיות ליהודים הזכות להתגורר בכל חלקי ירושלים . 
את המכתב הפנה הנשיא אל הסנאטור רודי בושוויץ , רפובליקן ממדינת מינסוטה , 
סגן יושב - ראש ועדת המשנה של הסנאט לענייני המזרח התיכון . הוא בא בתשובה 
למכתב ששיגר בושוויץ לנשיא ב41 במארס , יחד עם עוד שבעה סנאטורים וציר קונגרס 
אחד . במקביל מתנהלת פעילות מאומצת בסנאט בעניין ירושלים . אתמול לפנות 
בוקר ( שעון ישראל ) הגיש הסנאטור פאטריק דניאל מויניהאן , דמוקרט ממדינת 
ניו - יורק , הצעת החלטה , המטעימה כי ירושלים השלמה היא בירת ישראל . 
מכתב בוש לבושוויץ הוא ברובו חזרה על מכתב ששיגר הנשיא באמצע השבוע שעבר 
לראש עיריית ירושלים , טדי קולק . שני הקטעים שלא הופיעו במכתב לקולק הם : 
" אני מודע יפה לזיקה ההיסטורית של העם היהודי לירושלים , הנפלאה מכל הערים , 
נדירה באופיה , ביופיה ובמשמעותה . ירושלים היא עיר , שבה חיים זה מאות 
שנים יהודים , נוצרים ומוסלמים ( . . . ) " ( . . . ) הגיעה השעה 
לדו - שיח ישראלי - פלשתיני על בחירות , אשר יובילו למשא - ומתן . והגיעה 
השעה לחתור , יחד עם ידידתנו ובעלת בריתנו האסטרטגית ישראל , לקראת שלום . 
שום שלום , שאני מסוגל להעלות על דעתי , לא ישלול מיהודים את הזכות להתגורר 
במקום כלשהו בעיר המיוחדת הזו , ירושלים " . מכתב בושוויץ ועמיתיו הביע " דאגה 
עמוקה שההכרזות האחרונות בעניין ירושלים יעוררו ספקות שמא השתנתה מדיניותנו . 
במיוחד עלולות ההכרזות האלה לעורר ספקות כלפי המחויבות רבת הימים שלנו לזכות 
היהודים להתגורר בירושלים " . על מכתב בושוויץ חתמו ששה רפובליקאים ורק שני 
דמוקרטים , אף כי לדמוקרטים יש רוב ניכר בשני בתי הקונגרס . על - פי אנשי 
סגל בסנאט , הטעם היה הרצון להימנע מן הרושם שדמוקרטים משתמשים בירושלים 
כאמצעי לנגח נשיא רפובליקאי , חודשים אחדים לפני הבחירות לקונגרס . רצון 
להימנע מעימות חזיתי עם הבית הלבן שכנע אתמול גם את הסנאטור מויניהאן לרכך 
את נוסח הצעת ההחלטה שלו בעניין ירושלים . על - פי מקורות בסנאט עמדה הצעת 
מויניהאן לכלול קריאה לנשיא ולמזכיר המדינה לסמוך את ידיהם על תוכנה באופן 
חד - משמעי . סנאטורים יהודיים בולטים , וגם השדולה הפרו - ישראלית אייפא"ק , 
התייצבו נגד הנוסח הזה . עוזר של אחד הסנאטורים אמר אתמול : " לא רצינו 
תחרות בהורדת - ידיים עם הממשל . הדבר החשוב ביותר הוא לא סתם להעביר החלטה 
כזאת בסנאט זה היה מובטח מלכתחילה אלא לגייס לפחות שני שלישים של החברים . 
אילו נכללה הקריאה לבוש ולבייקר , היא היתה מאלצת רפובליקאים להתנגד לה " . 
הנוסח הסופי של הצעת מויניהאן כולל שלושה סעיפים : ( 1 ) הקונגרס מאשר 
שירושלים היא בירת מדינת ישראל , ותישאר כזאת ; ( 2 ) הקונגרס מאמין בכל 
התוקף כי על ירושלים להישאר עיר בלתי - חצויה , שבה יוגנו זכויותיה של כל 
קבוצה אתנית ודתית ; ( 3 ) הקונגרס קורא לכל הצדדים המעורבים בחיפושי השלום 
להמשיך את מאמציהם האיתנים להביא משא - ומתן בין ישראל ובין נציגים פלשתיניים . 
לוח הזמנים העמוס לעייפה של הסנאט לא יאפשר הצבעה שמית על ההצעה . הבית 
העליון של הקונגרס האמריקאי יהיה טרוד בשבועות הבאים בחקיקה מאסיווית לשיפור 
איכות הסביבה ( " חוק האוויר הטהור " ) , ומנהיג הרוב הדמוקרטי , הסנאטור 
גון מיצל , הבהיר כי לא יעמיד להצבעה שמית שום הצעה שאינה נוגעת לחקיקה 
הזו . הסנאטור מויניהאן יסתפק אפוא בהצבעה קולית , שבה מתבקשים הסנאטורים 
להשיב פה אחד ב"הן " או ב"לאו " , והיושב - ראש מחליט מי מן השניים קולני 
יותר . אפשר שהצבעה כזאת תיערך עוד לפני פרסום הידיעה , או בהמשך היום . 
הקושי במקרה כזה הוא שהקולות לא יימנו , ומן ההחלטה גם אם תאומץ ייגרע 
האפקט המספרי . מויניהאן מנסה אפוא לגייס מראש מספר מירבי של שותפים להצעתו . 
לפי משרדו , עד אתמול אחה"ץ ( שעון ישראל ) הוא אסף כ02 חתימות . הסנאטור 
מיצל עצמו פרסם ביום ו שעבר הודעה ארוכה ותקיפה בגנות התבטאותו הפומבית של 
הנשיא על ירושלים . הוא הכריז כי דברי בוש " תרמו למשבר הפוליטי האחרון 
בישראל , והעמידו בספק את כוונות ארה"ב ואת תפקידה בקידום השלום במזרח התיכון " . 
" אני נדהם ומאוכזב מהחלטת הנשיא בוש " , אמר מיצל . " משגה מגושם מזה 
קשה להעלות על הדעת " . אתמול נודע כי הסנאטור הדמוקרטי פראנק לאוטנברג , 
יהודי ממדינת ניו - גרזי , עומד להפיץ בין חברי הסנאט מכתב נוסף על עניין 
ירושלים , אשר יישלח אל הבית הלבן . 
