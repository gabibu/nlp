אפשר למצוא משמעות אקטואלית , או פילוסופית , במעשה הגולם הכוחני , שהוקם 
לחיים על ידי הרב , כדי להציל את קהילתו מעלילות הדם של הגויים , אבל קם 
על קהילתו . אפשר פשוט לספר את הסיפור העל - טבעי המרתק הזה . הבמאי גדליה 
בסר , לא מצא משמעויות ולא ידע לספר את הסיפור . הוא העמיס את ההצגה באפקטים 
תיאטרליים , תוך שימוש במסכי תפאורה , תאורה , מוסיקה ותנועה , שגם אם 
היו מרשימים לכשעצמם , לא יצרו שום מציאות תיאטרונית משכנעת , או מעניינת . 
שימוש באפקטים אלה , היה לרוב מרגיז בדלות הדמיון וברישול הביצוע . הסיבה 
המשכנעת היחידה להעלאת הצגה במתכונתה הנוכחית , היא ליהוקו של יוסי פולק 
בתפקיד הגולם . הוא ניחן בנוכחות , עוצמה , אבל גם בתמימות וכאב שהופכים 
את הגולם בביצועו , לדמות מעוררת הזדהות ואמינות . אלא שמולו מציב התיאטרון 
הקאמרי את אבנר חזקיהו בדמות הרבי , שחקן קומי מטבעו , שלא פעם עורר הזדהות 
בתפקידי דמויות האבודות בסביבתן . חזקיהו , שליהוקו בתפקיד הרבי נראה לי 
כטעות , נעדר אוטוריטה לחלוטין . קולו נחנק בסופי מילים ומשפטים . קשה 
להאמין שהוא מסוגל לברוא או לחסל גולם . שאר הדמויות המעוותות , מסתובבות 
על הבמה כשלא נעשה כל מאמץ להבדיל בין רמת המציאות של עיצובן , לעומת הגולם . 
נוכחותן כקהל , שגם לו תפקיד בסיפור הזה , פשוט לא קיימת , ועל ביצועים 
אינדיוידואליים , אין פשוט מה לאמר . יוסי גרבר , עם גבות עבותות , מעצב 
קריקטורה סימפטית של הגוי הרע . כל המציאות על הבמה היא סינתטית , ודמות 
הגולם , היא הדבר האמיתי היחיד עליה . 
