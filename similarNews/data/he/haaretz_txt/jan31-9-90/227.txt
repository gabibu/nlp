בקרוב יוגשו כתבי - אישום נגד שבעה בעלי חברות אוטובוסים במזרח - ירושלים , 
שהשביתו את קווי השרות שלהם בימי שביתה שהכריזו גופים פלשתיניים בשטחים . 
שבעה מתוך תשעת בעלי זיכיונות להפעלת קווי תחבורה ציבורית , שהוזהרו באחרונה 
על ידי משרד התחבורה , שהוא עלול לשלול את רשיונות ההפעלה שלהם , אם לא 
יעבדו בימי השביתה , נחקרו כבר לקראת הגשת כתבי - אישום נגדם לבית המשפט 
לתעבורה . משרד התחבורה מסר , שראש עיריית ירושלים , טדי קולק , דחף את 
המשרד לנקוט צעדים נגד הפסקת התחבורה הציבורית הערבית באזור ירושלים בימי 
שביתה . משה עמירב , חבר מועצת העירייה , פנה לפני ימים אחדים לקולק ולקצב , 
ותקף בחריפות את ההליכים המופעלים נגד החברות . " הדבר אינו צודק מבחינה 
עניינית , אינו אפשרי מבחינה חוקית ואינו חכם מבחינה פוליטית " , כתב עמירב 
לשניים . דובר משרד התחבורה , יחיאל אמיתי , מסר אתמול שמשרד התחבורה אינו 
עוסק בעניינים פוליטיים , אך החוק מחייב אותו לפעול נגד החברות . " תפקידנו 
להגן על ציבור הנוסעים ולהבטיח כי יקבל את השירות המלא " , אמר . לפיכך , 
יואשמו בעלי חברות האוטובוסים ממזרח - העיר בעבירה של אי - הפעלת קווי השירות 
בצורה תקינה , סדירה ורצופה , כפי שמתחייב בתנאי הרישיון שבידיהם . 
