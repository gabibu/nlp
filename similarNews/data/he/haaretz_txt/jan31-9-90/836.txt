המנהלה לפיתוח תיירות בירושלים מחתה בפני אנשי משרד התיירות על אי - הכללתה 
של הבירה בתשדיר לעידוד תנועת תיירות חורף פנים - ארצית בטלוויזיה . במכתב 
תלונה למנכ"ל משרד התיירות , כותב מנכ"ל המנהלה , " לא קוימה כל התייעצות 
עם ירושלים . הוחלט באופן חד - צדדי כי ירושלים אינה יעד לתיירות חורף . 
מן הראוי היה שהחלטות באשר לצרכיה של ירושלים ייעשו בתיאום עם הגוף שהוקם 
למטרה זו " . דובר משרד התיירות , יוסף שובל , אמר אתמול בתגובה : " מוסכם 
היה עליהם , כי לא ישתתפו במסע השיווק , לכן לא ברור פשר התלונה " . 
