" טירונות זה לא פיקניק . זה חלק קשה בצבא . אבל בצה"ל הוא מלווה ביחס 
הוגן , ובטיפוח המוטיווציה והכבוד העצמי של החייל " , אמר אתמול הרמטכ"ל 
רב אלוף דן שומרון , בעקבות הדו"ח שחשף חריגים בטיפול ובהתייחסות לטירונים 
בצה"ל בשלושה בסיסי הדרכה מרכזיים . לדברי הרמטכ"ל , המפקדים בצה"ל ככלל , 
מודעים היטב לתפיסה זו של בניית חייל חדש . " ( אולם ) באופן טבעי יש 
מפקדים צעירים מאוד , שמגיעים להדריך בבתי הספר לטירונים , שחלקם תופסים 
את נושא המנהיגות כמתן פקודות שקשור בהן לפעמים גם עלבון , ולפעמים יש בהם 
מידה של השפלה . המקרים האלה הם בודדים ובשוליים . צה"ל עושה את הכל כדי 
למנוע אפילו מקרים בודדים כאלה " , אמר הרמטכ"ל . בשנה האחרונה הודחו מתפקידיהם 
כ01 מפקדים שאינם קצינים ( מפקדי כיתות וסמלי מחלקות ) , ששימשו בתפקידי 
הדרכה בבסיסי טירונים , בעקבות התנהגות בלתי הולמת ויחסם לטירונים . אתמול 
נמסר שבעקבות הדו"ח האחרון , הודח מתפקידו סמל מחלקה בחטיבת גולני , שבסיס 
הטירונים שלה היה אחד משלשת הבסיסים שבהם נמצאו ליקויים בטיפול וביחס לטירונים . 
בסיור שערך שלשום בבסיס הטירונים של גולני ושל חיל הנדסה , נפגש שומרון 
עם קבוצות חיילים ושמע מהם על תחושותיהם ורמת המוטיווציה שלהם לפני הגיוס 
ובעת הטירונות . הרמטכ"ל הגדיר את המצב בבסיסי הטירונים כ"טוב " , ומצא שלא 
חלה כל שחיקה בנכונות הגבוהה של חיילים לשרת ביחידות אליהם הגיעו . בשיחה 
נפרדת שקיים עם המפקדים , הדגיש הרמטכ"ל את חשיבות שמירת כבוד החייל וטיפוח 
המוטיווציה שלו לשרת ולבצע את המשימות על הצד הטוב ביותר . לדבריו , ניתן 
לשמור על כך תוך כדי ביצוע אימונים מפרכים , אם לא פוגעים בחייל באופן אישי . 
נושא נוסף שהעלה הרמטכ"ל בפני סגלי הפיקוד בבסיסי הטירונים , הוא חשיבות 
הטיפול בצרכיו הבסיסיים של החייל , כגון הקפדה על שעות שינה ככתוב בפקודות , 
מקלחות , החלפת בגדים ונושאים לוגיסטיים אחרים . 
