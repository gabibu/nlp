האמת היא שאני שמח שאינני נמצא בנעליו של מי שצריך לקבל בעניין זה החלטות 
בבנק ישראל . כי אם אתה מרחיק לכת מדי בפיקוח אז אתה עלול למצוא את עצמך 
פוגע בעסקים של הבנק . לעומת זאת אם המפקח עלול לחשוב שעסקה מסויימת שהבנק 
מבצע היא עניין בטוח ולאחר זמן מתברר שהיא היתה משגה , אז עלולים להאשים 
את בנק ישראל שגרם נזק חמור לבנק . כלומר יש פה מלכוד חמור . באופן מוחלט 
ודאי שאי אפשר למנוע זאת . תמיד יימצאו דרכים ששום מוסד דוגמת בנק ישראל 
לא יוכל לגלות . חשוב להדגיש שבניגוד לחברות אחרות , בעיקר בארה"ב , אין 
בארץ הגנה ממוסדת לפקדונות הציבור בבנקים . מצד שני , יותר מאשר במקומות 
אחרים , מערכת הבנקאות בישראל פעלה תמיד על בסיס ההנחה ששום דבר רע לא יכול 
לקרות לה . למשל , הבנקים בארץ היו רגילים במשך שנים רבות להיכנס לגרעונות 
נזילות עמוקים ביותר , דבר שבנק בארה"ב לא יעז לעשות , כי הבנק המרכזי 
יתרה בו . בישראל הדבר הפך לנוהג קבוע וזה גורם נזק רב . בנק ישראל אף 
פעם לא היה מוכן לנקוט בצעדים הדרושים כדי לכפות את הוראות הנזילות האלה 
הלכה למעשה , משום שפחד לגרום לבנקים נזק כלכלי גדול מדי . במציאות זו , 
עלולים לקרות כל מיני דברים . בנק ישראל עושה " פישולים " . הסיפור על 
הקיבוצים , המושבים וכור , הוא כישלון אדיר של בנק ישראל . יש דברים שכל 
בר - בי - רב יכול לומר שאינם סבירים . לכן העובדה שבנק ישראל לא צפה שכור 
לא תעמוד בחוב של יותר ממיליארד דולר זה " פישול " . אבל מכאן לבוא ולומר 
שהמפקח על הבנקים יכול לתפוס כל גנב קטן , המרחק גדול . המפקח על הבנקים 
אינו יכול לגלות כל חברה או חברת קש שמנהל בנק מייסד כדי לקחת לעצמו הלוואות 
סיבוביות בשביל ספקולציות במקרקעין , כפי שנעשה בארה"ב . 
