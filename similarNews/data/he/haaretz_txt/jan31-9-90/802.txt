למחזה האבסורד , שבו משוטטת ממשלת ישראל על בימת ההיסטוריה כשהיא מנופפת 
בזרועותיה וצועקת " אש"ף יוק " , שעה שהוא מציק לה מתחת לחוטמה ומזכיר בכל 
רגע את קיומו , נוספו בשבוע שעבר שתי דמויות קומיות : מפלגת העבודה ותנועת 
התחיה . בלי שהתכוונו לכך , הופיעו שתי המפלגות בתזמון מדויק בירכתי הבימה 
ומילאו תפקיד חופף , כמו היו תאומים זהים בקומדיה של טעויות . התמליל שהשמיעו 
היה מגוחך , אך לא נולד בטעות . במכון ון ליר בירושלים ניצב עזרא סדן , 
אחד ממועמדי התחיה לכנסת , וחזר בנאמנות על עקרונות מפלגתו . במרחק של 
כיסא ממנו ישב פייסל אל חוסייני . השניים לא החליפו ביניהם דברים , אלא 
כל אחד מהם השמיע את האני מאמין שלו . סדן דיבר , בין השאר , על המרחק 
שאינו ניתן לגישור בין עמדתו לעמדות אש"ף ; על העובדות שנקבעו עקב אכלוס 
מזרח ירושלים ברבבות יהודים , עובדות שלא יאפשרו להסיג אחורה סיפוח - למעשה 
של הגדה לישראל ; ועל הרצועה כדגם לחוסר האפשרות להיענות לדרישות הפלשתינאיות . 
חוסייני חזר על ההשקפות המוצהרות הנוכחיות של אש"ף : חלוקת הארץ בין שתי 
מדינות , ישראלית ופלשתינית ; הפיכת ירושלים לשתי בירות , מתוך שמירת 
אחדותה ; מתן אפשרות לפזורות הפלשתינאיות להתיישב בתחומי המדינה הפלשתינית , 
לכשתקום . יחסי הכוחות היו אפוא ברורים באותו ערב , וגם חלוקת התפקידים . 
סדן היה איש תחיה למהדרין וחוסייני אש"פיסט אותנטי . ואם כי סדן מילא 
בנאמנות אדוקה את המצופה ממנו , עמד בחוץ חברו למפלגה , אליקים העצני , 
והצהיר כי סדן יסולק מהתחיה משום שהסכים לשבת במחיצה אחת עם חוסייני . 
התביעה לסלק מהמסדר את האיש הסורר קיבלה תאוצה במוסדות המפלגה , וכמעט יצאה 
אל הפועל . העצני וחבריו התייחסו לסדן כאילו נגע בנגיף מסוכן בעצם ישיבתו 
במחיצה אחת עם חוסייני . הגישה הזאת של אנשי התחיה אינה רק ביטוי של משחק 
פוליטי , של טקטיקה המבקשת להפגין את אי - קיומו ( כביכול ) של הגורם 
המייצג את אש"ף . בתגובתם הקיצונית כלפי חברם למפלגה , שביטא בדיוק כה 
רב את עמדותיה באותו ערב , הם משקפים משהו נוסף : גזענות חולנית , הרואה 
בעצם ההסתופפות תחת קורת גג אחת עם איש אש"ף , היחשפות לסכנה חמורה , המחייבת 
בידוד מיידי . באותה שעה נקטה מפלגת העבודה גישה דומה להפליא : שריה בחרו 
שלא להיות מעורבים במהלך שחתר לצמצם מעט את האבסורד הנובע מההתעלמות הרשמית 
מקיומו של אש"ף . לפני למעלה מחודשיים יזם ח"ך אמנון רובינשטיין הצעת תיקון 
לחוק האוסר מפגשים עם אש"ף . החוק התקבל ביוני 6891 , ורובינשטיין מעיד 
כי כבר אז , בהיותו שר , ביקש להצביע נגדו . לבסוף שוכנע על ידי השר משה 
נסים להסיר את ערעורו תמורת נכונות יוזמי החוק לשלב בו כמה סייגים שיתירו 
מגע עם אש"ף במקרים מוגדרים . שלושה היתרים קבע החוק : מפגשים עם אש"ף 
אינם אסורים כשהם כוללים מגע עם קרובי משפחה ; כשהם מתקיימים במסגרת מסיבת 
עיתונאים שבה משתתפים גם נציגי תקשורת בין - לאומיים ; כשהם נערכים במסגרת 
ועידה מדעית בינ"ל , ובלבד שהמגע לא נסוב על עניין מדיני . יש לזכור , 
כי החוק נולד לפני שאש"ף שינה את עמדתו המוצהרת והביע נכונות להשלים עם קיומה 
של ישראל ולכונן עמה יחסי שכנות . גם אז היה זה מהלך אווילי , שבא לחסום 
בדרך של איסורים ועונשים תהליך היסטורי בלתי נמנע . ודאי שהחוק לא נועד 
לשלוח לכלא אנשים תמימים כמו אייבי נתן . על רקע זה , יזם רובינשטיין לפני 
חודשיים הצעת תיקון לחוק , שאמרה : מי שקיים מגע עם נציג אש"ף במטרה להביא 
לשלום , ובן שיחו מצהיר על רצונו בשלום , ולא נגרם נזק ביטחוני כתוצאה 
ממגע זה , לא ייראה אשם . ועדת השרים לחקיקה , הקובעת את עמדתה כלפי הצעות 
חוק פרטיות , התכנסה בשבוע שעבר , ובתוך דקה - דקותיים החליטה לפסול את 
הצעת התיקון של רובינשטיין . ששת שרי המערך ( מבין 41 חברי ועדת השרים ) 
היו יכולים לתת גיבוי להצעה , אלא שלא עשו זאת . איש מהם לא השתתף בישיבה . 
ההצעה נפלה בהצבעה פה אחד של אותם חברי ועדת השרים שנכחו בדיון . וכך מצאה 
את עצמה מפלגת העבודה בסירה אחת עם התחיה . אם במעשה ואם במחדל , שתיהן 
שיקפו ניתוק מוחלט מהמציאות . 
