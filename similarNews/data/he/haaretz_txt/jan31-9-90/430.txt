מפקד הכוחות הסובייטיים באזרבייגאן , הגנרל ולדימיר דוביניאק , הודיע שהמשך 
תהליך הרגיעה עשוי לאפשר , תוך שבועיים , הוצאה הדרגתית של הכוחות הסובייטיים , 
שהוטסו לדכא את המלחמה בין האזרים והארמנים ואת ניסיונות הבדלנות האזרית . 
גרעין של תסיסה לאומנית , בצירוף איבה למוסקווה , שתיזון גם מהזעם על 
קורבנות החודש שעבר , יורגש בוודאי עוד זמן מה . ייתכן שהתסיסה תיאלץ את 
הקרמלין לחפש גישות חדשות לטווח ארוך , אך גם פיתרון זמני , שיביא להפסקת 
מעשי האיבה ויאפשר החזרת החיילים הסובייטיים לבסיסיהם , ייחשב הצלחה לא 
מבוטלת להחלטת גורבצוב להפעיל את הצבא . בטקטיקה היו ארבעה שלבים : הטסת 
כוחות לבאקו הבירה שהפכה מוקד ההתקוממות הלאומית והפעלה מאסיוות של הכוח ; 
סגירת הגבול בין אזרבייגאן ואיראן , כדי לחסום הברחת נשק איראני ובעיקר 
כדי לקטוע רגשות של איחוד האזרים בבריה"ם עם אחיהם באיראן ובטורקיה ; בלימת 
הקרבות בין האזרים והארמנים , בעיקר באזור נגורנו קארבאך , ופריצת חלק 
מהמצור שהאזרים הטילו על הכבישים המובילים לארמניה ; ולבסוף השתלטות החיילים 
על המובלעת האזרית של נקציבן שהכריזה על עצמאות מבריה"ם . במקביל נערכו שתי 
פעולות להרגעת הרוחות : ראשית , הבהירו השלטונות הסובייטיים , כי הם מוכנים 
לדון עם מנהיגי האזרים , אם אלה יתנערו מהגורמים הקיצוניים שתפסו עמדות 
מפתח בתנועה הלאומנית ; אחר - כך זימנה " המועצה הבלטית " לריגה , בירת 
לאטוויה , מפגש פיוס בין ראשי " החזית העממית האזרית " וראשי " התנועה 
הארמנית הלאומית " שני ארגונים לכאורה בלתי חוקיים , שהם בעלי השפעה מכרעת 
בשתי הרפובליקות . לכל הצדדים אינטרס בהצלחת הפיוס : למועצה הבלטית יעניק 
הדבר יוקרה רבה כלפי מוסקווה , עימה היא מתעמתת בעניין זכויות המדינות הבלטיות : 
האזרים יזכו ביותר הבנה ואולי אף באהדה אירופית למאבקם ; הארמנים יפתחו 
צינור להידברות ישירה עם אויביהם המסורתיים . ומוסקווה , כמובן , תקבל 
סיוע להרגעת הרוחות בטרנס - קווקז . הוצאת הכוחות הסובייטיים מבאקו אינה 
מבטיחה המשך השקט בעיר ובעיקר בכפרים מעורבים ובאזורי מריבה עם הארמנים גם 
בעתיד . במפגש הנציגים האזרים והארמנים בריגה יידונו גם " שאלות הומניטריות " , 
אך לא שאלת עתיד נגורנו קארבאק שהוא סלע המחלוקת העיקרי . אך עצם העובדה 
שיש רגיעה ניכרת בשטח וששני הצדדים מדברים בינם לבין עצמם ועם מוסקווה סותרת 
את תחזיות הזעם שליוו את שיגור הצבא לאזרבייגאן , כי גורבצוב הכניס את מוסקווה 
לאפגניסטאן שנייה . 
