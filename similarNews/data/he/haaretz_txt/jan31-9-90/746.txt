תקרית חסרת תקדים , שבמהלכה קילל חייל משמר הגבול את נשיא בית הדין הצבאי 
בעזה , סגן אלוף אלי זיכרמן , וכן הוכו מספר תושבים ערבים , התרחשה אתמול 
בסמוך לבית המשפט בעת שהתקיימו משפטיהם של עצורים הנאשמים בהפרות סדר . 
בעקבות התקרית החמורה החליטו עורכי הדין ברצועת עזה לשבות במשך שבוע ולא 
להופיע בבתי הדין הצבאיים . דיווח על התקרית הועבר לאלוף פיקוד הדרום מתן 
וילנאי , למפקד כוחות צה"ל בעזה תת - אלוף צבי פולג וכן לראש המנהל האזרחי 
תת - אלוף אריה רמות . התקרית בבית המשפט התפתחה לאחר שאחד מבני משפחות העצורים 
ביקש מהמתורגמן להגביר את קולו . בתגובה , על פי העדויות , קרא המתורגמן 
לחיילי מג"ב שאבטחו את בית המשפט . החיילים הוציאו את אותו בן - משפחה מחוץ 
לאולם והיכו אותו מכות קשות . במקום נכחו מספר עורכי דין ערבים וביניהם עו"ד 
אמור אל דרוויש מגבליה . כאשר ניסה דרוויש להתערב ושאל לסיבת המכות ירק 
חייל מג"ב בפניו ואף ניסה להכות אותו . במקום התפתחה מהומה , בעקבותיה 
הגיע למקום נשיא בית הדין הצבאי , סגן אלוף אלי זיכרמן , שביקש להרגיע 
את הרוחות . זיכרמן פנה לחייל מג"ב ושאל לפשר המהומה . בתגובה , קילל 
החייל את אב ביה"ד , העליבו ואף סירב למסור לו את פרטיו האישיים . בעקבות 
התקרית כינסו עורכי הדין הערבים ישיבה מיוחדת בלשכתם והחליטו על שביתה בת 
שבוע . סא"ל זיכרמן אישר אתמול את פרטי המקרה ואמר כי לדעתו יועמד החייל 
לדין . נציג דובר צה"ל בפיקוד הדרום מסר אמש כי המנהל האזרחי חוקר את נסיבות 
התקרית . 
