היחידה הארצית לחקירות פשעים של המשטרה בראשות תנ"ץ סנדו מזור ממליצה להעמיד 
לדין פלילי מספר פעילים של הארגון החרדי " יד לאחים " , על פרשיות הנוגעות 
לאימוץ בלתי חוקי של ילדים , והעברתם שלא כדין למשפחות בארץ ובחו"ל . מזה 
חודשים מספר חוקרת המשטרה את נושא אימוץ הילדים . לפני כחודש וחצי החלה 
חקירה גלויה בנושא , לאחר איסוף ראיות בחקירה סמויה , ונעצרו מספר פעילי 
" יד לאחים " . שלשום הושלם השלב הראשון בחקירה , כשחוקרי היחידה הארצית 
לחקירות פשעים העבירו לפרקליטות מחוז המרכז ארבעה תיקי חקירה המתייחסים לשבעה 
חשודים בצירוף המלצות להעמיד את מרביתם לדין . בין השאר מדובר במקרה בו לפי 
החשד תכננה אם ביולוגית לחטוף את ילדיה שנמסרו למשפחה מאמצת ולהעבירם לידי 
גורם חרדי , בסיוע אנשי " יד לאחים " . צוות החקירה המיוחד החוקר בנושא , 
בראשות סנ"ץ שמואל ששון , ממשיך לחקור בפרשיות נוספות של חשד להעברות של 
ילדים מהוריהם הביולוגיים או הוריהם המאמצים לידי גורמים שונים בארץ ובחו"ל . 
החקירה מתרכזת סביב כ03 מקרים כאלה בשנים האחרונות , בנוסף לפרשות שחקירתן 
הושלמה והתיקים הועברו לפרקליטות . מחקירת המשטרה התברר כי לפי החשד שילמו 
הורים מאמצים בחו"ל סכומי כסף גדולים עבור ילדים שהועברו אליהם בהליכי האימוץ 
הבלתי חוקיים , שבהם מעורבים כמה מפעילי " יד לאחים " ובהם מלכה שיינין , 
הנחשבת לדמות - מפתח בפרשיות שנחקרו . מהחומר שנאסף עלו חשדות כי החשודים 
תכננו לבצע בעתיד הקרוב העברות של עוד עשרה ילדים לפחות מהוריהם הביולוגיים 
או המאמצים לידי גורמים אחרים , חרדים ברובם , במסגרת רשת האימוץ הבלתי 
חוקית שהפעילו . מממצאי המשטרה עולה חשד כי אנשי " יד לאחים " פעלו במסגרת 
רשת מאורגנת היטב שגלגלה סכומי כסף גדולים , והפעילה בשנים האחרונות מערכת 
מורכבת של הליכי אימוץ בלתי חוקיים והברחה מישראל לחו"ל . זאת , תוך שימוש 
באמצעי הסוואה , דרכונים מזויפים ושינוי זהותם של הילדים המוברחים . לפי 
החשד אנשי הרשת , שפעלו בעיקר מתוך מניעים דתיים - אידאולוגיים , נהגו 
לאתר צעירות רווקות שילדו , או משפחות שלא יכלו לטפל בילדיהן בשל מצוקה 
כלכלית . הם שכנעו אותן להעביר לידיהם את הילדים , שלא במסגרת הליכי האימוץ 
הרשמיים המופעלים על ידי רשויות המדינה , והעבירו את הילדים למשפחות חרדיות , 
בעיקר בחו"ל . לפי החשד בכמה מקרים אף הפעילו פעילי הרשת לחצים ופיתויים 
על הורים כדי שיוותרו על ילדיהם . הם הבטיחו חינוך טוב ותנאים משופרים לילדים 
ואף שילמו תמורת לקיחתם . 
