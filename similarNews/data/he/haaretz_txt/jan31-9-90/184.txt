נציגות ישראלית ראשונה הוקמה בסין , ובימים הקרובים היא תפתח רשמית את שעריה . 
בינואר ביקרה בפקין משלחת ישראלית ובה נציגים ממשרד החוץ ומהאקדמיה למדעים , 
והיא סיכמה את הפרטים הטכניים האחרונים לקראת פתיחת מרכז אקדמי ישראלי בסין . 
אנשי המשלחת , ובהם איש מינהל של משרד החוץ , טיפלו בשכירת משרד לנציגות 
הישראלית , שתטפל רשמית בחילופי ידע ובעיקר תדאג למדענים ישראלים שיוזמנו 
להשתלמויות או לשבתונים בסין . הקמת הנציגות היא הצעד המעשי הראשון למימוש 
תהליך הנירמל ביחסים הדו - צדדיים בין ישראל לסין . על הקמת המרכז האקדמי 
סוכם בפגישות בין שרי החוץ של שתי המדינות , שהתקיימו בשנים האחרונות במסגרת 
הכינוסים השנתיים של עצרת האו"ם וכן במגעים דיפלומטיים בדרגים נמוכים יותר . 
מנכ"ל משרד החוץ , ראובן מרחב , המבקר עתה במזרח הרחוק , הגיע לפני כמה 
ימים להונג קונג ונועד שם עם אנשי ממשל מסין . מרחב היה בתפקידו הקודם קונסול 
כללי בהונג קונג , והיה מעורב גם במגעים להקמת המרכז האקדמי . 
