דמשק ( ע"ר ) . סוריה האשימה אתמול את טורקיה בגרימת מחסור במים ובחשמל 
ברחבי סוריה , לאחר שטורקיה הפסיקה זמנית את זרימת המים בנהר הפרת , במסגרת 
העבודות לקראת הפעלת סכר אטאטורק . היתה זו התגובה הסורית הרשמית הראשונה 
מאז היטתה טורקיה ב31 בינואר את אפיק הפרת למשך 03 יום , לצורך אגירת מים 
באגם המלאכותי מאחורי הסכר הענק החדש . פקיד סורי בכיר שביקש לשמור על עילום 
שמו , אמר בדמשק כי כל ערי סוריה סובלות מצעד טורקי זה . פקיד במשרד ההשקייה 
של סוריה הדגיש , כי לאחר שחלפו שבועיים מאז הטיית מימי הפרת , כמחצית 
התקופה שעליה הודיעה אנקרה , כבר אבדו יבולי החורף לחקלאים רבים בסוריה , 
ורבבות דגים מתו . הפקיד הגדיר את צעדה של טורקיה כצעד בלתי - נחוץ העלול 
לגרום לעויינות בין שתי המדינות . " להפסקת הזרמת המים השפעה פסיכולוגית 
על בני העם הסורי , התלויים בחייהם היום - יומיים במימי הנהר " , הדגיש 
הפקיד הסורי . " פעולה זו של אנקרה עלולה להביא למצב של עויינות במישור 
העממי דבר אשר ממשלות סוריה וטורקיה כאחת מבקשות למנעו " . הפקיד אמר כי 
טורקיה יכולה היתה בקלות למנוע את הטיית זרימת הפרת , תוך כדי השלמת העבודות 
על הסכר " בדרכים אחרות " . עיראק וסוריה ביקשו מטורקיה לצמצם את תקופת הזמן 
אשר בה יוטו מימי הפרת . אולם אנקרה טוענת כי הדבר אינו אפשרי מבחינה טכנית . 
ביום א אמר פקיד טורקי בכיר באנקרה כי הטיית המים עשוייה להסתיים יומיים - 
שלושה לפני המועד שנקבע , הודות לגשמים עזים שירדו באיזור . עם זאת הדגיש 
הפקיד שאין לדבר כלל על קיצור התקופה בשבועיים , כפי שביקשו בגדאד ודמשק . 
פקידים סוריים העירו כי חוקים ואמנות בין - לאומיות אינם מתירים למדינה כלשהי 
לנקוט צעדים חד - צדדיים לגבי זרימת מימיו של נהר משותף . 
