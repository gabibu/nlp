חברת מעדנות המתמחה בייצור דברי מאפה קפואים הפסיקה לשווק את מוצריה למטבחים 
המוסדיים כבר לפני שלושה חודשים , אך מנהליה טוענים , כי הופתעו מכך שיצרנים 
אחרים ממשיכים לשווק למטבחים אלו מוצרים דומים במחירים נמוכים בהרבה המוצגים 
ללקוחות כמוצרי " מעדנות " . ישראל קניגר , מנכ"ל המפעל סיפר אתמול ל"הארץ " 
כי החלטתו להפסיק את שיווק מוצרי " מעדנות " ( פיצות , קורוסונים ודברי 
מאפה קפואים נוספים ) למטבחים המוסדיים נבעה משיקולים מסחריים ושיווקיים , 
שעיקרם נובע מהחלטת החברה להתמחות בשיווק לצרכן הסופי תחת שם המותג של החברה . 
לדבריו השיווק למטבחים המוסדיים , שנעשה ללא שם המותג של החברה ובמחירים 
נמוכים בהרבה , איפשר לחקיינים וזייפנים להכנס לשוק . המוצרים ה"מזוייפים " 
נמכרים במחירים נמוכים מאלה וגורמים נזק לשמה של החברה . " בשוק הממוסד 
אין נאמנות לשם המותג של המוצר כמו בשוק הצרכנים " , מסביר קניגר . הודעתה 
הפומבית של החברה בדבר יציאתה משוק המטבחים המוסדיים נועדה להסיר ספק מהלקוחות 
שהמוצרים המוצעים להם אינם מתוצרת " מעדנות " כפי שטוענים הספקים וכדי 
לצמצם נגע זה אף שכרה החברה את שירותיו של חוקר שינסה לאתר את החקיינים . 
