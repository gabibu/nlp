נציג ש"ס בעיריית חיפה יצחק טולדנו התפטר אתמול ממועצת העיר כמחאה על בחירת 
רב רפורמי , רב קונסרבטיווי ושתי נשים למועצה הדתית בעיר . " הציבור הדתי 
בחיפה ובארץ כולה חייב להתעורר נוכח הסכנה האורבת מכירסום באושיות היהדות " , 
כתב טולדנו בהודעתו על התפטרותו . המתפטר נימק את צעדו בכך שההכרה בסמכות 
הרבנות הראשית לישראל בענייני הדת היהודית אינה ניתנת לערעור . ערעור סמכות 
זו הניע אותו להתפטר , כאות מחאה , לאחר שחברי סיעתו לא נענו לדרישתו לקיים 
דיון ענייני ודחוף בסוגיה זו ולשקול פרישה מהקואליציה העירונית עם המערך , 
שלטענתו התחייב בהסכם הקואליציוני לשמור על סטטוס - קוו דתי . טולדנו הוסיף 
כי בדעתו להביא סוגיה זו בפני שרי מפלגתו יצחק פרץ ואריה דרעי . כן פנה 
למנכ"ל ש"ס יחזקאל סחייק , בדרישה לכנס את מוסדות המפלגה לדיון בנושא . 
טולדנו מחה במיוחד על כך שההחלטה התקבלה במועצה על חודם של קול או שניים , 
והתאפשרה על - ידי הצבעת שני חברי מועצה ערבים , מחד"ש ורץ , שהכריעו 
בהצבעה בעניין דתי - יהודי מובהק . חבר המועצה שהתפטר קרא לשר הדתות זבולון 
המר להפעיל את הסמכות הניתנת לו בחוק ולא לאשר את המינויים שעליהם הוחלט 
בישיבת מועצת עירית חיפה . העובדה שראש עיריית חיפה , אריה גוראל , הצביע 
נגד הכללת רב רפורמי , רב קונסרווטיווי , ואישה נציגת שינוי במועצה הדתית 
עוררה ויכוחים בקרב גורמים שונים בעיר . החוגים הדתיים בחיפה טוענים שגוראל 
תיכנן מראש את בחירת הנציגים החדשים למועצה הדתית . לדבריהם הוא הבטיח את 
בחירתם כשנתן חופש הצבעה לסיעתו , ביודעו כי רובם יצביעו בעד , בעוד שהוא 
הצביע נגד . חוגים במערך טענו כי אין זה מתקבל על הדעת , שנציג מפלגת העבודה 
ייכנע לדתיים . המרכז לפלורליזם יהודי של התנועה ליהדות מתקדמת בישראל קרא 
לראש העיר לבדוק את מצפונו לאחר שהצביע נגד המועמדים החדשים . " בהצבעה 
זו שוב הוכח " , אמר הרב אורי רגב , יו"ר המרכז לפלורליזם יהודי , " שהמונופול 
האורתודוקסי של הממסד הדתי במדינת ישראל מהווה עיוות של ערכי הדמוקרטיה והיהדות 
וסופו שיתבטל בפני הפלורליזם הדתי " . מזכ"ל האיגוד העולמי ליהדות מתקדמת , 
הרב אשר הירש , אמר כי הבחירה מוכיחה שבישראל היהדות אינה נחלתה של קבוצה 
אחת בלבד . הירש הוסיף כי תנועתו מצפה ששאר המועצות הדתיות בארץ ילכו בעקבות 
המועצה הדתית בחיפה ויצרפו רבנים רפורמים לשורותיהם . המרכז לפלורליזם יהודי 
קורא לראש עיריית חיפה לבדוק בדחיפות את מצפונו . " הודעתו כי מצפונו אינו 
מאפשר לו להצביע עבור רב רפורמי למועצה הדתית , למרות שהוא מעריך ומוקיר 
את האיש ופעילותו החינוכית היא יותר מתמוהה " , הוסיף . 
