היישובים שמעבר לקו הירוק אינם מושכים אלא אחוז מזערי מכלל העולים , והעולים 
מברית המועצות אינם בגדר יוצאים מהכלל . פעילותם של שליחי גוש אמונים בגולה 
אינה מעוררת תשומת לב , ואפילו נניח כי אי - אלו אלפים מהעולים שהגיעו באחרונה 
ועוד צפויים לבוא , ישתקעו בשטחים המוחזקים , גם תוספת זו לאוכלוסייה היהודית 
לא תשנה את המאזן הדמוגרפי . אולם אם ראש הממשלה מדבר בפומבי על כך כי " לצורך 
קליטת עלייה גדולה דרושה ארץ - ישראל גדולה וחזקה , משתנים פני הדברים . 
כל בר - בי - רב יודע למה מתכוון יצחק שמיר כשהוא מדבר על ארץ - ישראל " גדולה " . 
אמת ששמיר עמד או הועמד על שגיאתו , וביקש לתקן את עצמו בכך שאמר למחרת 
היום , תוך השמטת התיבה " גדולה " , כי התכוון לומר שעלייה גדולה מחייבת 
ישראל חזקה , ופירוש הדבר : ישראל מלוכדת בתוך עצמה . אבל הנזק כבר נגרם ; 
גורמים ערביים , שמן הסתם רוצים שאף יהודי לא יצטרף לבני עמו במדינת ישראל 
בצד המערבי של הקו הירוק , נחלצו למסע תעמולה נגד השתקעות עולים בצדו המזרחי . 
ברית המועצות נענתה למסע זה , וראש הנציגות הקונסולרית שלנו במוסקווה , 
אריה לוין , הוזמן לפגישה עם יולי וורונצוב , סגנו הראשון של שר החוץ 
הסובייטי , כדי להקשיב להרצאת אזהרה : התיישבותם של " מהגרים סובייטים " 
בשטחים המוחזקים אינה מקובלת על ברית המועצות . במקום בו הפסיק וורונצוב , 
המשיך גיאורגי מרטירוסוב , ראש המשלחת הקונסולרית של בריה"ם בתל - אביב ; 
הוא דרש , בשיחתו עם שר התחבורה משה קצב , כי ממשלת ישראל תתחייב מפורשות 
שהעולים החדשים לא ייושבו בגדה וברצועה . בהקשר זה אף רמז לעיכוב באישור 
לטיסות ישירות . יש בדברי סגן שר החוץ הסובייטי משום צרימת האוזן , ונימת 
ההתחסדות שבהם מרגיזה . אבל גם אם נניח כי וורונצוב ראה צורך לקרוא לאריה 
לוין ולהשמיע באזניו דברי אזהרה וקטרוג קשים , כדי להרגיע בדרך זו את שגרירי 
מדינות ערב ואת הנהגת אש"ף , נוצר הרושם כי ניצל את ההזדמנות כדי לקבוע 
מחדש כי ברית המועצות דבקה במדיניותה הגורסת אי - השלמה עם שליטה ישראלית 
על הגדה המערבית ורצועת עזה , אשר מפעל ההתנחלות הוא אחד מביטוייה הבולטים . 
בנידון זה אין אנו יכולים לצפות לתמיכה מצד ארצות הברית , שלא לדבר על אירופה . 
הסוכנות היהודית מודעת לעמדתם של ואשינגטון ושל ראשי המגביות : ההתנחלויות 
ובניית התשתית שהצריכו , מומנו כל השנים מכספי האוצר , ודובר מחלקת המדינה 
לא השאיר ספק כי לגבי מה שנוגע לסיוע הכספי של הממשל האמריקאי , " יש לנו 
היכולת לבדוק את זה " ( כלומר במה הוא מושקע ) . נציגי הממשלה ודובריה 
מדגישים כי כל עולה חופשי לבחור את מקום מגוריו , ואין כל כפייה בנידון . 
כך אמנם צריך להיות , גם להבא . על ראש הממשלה ונציגי הליכוד בממשלה להביא 
בחשבון את עוצמת הלחצים המופעלים עלינו בזירה הבין - לאומית , ולא לתת לגוש 
אמונים ולסיעות הימין הקיצוני שיכתיבו להם את מדיניות התקציב , כפי שזה 
היה בשנים בהן כיהן אריאל שרון בתפקיד שר החקלאות . 
