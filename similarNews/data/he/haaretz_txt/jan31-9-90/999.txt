הספר שלי לא עסק בעתידנות . האמת היא שהייתי אז ספקני לגבי תוכניותיו וביטאתי 
זאת במהדורה הראשונה של הספר . מאז התפרסמו עוד שלוש מהדורות , בהן עודכנו 
הדברים . אני עדיין לא יודע אם תהיה מהדורה רביעית , אבל אם אתבקש לעדכן 
פעם נוספת את הספר לקראת הוצאתו במהדורה חדשה אדגיש את נחישותו ורצינות כוונותיו 
של גורבצוב להנהיג רפורמות אמיתיות ומרחיקות לכת מבחינתה של בריה"ם . אבל 
הספקנות , או נכון יותר הזהירות , לא תיעלם כליל . אני לא מסכים עם אלה 
שמצפים כי שינויים דרמטיים יחולו מהיום למחר . בסך הכל אני מאמין כי בריה"ם 
לא תחזור כבר להיות מה שהיתה לפני עידן גורבצוב וזאת לטוב ולרע . גורבצוב 
נבחר לתקופת כהונה בת חמש שנים ולהערכתי הוא ישלים אותה . אין כיום כוח 
נראה לעין בבריה"ם שיוכל להדיחו . השאלה שעומדת על הפרק היא לא האם גורבצוב 
יודח , אלא כמה זמן יידרש עד שיצליח לממש את הרפורמות שלו . איני חושב שקיצה 
הגיע . צריך לזכור שלמפלגה הקומוניסטית בבריה"ם , שלא כמו למפלגות הקומוניסטיות 
בשאר מדינות מזרח אירופה , יש היסטוריה ארוכה . יש לה שורשים עמוקים בעם 
והיא נהנתה משך שנים מלגיטימציה היסטורית , בעוד שבמדינות כמו פולין ומזרח 
גרמניה , המפלגות הקומוניסטיות היו מלאכותיות . מה שכן עשוי לקרות , וגם 
לכך יידרשו שנים רבות , שיקומו עוד מפלגות , בעיקר כאלה שיבטאו אינטרסים 
של קבוצות חברתיות שונות , אבל הן לא יהוו איום על ההגמוניה של המפלגה הקומוניסטית 
במדינה , לפחות לא בשנים הקרובות . בכל מקום שבו מתעוררות בעיות פוליטיות 
וכלכליות קשות מחפשים שעירים לעזאזל . היהודים אינם היחידים שסובלים מכך . 
האנטישמיות היא אחד מהסימנים הרבים שמלמדים על קיומו של משבר כלכלי ופוליטי , 
אבל תופעות אלה תחלופנה כאשר הכלכלה תתאושש והמצב הפוליטי יתייצב . כל מי 
שחי בבריה"ם מפתח תודעה פוליטית ולא משנה מה מקצועו . כתבתי את הביוגרפיה 
על גורבצוב כי חשבתי שחשוב שהמערב יכיר את מי שמנהיג את אחת משתי מעצמות 
העל בעולם . 
