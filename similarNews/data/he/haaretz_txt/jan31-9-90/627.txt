חילוקי דעות חריפים וויכוחים סוערים היו באחרונה בישיבות הוועדה לבחירת שופטים 
בראשות שר המשפטים דן מרידור , על כך העידו אתמול מקורות המקורבים לוועדה . 
נודע , כי המחלוקת נסבה על שמות מועמדים שונים שהוצעו לכהונת שופטים בביהמ"ש 
השלום והמחוזי , ע"י דן מרידור ומאיר שמגר . בוועדה נוצרה מחלוקת בין השר 
מרידור ושלושת שופטי ביהמ"ש העליון החברים בוועדה ( שמגר , גבריאל בך ושושנה 
נתניהו ) וח"ך פרוף דוד ליבאי , לבין חברי הוועדה האחרים ( שני נציגי 
לשכת עורכי הדין יעקב רובין וצבי מיתר , השר משה שחל וח"ך יגאל ביבי , 
שלעתים מצטרף לרוב ) . מקורבים לוועדה סיפרו , כי בניגוד לשנים קודמות 
בהן מרבית המועמדים לכהונות שיפוט אושרו פה אחד ע"י כל תשעת חברי הוועדה , 
הרי בחודשים האחרונים מתקבלות ההחלטות ברוב קטן של 5 או 6 חברי הוועדה נגד 
שלושה חברים אחרים . נודע , כי נציגי לשכת עורכי הדין בוועדה שוקלים לנקוט 
בצעד חריף וחסר תקדים של פרישה מהוועדה , משום שעמדותיהם אינן מתקבלות ע"י 
רוב חברי הוועדה . רמז לכך אפשר למצוא במאמר שפרסם יעקב רובין , בביטאון 
לשכת עורכי הדין " עו"ד מידע " העומד להופיע בימים הקרובים . רובין כותב 
" לא נוכל להשלים עם המצב בו דעתנו , בשל ההשקפה העקרונית , לעולם לא 
תתקבל . במשטר דמוקרטי , הרוב צריך לבוא לעתים לקראת המיעוט , כי גם בכך 
ייבחן אופיו . אם לא נצליח להגיע לכך , ייאלצו נציגי הלשכה לבחון מחדש 
את המשך דרכם בוועדה לבחירת שופטים " . נודע , כי עורכי דין רבים הביעו מורת 
רוח בפני ראשי הלשכה , על כך שנציגיהם בוועדה אינם מצליחים להביא לאישור 
מועמדותם של עורכי דין פרטיים לכהונת שופטים מחוזיים , והוועדה מעדיפה על 
פניהם לקדם שופטי שלום , גם במקרים שבהם המועמדים הם ברמה שווה . במאמרו 
בביטאון לשכת עורכי הדין מרמז רובין , כי יש לו טענות בעניין זה , בעיקר 
אל דוד ליבאי ששימש בעבר כיו"ר לשכת עורכי הדין . " מן הראוי כי יזכרו 
כולם כי שניים בלבד הם נציגיה של לשכת עורכי הדין , ולא תמיד מצטרפים לדעתנו 
אותם חברים אשר הם , או היו בעבר , חבריה של הלשכה " . רובין מדגיש במאמרו , 
כי " בית המשפט בישראל צריך שיכיל משפטנים בתחומים שונים , צריך לשקף 
דעות שונות וצריך שיהיה מגוון באישויות בעלות רקע ונסיון מתחומים שונים . 
האיזון העדין והמזיגה הנכונה הם המבקשים להבטיח את הרצוי , כאשר המצוי , 
לצערי הרב , אינו תמיד כזה " . בתגובה אמר אתמול שר המשפטים דן מרידור , 
כי הוא אינו מוכן לדבר על פעילותה של הוועדה לבחירת שופטים . גורמים במשרד 
המשפטים הכחישו , כי התגלעו חילוקי דעות חריפים והיו ויכוחים סוערים בישיבות 
הוועדה . לדבריהם , מאז שהשר מרידור נכנס לתפקידו , אושרו מינויים של 
34 שופטים , ביניהם מונו גם עורכי דין חיצוניים לביהמ"ש המחוזי . 
