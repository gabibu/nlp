ראש המשלחת הכלכלית מבריה"ם , יורי אולחוביקוב , וסגן שר האוצר יוסי ביילין 
חתמו אתמול על מזכר הבנה בדבר שיתוף פעולה בתחומי הכלכלה והסחר בין שתי המדינות . 
במזכר נאמר , כי בשיחותיה של המשלחת בישראל נדונו נושאים על בסיס הסכמים 
קיימים , וכן הועלו רעיונות חדשים . השיחות התמקדו בתחומי החקלאות , תקשורת , 
תעשייה , רפואה , תיירות , ותחבורה ימית ואווירית לנוסעים ולמסחר . דיוני 
המשלחת נועדו להכין את ביקורו של שר האוצר שמעון פרס בברית המועצות . בטקס 
החתימה על המזכר , אמר יורי אולחוביקוב כי ביקור פרס יתקיים בקרוב . הוא 
מסר כי בשיחותיו עם שר התקשורת גד יעקבי סוכם כי כבר השנה יוקמו קשרי טלפון 
ישירים בין בריה"ם לישראל . הוא מסר כי משלחתו התעניינה בארץ בפרוייקטים 
של אנרגיית השמש , ונועדה שלשום עם נציג מפעל " לוז " בירושלים בעניין 
זה . כמו כן יש לסובייטים עניין בבקר לחלב , טכנולוגיות לייצור מוצרי חלב , 
ובחילופי ידע חקלאי . הוא ציין כי יתכן שבריה"ם תשלם בעד היבוא מישראל 
באמצעות עסקות סחר חליפין ( בארטר ) עם מדינות שלישיות בגלל קשייה במט"ח . 
חברי המשלחת סיימו את חמשת ימי ביקורם בארץ בפגישה עם שר האוצר שמעון פרס . 
נלווה אליהם הנציג הדיפלומטי הסובייטי בישראל גיאורגי מרטיסורוב . ראש המשלחת 
הסובייטית אמר בפגישה כי לארצו יש עניין רב כי פרס יבוא לבריה"ם בראש משלחת 
שתורכב מאנשי משק ישראליים ואנשי עסקים יהודיים הפעילים בכלכלה הבין - לאומית . 
בין השאר , הזכיר את שאול אייזנברג , רוברט מקסוול , נסים גאון וליאון 
תמן . לדבריו , הסובייטים מעדיפים משלחת בהרכב כזה כדי לפתוח אופקים רחבים 
ככל האפשר בשיתוף הפעולה הכלכלי בין שתי המדינות . " אנו יכולים להבטיחך 
שביקורך במוסקווה יהיה מוצלח ביותר ואנו מצפים שתקבע במהרה את בואך " , אמר 
אולחוביקוב לפרס . 
