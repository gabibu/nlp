השר אריאל שרון הפיץ אמש הזמנות לחברי מרכז הליכוד ללא ידיעתו של ראש הממשלה , 
ובהן סדר היום עליו החליטו שלושת שרי החישוקים בניגוד לדעת ראש הממשלה . 
בהזמנה לא מוזכר כלל נאומו של ראש הממשלה והיא מכילה סדר יום ובו שלושה 
סעיפים : 1 . דיון בארבעה נושאים : מדיניים - ביטחוניים , כלכליים - 
חברתיים , מצב ערי הפיתוח והמושבים , וקליטת העלייה . 2 . הצעות החלטה 
בנושאים אלה . 3 . הצבעות בנושאים שיועלו . מקורבי ראש הממשלה טענו אמש 
כי הזמנה זו היא פסולה ולכל היותר מדובר באסיפה מטעם משרד המסחר והתעשייה , 
וכי באמצעותה ביקש שרון לפגוע בשמיר . שלושת שרי החישוקים שהתכנסו אתמול 
להתיעצות החליטו שלא להיכנע לדרישת ראש הממשלה , ולקיים במרכז מספר הצבעות . 
שמיר כינס בשעות הצהריים אחדים משריו המקורבים כדי לבחון דרכים למנוע משרון 
להשתלט על סדר היום . בהתייעצות שקיים , גובשו מספר דרכים כיצד להפקיע 
מסמכותו של שרון לקבוע לבדו את סדר היום , אולם ככל הנראה לא יהיה הדבר 
באמצעות החלטה של מזכירות הליכוד . בפני חברים דרוזים ממרכז הליכוד אמר אמש 
ראש הממשלה , כי הוא חייב לדעת בישיבת המרכז שתמיכת התנועה נתונה לו , 
ולא לא יוכל לכהן יותר כראש ממשלה . כן אמר שיציע למרכז לאשר את נאומו . 
" הנאום יכלול את הכל ואישורו יהיה הבעת אמון ותמיכה בי . אם אקבל את אמון 
המרכז אוכל להשליט סדר בתנועה , כפי שנהוג בכל תנועה פוליטית מסודרת , 
ומי שמתנגד לכך יוכל להסיק את המסקנות " , הבהיר . לדבריו , ישיבת המרכז 
תיפתח בהרצאתו על המצב במדינה ובתנועה . " אני אסביר את מדיניות הממשלה 
כפי שהיא מתנהלת היום ותתנהל מחר . אציע שבישיבה זו לא תהיינה שום הצעות 
נוספות . דיון יתקיים , ויהיו אנשים שיוכלו להעלות נושאים שונים , אבל 
קבלת החלטות תידחה לישיבות המרכז הבאות " . סיכום הפוך לעמדת שמיר קיבלו שרי 
החישוקים אריאל שרון , דוד לוי ויצחק מודעי שהתכנסו אתמול בצהריים בלשכתו 
של מודעי יחד עם השר לשעבר , אברהם שריר . בישיבה הוחלט לכפות על שמיר 
דיון במרכז , והכרעות בארבעה עניינים : מדיני - ביטחוני , כלכלי - חברתי , 
מצב עיירות הפיתוח והמושבים , ונושאי קליטת העלייה . שרון אמר כי לא יאפשר 
לשמיר להביא רק את נאומו להצבעה . השלושה סיכמו כי יאפשרו לשמיר , אם ירצה , 
לבקש אמון מחברי המרכז , אך במקביל לכך יביאו בפני חברי המרכז ארבעה הצעות 
החלטה נוספות , שעליהן יתקיימו הצבעות נפרדות . בישיבה תקפו שרי החישוקים 
את שמיר ומקורביו על הכוונה לשלול משרון את הסמכות לקבוע את סדר היום , 
ולנהל את ישיבת המרכז , וטענו כי מסתתרות מאחורי מהלך זה כוונות דיקטטוריות . 
לאחר ישיבת שרי החישוקים אמר מודעי : " קיבלנו דין וחשבון משרון , מסתבר 
כי נרשמו אצלו דוברים רבים . שרון אמר לנו ששמיר ביקש לפתוח בהרצאה . כמו 
כן שתעלינה כמה הצעות שיועלו להצבעה " . חוג אלומות של חברי המפלגה הליבראלית 
לשעבר , התכנס אתמול והחליט לתמוך בעמדתו של ראש הממשלה . חברי החוג בראשותו 
של עו"ד גד אסולין , הביעו אמון ותמיכה בשמיר וקראו להנהגת הליכוד לשמור 
על שלמות התנועה , בלא להגיע לפיצוץ ישיבת המרכז . חברי החוג דורשים כי 
ישיבת מרכז הליכוד תקבע כי כל הסיוע הכספי ששר האוצר מבקש להעביר למפעלי 
כור יופנה לקליטת עלייה . 
