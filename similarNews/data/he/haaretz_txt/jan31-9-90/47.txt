פעילים משלום עכשיו קראו למנהיגים פלשתינאים מהשטחים , בשיחות שהתקיימו 
באחרונה בין הצדדים , להפסיק לפעול נגד העלייה מבריה"ם לישראל , ולהתמקד 
רק בדרישה למנוע מהעולים להתיישב בשטחים . התנועה הביעה סיפוק מהודעות הוועד 
הפועל של אש"ף בתוניס שהבהיר , כי אינו נגד עלייה לישראל , אלא מתנגד ליישוב 
עולים מברית המועצות בשטחים . דוברי התנועה אומרים , כי אש"ף מציג , לפחות 
עתה , את העמדה המתונה ביותר בעולם הערבי בנושא זה , בעוד שאחרים מתכסים 
באיצטלה מזויפת של מגיני זכויות האדם , כאשר הם תוקפים את ארצות הברית על 
סגירת שעריה ליהודי ברית המועצות . תנועת שלום עכשיו שלחה אמש מברק מחאה 
חריף לראש הממשלה , יצחק שמיר , שבו היא מאשימה אותו בגרימת נזק כבד לעליית 
יהודים מבריה"ם לישראל . שלום עכשיו קוראת לראש הממשלה , לתקן מיד ובאופן 
פומבי את הנזק , בכך שיכריז כי תקציבים המיועדים בשנים הקרובות להתנחלויות 
יועברו לבניית דירות ולהקמת מפעלים בתוך הקו הירוק . התנועה אומרת במברקה , 
כי ההצהרות האחרונות של שמיר בזכות א"י השלמה והגדולה נובעות מצרכים מפלגתיים 
שהוא מעמיד לפני האינטרס הלאומי . " אם משפחה אחת מבריה"ם המנסה להימלט 
מאנטישמים תתעכב בגלל הצהרות אלה עליך להתפטר " נאמר במברק . שלום עכשיו 
גם מגנה את ראש הממשלה על תגובתו הצינית , לדבריו של הרב אבו - חצירא מנתיבות . 
היא שואלת את רוה"ם , אם היה מוותר על עולים מבריה"ם לו היו מביעים את 
דעתם בזכות מו"ם עם אש"ף . " תגובת רוה"ם להזמנת הרב אבו - חצירא מוכיחה 
כי שמיר מתנתק מחלק גדול מהעם , אותו חלק המבין כי יש סיכוי לשלום , וכי 
שמיר הוא המחסום העיקרי לו " , דברי התנועה . 
