וסקווה מצביע על כושר תכנון מרשים או על מקריות מופלאה . גיימס בייקר פותח 
בשיחותיו עם מנהיגי בריה"ם , למחרת קבלת ההחלטות ההיסטוריות בוועד המרכזי 
של המפלגה הקומוניסטית . הוא ידון עם גורבצוב המחוזק על ידי ניצחון במבחן 
הקשה ביותר בו עמד עד כה . בייקר רוצה מגורבצוב גמישות ויכולת הכרעה והוא 
בא לשיחות עם מקל וסוכריה ועם אינטרס משותף שדחיפותו גוברת מיום ליום . 
הצהרת מזכיר המדינה בפראג , שהסיוע האמריקאי לשיקום הכלכלות של מדינות מזרח 
אירופה מותנה בהמשך תהליך הדמוקרטיזציה , כוונה כך מותר להניח יותר כלפי 
הסובייטים ( והפולנים והרומנים ) מאשר כלפי הצכים . גם במוסקווה מבינים 
שאין זה רק ניצול הסיוע למטרות פוליטיות : כלכלנים סובייטים יודעים כבר 
שלמעורבות בעלי הון מערביים בפיתוח בריה"ם יש סיכויים רק אם היזמים יהיו 
משוכנעים שהמהפך הוא בלתי - הפיך , ויביא אתו גם צמצום דרסטי במכשולי הביורוקרטיה 
הממשלתית . אין זה גם מקרה שהנשיא בוש מדבר דווקא ערב ביקור בייקר במוסקווה 
על הצורך להמשיך במחקר לביסוס " יוזמת ההגנה האסטרטגית הקרויה מלחמת הכוכבים " . 
דבקות קודמו , הנשיא רייגן , בהענקת תקציבים למחקר זה מילאה תפקיד מרכזי 
בהחלטת גורבצוב שאין בריה"ם יכולה לעמוד בנטל הסלמת ההוצאות במסגרת מרוץ 
החימוש ולשקם במקביל את כלכלתה . דברי בוש נועדו כתזכורת לקראת שיחות , 
בהן ידונו על הפיקוח בהסדרי פירוק נשק , על מצב זכויות האדם בבריה"ם ועל 
תיאום עמדות כלפי איחוד גרמניה . מוסקווה רוצה שגרמניה המאוחדת תהיה נייטרלית . 
ואשינגטון דורשת שגרמניה תמשיך את חברותה בנאט"ו , אך שתיהן מעוניינות 
כרגע , אולי יותר מכל , להבטיח שאיחוד גרמניה לא יישא בחובו איום חדש על 
שכנותיה במערב ובמזרח . פסק הזמן בין החלטות הוועד המרכזי להתחלת המערכה 
על ביצוען מאפשר דיון בנושאים אלה . הקנצלר קול יגיע למוסקווה בשבת ולוואשינגטון 
בעוד שבועיים . טוב יהיה אם עד אז יסוכמו נקודות משותפות ביחס לשאלה הגרמנית . 
