מנויי טלוויזיה בכבלים בארה"ב , שנהנו מן האפשרות להקליט סרטים חדשים , 
ששודרו במסגרת שידורים למנויים המשלמים על פי צפייה , עשויים להתאכזב כשינסו 
בפעם הבאה להקליט את הסרט שבחרו בו . מערכת חדשה שפיתח תאגיד אדיטק ממסצוסטס 
תאפשר אמנם צפייה בסרטים , אך תמנע אפשרות להקלטתם במכשיר וידאו . המערכת 
תשתלב במכשירי פענוח הקוד הביתיים , מכשירים המאפשרים צפייה בסרטים ושבלעדיהם 
נראה השידור כאוסף של פסים מרצדים . שיטת ההגנה מבוססת על מחיקתם של עד 
61 פסים מתוך 525 הפסים המוצגים על המסך בשיטת השידור האמריקאית . הקווים 
הנמחקים ומספרם משתנים כל העת . מערכת הסריקה של המסך במכשירי הטלוויזיה 
מסוגלת להתגבר על המחסור בקווים , אך ראשי ההקלטה של מכשירי הווידאו אינם 
יכולים להתאים את עצמם . תוצאת ההקלטה של סרט כזה רצופה בהופעות קצרות של 
" שלג " . המערכת מחייבת החלפת יחידות ההצפנה בתחנת השידור בכבלים , אך 
מכשירי הפענוח בבתי המנויים מצריכים רק התאמה קלה . לעת עתה פותחה רק מערכת 
המתאימה לשיטת השידור האמריקאית , אך אדיטק מבקשת לפתח עתה מערכת הגנה דומה 
למערכת השידור האירופית , בעלת 526 הקווים . תמיכה כספית בפיתוח השיטה 
של אדיטק באה מכיוון בלתי צפוי מצד תחנות הכבלים , והגוף המסייע השני צפוי 
יותר : בעלי הזכויות על הסרטים . הסיבה היא , שבגלל החשש מהעתקים בלתי 
חוקיים , דוחים היום בעלי הזכויות את ההפצה לתחנות הכבלים והתחנות אינן 
יכולות לשדר למנויים סרטים חדשים , אלא לאחר שהופצו כבר בחנויות לסרטי וידאו . 
