מאחר שעל השאלה האם ראש הממשלה מטומטם אנו עונים בלאו מוחלט , נשאלת השאלה 
מדוע אמר , וחזר ואמר , את דבר - הטמטום הזה על העלייה הגדולה , שזקוקה 
לארץ - ישראל גדולה . האם ראש - הממשלה , שהוא השתקן הכי דברן במקומותינו , 
לא הבין את משמעות המלים הכל - כך טעונות האלה ? האם לא הבין שאמירה כזאת 
מסכנת את העלייה ? שהיא רק מגבירה את הלחצים על ברית - המועצות לשוב ולנעול 
את השערים או , במקרה הטוב , לסגור אותם באופן חלקי ? האם לא הבין שבכך 
הוא מחבל בסיכויי ישראל לקבל סיוע כספי למען העלייה , מלא - יהודים ויהודים 
גם יחד ? ולמה להפוך גם את העלייה לנושא השנוי במחלוקת מבית ? החסרי מחלוקות 
אנחנו ? ולמה להטביע את העולים עצמם בקלחת המפלגתית שלנו , עוד בטרם עמדו 
על דעתם הפוליטית ? ומדוע לחזק באמירה כה אומללה ומיותרת את כל שונאי ישראל , 
הטוענים מאז ומתמיד שיצר לב הציונות רע מנעוריה , ואחת דתה של הציונות 
להתפשט ? ישראל בגבולות 76 מעולם לא היתה קטנה עלינו . גם בלי השטחים הכבושים , 
יש מקום די והותר למיליונים של יהודים . כדאי שראש הממשלה יעיין במקורותינו 
העתיקים ויקרא שם : " ולא אמר אדם לחברו צר לי המקום שאלין בירושלים " . 
אפשר לשבת בארץ - ישראל גדולה ולהרגיש מחנק נורא , ואפשר לשבת בישראל קטנה 
ולנשום לרווחה . לא הציונות של מישהו , אפילו הוא ראש - ממשלה , תקבע 
את הגבולות של כל הציונים , אלא כל הציונים יקבעו יחד , בהסכמה , את גבולותיה 
של הציונות . שאם לא כן , לעולם לא יהיו לארץ הזאת גבולות מוסכמים . יצחק 
שמיר מבין את זה . לא מתוך טמטום אמר את אשר אמר , אלא מתוך אופורטוניזם . 
הוא מוכן להפוך גם את העולים החדשים לבשר תותחים , כי מלחמה יש לו עם אריאל 
שרון . במלחמה כמו במלחמה , נופלים קורבנות , ועכשיו גם העלייה קורבן . 
כשאריאל שרון יושב לך כל הזמן על הראש , קשה מאוד להרים אותו ולראות שהשמש 
הפסיקה מזמן לחוג סביבנו . מבחינת שמיר , המדיניות הישראלית היא תערובת 
של דגמה - כנסייתית ושל חלום - יוסף ישתחווה נא היקום לפנינו . בעצם , 
אין לישראל מדיניות חוץ החוץ הוא הפנים , והפנים הוא תחזית - הכל וחזות - 
הכל , שהכל נהיה בדברו של הפנים . ל היה יצחק שמיר מסוגל להרים לרגע את 
עיניו מערימת החישוקים , ויצחק רבין מערימת הגרוטאות , היו שניהם יכולים 
לראות הרבה דברים מעניינים המתרחשים בעולם לנגד עינינו . הנה , ממשלת דרום 
אפריקה משחררת מהכלא את מנהיג הקונגרס הלאומי האפריקאי , נלסון מנדלה . 
הוא משתחרר בלי התחייבות כלשהי מצדו , וממשלת הלבנים עוד מועידה לו תפקיד - 
מפתח במשא ומתן עם השחורים על עתיד המדינה . יותר מ52 שנים היה מנדלה בכלא , 
ולא רק שלא איבד ממעמדו בקרב תומכיו , הוא אף חיזק אותו . מנדלה הוא איפוא 
ההוכחה החותכת של הדור הזה . עוד הוכחה , שלוחמי חופש בימינו נשארים לגמרי 
חופשיים גם כאשר החופש ניטל מהם . לו שמיר ורבין היו לומדים את השיעור הדרום 
אפריקאי , הם היו חוסכים לנו את תשלום דמי הלימוד מכיסנו . למה לשלם מחיר 
יקר תמורת לקח שכבר נלמד ? שרון יושב על ראשם ומסתיר להם את העולם , ולכן 
הם לא יכולים לראות גם את ליטא , שבמוקדם או במאוחר תצא לחופשי כמו רפובליקות 
אחרות בברית - המועצות . הליטאים ישתחררו והפלשתינים לא ? ברית - המועצות 
הגדולה לא תצליח לשמור על כיבושיה , ואנחנו נצליח ? מה נעשה אנחנו שלא 
עשו הסובייטים נדכא יותר מסטאלין ? ומה הועילו המתנחלים הרוסים לרוסיה ? 
לליטא , ללטוויה ולאסטוניה הועברו מיליוני רוסים , וזה עזר לקרמלין כמו 
כוסות וודקה למת . מיליונים רבים לא טישטשו את הזהות הלאומית של המדינות 
הבאלטיות , וכמה עשרות אלפים של מתנחלים - יהודים כן יטשטשו את הזהות הלאומית 
הפלשתינית ? זה רציני ? הכיבושים הסובייטיים קיבלו אישור כללי . הם היו 
חלק בלתי - נפרד מהסכמים בין - לאומיים , שאיש לא חלק עליהם . מצבנו בשטחים 
שונה לחלוטין : הכיבוש הישראלי מעולם לא קיבל אישור של שום גורם . להפך , 
הוא עומד בסתירה מוחלטת לרצונה של הקהילייה הבין - לאומית . הוא איננו 
חלק מהסדר העולמי אלא חלק מאי - הסדר . והפלשתינאים , בניגוד לליטאים , 
חולמים על עצמאותם בגלוי , והם עושים זאת יום - יום ולילה - לילה . אז 
מה שמיר ורבין חושבים לעצמם , שבתנאים האלה יש סיכוי סביר לקיים את הכיבוש 
הישראלי בשטחים לאורך - ימים ? יצחק שמיר הולך למרכז הליכוד , נושא שם - 
היהודים לשווא , שם העולים לשווא , כאילו הוא משביע את השדים שכופים ומחשקים 
אותו . הוא לא מטומטם , הוא רק פחדן ועייף , והוא לא רואה ולא שומע את 
מה שמספרים עכשיו בדרום אפריקה וברפובליקות הכבושות של ברית - המועצות : 
בעולם של ימינו כך מספרים שם הזמן פועל לרעתם של המשעבדים , תמיד לרעתם . 
