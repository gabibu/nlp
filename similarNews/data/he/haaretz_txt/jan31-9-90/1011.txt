בית המשפט השלום בנתניה , עדנה בקנשטיין , ולצדה ראש עיריית נתניה , 
יואל אלרואי , ונציב שירות בתי הסוהר , לוי שאול . השחקן הראשי , נלחש 
באוזנה של השופטת , הוא אסיר המרצה עונש מאסר של שבע שנים בגין שוד . אך 
את תשומת לבה משך דווקא אחד השחקנים האחרים בהצגה , שדיקלם ברהיטות מונולוגים 
ארוכים . לפתע נזכרה השופטת שהיא שפטה את האסיר , שהואשם בעבירות מין שביצע 
בבתו . לקולת העונש טען סניגורו שהוא כבד פה . טיעון זה התקבל ועונשו הופחת 
לשנתיים מאסר במקום שלוש . סיפור זה השמיעה השופטת בקנשטיין בהרצאה שנשאה 
באולם בית " יד לבנים " ברעננה בנושא " אלימות במשפחה מנקודת ראותה של 
שופטת " . היא סיפרה על התלבטויותיה של שופטת בסוגיות העוסקות באלימות בתוך 
המשפחה התעללות בילדים המתבטאת במכות וחבלות ואף בהתעללות מינית . לאלימות 
במשפחה הבטים חברתיים ממדרגה ראשונה והיא קיבלה באחרונה הדים רבים בעיתונות , 
אבל יש לה בראש ובראשונה גם הבטים משפטיים , אמרה השופטת . שופטים העוסקים 
בפלילים נתקלים בתופעה זו מדי יום . אחד הדברים הקשים שבהם נתקל השופט הוא 
כי על אף שהמחוקק קבע שבן הזוג או ילד כשירים להעיד במשפטי אלימות במשפחה , 
הרי לגופו של עניין עדים אלה ( בני הזוג או הילדים ) הם עדים יחידים , 
משום שעבירות אלה נעשות בחוג המשפחה בלא נוכחות אדם נוסף . לשופטים קשה 
לקבוע עובדתית על סמך עדות יחיד . בית המשפט חייב לבדוק אותה עדות בשבע 
עיניים . עדות של אישה נגד בעלה המכה חייבת לקבל סיוע נוסף , כמו תעודה 
רפואית או סימנים משמעותיים של חבלה . אבל כאן יש להיזהר מאוד , טוענת 
השופטת בקנשטיין : " לצערנו , על רקע גירושים , מייעצים עורכי דין אחדים 
ללקוחותיהם הנשים לטעון שמרביצים להן . הן צובטות את עצמן כדי שייראו על 
גופן סימני חבלה . שוטרים מנוסים לא נופלים בפח זה " . ברור שבדרך כלל האלימות 
אמתית , אבל גם כאן , אם התביעה לא מצליחה להוכיח מעבר לכל ספק סביר את 
אשמת הבעל המכה , הוא ייצא זכאי מחמת הספק . " גם אני כשופטת חייבת אז 
לזכות אותו וידי קצרה מלהושיע " , אמרה השופטת . במשטרה התפתחה שיטה , 
שחלק גדול של תלונות בנושא אלימות מתויק בתיק א"ת ( אי תביעה ) , ורק 
כשהנושא חוזר ויש עדות של עובד סוציאלי , או כשהגיעו מים עד נפש , מוגש 
כתב אישום . אנשים נוטים לחשוב שהמכה האלים נשלח מיד לבית הסוהר . אך בדרך 
כלל הוא נקנס בקנס כספי בפעם הראשונה . סכום הכסף הזה משולם בעצם מקופת 
המשפחה ונגזל פשוטו כמשמעו מידי האישה והילדים החפים מפשע . בדרך ענישה 
זו מגיעים לתוצאות הפוכות מאלו שרוצים להשיג . ההרתעה חייבת להיות בענישת 
האיש עצמו ולא בני משפחתו . בעיה מתעוררת גם כאשר האישה רצה למשטרה חבולה 
כולה ומביאה תעודה מבית חולים ומוגש כתב אישום על תקיפה חבלנית . מחזה יום - 
יומי הוא שהחשוד מובא לבית משפט וטוען בעזות מצח שכל הסיפור אינו נכון וכי 
אישתו סולחת לו . במקרים אחרים משנה האישה את גרסתה וטוענת כי נפלה במדרגות 
ושברה את שיניה . לטענת השופטת בקנשטיין , הציבור צריך להיות עירני יותר 
לבעיה . כששכן שומע בבית משותף צעקות וחבטות אין הוא יכול לאטום את אוזניו . 
רבים מן הדיירים אינם רוצים לשמוע , מפחד שיוזמנו להעיד בבית משפט או שייכנסו 
לוויכוח או עימות אלים עם השכן . " זוהי תסמונת ניו - יורק " , אומרת בקנשטיין . 
" לנו אסור להגיע למצב כזה שבו יעברו אנשים ברחוב ולא יושיטו עזרה . 
תופעת הילדים המוכים אף היא בעיה שהגיעה לתודעת הציבור רק בשלוש השנים האחרונות . 
" גם עניין האלימות המינית בתוך המשפחה נחשב לטאבו . היתה מגמה של השתקה 
בתוך המשפחה . יש מקרים מזעזעים של אבות ובנות קטנות ושל אחים ואחיות צעירות . 
מקרה כזה עומד כרגע למשפט , שבו יש עדות של ילד בן שלוש שהיה עד ראייה 
לניצול מיני . אותה ילדה שהיתה קורבן לניצול מיני של האב הוחרמה על ידי 
כל המשפחה , ודווקא בשעה שהיא זקוקה לתמיכה של האם עומדת זו נגדה . אינני 
יודעת מה יותר גרוע מה שקרה לה עם האב במשפחה או מה שעובר עליה כעת בבית 
המשפט . במקרים אלה יש לעודד את הילדה , והיתה זו העובדת הסוציאלית שעודדה 
אותה בשלבים הקשים . גם מחנכים צריכים להיות ערים לילדים בכיתה . אסור 
לנו להיות אדישים לתופעה המדאיגה הזו של אלימות במשפחה ולטמון את הראש בחול 
כבת יענה " . 
