פאריס ( ע"ץ ) . התסיסה הסוציאלית מתחדשת בצרפת אחרי הפוגה של שבועות 
מספר , והיום יקויימו שביתות במגזרים רבים על רקע תביעות להעלאת השכר . 
התביעות מועלות בעקבות הרווחים הנאים שהיו בשנתיים האחרונות לחברות צרפתיות 
רבות . היום ישותקו הרכבות והמוניות , ובכך יצטרפו אל שביתתם של מנהלי הקליניקות , 
הרופאים הפנימיים והרופאים המתמחים , המתקיימת זה שלושה שבועות בבתי החולים . 
משאיות החלו כבר שלשום לחסום את כבישי הגישה לערי - מחוז מסויימות , וגם 
העובדים בבנק הלאומי של פאריס ממשיכים לשבות . העיתונאים בתחנות הרדיו הציבוריות 
וברשת הטלוויזיה השלישית הפסיקו היום את עבודתם , בדרישה להשוות את שכרם 
לזה של העובדים ברשת הטלוויזיה השנייה . נוכח ריבוי התביעות , הצביעו כמה 
שרים על הוועידה של המפלגה הסוציאליסטית העומדת להתקיים במארס כסיבה לשביתות . 
היום צפויים פקקי תנועה ענקיים בשערי פאריס , כאשר כשלושה מיליוני עובדים 
ינסו להגיע לעבודתם בעיר הבירה , למרות שביתת הרכבות והמוניות . 
