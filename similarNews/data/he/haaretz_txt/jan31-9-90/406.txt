עיתונים בגרמניה המערבית מוצאים דופי בעובדה שאחד מעובדי משרד החוץ של ישראל 
נפגש בקופנהאגן עם שליחי גרמניה המזרחית כדי לברר את התנאים שבהם אפשר יהיה 
לכונן יחסים דיפלומטיים בין שתי המדינות . מזכירים לנו את העמדה העוינת 
שהרפובליקה הגרמנית הדמוקרטית ( דד"ר ) גילתה כלפי ישראל , עוינות שהתבטאה 
גם בסיוע לאימונים צבאיים של אנשי אש"ף . לא החסירו מאוזנינו כי הרפובליקה 
הפדרלית נקטה עמדות ידידותיות כלפי ישראל , והעיתון " די ולט " כתב כי 
בון , " לאחר שהוכיחה במשך שנים את רצונה הטוב ( כלפי ישראל ) , ראויה 
לכך שקולה יישמע כאשר גרמניה המזרחית וישראל מנהלות משא ומתן לקשירת יחסים 
דיפלומטיים ביניהן " ( " הארץ " , 1 . 1 ) . ישראל אינה חייבת להצטדק 
אם תגלה נכונות לבחון את התנאים שבהם תוכל להקים ולקיים יחסים דיפלומטיים 
עם מדינה שבמשך עשרות שנים העמידה פנים כאילו מדינת ישראל אינה קיימת כלל . 
מבחינה זו , אין הבדל בין דד"ר לבין פולין , הונגריה ושאר המדינות הקומוניסטיות 
באירופה המזרחית . מה שמייחד את גרמניה המזרחית לעומת המדינות הנ"ל גלום 
בעובדה שזוהי מדינה גרמנית . בתור שכזו , יש לנו חשבון אתה , והוא עדיין 
פתוח , ואין מקום ליחסים דיפלומטיים אתה בטרם הוא ייסגר . נציג משרד החוץ 
הבהיר זאת לבני שיחו המזרח - גרמנים , וידידינו בגרמניה המערבית " די 
ולט " נמנה עמם אינם צריכים להתרעם שישראל מעמידה את גרמניה המזרחית על 
מחויבותה . ישראל תובעת ממנה שילומים דוגמת אלה שהרפובליקה הפדרלית נתנה 
לה כנציגת הקולקטיב היהודי , ופיצויים עבור רכוש יהודי שנגזל . בלעדי הסכם 
על שני נושאים אלה , ירושלים לא תחליף שגרירים עם ברלין המזרחית . עם זאת , 
דומה כי הסיבה האמיתית לתרעומת על שיחות קופנהאגן יונקת ממקור אחר . מדברי 
העיתונים מבצבצת התחושה כי ישראל , בכך שהיא מוכנה לדון עם שליחי דד"ר על 
שילומים , פיצויים ויחסים נורמליים , מסייעת למעשה , ואולי אף במתכוון , 
לרפובליקה הדמוקרטית לשמור על קיומה העצמאי , ופועלת נגד השאיפה לאיחוד 
גרמניה . יכול להיות כי שליטי דד"ר מעוניינים דווקא עתה ביחסים תקינים עם 
מדינת ישראל משום שהדבר עשוי להיראות כאישור נוסף ללגיטימיות של ריבונותה . 
וכאשר ההתפתחות הפוליטית התחילה להצמיד סימן שאלה רציני להמשך חלוקתה של 
גרמניה בין שתי מדינות , עלולה הנכונות הישראלית לחזק את אלה בברלין המזרחית 
הנאבקים נגד זרם ההתפתחות הזאת . יש מקום לפקפק אם יחסים דיפלומטיים בין 
ירושלים למזרח ברלין יוכלו לחסום את הדרך בפני איחוד , או התמזגות , או 
הקמתם של מבנים קונפדרטיוויים בין שתי המדינות הגרמניות . כוחנו אינו מספיק 
לכך . אפשר לגרוס כי הסכם לוקסמבורג עזר בשעתו לגרמניה המערבית להתקבל מחדש 
לתוך משפחת העמים ; לעומת זאת , אין בסיס להנחה כאילו המשך הדו - מדינתיות 
הגרמנית תלוי בהתנהגות זו או אחרת של מדינת ישראל . כאשר מיכאיל גורבצוב 
אינו פוסל איחוד שתי הגרמניות ורק מסייג את השלמתו העקרונית בסייגים מסוימים , 
קשה לדמיין כי ישראל תוכל למונעו . שיקולים אלה לא ישתיקו , אולי , את 
גילויי התרעומת הנ"ל , לפחות אצל אלה מבין ידידינו המערב - גרמנים התובעים 
מאתנו כי נפסיק להידבר עם השלטון הנוכחי של דד"ר . אבל לאלה אנו אומרים 
כי ממשלת ישראל אינה חייבת להיחפז לפסול את קיומה של גרמניה המזרחית כמדינה 
עצמאית וריבונית ; והיא ממלאת שליחות יהודית כשהיא דורשת ממנה שתכיר באחריותו 
של אותו חלק של העם הגרמני החי בתוך גבולותיה , לזוועות המשטר הנאצי . 
גרמניה המערבית אינה רשאית למצוא פגם בשאיפה זו . הקנצלר הלמוט קוהל התלונן 
שראש הממשלה שלנו נתן ביטוי לחשש שגרמניה מאוחדת עלולה לשוב לדרכי הנאצים . 
הוא מצהיר כי " הרגשת השייכות המלכדת כיום את הגרמנים במערב ובמזרח אינה 
סימן ללאומנות גרמנית חדשה , אלא ביטוי להכרה משותפת שחירותו של כל גרמני 
בודד היא עניינם של הגרמנים כולם . השאיפה הזאת לחירות מלכדת אותנו כאומה 
ממש , כמו עברנו ותרבותנו המשותפים " . מי שמודה בזכות ההגדרה העצמית של 
העם הערבי - הפלשתיני , אינו יכול לשלול אותה זכות מהעם הגרמני . אבל העבר 
שהקנצלר מדבר עליו מוכתם לתקופה ממושכת בכתם שחור , שהלמוט קוהל עצמו מודה 
בקיומו . נכון שהרפובליקה הפדרלית הנהיגה משטר דמוקרטי , והציבור המערב - 
גרמני , ברובו הגדול , מחייב את המשטר הזה ונוהג בהתאם . אפשר להוסיף 
כי מגזרים חשובים ממנו מנסים להינתק מהמורשה של משטר הרשע ומחפשים את המגע 
עם ישראל ועם יהודים . אולם אין אנו יכולים שלא להבחין גם בקיומם של זרמים 
בחלק מהציבור המערב - גרמני , גם בשכבות האינטליגנציה ובין בני הדור הצעיר , 
הטורחים לטשטש את זכר העבר העגום , להקל באשמה הפלילית באמצעות השוואות 
היסטוריוסופיות מפוקפקות , ולזקוף את הגב הגרמני בדרך של הטפה ל"מתיחת קו " 
מתחת לתקופה שבן 3391 ו5491 . מגמה זו אינה נחלת המפלגה הרפובליקאית לבדה . 
על רקע זה צריך גם הקנצלר קוהל להבין שבישראל מלווים את הכמיהה לאיחוד מחדש 
של שתי המדינות הגרמניות ברגשות מעורבים . אין זאת אומרת שלא מברכים על כישלונו 
של המשטר הקומוניסטי בגרמניה המזרחית ; אבל הסיפוק על כך מהול בחששות הניזונים 
מזיכרון העבר , ונוכל רק לקוות כי לשאלה הגרמנית יימצא פתרון שיהיה מסוגל 
לשחרר אותנו ולא רק אותנו מכל דאגה לגבי העתיד . 
