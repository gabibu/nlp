פקין ( עתי"ם - סינואה ) . ועדת המשמעת של המפלגה הקומוניסטית הסינית 
הכינה טיוטת תקנות להענשת חברי מפלגה שהורשעו בעבירות נגד " המוסר הסוציאליסטי " . 
התקנות עובדו על בסיס חוקת המפלגה , חוקי המדינה וצווים שונים . בין היתר 
נקבעו העונשים הבאים : אלה שנגזרו להם שנות מאסר או חינוך מחדש במחנות עבודה 
על פגיעות חמורות במוסר הסוציאליסטי יגורשו מן המפלגה ; אלה שבדרכי רמייה 
זכו בטובות הנאה ובכיבודים , תארים , משרות ויתרונות אחרים יוזהרו , 
יסולקו מעמדותיהם הנוכחיות וייקבעו להם תקופות גירוש על תנאי , אשר אם יחזרו 
בהן על אותן עבירות יגורשו מן המפלגה לצמיתות . בהודעה נאמר כי כל אלה המארגנים 
חגיגות נישואין מפוארות , הלוויות פאר , וטקסים אחרים , תוך ניצול לרעה 
של סמכויותיהם יוזהרו , או יסולקו ממשרותיהם במפלגה , במידה שהמקרים חמורים . 
אלה המקיימים טקסים מפוארים ופוגעים בכך באינטרסים של המדינה , של הכפר 
השיתופי ושל המפעל התעשייתי השיתופי , יוענשו בצורה קשה . העבריינים החמורים 
ביותר בתחום זה יסולקו מן המפלגה . בתקנות המוצעות נאמר כי חברי מפלגה אשר 
אינם ממלאים את חובתם ואינם תומכים בבני משפחה התלויים בהם , יוזהרו או 
יסולקו ממשרותיהם במפלגה , במידה והמקרים הם חמורים במיוחד . חברי מפלגה 
הפוגעים בבני משפחותיהם או מזניחים אותם , יסולקו ממשרותיהם במפלגה , או 
שתוקצב להם תקופת מבחן . חברים המעליבים או משמיצים חברים אחרים יוזהרו , 
יסולקו ממשרותיהם במפלגה ותקבע להם תקופת מבחן על תנאי לסילוק מן המפלגה , 
הכל לפי חומרת העבירה . אלה המאשימים אחרים בטענות שווא ייענשו בהתאם לחומרת 
ההאשמות שהגישו . בהודעה נכללת אזהרה חריפה למשתמטים מהגנה על העם ועל רכוש 
המדינה . חברים שכאלה עלולים להיות מסולקים ממשרותיהם במפלגה , או שתוקצב 
להם תקופת מבחן על תנאי לסילוק מן המפלגה , בהתאם לחומרת העבירה . התקנות 
גם קובעות עונשים לחברי מפלגה המקיימים יחסי מין בלתי - חוקיים , או שהתנהגותם 
פוגעת במוסר הציבורי . 
