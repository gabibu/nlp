נשיא ביהמ"ש העליון , השופט מאיר שמגר , דחה את בקשת היועץ המשפטי לממשלה 
לקיים דיון נוסף בהחלטת בג"ץ , שהורה לפתוח בחקירה משטרתית נגד העיתונאי 
נח קליגר , והעורך לשעבר של " ידיעות אחרונות " , דב יודקובסקי . השניים 
חשודים בביצוע עבירת סוב - יודיצה בתקופת משפט דמיאניוק . חריש ביקש לערוך 
דיון נוסף , בהרכב מורחב של חמישה שופטים . נשיא בית המשפט , השופט מאיר 
שמגר , גם דחה את בקשותיהם של קליגר ויודקובסקי בעניין זה . לפני כשלושה 
חודשים התערב בג"ץ , לראשונה מאז קום המדינה , בשיקוליו של היועץ המשפטי 
לממשלה , וביטל את החלטתו שלא לפתוח בחקירה נגד השניים . התקדים הושג ברוב 
דעות של שני שופטים , גבריאל בך ואברהם חלימה , נגד דעת מיעוט של השופט 
תיאודור אור . שופטי הרוב קבעו אז כי נימוקי חריש נגד פתיחת החקירה בהם 
הנימוק של היעדר עניין ציבורי הם חסרי יסוד . הם קיבלו את טענת פרקליטו 
של דמיאניוק , עו"ד יורם שפטל , שהתלונן כי קליגר , שפרסם 42 רשימות ב"ידיעות 
אחרונות " בעיצומו של משפט דמיאניוק , עבר עבירת סוב - יודיצה בכך שהביע 
דעה על מהימנות עדים במשפט . השופט בך , שכתב את פסק דין הרוב , קבע כי 
קיים חשש שפרסום כזה עלול להשפיע בצורה על ההליך השיפוטי . הוא אמר כי קשה 
לתאר מקרה בולט יותר ביישום הוראת הסוב - יודיצה , מאשר משפט בו צפוי הנאשם 
לעונש מוות , מעשיו מעוררים רגשות חזקים , וההגנה טוענת כי הוא נפל קורבן 
לזיהוי מוטעה . חריש לא השלים עם ההחלטה , והגיש לבג"ץ בקשה לקיים דיון 
נוסף בסוגיה , בהרכב מורחב של חמישה שופטים . היועץ המשפטי גרס כי החלטת 
בג"ץ חרגה מהפסיקה כי תיתכן התערבות בשיקולי היועץ רק במקרים נדירים ביותר , 
בהם הפעיל שיקולים מופרכים וזרים לעניין , והחלטתו בלתי סבירה באורח קיצוני . 
יודקובסקי וקליגר הצטרפו , באמצעות עו"ד שלמה ליבליך , לנימוקיו של חריש . 
הם הוסיפו כי בג"ץ טעה כשלא התחשב בכך שעו"ד שפטל עצמו " בא באי נקיון 
כפיים " , משום שקיים עשרות מסיבות עיתונאים במהלך המשפט , ופגע בכך בעקרון 
הסוב - יודיצה . הם ציינו גם כי לעובדה שקליגר ויודקובסקי הם ניצולי שואה 
היה משקל בהחלטת חריש . נשיא ביהמ"ש העליון , מאיר שמגר , קבע : " לא 
שוכנעתי שיש טעם מספיק להבאת העניין , בשלב הנוכחי , לעיון חוזר בפני הרכב 
של חמישה שופטים " . 
