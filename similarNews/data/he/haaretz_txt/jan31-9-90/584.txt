לובליאנה , ( ע"ר ) . המפלגה הקומוניסטית בסלובניה פרשה אתמול מהמפלגה 
הקומוניסטית של יוגוסלוויה , ובכך ניפצה את אחדות התנועה הקומוניסטית השולטת 
במדינה מאז מלחמת העולם השניה . סלובניה היא הראשונה מבין שש הרפובליקות 
ושני המחוזות האוטונומיים הפורשת מ"ליגת הקומוניסטים " השלטת , והדבר עלול 
להיות מהלומה קטלנית למפלגה המרכזית המונוליטית לשעבר . " זהו הקץ של ליגת 
הקומוניסטים של יוגוסלוויה כפי שהכרנו אותה " , אמר מנהיג המפלגה הסלובנית , 
ציריל ריביציץ בתום ועידת חירום של המפלגה . צירי המפלגה שהתכנסו בלובליאנה , 
בירת סלובניה , אישרו החלטה לשנות את שם המפלגה מ"ליגת הקומוניסטים של סלובניה " 
ל"מפלגת ההתחדשות הדמוקרטית " . המפלגה לא תהיה עוד חייבת לתת דין וחשבון 
לשלטונות המפלגה המרכזית . זהו הצעד הסופי לניתוק המפלגה , לאחר שבחודש 
שעבר פרשו הצירים הסלובנים מוועידת המפלגה הכלל - ארצית , במחאה כי זו אינה 
מבצעת את הרפורמות בקצב מהיר די הצורך , ואיננה דמוקרטית במבנה הפנימי שלה . 
ההחלטה הסלובנית מעמידה במצב קשה את המפלגה המרכזית , הניצבת מול מהומות 
אתניות במחוז הדרומי קוסובו , לאומנות גוברת והולכת , אינפלציה דוהרת וקריאות 
לרפורמות פוליטיות . אחדותה של יוגוסלוויה , שנוסדה ב8191 , מעולם לא נראתה 
שברירית יותר . עם זאת אמר ריביציץ כי סלובניה אינה מתכוונת לפרוש מיוגוסלוויה . 
