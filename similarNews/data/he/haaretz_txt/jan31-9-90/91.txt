פאריס ( מיוחד ל"הארץ " ) . אישים בהנהגה היהודית בצרפת וראשי הארגונים 
של ניצולי השואה , מציגים כשערוריה ממדרגה ראשונה את העובדה שאיש מסגל שגרירות 
ישראל בפאריס לא נכח בתחילת השבוע בסדרה של אירועים לציון 54 שנה לשיחרור 
מחנה אושוויץ . זעמם של האישים היהודים החריף אמש , משהתברר ששגריר ישראל 
בפאריס , עובדיה סופר , שהוזמן לטקס הזיכרון המרכזי והתנצל מראש על שלא 
יוכל להשתתף בו עשה אותה שעה ביציע האחמי"ם של מירוץ הסוסים היוקרתי " פרס - 
אמריקה " . בעצרת הזיכרון המרכזית , שנערכה בפאריס ביום ראשון לציון יום 
השנה ה54 לשחרור מחנה אושוויץ , נכחו כ004 מניצולי השואה . בין המשתתפים 
בכנס היו הנשיאה לשעבר של הפרלמנט האירופי , סימון וייל , רבה הראשי של 
פאריס , אלאן גולדמן , והקרדינאל של פאריס , ראש הכנסייה הקתולית של צרפת , 
זאן - מארי לוסטיזייה . מארגני העצרת , ראשי האיגודים של ניצולי המחנות 
בצרפת , העבירו לשגריר סופר כבר לפני כחודש הזמנה להשתתף באירוע . משלא 
התקבלה תשובה להזמנה , העבירו המארגנים לשגרירות , באמצעות רץ מיוחד , 
הזמנה מחודשת ; לאחר זמן מה נמסרה להם מלשכת השגריר התנצלותו של סופר על 
שייבצר ממנו להשתתף באירוע . להפתעתם , התברר למארגנים שסופר נראה ביום 
ראשון אחר הצהריים בשעה שבה התקיימה העצרת על אקרני הטלוויזיה בצרפת , 
במהלך השידור הישיר של מירוץ הסוסים " פרס - אמריקה " שנערך במסלול " ואנסאן " , 
סמוך לפאריס . השגריר סופר טען אמש בתשובה לשאלת " הארץ " , כי לא שהה 
בפאריס במהלך שני הימים שבהם נערכו הארועים לציון שיחרורו של מחנה המוות , 
וכי ה"טיפול " בעניין העצרת הועבר לידיו של הציר יצחק אבירן , " מספר 
שתיים " של השגרירות . אבירן הטעים אמש בתשובה לשאלה , כי ככל שידוע לו 
שהה השגריר בפאריס במהלך סוף השבוע , ומכל מקום לא הועברה לידיעתו כמקובל 
במקרים של היעדרות השגריר מפאריס כל בקשה מצדו של סופר למלא את מקומו . 
אשר להזמנה לעצרת , זו אכן הועברה , מסתבר , כשלושה ימים לפני האירוע 
ממזכירתו של סופר למזכירתו של אבירן ( השניים אינם מדברים זה עם זה מאז 
פרץ המשבר בשגרירות לפני כשלושה שבועות , וגם קודם לכן הצטמצמו יחסי העבודה 
הישירים ביניהם להחלפת תזכירים קרירה ומינימאליסטית ) ; ואולם אבירן וכמוהו 
שני דיפלומטים ישראלים אחרים בסגל השגרירות הביאו לידיעת השגריר כי לא יוכלו 
לייצגו בעצרת . 
