( ע ) . הפגנה המונית אנטי - פשיסטית מתארגנת במוסקווה . את ההפגנה מארגנים 
יהודים וליברלים רוסים נגד התפרצות האנטישמיות בברית המועצות אמר הסובייטולוג , 
פרוף מיכאל אגורסקי , מהאוניברסיטה העברית , בהרצאה בפני סטודנטים בסוף 
השבוע . בקרב יהודי בריה"ם יש עתה בהלה גדולה , אמר , הניזונה מאזלת ידם 
של השלטונות . כתוצאה מכך רבבות יהודים שלא חשבו לעלות לפני כן מבקשים עתה 
הזמנות מישראל . בימים האחרונים , סיפר אגורסקי , מציגה הטלוויזיה הממלכתית 
במוסקווה את עמדתם של הליבראלים הרוסים , המדברים על אפשרות שתתפרץ אנטישמיות 
אלימה . התנועה האנטישמית , אמר , אינה כל כך גדולה , אבל דווקא הכרזות 
הליברלים ליבו את הפאניקה . הזהות הלאומית היהודית מתחזקת כתוצאה . אגורסקי 
אמר כי העליה ההמונית מתרחשת היום לא רק בגלל ששערי ארה"ב נסגרים , אלא 
בגלל נימוקים עמוקים יותר , הקשורים בתהליך של לאומיות גוברת בקרב יהודי 
בריה"ם . אותם יהודים שניסו בעבר להתבולל מתעוררים כיום , ורואים שנידחו 
ולא התקבלו כאזרחים שווים בחברה הרוסית . למעשה הם נשארו יהודים בעיני 
הרוסים , למרות רצונם להיטמע בתוכם . זעקת הערבים נגד העליה מבריה"ם , 
אמר אגורסקי , גרמה להתחזקות הזהות הציונית בקרב יהודי בריה"ם . בתשובה 
ללחץ הערבי , גבר הרצון לעלות לישראל , והערבים השיגו תוצאה הפוכה ממבוקשם . 
עכשיו יש עימות ישיר בין יהודי בריה"ם לאש"ף , העריך , ואף יהודי מבריה"ם 
לא יתמוך במפלגה הדוגלת במדינה פלשתינית . 
