כפי שברטראן בלייה הצרפתי ב"חליפת ערב " ו"יפה מדי בשבילך " נוטל סיטואציות 
קלאסיות מתוך התרבות העממית , והופך אותן על פיהן , כך פרסי אדלון הגרמני 
בודק את סמליה האופייניים של התרבות הגרמנית , קובע את תחומיה המיתולוגיים 
ודן בקשריה עם תרבויות שהשפיעו עליה . בעקבות הצלחתו העצומה של " קפה 
בגדד " , שעלילתו התרחשה אי שם בין סן פרנסיסקו ולוס אנגלס , מגיע אלינו 
עתה סרט זה , שנוצר שלוש שנים קודם לכן . עלילתו מתרחשת במינכן וגרמניותו 
של אדלון בולטת בו יותר מאשר בסרט המאוחר יותר , גם משום ש"שוגר בייבי " , 
לעומת " קפה בגדד " , דובר גרמנית . נדמה שרק במאי גרמני יכול היה להביא 
לפנינו סיפור כזה : מעשה במריאן ( מריאן זאגברכט , כוכבת " קפה בגדד " ) 
, אישה בעלת ממדים , בת 83 , מוזנחת ומדוכאת , שמתפרנסת מרחיצת גוויות 
בחדר המתים העירוני , חוזרת ערב ערב לבדה אל דירתה המדכאת , ונכנסת למיטתה , 
מול מקלט הטלוויזיה , עם מגש עמוס ב"גאנק פוד " . כל האלמנטים הגרמניים 
נמצאים כאן : שומנים , גרגרנות , מקאבריות . כל יום בחייה של מריאן דומה 
לקודמו , עד שהיא מבחינה בנהג הרכבת התחתית שמסיעה אותה לביתה : חתיך 
גרמני בלונדיני , צעיר , צנום ונשוי בשם אייזי ( אייזי גאלף ) . היא 
מחליטה לפתות אותו . תחילה היא עוקבת אחריו , ומגלה , למשל , שאישתו 
נסעה לחופש ושהוא אוהב ממתקים . אחר כך היא מחליטה לעבור מטמורפוזה במראה 
החיצוני : לא לרזות , חס ושלום , היות ומשמניה הם כלי הנשק העיקרי שלה , 
אלא להפוך ל"פאם פאטאל " בשמלות עמוקות מחשוף , איפור נדיב ועקבים גבוהים . 
תהליך החיזור של אייזי על ידי מריאן נגמר בכניעתו המוחלטת של האובייקט 
המיני שבו היא בחרה . הוא נופל שדוד אל מיטתה , המכוסה עתה בסדיני משי 
חדשים , ומוצא מנוחה מוחלטת בין קפליו האדירים של גופה הגדול . הסרט עובד 
משום שתהליך הפיתוי של אייזי על ידי מריאן נדמה לנו טבעי ומובן כל כך . 
היא האישה הגדולה מן החלומות , האם והמאהבת הגדולה מכולן , מפתה , אוהבת , 
מנחמת . כניעתו של אייזי לתכסיסיה נדמה לנו כמין שיבה הביתה אל כל המיתוסים 
הנצחיים הכרוכים בדמותה של האישה . אדלון מתייחס אל סיפור זה באירוניה קטנה , 
ויוצר על בסיסו קומדיה אנושית , שהיא מאירת פנים ומלנכולית כאחת . הוא 
מודע לעובדה שסרטו מבוסס על גימיק רעיוני , שהוא היפוך מודע של כמה ממוסכמותיה 
של המסורת הרומנטית . לפיכך הוא מבליט את המלאכותיות שבמציאות סרטו . דבר 
זה בולט בעיקר בסגנון הצילום והתאורה , המספק לכל אחת מהדמויות את צבעה 
המסויים בסרט . כפי שסגנונו הבוטה והאקסצנטרי בלט ב"קפה בגדד " , כך גם 
כאן מבליט אדלון את המחשבה שמאחורי העיצוב . אלא שסגנון זה , כאן כמו בסרט 
המאוחר יותר , הוא יותר דקורטיבי מאשר תיאורטי , ומתווספת אליו , בהדרגה , 
מידה של טריוויאליות ושרירותיות . יש בהן מידה של שעשוע והברקה , אך 
גם כפייתיות מסויימת . כאילו אדלון מוכן ללכת עד גבול מסויים בלבד , ומשם 
לסגת חזרה . הסגנון הקיצוני של " שוגר בייבי " מאזן את מידת הוולגריות 
שטמונה בסיטואציה המרכזית שלו , אולם , במקום שהחיבור בין השניים יבליט 
את מקור החומרים ויביא אותם לידי הקצנה , יש בתוצאה מידה של טשטוש , שפועלת 
נגד כוחו הראשוני של הסרט . הסרט פועל משום שאנו נענים לסימפטיה הקורנת מדמותם 
של מריאן ואייזי ומשום שאנו נהנים מההיגיון המוחלט , הטמון בהיפוך העלילתי . 
אנו עוקבים בהנאה אחר תכסיסיה של מריאן , שמחים יחד עימה כאשר היא מצליחה 
בפיתוי , ושותפים לעצב שמלווה את התוצאה ההכרחית של סיפור אהבה זה . אך 
חסרה ל"שוגר בייבי " אותה מידה של רצינות וחומרה שיכלו להפוך אותו ליותר 
מאשר אנקדוטה קולנועית חביבה ושנונה למדי . 
