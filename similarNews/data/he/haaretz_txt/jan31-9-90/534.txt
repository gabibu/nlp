בתחילתו של סרט פיליפיני זה משתחרר גימי קורדרו ( פיליף סלבדור ) , כומר 
לשעבר ופעיל במתרת נגד שלטונו של הנשיא מרקוס , מהכלא שבו שהה במשך שמונה 
שנים . בסופו הוא יורד שוב למחתרת ונאבק בשלטונה של קוראזון אקינו . אחת 
הסצינות הראשונות מתארת את השמחה המתפרצת בעקבות הדחתו של מרקוס . עלילתו 
מתארת את ההתפכחות ההדרגתית והאכזרית מהאשליה שיש בכוחה של אקינו להשתלט 
על הגורמים האלימים והפאשיסטיים המשתוללים בפיליפינים ובשמה לוכדים , מענים 
ורוצחים כל מי שנחשד בפעילות קומוניסטית או פועל למען זכויות האדם . מטרת 
הסרט היא ליצור מודעות לזוועה המתרחשת בפיליפינים תחת שלטונה הנאור לכאורה 
של אקינו , ולספק מידע על מעשי האכזריות המתבצעים בידי חוליות של ויגילנטים . 
שמו של הסרט מכריז על היעד , והסרט אכן משיג אותו לחלוטין . " הילחם 
למעננו " הוא קולנוע כמנשר פוליטי , כמאמר בעיתון המלווה בתצלומים . הבמאי 
לינו ברוקה אינו מנסה להסוות ישירת פוליטית זו ביומרות אמנותיות . לינו ברוקה 
הוא הנודע והוותיק בבמאים של הפיליפינים . בעבר יצר סרטים שתקפו בחריפות 
את משטרו של מרקוס . כמה מהם אף נגנזו . בו - בזמן המשיך לעשות סרטים פופולריים , 
שכמה מהם היו ללהיטי ענק בתולדותיה של תעשיית הקולנוע בפיליפינים . ברוקה 
רואה את עצמו כמבאי עממי - פוליטי , ומשתמש בחומריה של התרבות העממית כדי 
להעביר את מסריו החברתיים והפוליטיים . הוא משתמש בסרטיו בחומרים הלקוחים 
מתוך תרבות אופרת - הסבון והמלודרמה ההוליוודית , ומתייחס אליהם בשילוב 
מתוחכם ומודרני של ישירות ואירוניה . מבחינות רבות הוא משתייך לאסכולה של 
פסבינדר הגרמני ובמאים אירופים אחרים , שהגדירו מחדש את הקולנוע הפוליטי 
בשנות ה07 על בסיסו של הקולנוע ההוליוודי הקלאסי . אף כי סרטו זה שונה ממרבית 
סרטיו , נוקט ברוקה גם בו אסטרטגיה דומה . את הישירות הפוליטית הוא ממקם 
בעלילה , המשתמשת במרכיבים מתוך המלודרמה כדי לשוות למסר הפוליטי את צורתו 
העממית והקולנועית הנכונה . לפיכך , עלילת המשנה של הסרט , העוסקת במפגש 
שבין גימי הנשוי לבין אישה שהכיר בזמן פעילותו במחתרת , ואשר ילדה לו בן , 
היא חלק הכרחי מהאסטרטגיה הפוליטית והקולנועית . סצינות אלה , המשמשות 
כמין הפוגה בין קטעי הזוועה , מספקות לו את ההקשר האידיאולוגי והפוליטי 
הנכון . זה קולנוע פוליטי נדיר למדי ביושרו ובנחישותו , מן הדוגמאות הנאורות 
לשימוש שאפשר לעשות במסורתה של האמנות המגויסת . 
