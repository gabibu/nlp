ראשי דור ההמשך במפלגת העבודה החלו אתמול להתארגן , במטרה למנוע משמעון 
פרס ותומכיו לפרק את הממשלה לאחר ישיבת מרכז הליכוד ביום רביעי הבא . להתארגנות 
שותף גם שר הביטחון , יצחק רבין . ביום חמישי הבא , יום לאחר כינוס מרכז 
הליכוד , ייערך דיון מדיני בלשכת מפלגת העבודה . תומכי שר הביטחון חוששים , 
שפרס ינצל את ההצהרות , שיישמעו במרכז הליכוד , וינסה להביא לפרישת המערך 
מממשלת האחדות . ראשי דור ההמשך נועדו אתמול לפגישה עם שר הביטחון , והגיעו 
עמו להסכמה כי יש להביא לפירוק הממשלה רק אם יתברר באופן מוחלט , שהליכוד 
סגר כל אופציה לקידום תהליך השלום , וכי אין להיתלות בהכרזות אלו או אחרות . 
" מרכז הליכוד לא יכול להיות קו אדום , אלא רק התהליכים שיבואו אחריו " , 
הדגישו משתתפי הפגישה . רבין אמר לראשי דור ההמשך , כי טרם הגיע למסקנה , 
שממשלת האחדות מיצתה את עצמה מבחינת התהליך המדיני . בישיבה הועלתה האפשרות , 
כי גם אם לא יתאפשר לשתף מגורשים במשלחת הפלשתינית בשל התנגדות הליכוד , 
ניתן לחפש לכך חלופה , ולו רק כדי לקדם את יוזמת השלום . בסיכום הפגישה 
בין רבין לראשי דור ההמשך גובשה החלטה , האומרת כי יש צורך בהמשך שותפותה 
של מפלגת העבודה בממשלת האחדות , כל עוד יש סיכוי להמשך קידום תהליך השלום . 
מיד לאחר הפגישה עם רבין התכנסו ראשי דור ההמשך , והחליטו להיערך באופן 
מיוחד לקראת הדיון המדיני בלשכת מפלגת העבודה , במטרה למנוע שינוי בעמדתה 
המוצהרת של מפלגת העבודה כלפי אש"ף . לטענתם , מנסים חוגים קיצוניים במפלגה 
להוביל למצב כזה . עוד סיכמו ראשי דור ההמשך , כי יש ליזום כמה כינוסים 
עם חברי מרכז המפלגה , ולשכנעם בצורך להמשך קיומה של ממשלת האחדות . בכוונת 
ראשי דור ההמשך להיפגש לשיחות עם יו"ר מפלגת העבודה , שמעון פרס , ועם 
שר הפנים , אריה דרעי , ולנסות לשכנעם , כי רק ממשלה רחבה יכולה לקדם 
את תהליך השלום . 
