תוכנית הקונצרט שהרכיב מנהלה המוסיקלי של תזמורת הקיבוצים , ליאור שמבדל , 
היתה הישג בפני עצמו : היתה בה מידה מספקת של אחדות ושל ניגוד , כדי ליצור 
איזון מופתי . כל היצירות מבוצעות אצלנו לעיתים נדירות , ולא בצדק . חבל 
שלא כל השבחים מגיעים גם לביצוע . נגינת המוסיקה למחזה " תמוס מלך מצרים " 
של מוצארט חזרה על חולשות רבות שהתזמורת כבר השתחררה מהן בכמה הופעות קודמות , 
ובעיקר ליקויים בניקיון ובדיוק , ששיוו לה צליל של חזרה ראשונה של תזמורת 
תלמידים . גם אם רוב כוונות המנצח ראויות לשבח , החספוס הקיצוני בהפקת 
הצלילים משבש את האפשרות להבחין בהן . עם הצטרפות הסולנים בביצוע הסרנדה 
לטנור , קרן ותזמורת מאת בריטן , עלתה במקצת רמת התזמורת , אך לא במידה 
הראויה לאיכות היצירה הזאת משכיות החמדה הנדירות של המחצית הראשונה של המאה 
העשרים , ואף לא לאיכות המעולה של ביצוע שני הסולנים . רק בזכותם היתה 
לקהל חוויה של ממש . גדולתו הקולית והמוסיקלית של הטנור השוויצרי הומברגר , 
באה לידי ביטוי גם ביצירה נוספת של בריטן " הארות " . יכולת ההעמקה שלו 
בכל מרכיבי סגנונו של המלחין מצטרפת לקשת גוונים עשירה של הפקות קוליות ודרכי 
הבעה . ביצירה המסיימת , מוסיקה לבאלט לאופרה " אידומנאו " של מוצארט , 
נשמעה התזמורת טוב בהרבה מביצירה הראשונה . אמש נפתחה סדרה קצרה של קונצרטים 
המוקדשים ליצירות בנושא הילדות . מנחם ויזנברג פתח בביצוע יפה ורגיש בדרך 
כלל של " תמונות ילדות " של שומן . הנגינה לקתה בעודף רובאטו , דבר שפגם 
ביסוד הילדותי - התמים של היצירה הקולחת ברצף , מה גם ששינויי הקצב לא תרמו 
לעניין בביצוע . איזון יפה בין מרכיבי " משחקי ילדים " של ביזה הושג בנגינה 
נקייה וקולחת של הצעירים יעל וייס ואמיר כץ ( פסנתר בארבע ידיים ) . במחצית 
השנייה של הקונצרט השמיעה הזמרת מרים מלצר שירי ילדים של לאונרד ברשטיין 
בליווי מנחם ויזנברג . היה זה ביצוע מקסים ומלוטש . ויזנברג תיזמר בדמיון 
רב ובהומור את " קופסת הצעצועים " של דביוסי להרכב של כלי נשיפה , הקשה 
ופסנתר . הוא ביצע ביכולת רבה את תפקיד הפסנתר , וארבעה צעירים מוכשרים 
הצטרפו אליו בשאר הכלים . היה זה קונצרט חביב , שמאזיניו יצאו ממנו בחיוך . 
