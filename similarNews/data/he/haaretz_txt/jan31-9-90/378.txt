הפדרציה הבין - לאומית של האיגודים המקצועיים החופשיים קוראת לישראל לאפשר 
קיום בחירות חופשיות למוסדות האיגודים המקצועיים בשטחים ולאכוף על מעסיקים 
ישראלים את החוקים הנוגעים להבטחת זכויותיהם של עובדי השטחים בתחומי הקו 
הירוק . הפדרציה מוכנה לסייע בפיקוח וארגון הבחירות . ההמלצות כלולות בדין 
וחשבון מפורט של משלחת סקר מטעם האיגודים המקצועיים החופשיים שביקרה אשתקד 
בארץ , אך לא פורסמו עד כה בהרחבה . משלחת הסקר נפגשה במהלך ביקורה בסוף 
יוני וראשית יולי 98 עם ראשי חמישה איגודים מקצועיים בגדה המערבית וברצועת 
עזה . המשלחת קובעת בדין וחשבון שלה , כי קשה להעריך באופן חד משמעי באיזה 
מידה איגודים מקצועיים אלה עסוקים בפעילות טרוריסטית ובאיזו מידה הם משמשים , 
כפי שטוענים השלטונות הישראלים , ככיסוי לפעילות אנטי ישראלית . עם זאת , 
ראשי האיגודים הפלשתינאיים בשטחים הביעו ברובם את רצונם לשתף פעולה עם ההסתדרות 
הכללית אף על פי שזו נתפשת בעיניהם כחלק מהממסד הישראלי הפוליטי והכלכלי 
בהיותה גם אחד המעסיקים המרכזיים במדינה . הפדרציה הבין - לאומית של האיגודים 
המקצועיים החופשיים פנתה לאיגודים המקצועיים בשטחים להימנע מפעולות אלימות 
במסווה של פעילות טרייד - יוניוניסטית . הדו"ח דוחה את תביעת האיגודים בשטחים 
למסור לידיהם את הטיפול בזכויות עובדי השטחים בציינו שאין זה מקובל למסור 
לאיגוד מקצועי במדינה אחת לטפל בענייניהם של עובדים אזרחי אותה מדינה בגבולות 
מדינה אחרת . האיגוד הבין - לאומי הציע את חסותו לפתיחת דיאלוג בין ההסתדרות 
לבין האיגודים המקצועיים בשטחים וכן הציע סיוע ביצירת סדנאות להכשרת פעילים 
והעמקת ההכשרה המקצועית בשיתוף פעולה עם ארגון העבודה הבין - לאומי . הפדרציה 
הבין - לאומית מותחת בעקיפין ביקורת על שירות התעסוקה הישראלי הגובה אחוז 
אחד משכרם של העובדים המאורגנים באמצעותו וקורא לו להרחיב את תחומי הפעילות 
כך שימנע ממעסיקים ישראלים לנצל לרעה את מצבם המיוחד של העובדים מהשטחים 
וייצור תמריצים לעובדים לחפש עבודה מאורגנת במקום להזדקק לשירותיהם של קבלנים . 
משלחת הסקר נפגשה במהלך ביקורה עם ראש הממשלה יצחק שמיר , עם השרים פרס 
ורבין , עם קצינים בכירים בממשל ועם ראשי ההסתדרות שסייעו במידע וארגון . 
הביקור תואם עם ארגון העבודה הבין - לאומי , ששיגר אף הוא משלחת סקר משלו 
לפני שנים אחדות . 
