הודעת מיכאיל גורבצוב שאין לשלול עקרונית את איחודן של שתי הגרמניות , משתלבת 
בתאוצת התהליכים המהפכניים במזרח אירופה , שכללה גם שמועות על כוונת גורבצוב 
להתפטר ממשרת מזכ"ל המפלגה , ולהתמסר רק לתפקידיו כנשיא . גורבצוב כבר 
הכחיש את השמועות שיצאו ממוסקווה , אך ההודעות על גרמניה אינן בלי קשר למעמדו . 
התערערות שליטת ברית - המועצות במדינות שהיו בעבר גרורותיה משמשים נשק בידי 
השמרנים בקרמלין בשני מישורים : ראשית , שהפרסטרויקה והגלסנוסט מערערים 
את האחיזה הסובייטית במדינות שמהוות בלם מפני התקפה מהמערב , ולכן השליטה 
בהן חיונית לביטחון בריה"ם ; ושנית , שנפילת המנהיגים הקומוניסטיים במזרח 
אירופה מלמדת על ההשפעה ההרסנית של הרפורמות הנחפזות בעיניהם על מעמד המפלגה 
הקומוניסטית . האירועים במזרח גרמניה , שדוחפים להקדמת איחודה עם מערב גרמניה 
נוגעים במישרין לשאלות הביטחון הסובייטיות . איחוד גרמניה , אפילו בצורת 
פדרציה , מעורר את שאלת המשך נוכחותם של החיילים הסובייטיים בחלק המזרחי . 
מוסקווה רמזה כבר בעבר שכל שינוי בנוכחות צבאית סובייטית במזרח גרמניה חייב 
להידון במסגרת מו"ם על צמצום הדדי של כוחות נאט"ו וברית וארשה . התפוררות 
ברית וארשה כשלעצמה מעמידה כבר בסימן שאלה תפיסה זו . התפתחות שתחייב הוצאה 
חד - צדדית של החיילים הסובייטים מגרמניה , תוציא מידי מוסקווה את הקלפים 
העיקריים . אך למוסקווה גם אינטרסים כלכליים חשובים במזרח גרמניה : % 04 
מהסחר של מזרח גרמניה הוא עם ברית המועצות , והיא מספקת לסובייטים ציוד 
תעשייתי ומוצרי תעשייה חשובים למערכת הייצור . אשר לגורבצוב , גם לו חשב 
שהמתרחש בברית המועצות ובמזרח אירופה מחייב עיסוק מלא בתפקידיו הממלכתיים , 
המצב הפוליטי והמשפטי אינם מאפשרים לו כעת להפריד את תפקיד מזכ"ל המפלגה 
מתפקיד נשיא המדינה ולשמור על מעמדו כשליט . בבריה"ם , בניגוד לרוב מדינות 
מזרח אירופה , עדיין מבטיחה החוקה את המעמד המוביל למפלגה הקומוניסטית שהיא 
המפלגה החוקית היחידה במדינה . מרכז הכוח בבריה"ם עדיין בפוליטביורו של 
המפלגה . לכן , ההחלטות החשובות גם בשאלות הרפובליקות הלאומיות וגם השאלות 
בנוגע לרפורמה הכלכלית מוכרעות עדיין במסגרת מוסדות המפלגה . ויתור על תפקיד 
המזכ"ל היה הופך את גורבצוב לדמות ייצוגית כפי שהיו קודמיו בתפקיד הנשיאות . 
