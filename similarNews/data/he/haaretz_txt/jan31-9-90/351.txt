בון ( מיוחד ל"הארץ " ) . כל המפלגות המערב - גרמניות חוץ מהירוקים הגיבו 
אמש בחיוב על תוכניתו של ראש ממשלת מזרח גרמניה הנס מודרו לאיחוד שני הגרמניות , 
אך הסתייגו מהצעתו שהמדינה הגרמנית המאוחדת תהיה נייטרלית ולא תשתייך לברית 
צבאית כלשהי . תוכנית האיחוד של מודרו , שהוצגה במסיבת עיתונאים במזרח 
ברלין , מקבילה במידה רבה לתוכניתו של הקאנצלר הלמוט קוהל , שהוצגה בבונדסטאג 
בבון בדצמבר . מודרו , שטען עד כה כי " איחוד גרמניה איננו עומד על הפרק " , 
הציג אתמול תוכנית ברורה לאיחוד , הכוללת את השלבים הבאים : פתיחת דו שיח 
בין שתי המדינות . כינון " הסכם קהילייתי " בין שתי הגרמניות , כולל שיתוף 
פעולה כלכלי , האחדת המטבע והאחדת מערכת המשפט . הקמת קונפדרציה של שתי 
הגרמניות , שתכלול ועדות פרלמנטריות משותפות ופרלמנט של המדינות המחוזיות 
בשתי הגרמניות . צעדים לקראת יציאת שתי הגרמניות מן הבריתות הצבאיות היריבות 
באירופה וכינון גרמניה נייטרלית . נטילת הריבונות המלאה על גרמניה על ידי 
שתי הגרמניות ( כיום הריבונות הזאת מוגבלת במידה מסויימת על ידי ארבע מעצמות 
החסות ארה"ב , בריה"ם , בריטניה וצרפת . ההגבלות על הריבונות בולטות במיוחד 
בשני חלקי ברלין ) . הקמת מדינה גרמנית אחת , שיהיו בה בחירות כל ארציות 
משותפות ובירתה ברלין . במסיבת העיתונאים שלו השתמש מודרו במונח " גרמניה 
מולדת מאוחדת " מושג שהפך בשבועות האחרונים לאחת הסיסמאות החביבות על מפגינים 
בחוצות ערי מזרח גרמניה . הוא גם הדגיש את הצורך בכך , שהגרמנים יחליטו 
בעצמם על גורלם על ידי " מימוש חופשי של זכות ההגדרה העצמית " . המושג הזה 
מקובל במיוחד , ומזה עשרות שנים , על ידי כל המפלגות שהשתתפו בקואליציות 
ששלטו במערב גרמניה . ההבדל העיקרי בין " תוכנית עשר הנקודות " של קוהל 
לאיחוד גרמניה לבין תוכניתו של מודרו היא הדרישה של ראש הממשלה המזרח גרמני 
לנייטרליות של גרמניה המאוחדת . עד כה דחתה בון את הדרישה הזאת , וקבעה 
שמערב גרמניה תישאר חברה בברית הצפון אטלנטית . מודרו אמר בתשובה לשאלות , 
כי הוא לא הודיע מראש לקאנצלר קוהל על תוכנית האיחוד שלו , אך זכה לתגובה 
חיובית של גורבצוב . הקאנצלר קוהל בירך אמש על תוכנית מודרו לאיחוד , ואמר 
שידון על הנושא בצורה אינטנסיווית עם הממשלה החדשה שתקום במזרח גרמניה לאחר 
הבחירות הצפויות שם ב - 81 במארס . ואולם הוא דחה מכל וכל את רעיון הנייטרליות 
וקבע שלא ייתכן להעניק לגרמניה " סטטוס מיוחד " במרכז אירופה . אתמול הגבירו 
המפלגות המערב גרמניות את מאמציהן לאמץ שותפים במזרח גרמניה ולתמוך בהם במסע 
הבחירות שם . קוהל נפגש במערב ברלין עם פעילים של קבוצות שמרניות שונות 
במזרח גרמניה , וקרא להם להתלכד במהירות כדי לנהל מסע בחירות מוצלח . לדעת 
פרשנים בשתי הגרמניות הומרצה תוכנית האיחוד של מודרו על ידי הניסיון לבלום 
את גל הבריחה של אזרחי ארצו למערב , ועל ידי ההכרח להעניק להם " פרספקטיווה " 
שתתאים למאווייהם . מזרח גרמניה נמצאת לדעת פרשנים רבים בשלבים של התמוטטות 
כמדינה עצמאית , ורק חזון האיחוד הצפוי עשוי להצילה . 
