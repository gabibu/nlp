" להצלחה בפיתוח ובשיגור הטיל הבליסטי התלת - שלבי על - ידי עיראק יש משמעות 
מרחיקת לכת ברמה האסטרטגית , ויש צורך להתייחס ברצינות רבה מאד להתפתחויות 
בתחום טכנולוגיית הטילים המתרחשות לאחרונה בעיראק . הבעיה של ישראל אינה 
עם הלווין שעיראק טוענת שהיא תשגר לחלל , אלא עם הימצאותם של טילים בליסטיים 
ארוכי טווח בידי מדינה זו " . כך הגיבו גורמים ביטחוניים על הידיעה לפיה 
בנתה עיראק לווין אותו היא עומדת לשגר בקרוב . הגורמים הביטחוניים טוענים 
כי אסור לישראל להתעלם מפיתוח יכולת הפגיעה של עיראק בעורף הישראלי . לדבריהם , 
המאמץ העיראקי בתחום פיתוח הטילים הבליסטיים אינו מכוון אך ורק מזרחה , 
לאיראן , אלא גם נגד מי שנתפס בבגדאד כאוייב מסוכן ישראל . תהיה זו טעות 
לזלזל בהודעות העיראקיות על הצלחות בפיתוח טיליהם , כפי שעשו מומחים מערביים 
בעבר . התעשייה הביטחונית העיראקית התפתחה במהירות רבה מאד , והישגיה היו 
מפתיעים במידה רבה . ככל הידוע מבוסס הטיל הבליסטי , ששיגרה עיראק בהצלחה 
לפני כחודשיים , על טיל הקרקע - קרקע הסובייטי סקאד בי . הסקאד הוא טיל 
קרקע - קרקע סובייטי מיושן , המצוי גם בידי מצרים וסוריה . ההצלחה של המדענים 
העיראקיים באה לידי ביטוי ביכולת לפתח או לרכוש ולאמץ טכנולוגיה המסוגלת 
לייצר טיל בליסטי תלת - שלבי . בתהליך פיתוחו הגדילו העיראקים את טווח הטיל 
שבידיהם לכ000 , 1 ק"ם . טיל בעל טווח פעולה כזה מכסה כל מטרה בשטח ישראל . 
תת השר העיראקי צוטט באומרו שהטיל פותח למטרות אזרחיות , אך מי שיכול להעלות 
טיל לגובה רב כל - כך , יכול לכוונו גם אל המטרה הרצויה לו . נראה כי בניגוד 
לטענתו של הדובר העיראקי , לפיה נעשה הפיתוח על - ידי מדענים עיראקיים שלא 
קיבלו סיוע זר , הרי שהצלחת הפיתוח מבוססת על שיתוף פעולה עם מדענים צרפתיים 
ועל העברתם לעיראק של ידע וטכנולוגיית טילים צרפתיים . ככל הידוע נעשה שיתוף 
פעולה זה בידיעת הממשל הצרפתי , והיה כרוך בתשלומים גבוהים מאד של עיראק 
לצרפת . בעבר הכחישה הממשלה הצרפתית מעורבות כלשהיא בתוכנית הטילים העיראקית . 
