תמהתי מאוד ללמוד על ההצהרה הפומבית שבה הבעת חשש מכך שגרמניה מאוחדת וחזקה 
עלולה לנצל הזדמנות שתיקרה בדרכה , ולחזור על הפשעים שחוללה נגד העם היהודי . 
אני סבור שדיבורים מסוג זה עלולים להכביד על היחסים הטובים ונטולי המתח 
הקיימים בין ארצותינו . כמוך אדוני ראש הממשלה אני סבור , כי אסור להדחיק 
את מעשי התועבה שבוצעו בשם גרמניה . להפך , הזיכרונות של הפשעים האלה צריכים 
להישמר תמיד כאות - אזהרה לנו ולדורות הבאים . ואולם מצד שני אני משוכנע 
כי , כראש ממשלה של מדינה ידידותית , הערכתך על הגרמנים בשני חלקי גרמניה 
איננה מוצדקת . יתר על כן , בהערכה זאת יש משום סירוב לעשות אתם צדק . 
הגרמנים ברפובליקה הפדראלית של גרמניה אימצו לעצמם משטר חופשי ודמוקרטי . 
באמצעות הקהילייה האירופית והברית הצפון - אטלנטית הם מהווים חלק בלתי - 
נפרד מן העמים המערביים המטפחים ערכים אלה . במשך יותר מ04 שנה הוכיחו הגרמנים 
שהם למדו את הלקחים המתבקשים מן העבר . הגרמנים החיים במזרח - גרמניה הראו 
בשבועות האחרונים בצורה ברורה , באמצעות הפגנות של מיליונים , כי גם הם 
דבקים בדמוקרטיה , בשלטון החוק ובהגדרה עצמית . כפי שאמרת בעצמך , זהו 
ניצחון גדול של העולם החופשי . הרגשת השייכות המלכדת כיום את הגרמנים במערב 
ובמזרח איננה סימן ללאומנות גרמנית חדשה , אלא ביטוי להכרה המשותפת שחירותו 
של כל גרמני בודד היא עניינם של הגרמנים כולם . השאיפה הזאת לחירות מלכדת 
אותנו כאומה ממש כמו עברנו ותרבותנו המשותפים . אנו נמצאים כיום בתחילתו 
של תהליך שיביא ביום מן הימים להחזרת האחדות הגרמנית המקוה . ואולם במקום 
ראשון עומדת בשבילנו הגשמת שאיפותיהם של בני עמנו במזרח - גרמניה לחירות 
ולהגדרה עצמית . בתחום הזה אנו סומכים על עזרתם של כל ידידינו ושותפינו 
החשים גם הם מחויבות לאותם עקרונות . התשובה שאנו נותנים לשאלה הגרמנית היתה 
מלכתחילה כלל - אירופית , ותישאר גם בעתיד כלל - אירופית . פתרון השאלה 
הגרמנית והשמת הקץ לחלוקת אירופה תלויים זה בזה בצורה הדוקה ביותר . אנו 
רוצים בהסדר שלום כלל - אירופי , שיהיה צודק ובר - קיימא , ושבמסגרתו יזכה 
גם העם הגרמני להשיג את אחדותו תוך הגשמה חופשית של זכות ההגדרה העצמית . 
לא יהיה אפשר להתעלם , או להעמיד בסימן - שאלה , הצבעה של כל הגרמנים בעד 
איחוד ארצם . מדינה גרמנית דמוקרטית המבוססת על שלטון החוק לא תהיה בבחינת 
איום לשום גורם באירופה או מחוצה לה . לכן נראה לי , כי כל השוואה אל משטר 
העריצות הנאצי היא בלתי - אפשרית . 
