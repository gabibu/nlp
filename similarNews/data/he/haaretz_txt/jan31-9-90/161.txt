סופיה ( ע"ר וע"ץ ) . האופוזיציה בבולגריה דחתה אתמול את הצעת המפלגה 
הקומוניסטית השלטת להשתתף עמה בשלטון עד הבחירות הכלליות שיתקיימו בחודש 
מאי . " אין אנו מקבלים את ההצעה לממשלת קואליציה " , אמר דובר האופוזיציה , 
פטאר ברון , והוסיף כי האופוזיציה תודיע על כך רשמית מאוחר יותר . מנהיג 
המפלגה הקומוניסטית , פטאר מלאדנוב , הזמין שלשום את קבוצות האופוזיציה 
להצטרף לקואליציה של אחדות לאומית , שתשלוט בבולגריה עד הבחירות לפרלמנט 
במאי . אולם ברון אמר כי השינויים במפלגה הקומוניסטית אינם מספיקים ואין 
בהם כדי לאפשר דיון דמוקרטי אמיתי . " המפלגה מחזיקה בידה את כל הסמכות , 
כמו תמיד , ואין אנו יכולים לשנות זאת " , אמר ברון במשרד האופוזיציה החדש 
במרכז סופיה . " יש להם את האסיפה הלאומית בכיסם והם יכולים לשתק את הממשלה 
בכל רגע שהם ירצו בכך " . ברון , שהוא דובר אירגון הגג של תנועות האופזיציה 
" איחוד הכוחות הדמוקרטיים " אמר כי אירגונו סבור ששותפות עם הקומוניסטים 
תזיק לתדמית האופוזיציה בבית ובחו"ל . " אנשים יחשבו כי אין אנו רציניים , 
אלא פשוט רוצים לנסות ולהשתתף בשלטון " , אמר . אתמול פתחה המפלגה הקומוניסטית 
הבולגרית באופן רשמי את מערכת הבחירות שלה כשהכריזה על ניתוק קשריה עם ההנהגה 
הקודמת . 
