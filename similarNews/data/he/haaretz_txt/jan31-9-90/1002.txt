סיפורה של התרבות השחורה , שנלקחה , שונתה ונוצלה לצרכיה של התרבות הלבנה , 
הוא אחת הדרמות האמריקאיות הגדולות . היא מחכה עדיין ליוצר שיעניק לה טיפול 
קולנועי מעמיק , רציני והגון . " סטפס " , על הנייר לפחות , הוא מין 
ניסיון כזה , אך יש הרגשה שברגע האחרון נרתעו יוצריו מפני מחויבות של ממש 
לנושא סרטם , ובחרו לספק לנו מלודרמה סנטימנטלית , שמוציאה את הסיפור מכל 
הקשר תרבותי של ממש . לפני כמה שנים ראיתי בטלוויזיה האמריקאית סרט תיעודי 
מרגש , שעסק בתהליך עלייתו ושקיעתו של ריקוד הסטפס בארצות הברית . רקדני 
סטפס קשישים , שכוחם עדיין בכפות רגליהם , סיפרו בשפה נוגה ופיוטית על 
משמעותו של הריקוד , כיצד נשאב אל תוך עולמו של הסרט המוסיקלי ורקדניו השחורים 
נדחקו אל שוליה של הוליווד , וכיצד דעיכתו מסמנת את תהליך שקיעתה של התרבות 
השחורה כולה . לעומת הגז או הבלוז , שפורחים בצורות שונות ואותנטיות , 
מאופיינים תולדותיו של ריקוד הסטפס בתקופות ארוכות של הדחקה ורגעים בודדים 
של רנסנס מזדמן , בעיקר בזכותם של כשרונות צעירים . דמות מפתח ברגעים אלה 
הוא הרקדן והשחקן גרגורי היינס , שהביא את ריקוד הסטפס לברודוויי , במחזמר 
" סופיסטיקייטד ליידיז " על פי המוסיקה של דיוק אלינגטון , ומנסה כעת 
לעשות זאת על מסך הקולנוע . אך היינס , כמו ב"מועדון הכותנה " או ב"לילות 
לבנים " , מתגלה אמנם כרקדן מוכשר , אולם נוכחותו כשחקן קולנוע חיוורת למדי . 
כאשר הוא רוקד , הוא מצליח לשבות את הלב , למרות שגם אז סגנונו מיכאני 
מדי , לטעמי . בכל הקטעים האחרים הוא מפגין אישיות קולנועית חסרת ייחוד . 
ראיתי בזמנו את היינס על הבמה והוא היה מצוין . אנרגטי , וירטואוזי ומלא 
הומור . אולם שם הוא היה חלק מצוות מוכשר של רקדנים , ולא נתבקש לשאת סרט 
שלם על גבו . זה קשה עוד יותר כאשר מספקים לו סיפור טפשי , מוכר ובנלי 
להחריד , שאינו מאפשר לו לעשות את מה שהוא יודע באמת , לרקוד . כאשר מספקים 
לו הזדמנות זו , מחבלים בעניין בעזרת תאורה , שמסתירה מאתנו את אמנותו , 
ואפקטים זולים שמסיחים את דעתנו מהדבר האמיתי היחיד שבסרט . במקום לעסוק 
בתולדות ריקוד הסטפס ובהשלכותיו ההיסטוריות , התרבותיות והחברתיות , בוחר 
הבמאי ניק קאסל ( שהוא בנו של אחד הכוראוגרפים הנודעים ביותר מתור הזהב 
של המיוסיקל ההוליוודי ) , להביא בפנינו סיפור קלוקל אודות אסיר משוחרר 
( היינס ) , רקדן סטפס לשעבר , שמהסס בין שיבה לבמה וחיים קלים בעולם 
הפשע המאורגן . במקום להציג את ריקוד הסטפס על כל גדולתו המסורתית , חולם 
היינס של שילוב מודרני בין הסטפס ומוסיקת רוק . על פי התוצאה , כפי שהיא 
מוצגת בסרט , זהו שילוב מפוקפק למדי , שמייצג שלב נוסף בתהליך הניצול של 
צורת ריקוד מופלאה וסוחפת זו . במקום לתקוף את הנושא בחריפות , בוחר קאסל 
בפשרה שמשרתת את אותם כוחות חברתיים שדיכאו בזמנו את האמנות , שהוא בא לכאורה 
להלל כאן . עצוב לראות , שכשרונותיו השחורים של הסרט נתנו יד לאופורטוניזם 
מוג - לב זה . זהו סרט שחור לכאורה , שפונה לקהל לבן , ומשתמש בכל הקלישאות 
הסנטימנטליות והאתניות האפשריות , כדי לחזק את ציפיותיו של קהל זה . הסרט 
גדוש בסטראוטיפים , מהקשיש בעל האופי , שדוחף את גיבור הסרט אל עבר יעודו 
האמיתי ( המגולם בסרט באקסצנטריות חביבה אך מעליבה על ידי סמי דייוויס , 
כשרון גדול נוסף בתחום ריקוד הסטפס ) ועד לילד שמאמין להיינס גם כאשר הוא 
בוגד באלה שאוהבים אותו . הבגידה הגדולה ביותר היא זו של הסרט עצמו , שנוטל 
את אחת המסורות הגדולות ביותר בתחום הבידור הקל , והופך אותה לחוויה אמנותית 
טריוויאלית ונשכחת מיד . " סטפס " , שהוא בזבוז והחמצה , מייצג שלב נוסף 
בתהליך דעיכתה של מסורת זו , ולכך קשה לסלוח . 
