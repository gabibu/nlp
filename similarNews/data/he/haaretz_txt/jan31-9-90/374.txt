תחקיר פנימי שנערך במשטרה הראה כי יחידות שונות במשטרה ברמות השטח והסיור 
לא קיבלו התראה לקראת חג המולד וראשית השנה האזרחית על אפשרות של הגעת גל 
מעטפות נפץ לישראל . זאת אף שהסבירות להגעת גל מעטפות נפץ במועדים האלה 
היתה גבוהה , נוכח נסיון העבר , והיו התראות בנושא מצד גורמי הביטחון והגורמים 
המקצועיים בתחום החבלה במשטרה . כזכור הגיעו לישראל לפני כחודש כעשרים מעטפות 
נפץ שנשלחו במסווה של כרטיסי ברכה לשנה החדשה . כולן התגלו בבית המיון המרכזי 
של הדואר על ידי מערך המיון ובעקבות אמצעי ביטחון שונים שננקטו . עם זאת , 
מבדיקה שנערכה במשטרה עולה חשש לתקלה במערכת המשטרתית בנושא הזה . הוברר 
כי השוטרים ביחידות המשטרה , הנמצאים במגע עם האזרחים והנענים לפניות אזרחים 
למוקדי יחידות המשטרה , לא הוזהרו ולא תודרכו לקראת אפשרות של הגעת מעטפות 
נפץ . המשטרה , גורמי הביטחון השונים , והאינטרפול , ממשיכים בחקירה לגילוי 
שולחי מעטפות הנפץ לישראל . החקירה בנושא הוטלה על היחידה הארצית לחקירות 
פשעים , בפיקודו של תנ"ץ סנדו מזור , המתמחה בחקירות משותפות עם גורמי 
הביטחון . דובר המשטרה , סנ"ץ עדי גונן , אמר כי בכל מה שקשור למערך ההתראה 
בנושאים אלה , אין המשטרה מוכנה להרחיב את הדיבור . הוא אמר : " מי שהיה 
אמור לדעת במשטרה על ההתראה ידע עליה . המערכת פעלה היטב . למיטב ידיעתי 
לא היה מחדל . המערכת פעלה היטב וכעובדה ראוי לציין ששום מעטפת נפץ לא הגיעה 
לידי הציבור הרחב " . 
