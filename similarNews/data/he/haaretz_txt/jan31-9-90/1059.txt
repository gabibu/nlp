לילות השירה שנערכו באחרונה ליד יריד הספרים , ה22 במספר , במגרשי התערוכות 
בהליופוליס שבקהיר , כללו הפעם פנים חדשות . בראשונה זה 11 שנה השתתפו 
ביריד סופרים ומשוררים מסוריה ולוב לצד פעילי אש"ף שהיו אחראים על ביתן " פלשתין " , 
מן הגדולים ביריד . גם המארחים וגם המבקרים נתנו את הבכורה למתרחש ב"פלשתין 
הכבושה " . אירועים אלה החווירו לעומת שלושת ימי הפסטיבל הפלשתיני שנערכו 
לפני שבועיים בקהיר בחסות הנשיא חוסני מובארק וראש אש"ף יאסר ערפאת , לציון 
יום השנה ה52 ל"מאבק המזוין נגד האויב הציוני " . בשלושת ימי הפסטיבל נערכו 
עצרות עם המוניות בהן השתתפו לא רק ראשי מפלגות האופוזיציה , אלא גם אישים 
מרכזיים במפלגת השלטון , " המפלגה הלאומית הדמוקרטית " . גם בלילות השירה 
וגם בימי הפסטיבל נשפכו קיתונות של שנאה נגד ישראל ו"פשעיה " . הנוכחים באותם 
אירועים יכלו בהחלט להיסחף לשלהוב יצרים ואוי לישראלי שהיה נקרה על דרכם . 
לילות השירה וימי הפסטיבל זכו לכיסוי נדיב במיוחד מצד אמצעי התקשורת המצריים 
והערביים המופצים במצרים . אמצעי התקשורת גילו לפני שבועיים להמוני הקוראים 
כי אזור איסמעיליה היה מבין האזורים שנפגעו במיוחד " מהמזימות הישראליות 
לחסל את החקלאות המצרית " . כך למשל " התגלו " באותו אזור טפטפות ישראליות 
נגועות בחיידקים יבשים ומסוכנים , בעלי פעולה הרסנית על האדמה החקלאית . 
חיידקים אלה מתעוררים לחיים עם הזרימה הראשונית של מים בטפטפות והורסים 
כל חלקה חקלאית טובה , נאמר באותן ידיעות . אמצעי התקשורת מצטטים גם את 
המהנדס החקלאי מוחמד חוסאם חוסיין ממחוז איסמעיליה , המגלה " מזימות ישראליות 
נוספות " . לדבריו נתגלו שתילי תות שדה נגועים במחלות ידועות ובלתי ידועות 
ואשר חולקו בכמויות גדולות בכל מחוז אל - קליוביה . אותו מהנדס טוען כי 
מקור שתילים אלה הוא ישראל וכי הם הוחדרו למצרים באמצעות הברחות . מחוז איסמעיליה 
סבל גם מכוורות של " דבורים פגועות ומלכת דבורים חולה ושתילי מלפפונים ועגבניות 
פגועים " שנשלחו מישראל . אמצעי התקשורת אומרים להמוני המצרים כי לא זו 
בלבד , אלא שתנועת התיירות הישראלית למצרים מנוצלת להחדרת " סוכנים ישראלים " . 
סיפורים אלה מועברים מפה לאוזן כיד הדמיון המזרחי המפותח . כך למשל דיברו 
באחרונה על " מזימה ישראלית לגנוב " את מי הנילוס , את העתיקות ועוד . 
במקביל קיימת כמעט תחרות בין אמצעי התקשורת המצריים על תיאור " פשעיה הברבריים " 
של ישראל נגד " העם הערבי - המוסלמי - הפלשתיני " . העיתונים , הרדיו והטלוויזיה 
המצריים מגישים להמוני המצרים באשר הם , מנה יומית גדושה של דברי הסתה ובלע 
נגד ישראל , הישראלים והיהודים . לפני שלוש שנים התמנה מושל אסיוט , הגנרל 
זכי בדר , לשר הפנים . בתקופת כהונתו לחם באינטנסיוויות בגורמים הקיצוניים 
בחברה המצרית . כינו אותו בעל אגרוף הברזל , וגם מכובדים במפלגת השלטון 
לא ניצלו משבטו כאשר גרס כי סרחו . בימים אלה מודח הגנרל זכי בדר ובמקומו 
מתמנה שוב מי שמכהן באותו תפקיד של מושל אסיוט , הגנרל מוחמד עבד אל - חלים 
מוסה , הידוע כ"נוח יותר " לגורמי האופוזיציה . ערב מינויו של מוסה הצהיר 
ד"ר אוסאמה אל - באז , יועצו של מובארק , על " העמקת תהליך הדמוקרטיזציה " . 
כיום מדברים על אישור מפלגות חדשות שבעבר לא התירו את פעילותן , כמו המפלגה 
הנאצריסטית ומפלגת " מצרים הצעירה " , שתמכה בעבר במשטר הנאצי בגרמניה . 
עוד מדברים על אפשרות של פיזור הפרלמנט במארס הקרוב ועריכת בחירות אישיות 
ולא על בסיס הרשימות היחסיות , כדי לאפשר לנציגי המפלגות החדשות להיבחר . 
צריך לזכור גם שההסכם ההולך ונרקם בין מצרים לבין קרן המטבע הבין - לאומית 
יוליך בהכרח לצעדים כלכליים חריפים , לרבות העלאת מחירי מוצרי הצריכה המסובסדים . 
אין ספק שגורמים פוליטיים קיצוניים ינצלו זאת כדי לנגח את המשטר , כפי 
שעשו בעבר . מחמוד נור א - דין , מפקד ארגון " מהפכת מצרים " , שמשפטו 
מתברר בקהיר זה חודשים רבים , אומר כי הוא ועמיתיו " משוחררים " יותר 
מסוהריהם . הוא קובל על המצב הכלכלי , אך קורא בראש ובראשונה לגיהאד בלתי 
פוסק נגד ישראל ולביטול הסכמי קמף דייוויד . מחמוד נור א - דין אינו בודד 
על הבמה המצרית הרוויה דברי שיטנה נגד ישראל . מגדילים לעשות בעניין זה 
פעילי אש"ף הנהנים מהכנסת אורחים חמה במיוחד בקהיר ובערים מצריות אחרות . 
מהידיעות הזורמות על התקפת המרצחים באזור איסמעיליה על אוטובוס התיירים הישראלים 
ביום ראשון שעבר , גוברת התחושה כי הפיגוע קיבל השראתו הן מאווירת העוינות 
והן מהפעילות החופשית של אש"ף על אדמת מצרים . מי שמאכיל את ההמונים סיפורי 
בלע והסתה נגד ישראל והיהודים ומתיר פעילות אש"ף , אינו צריך לצפות כי יקדמו 
את פני הישראלים בפרחים . מי שזורע רוח צריך לצפות כי יקצור סופה . זהו 
הפיגוע החמישי על אדמת מצרים מאז הסכם השלום , ואין להניח כי יהיה האחרון . 
כל הצהרות הצער והגינוי והניסיון לתרץ את הפיגוע ברצון " לפגוע בשלום " , 
אין בהם כדי להפחית מחומרתו ומהסכנה הנשקפת בעטיו ליציבות במצרים . התכנון , 
אופן הביצוע וכלי הנשק שהיו בידי המחבלים צריכים בהחלט להטריד את מנוחתם 
לא רק של שר הפנים החדש בקהיר , אלא גם של אחרים במצרים ומחוצה לה . 
