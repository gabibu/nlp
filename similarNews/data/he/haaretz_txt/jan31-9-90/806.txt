היה זה אך טבעי , שהפיגוע באוטובוס במצרים ידחה את ישיבת מרכז הליכוד . 
כידוע , אסונות מאחדים אותנו , אם כי לא יותר מדי ולא לזמן רב . המתים 
נשכחים והפוליטיקאים חוזרים לעסוק במלחמות היהודים הקטנות שלהם . במקרה 
האוטובוס , מצער להודות , הצביעות בצמרת הליכוד חוגגת . הם לא היו מסוגלים 
להתאפק וניצלו את האסון לביצור טיעוניהם ועמדותיהם לקראת העימות הצפוי במרכז 
הליכוד בשבוע הבא . " בעוד מתינו מוטלים עדיין על הכביש " , כלשונו המתגלגלת 
של שרון , כבר פעלו ראשי המחנות בליכוד ובראשם שרון עצמו לשיפור עמדותיהם 
לקראת המרכז הדחוי . על פניו נראה , שאסון האוטובוס חיזק את שרון . עוד 
כשהיתה ממשלת הרוטציה פיתח שרון באוזני את התיאוריה שבישראל אין לאיש ניצחון 
בכיס " מספיק שיומיים לפני הבחירות ייזרק בקבוק תבערה על מכונית ושני ילדים 
יהודים יישרפו , ויש לך מהפך בקלפי " . תיאוריה זו התאמתה ב88 , כשפיגוע 
באוטובוס ביריחו יומיים לפני הבחירות גזל מהמערך שני מנדטים . שרון יכול 
להניח שהפיגוע במצרים יפעל לטובתו . ואגב , אף שאמר כי ב"צוק העתים " 
אין זה הזמן לעסוק בקטנות , נלחם אתמול יפה על זכותו לקבוע את סדר - היום 
במרכז ותופף בכל משדרי הרדיו על " הצורך להבטיח ביטחון ליהודים ולהילחם 
בטרור " כאילו שמיר אינו בעד ביטחון ליהודים ואינו בעד עקירת טרור . בעיני 
מקובלת יותר ההערכה , כי העימות יתחדש באותן עמדות יסוד וכי בסופו של דבר 
יצר הקיום של הליכוד הוא שינצח . שכן , אם יש דבר המאחד כיום את הכל בליכוד , 
מבוחבוט ובן - לולו ועד רוזנקרנץ וגילדנשטרן , זוהי החרדה שמא יפסיד הליכוד 
את השלטון . קשה לראות את שרון מת לשבת כחבר - כנסת מהשורה בוועדת החוץ 
והביטחון של הכנסת בראשות ביילין , ושומע דיווחים על התקדמות השלום מפי 
נוביק . או את דוד לוי מדשדש רגליו כחבר רגיל לישיבות המשעממות בוועדת העבודה 
והרווחה של הכנסת . קשה גם לראות מאות חברי מרכז , המכהנים כיום במשרות 
שהשלטון פינק אותם בהן , חוזרים להיות קיביצרים במזנון מצודת זאב . מכאן , 
שאף על פי שבמלחמה זו , הלקוחה כאילו מסרט ראווה של ססיל ב . דה - מיל , 
הגיע המתח לשיאו ואיש אוחז בצוואר רעהו , מוטב שלא להתרגש יותר מדי . 
אפוקליפסה לא תהיה . יש אפילו דרגת סבירות די גבוהה שהר הגעש הזה יוליד 
עכבר . יצר הקיום של מפלגה זו וראשיה , להישאר בשלטון , עשוי לגבור על 
כל יצרי הטינה השולטים כעת בכיפה . שלושה כוכבי העימות התמלכדו בעצמם במערכה 
זו במידה שאף אחד מהם לא יהיה חופשי , להלכה לפחות , ללכת עד הסוף : שמיר 
הגיע לקו האחרון בהגנה על חופש התמרון שלו כראש ממשלה . כלפי מחנהו אינו 
יכול שוב להפגין חולשה ולעשות מהלכים נסוגים מהסוג שעשה במרכז הקודם , כשנכנע 
למחשקיו , או כשחזר בו מפיטורי ויצמן . מצד שני , אינו חופשי לעקוף את 
מחשקיו מימין בהכללת חישוקים עצמיים בנאומו , דבר שיעשה פלסתר את שרידי 
תוכנית הממשלה . הפעם אינו יכול לסמוך שרבין יצילו מפירוק ממשלה , כפי 
שקרה בשתי הפעמים הקודמות . שכן המצב בעבודה הוא כזה , שאם תינתן לה עילה , 
תפיל את הממשלה ותקים ממשלה בראשותה . הנשק האולטימטיווי שנותר לשמיר הוא 
האיום בהתפטרותו . הוא ממולכד בכך שהשימוש בנשק הכבד ביותר שלו יהיה גם 
סופו . שרון הרחיק לכת מדי בהעברת מלחמתו לפסים אישיים . למעשה , הוא 
קורא תיגר על מנהיגותו של שמיר בהטחת עלבונות אישיים שעברו כל גבול . בשבועיים 
האחרונים היו לשמיר מאה סיבות לפטר את שרון מהממשלה . אם ביקש שרון להראות 
למפלגתו ולעולם החיצוני ששום דבר לא יזוז בלעדיו , כבר הוכיח זאת . אך 
הוא מתח את החבל לקו המסכן את מעמדו . בכך מילכד את עצמו לעמדה שאם לא יצא 
ממנה לפשרה , הוא עלול להיות מוכה . דוד לוי נדחק למצב האומלל ביותר . 
ממספר שתיים בתנועה היה למספר שתיים של שרון . וככל שהמערכה מחריפה , 
כך נדחק לוי יותר , והמאבק כאילו מתנהל בין שני " שליטי " התנועה , שמיר 
ושרון . הוא ממולכד בין הברירה להיגרר , עם שרון , להרס מפלגתו לבין הפיתוי 
להתפשר עם שמיר ולחזור למעמדו כאיש המרכז בתנועתו . מכיוון שאיש לא ירצה 
לשבור את הכלים , סביר לצפות שפיגוע האוטובוס יהיה גם הסולם שבעזרתו ירדו 
כולם מהעצים שעלו עליהם " למען האחדות " . יצר קיום השלטון כה חזק , שרק 
דחף בלתי - נכבש להתאבדות ולהרס עצמי יכול למנוע מהמרכז להתפזר באנטי - קליימקס . 
כך אומר לפחות ההיגיון , בתנאי כמובן שיקבל כרטיס כניסה למרכז הירידים . 
