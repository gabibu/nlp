בארה"ב נמשכות שמועות עקשניות כי ישראל מספקת לאתיופיה תחמושת מתוחכמת ונשק 
רב . האמת הפוכה . בישראל נפלה החלטה חד - משמעית , ולא רק בגלל לחץ אמריקאי , 
שלא להיענות לדרישות אתיופיה בתחום הנשק . זו החלטה חשובה ותקדים חשוב . 
היא מעידה כי יש בישראל כוחות המבקשים למנוע , שיצוא הנשק הוא שיכתיב שוב 
את מדיניות החוץ של ישראל . אפילו לא תוכנן הדבר מלכתחילה , מונעת החלטה 
זו ממשרד הביטחון , או ביתר דיוק מהמערכת התעשייתית - הביטחונית של ישראל , 
להכתיב את יחסי ישראל - אתיופיה . בגלל מדיניות כזאת נקלעה ישראל במקומות 
אחרים למצבים רגישים ונחשפה ללחצים ולאפשרות שתינזק . לאחר שהתפרסמה הידיעה 
על חידוש היחסים בין ישראל לאתיופיה שמעתי בנמיביה מאחד המנהיגים המקומיים , 
שעל ישראל לנהוג ברגישות . " אתם חוזרים לאפריקה שונה מזו שעזבתם . אל 
תטעו ותבקשו לחזור ליבשת באמצעות הנשק שלכם . יש לכם דברים טובים יותר למכור " , 
אמר . דבריו העידו , שמה שתעשה ישראל בעסקות נשק עם אתיופיה אינו רק עניין 
בין שתי הארצות ועניינה של ואשינגטון , אלא לא פחות עניינה של היבשת השחורה . 
לא מאהבתו לישראל הגיע אלינו השליט האתיופי . לאחר יציאת היועצים הצבאיים 
הרוסים מאתיופיה , וכאשר לחץ המורדים גדל , טבעי שהאתיופים מחפשים סיוע 
צבאי גדול . מנגיסטו רוצה בנשק חדיש ובתחמושת מתוחכמת כדי לקבוע עובדות 
בשדה הקרב , לפני שיתחיל משא ומתן רציני עם המורדים ; מו"ם שבו מעורבים , 
לבד מנשיא ארה"ב לשעבר קארטר , גם מדינות כשוודיה ( שייצגה את האינטרסים 
של ישראל באתיופיה ) ואיטליה . ישראל אצה לשגר לאתיופיה משלחת . ברקע 
נשמעו קולות שהציעו למעשה לחזור לאפריקה באותו מסלול ישן , מסלול עסקות 
הנשק . בעקבות ביקור זה התנהל מאחורי הקלעים ויכוח באשר לקו שיש לנקוט . 
אלה שצידדו ב"שיבה צבאית " לאפריקה אמרו , כי היא תסייע למערב להחזיק 
במאחז שחשיבותו האסטרטגית רבה , וכי ואשינגטון תהיה מרוצה . זו טענה אנכרוניסטית , 
בהתחשב במציאות החדשה בין שני הגושים . ומעל לכל , איש לא מינה את ישראל 
להגן על מאחזים מערביים . שנית , מי שסבר כי ארה"ב תשמח על שיבה צבאית 
של ישראל לאתיופיה , לא קרא נכונה את עמדותיה של ואשינגטון . וראיה לכך : 
לא חלף זמן רב ואשינגטון הביעה את דעתה נגד סיוע צבאי למנגיסטו . ההחלטה 
שנפלה נגד עסקות נשק עם אתיופיה היתה נכונה מכל בחינה , והיא נכונה גם אם 
מתחשבים ביהודי אתיופיה . כדי להציל יהודים ישראל אינה צריכה לעזור לשלטון 
האתיופי להרוג אתיופים . שום תועלת לא תצמח לישראל , וגם לא ליהודי אתיופיה , 
אם בנשק ישראלי יהרגו אתיופים מסוימים אתיופים אחרים . ודאי שכך , אם 
מדובר במרידה בעלת גוון שבטי ואזורי . באשר ליציאת יהודי אתיופיה , ידוע 
כי זרם היוצאים לא פסק גם כשלא היו יחסים דיפלומטיים בין המדינות . בהיבט 
העקרוני , יש לזכור כי מדיניות חוץ המבוססת בעיקרה על יצוא נשק ועסקות צבאיות 
אינה מדיניות מאוזנת . זו מדיניות הנוטה להרפתקנות וחשופה ללחצים . ביחסינו 
עם איראן , שהיו אמנם כלליים יותר , נחשפנו ללחצים מהרגע שהדגש בהם היה 
צבאי . לחצים אלה היו גם פנימיים מהתעשיות הביטחוניות , שפיתחו אינטרס 
משלהן . כאלה הם היחסים עם דרום - אפריקה . מדיניות החוץ של ישראל נפלה 
כאן בשבי מערכת הביטחון , וזו האחרונה מכתיבה את מהות הקשרים . מצב זה 
מזמין לחצים , כפי שקורה בינינו לארה"ב . הסכנה היא , שבסופו של דבר שום 
גורם לא יהיה מרוצה , לא ארה"ב ולא דרום - אפריקה . הנטייה להדלפות מכל 
עבר , ולא רק בארה"ב , תגדל , והניזוקה העיקרית תהיה ישראל . בגלל האנומליה 
של ממשלת הליכוד הלאומי ישראל מנהלת שלוש מערכות של מדיניות חוץ . אחת של 
שר החוץ , משה ארנס , ומשרדו . הלה נתמך כמובן על ידי ראש הממשלה . 
מ"ם רה"ם , שמעון פרס , מנהל מדיניות חוץ משלו כלפי מזרח - אירופה , ושר 
הביטחון , יצחק רבין , מצטרף אליו כשמדובר במגעיהם הנפרדים עם מצרים . 
זו מדיניות חוץ שאינה מתואמת תמיד עם שמיר וארנס . קיימת גם מחילה בתוך 
מחילה , כאשר איש המערך עזר ויצמן מנהל מדיניות חוץ משלו מול אש"ף ובריה"ם . 
קשה להתגבר על קלקולים אלה בקואליציה הנוכחית , אך יש לפחות הזדמנות לשנות 
את המגמה הישנה של מדיניות חוץ נפרדת מצד משרד הביטחון , המתבססת בעיקרה 
על עסקות צבאיות . 
