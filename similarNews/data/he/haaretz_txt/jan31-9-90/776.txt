מזכיר המדינה , גיימס בייקר , מחזיק בידיו מכתב ביטחונות מסכם וסופי לישראל , 
שאינו כולל את רוב בקשותיה של ממשלת ישראל . מקורות אמריקאיים אמרו כי 
בייקר נמנע עד כה להעביר את המכתב לישראל מתוך התחשבות בבקשתו של ראש הממשלה , 
יצחק שמיר , לעכבו עד לאחר כינוס מרכז הליכוד . על פי אותם מקורות , 
בשיחת טלפון שקיימו השניים ביום רביעי שעבר , הבטיח שמיר כי מיד לאחר כינוס 
המרכז הוא יעביר את התייחסותו לרעיונות הגישור הכוללים שיתופם של שני מגורשים 
ותושב או שניים ממזרח ירושלים המחזיקים בכתובת נוספת בשטחים , במשלחת הפלשתינית . 
ארה"ב הסכימה לדחות את מועד קבלת ההתייחסות , לאחר שפקידי ממשל התרשמו שאם 
שמיר ייצא מחוזק מהמרכז יהיו התייחסויותיו חיוביות יותר . העברת מסמך הביטחונות 
עוכבה מחשש שפרסום תוכנו יכביד על שמיר , שכן אין בו הבטחה כוללת שישראל 
לא תתבקש לקיים משא - ומתן עם אש"ף , ואין הבטחה שסדר היום יוגבל אך ורק 
לבחירות בשטחים . בנוסף לכך ארה"ב אינה מקבלת את הדרישה שהמשלחת הפלשתינית 
תכלול רק נציגים מהגדה המערבית ומרצועת - עזה . ארה"ב הבהירה גם לבריה"ם , 
מצרים ואש"ף כי הסירה את התנגדותה לשיתוף בריה"ם בתהליך , אך הדגישה כי 
על הסובייטים להגיע להסכמה עם ישראל . ניסוח זה מתפרש בירושלים כהתניית 
שיתופם של הסובייטים בחידוש היחסים עם ישראל . שמיר מתנגד לשיתוף משקיפים 
מבריה"ם גם בתנאי זה . בלשכת ראש הממשלה מסרבים לאשר כי שמיר אכן שוחח טלפונית 
עם בייקר במהלך השבוע שעבר . קפידבינארה"ב הכינה מכתב ביטחונות גם עבור מצרים 
והפלשתינים ובו הבטחה שארה"ב תתנגד להקמת התנחלויות נוספות בשטחים , ולהחלטה 
ישראלית לספח את השטחים . הכוונה היא שכל צד יקבל העתק של הביטחונות שניתנו 
לצד השני . שר החוץ , משה ארנס , אמר אתמול כי אינו רואה כל צורך לדחות 
את המפגש המשולש של שרי החוץ בגלל הפיגוע באוטובוס . המועד שבו מבקש בייקר 
לקיים את המפגש הוא יום ראשון הקרוב . המפגש אמור להתקיים בזנווה , לשם 
יגיע בייקר ממוסקווה ואילו ארנס יבוא מפראג , לשם הוא יוצא מחרתיים לרגל 
טקס חידוש היחסים עם צכוסלובקיה . יועץ שר החוץ לתקשורת דני נווה , אמר 
אמש כי בייקר אמנם הביע את משאלתו לקיים בקרוב את המפגש , אך , לדבריו , 
לא נקבע עדיין מועד . הוא לא הוציא מכלל אפשרות שהפגישה תתקיים ביום ראשון , 
וכן את האפשרות שהועלתה אתמול , כי ארנס יבקש פגישה עם בייקר בלא השתתפותו 
של עבד אל - מגיד , שנפגש עם בייקר בארבע עיניים באותו נושא לפני פחות מחודש . 
האמריקאים חוזרים ומדגישים כי אין טעם במפגש משולש בטרם קיבל הקבינט החלטה 
בעניין המגורשים ונציגי מזרח ירושלים . בישיבת הקבינט שתתקיים מחר אין בדעת 
שמיר להעלות את הנושא לדיון , שכן הוא מבקש להגיע לישיבה מכרעת זו לאחר 
ישיבת מרכז הליכוד שבה הוא מקווה להביס את שרי החישוקים . 
