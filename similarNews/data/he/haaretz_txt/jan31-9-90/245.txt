בשבוע שעבר התייחסתי כאן לעובדה , שהמשקיע אינו נוהג , בדרך כלל , לממש 
את זכויות ההצבעה הגלומות במניות הנסחרות בבורסה . לשאלת הקשר בין החברה 
לבין המחזיקים בניירות הערך שלה יש נקודות מבט נוספות , שלא מן הנמנע שהן 
משפיעות האחת על רעותה . ייתכן שרבים מבעלי המניות , בעלי איגרות חוב וניירות 
ערך אחרים הנסחרים בבורסה , אינם ערים לעובדה שהם בבחינת יצורים אנונימיים 
לחלוטין מבחינת החברה , שבניירות הערך שלה השקיעו את כספם . זו תוצאה של 
מנגנון מפותח ומתוחכם , מן המתקדמים בעולם , שפותח על ידי הבורסה בתל - 
אביב , והמאפשר מסחר יומיומי בבורסה , ללא צורך בהעברה פיזית של תעודות 
ניירות ערך ממוכר לקונה . המערכת יצרה שרשרת , שהחוליות בה הן : המשקיע , 
הפועל באמצעות חבר הבורסה . חבר הבורסה , שהוא גם חבר מסלקת הבורסה , 
המפקיד את ניירות הערך של לקוחותיו במסלקה . מסלקת הבורסה , המחזיקה את 
הניירות שהופקדו אצלה בכספות של בנקים המכונים " בנקים מרכזיים " . חברות 
הרישומים של הבנקים הנ"ל . הן רשומות בספרי החברות המנפיקות כבעלות ניירות 
הערך . פעולה בורסאית של קנייה ומכירה גוררת , בדרך כלל , שינוי ביתרות 
בחשבונות חברי המסלקה , אך לא בהכרח שינוי בסחורה המופקדת בבנק המרכזי ובכמות 
הניירות שבידי החברה לרישומים . התוצאה כלפי המשקיע היא , שאם יטלפן לחברה 
מסוימת , שאת מניותיה רכש , יציג את עצמו ויאמר : " אני בעל מניות בחברתכם " , 
הוא עשוי לשמוע תשובה כזו : " אנחנו מאוד מצטערים , אך אינך רשום בספרינו 
כבעל מניות " . המניות , במקרה זה , מוחזקות באמצעות החברה לרישומים כמוסבר 
לעיל . חשוב להדגיש , שזכותו של המשקיע בניירות ערך לדרוש , שהם ירשמו 
על שמו בספרי החברה . רישום כזה יקנה לו את הזכות לקבל מהחברה הזמנות ישירות 
לאספות כלליות , דו"חות כספיים וזכות הצבעה באספות , ללא צורך ביפוי - 
כוח . במקביל , ייגרם לו עיכוב טכני כשירצה למכור את הניירות הרשומים על 
שמו בספרי החברה . ישנם בעלי ניירות ערך , המבקשים ליהנות משני העולמות 
מצד אחד , רוצים להיות רשומים בספרי החברה אך מצד שני , רוצים לשמור על 
נזילות מיידית של השקעתם . הם נוהגים לבקש רישום בספרי החברה של חלק קטן 
מהחזקתם . דרך זו פותרת את הבעיה של קבלת חומר ומידע ישירות מן החברה ; 
לצורך הצבעה באספה כללית יהיה עדיין צורך להצטייד בייפוי כח על כמות ניירות 
הערך , שאינה רשומה בספרי החברה . לעובדה שהחברה אינה מכירה את בעלי מניותיה , 
יש השלכות על תביעות , כינוס נכסים ופירוק . 
