תלמידי בית הספר " רוגוזין " בדרום ת"א השביתו את הלימודים מאתמול , במחאה 
על הכוונה לסגור את בית הספר ולהעבירם לבית ספר בצפון העיר . הם התגודדו 
בחזית בית הספר ונשאו כרזות : " אנחנו לא שפני ניסיון של האינטגרציה " , 
ו"ילדי הדרום אינם הפקר " . רחל לוזדה , מכיתה י , הזהירה : " אם נהיה 
עם הצפוניים , תהיה אש . לנו אין תקציב לגינס ליווייס ולכל הבגדים היוקרתיים 
שהם לובשים , ואם נהיה שונים מהם , הם יצחקו עלינו וינדו אותנו מהחברה " . 
מירי לוי , מכיתה י"ב , אמרה : " הייתי בגימנסיה הרצליה שנה אחת , בכיתה 
י . חזרתי לכאן , כי החברה שם סגורה , לא מקבלת זרים , לא חמה . המורים 
לא עוזרים לתלמידים , לא תומכים בהם , מפנים אותם למורים פרטיים . אם 
אין לך כסף , יש לך בעיה " . ויקי תגר מכיתה י"ב : " אני מכירה ילדים משכונת 
התקווה שנמצאים בגימנסיה הרצליה . הם מספרים שמנדים אותם . הם ממש חבורה 
נפרדת , וזאת אחת הסיבות שהם לא מצליחים ללמוד . בגלל זה נפלטים משם המון 
ילדים " . התלמידים טענו שאין הצדקה לסגור את התיכון היחיד בדרום הכולל גם 
חטיבת ביניים . " בצפון תל אביב חושבים שברוגוזין לומדים אינידיאנים או 
חורנים " , אמר אילן צדוק , יו"ר מועצת התלמידים של תיכון רוגוזין . מנהל 
מינהל החינוך בעיריית ת"א , יאיר לוין , אמר כי ברוגוזין יש שעור גבוה 
מדי של טעוני טיפוח . עירובם בילדי צפון העיר , טען , יקדם את הישגיהם 
ויבטיח שעורי הצלחה גבוהים יותר בבחינות הבגרות . הסתדרות המורים הודיעה 
אתמול כי תיאבק נגד החלטת העירייה , שמשמעותה פגיעה בתושבי דרום העיר ובמורים 
ברוגוזין . 
