בהפנינג הזדהות עם אייבי נתן , שהיה בחודש שעבר ליד כלא אייל , אמר ח"ך 
לובה אליאב : " מתנהל מו"ם בינינו לבין אש"ף באמצעות מכונת הפקס פקס אמריקנה . 
אם רוצים להושיב מישהו בכלא , היה צריך להושיב את הפקסימיליה " . הפקסימיליה 
תופסת כיום את המקום שתפס לפני מאה שנה הדינמיט כמלה האחרונה בטכנולוגיה 
מהפכנית . יש ברדיו תוכנית קומפקטית , " מפיק ודי " , תוכנית על השפה של 
אוהבי השפה לאוהבי השפה . עורכת אותה דלית אורמיאן , ולפעמים היא מכנסת 
את ה"מפיקדמיה " , חבר שובבי - לשון כמו אורי סלע , יעקב פרוינד , יורם 
טהרלב , יחיאל ספרא ואחרים . בתוכנית הלפני - אחרונה ביקשה אורמיאן מהמפיקדמאים 
שימצאו שם עברי לפקסימיליה . בכלל , אמרה , השם הנכון הוא " פקסימילה " . 
" פק " בלטינית , הסבירה , זה " עשה " , סימילה " דבר דומה " , וביחד : 
" עשה דבר דומה " . החבורה הציעה את " מסמכנית " ואת " מתמונת " , " מעת"ק 
פרסה " , " צלמונע " ו"דפנע " . אלא שפה הם פיקששו ( פיקססו ? ) קצת . 
ספורט אינטלקטואלי חביב , להמציא מלים , אלא שבעברית , מאז בן - יהודה , 
זה לא ספורט אלא אובססיה ( טירדון ) . שם עברי למונח לועזי הוא עניין 
לא - מאוד - הכרחי . בכל הנוגע לפלאי הטכניקה , אנחנו בוודאי מעדיפים את 
הטלפון , הרדיו , הטייף , הטלוויזיה , הסטריאו והווידיאו על תחליפיהם 
העבריים , כשהיוצא - מן - הכלל הבולט הוא המחשב . לא ברור למה מצליחה ההשתלה 
של מונחים מסוימים ולמה אחרים נדחים . גם לא התהליך : מי יזכור שאת המונח 
בזק הציעו לחשמל ושאת המונח חשמל הציעו לטלפון . למי אכפת שהמלה אוויר היא 
יבוא מאוחר לעברית מאארו היוונית , ולמי יפריע שהאקדמיה ללשון נקראת אקדמיה 
ולא אבודעת , כפי שהציע איתמר בן - אב"י . בכל פעם שמתגנב ללשון המדוברת 
מושג לועזי חדש , הדבר טורד מאוד את מנוחתם של רבים וטובים , שמאמצים את 
העמדה המיוסרת של שפה במצור ומביעים חשש עמוק וכן לגורל האומה וייחודה , 
אם לא יימצא ומיד תחליף עברי לווקמן . והנה , בניגוד לרדיו ולטלוויזיה , 
הפקס התאקלמה בזריזות , מצמיחה פעלים עבריים לגמרי , כמו לפקסס . אבל 
המעניין בסיפור הוא לא הגיור - כהלכה המהיר והנינוח של המונח הלטיני , אלא 
שנאת הלעז שהוא מעורר . למעשה הפקסימיליה גנובה כולה מהעברית פק ( עשה 
בלטינית ) מקורה בפוק העברי , המוכר לנו בתור הפיק , שמשמעו יצר ; סימילה 
( דומה בלטינית ) , מקורה בסמל העברי , שמשמעו דמות . 
