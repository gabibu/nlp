" האגודה לזכויות האזרח דורשת לחקור תקרית בה נורה מבוקש ברגליו מטווח קרוב , 
לאחר שנכנע . אחותו נהרגה ואחות נוספת ואח בן ארבע נפצעו , בעת פריצה 
של חיילים לבית . האגודה לזכויות האזרח , סניף חיפה , פנתה השבוע לפרקליט 
הצבאי הראשי וליועץ המשפטי במינהל האזרחי , בתביעה לחקור תקרית שאירעה לפני 
חודשיים בכפר גבע , ליד שכם , במהלכה נהרגו שני תושבים מקומיים ותשעה נפצעו . 
התקרית החלה כאשר יחידה של צה"ל הקיפה בית בכפר , אליו נכנס המבוקש מוחמד 
עלאונה , בן 22 , שהצליח עד אז להתחמק במשך שנה וחצי מכוחות הביטחון שחיפשו 
אחריו . לבית , דירת חדר שחלונותיה מסורגים , היתה רק כניסה אחת ולמבוקש 
לא היתה דרך בריחה . בכל זאת פתחו החיילים באש לתוך הבית , בו היו באותה 
עת 21 נפשות , בעיקר נשים וילדים . מן היריות נהרגה אחותו של המבוקש ונפצעו 
אחותה ואחיה בן הארבע . המבוקש עצמו נפגע מחמש יריות ברגליו . לטענתו ולטענת 
בני משפחתו שהיו במקום התקרית , הוא נורה מאקדח אחרי שנכנע ויצא בידיים 
מורמות מן הבית . אחרי התקרית פרצו בכפר מהומות והכוח הקטן נאלץ להזעיק תגבורת 
כדי להיחלץ מהמקום . בפעולת החילוץ נורו יריות רבות , מהן נהרג נער בן 
51 ונפצעו שבעה . צוות של האגודה לזכויות האזרח מסניף חיפה ניהל במשך כמה 
ימים תחקיר מקיף על התקרית בתוך הכפר , וגבה תצהירים מעדי ראייה . מן התצהירים 
עולות שאלות חמורות לגבי השימוש שעשו החיילים בכלי נשקם , בהתחשב בעובדה 
כי המבוקש ובני משפחתו היו סגורים בתוך הבית , בלי יכולת להימלט . האגודה 
תובעת בדיקה מהירה ויסודית של האירועים שהיו בגבע ע"י יחידת חקירות בלתי 
תלויה , בנוסף לחקירת מצ"ח . אחרי התקרית מסר דובר צה"ל כי במהלך פעולה 
למעצר מבוקשים בכפר גבע , נתקל הכוח בהתנגדות , במהלך הכניסה לאחד הבתים . 
" בכניסה לאחד הבתים שבו התגורר מבוקש שנחשד בביצוע פעולות חבלה , תקפה 
אשה מקומית קצין צה"ל בסכין . הקצין נפצע קל , הספיק לירות באשה והאשה 
נפטרה . המבוקש התנגד למעצרו . הוא נורה , נפצע ופונה לביה"ח " . חקירת 
התקרית מצויה עתה בידי מצ"ח ועד לסיומה לא יימסרו פרטים נוספים , אמרו השבוע 
מקורות צבאיים . 
