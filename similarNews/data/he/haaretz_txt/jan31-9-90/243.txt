עם אסטרטגיה כל - גרמנית חדשה מתכוננת האופוזיציה הסוציאל דמוקרטית בשני 
חלקי הארץ החצויה לכבוש את השלטון במזרח ברלין ובבון , ולהפוך לכוח הדומיננטי 
בגרמניה מאוחדת של שנות התשעים . במזרח גרמניה מופיע לעתים תכופות הקנצלר 
לשעבר , וילי בראנדט , האחראי יותר מכל אחד אחר למטאמורפוזה שעברה על מפלגתו 
בחודשיים האחרונים . מקבוצה שיצרה קשרים הדוקים עם המפלגה הקומוניסטית השלטת 
במזרח ברלין , ושהשלימה למעשה עם המציאות של אומה מחולקת ( אגון באהר , 
המומחה של המפלגה לענייני גרמניה , כינה דיבורים על איחוד אפשרי כ"זיהום 
סביבה פוליטי " ) , הפכו הסוציאל דמוקרטים לנושאי הדגל של רעיון המיזוג . 
בראנדט טבע את המשפט " החלקים השייכים זה לזה יצמחו בסופו של דבר לגוף 
אחד " , ובכך העניק תקווה חדשה למיליוני הגרמנים במזרח , הנזקקים לרטוריקה 
לאומנית כערובה מפני חידוש אפשרי של הדיכוי הקומוניסטי . במערב זכתה הסוציאל 
דמוקרטיה לסמל מחודש בדמותו של אוסקר לאפונטיין , ראש הממשלה הצעיר והנמרץ 
של המדינה המחוזית חבל הסאר . לאפונטיין , נואם מוכשר ופופוליסט מסוכן , 
שלף לפני שבועות אחדים מן המגירה חוק מאובק ומיושן , שהיה מאפשר לו למנוע 
למעשה את " קליטת העלייה " של זרם הפליטים המוסיף להגיע לכאן ממזרח גרמניה . 
חבריו של לאפונטיין לצמרת הסוציאל דמוקרטים נדהמו מהעדר הסולידריות שהפגין 
הכוכב העולה של המפלגה , ומיהרו לקבור את הרעיון בים של דברת ושל הכחשות 
מיתממות . לאפונטיין עצמו זנח בינתיים את החוק המסוים , אך לא את הרעיון 
לצבור פופולריות ולגרוף קולות על ידי ניצול הפחדים של האוכלוסייה המערב גרמנית 
מפני פגיעה ברמת הרווחה שהושגה כאן . אחרי ההתלהבות הראשונה מן " המהפכה 
השקטה " בחלק המזרחי של ארצם , חוששים הגרמנים יותר ויותר מפני הצורך הבלתי 
נמנע בחלוקת הנטל הכלכלי החדש . מי יבנה מחדש את הכלכלה המזרח גרמנית המתמוטטת 
אם לא המערב - גרמנים העשירים והמפונקים , העומדים לפני קיצור שבוע העבודה 
ל53 שעות בלבד ? ומי יצטרך לפנות מקום לפליטים המוסיפים לנהור מן המזרח 
אם לא תושבי הרפובליקה הפדרלית , שמנהיגיהם נשבעו אמונים לחוקה המכירה אך 
ורק באזרחות גרמנית אחת ? לאפונטיין השמאלני , המסתייג במידה רבה מרעיון 
איחוד גרמניה , השלים בעל כורחו עם התזה של בראנדט על שני החלקים ש"יצמחו 
לגוף אחד " . כדי לצאת ידי חובה הוא שב ואומר כי גם אם יוגשם האיחוד המוצע 
לא תוכל ברלין לשמש עיר בירה של המדינה הגרמנית המאוחדת . יושב ראש הסוציאל 
דמוקרטים הנס - יוכן פוגל , ואחרים בצמרת המפלגה , אינם רואים בעין יפה 
הצהרות כאלה , המחלישות לדעתם את המחויבות החדשה לרעיון האיחוד . אבל הם 
למדו בינתיים להשלים עם ההתפרצויות המילוליות של המנהיג השאפתן מחבל הסאר , 
שהפך יותר ויותר לתקווה הסוציאל - דמוקרטית העיקרית לכיבוש השלטון במערב 
גרמניה . עם ההצלחה אין מתווכחים , ולאפונטיין אכן הוכיח שהתזות הפופוליסטיות 
שלו זוכות לתמיכה נרחבת ביותר בקלפי . בבחירות שהיו בסוף השבוע שעבר במדינה 
המחוזית הזעירה ( בחבל הסאר רק 008 אלף מצביעים , מספר קטן ביותר במונחים 
גרמניים ) גרף לאפונטיין % 45 מן הקולות . בכך הצביעה האוכלוסייה במידה 
רבה בעד המסע הנמרץ נגד המשך הפרקטיקה של קליטת הפליטים מן המזרח באמצעות 
סובסידיות ממלכתיות נדיבות . לאפונטיין מכריז באוזני כל מי שמוכן לשמוע , 
כי מבצע הקליטה יוצר מתחים חברתיים מיותרים , ומגביר את מצוקת הדיור ברפובליקה 
הפדרלית . ההישג של לאפונטיין בולט במיוחד נוכח כושרו להתמודד בהצלחה נגד 
הרפובליקאים מפלגה ימנית קיצונית המונהגת על ידי איש ה - אס . אס . לשעבר , 
ונחשבת על ידי רבים לקבוצה ניאו נאצית . הרפובליקאים ביססו את מסעות הבחירות 
שלהם בשנה האחרונה במידה רבה על רגשות המרירות והקיפוח של שכבות חלשות , 
הנאלצות להתמודד עם המהגרים מן המזרח על מקומות עבודה , על דיור מסובסד 
ועל שירותי רווחה לבעלי הכנסות נמוכות . בחבל הסאר נבלמו הרפובליקאים לראשונה , 
וצברו רק שלושה וחצי אחוזים מן הקולות ( בבחירות הכלליות לפרלמנט האירופי , 
שהיו בשנה שעברה , הם קיבלו קרוב לעשרה אחוזים במערב גרמניה כולה . במדינה 
המחוזית בוואריה תמכו בהם % 41 מן המצביעים ) . פוגל נאלץ לבלוע הרבה גלולות 
מרות מחברו להנהגה , אוסקר לאפונטיין . אחרי שנודעו תוצאות הבחירות בחבל 
הסאר נוסף לכל אלה התפקיד הבלתי מחמיא להגן בפומבי ( אם גם בחצי פה ) על 
התזות החדשות בדבר הצורך להפסיק את " קליטת העלייה " מן המזרח . יתר על 
כן , פוגל ויתר עתה לחלוטין על שאיפתו להיות מועמד המפלגה למשרת הקאנצלר , 
והציע לתפקיד הזה את יריבו לאפונטיין . אחרי קרוב לעשר שנות אופוזיציה 
החליטו הסוציאל דמוקרטים להשליך את יהבם על הפוליטיקאי השאפתן והשנוי במחלוקת , 
היודע כנראה לדבר אל לבם של ההמונים ולגרוף את קולותיהם . לאפונטיין , 
בניגוד לפוגל , איננו מתקשה במיוחד לשנות את עמדותיו . פעם הוא בעד יציאה 
מן הברית הצפון אטלנטית ופעם הוא בעד המשך החברות בנאט"ו . פעם הוא בעד 
שימוש בחקיקה שתמנע חדירה נוספת של פליטים מן המזרח ופעם הוא מסתייג מכך . 
פעם הוא בעד איחוד גרמניה ופעם הוא שולל את הרעיון , ומכריז שברלין לא 
תשוב עוד למלא את תפקידה כבירה של מדינה מורחבת . בכל הדוגמאות האלה , 
וברבות אחרות , מצליח לאפונטיין לדבוק בעיקרון של האזנה לרחשי לבו של הציבור . 
הוא יודע טוב מאחרים מה רוצים ההמונים ( אם כי במספרים מוגבלים ביותר , 
ככל שמדובר בחבל הסאר ) וכיצד ניתן לרכוש את תמיכתם . בראנדט הוותיק ייבחר 
בימים הקרובים ל"יושב ראש כבוד של הסוציאל דמוקרטים במזרח גרמניה " ויהיה 
כנראה מושך הקולות העיקרי של מפלגתו בחלק זה של הארץ החצויה . הנושא העיקרי 
שלו הוא הכורח הבלתי נמנע באיחוד , והתקוות הלאומיות שהוא מצליח להפיח בקרב 
המזרח גרמנים , שעייפו לאחר קרוב לששים שנים של רודנות רצופה . הבחירות 
הכלליות במזרח גרמניה צפויות ב81 במארס . כמעט ודאי שלאפונטיין ייבחר בתוך 
השבועות הקרובים למועמד האופוזיציה למשרת הקאנצלר במערב גרמניה . במאמץ 
לסלק את הלמוט קוהל מן השלטון , הוא ינהל כאן מסע בחירות נמרץ , שבו יפרוט 
בכישרון רטורי על מיתרי " פחד העוני " הגובר של הגרמנים . לאפונטיין הבין 
בעוד מועד , כי המערב גרמנים מעוניינים אמנם באיחוד , אך מקבלים את הרעיון 
הזה רק על תנאי . והתנאי הוא , כמובן , שהבליעה הצפויה של מזרח גרמניה 
לא תפגע ברווחה ובמותרות של החברה שחוללה את " הנס הכלכלי " . הבחירות הכלליות 
במערב גרמניה צפויות בחודש דצמבר השנה . בראנדט ולאפונטיין מכינים איפוא 
מסע בחירות מזרחי עם הדגש לאומי ומסע בחירות מערבי עם הדגש חברתי - פופוליסטי . 
נכון להיום , שיכרון ההצלחה של הסוציאל דמוקרטים מרקיע שחקים , וקשה לדרוש 
מהם הסתכלות מפוכחת במציאות . אבל לאורך זמן יצטרכו ה"חברים " לשאול את 
עצמם , אם המתכון שמבשלים המנהיג הוותיק ובן טיפוחו הצעיר טוב בשביל מפלגתם , 
ובשביל ארצם . 
