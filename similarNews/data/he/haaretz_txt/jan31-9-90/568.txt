ראש הממשלה , יצחק שמיר , אמר לפני כמה ימים , כי העלייה הגדולה הצפויה 
מצריכה ישראל גדולה . במקרה , אני מסכים עם הצהרתו זו רק שישראל הגדולה 
שלי אינה נמדדת בקילומטרים רבועים , אלא בתוכן וברוח . אכן , נהיה זקוקים 
להתעלות ולגדלות , שהרי עלייה זו תדרוש הקרבה , הבנה ונחישות . אם היא 
תתרחש בסדרי - הגודל שצופים , קליטתה תהיה משימה כבירה . רבים יסייעו לנו 
בכך , אך אחריותינו להצלחה או לכישלון תהיה מוחלטת . מדינת ישראל עומדת 
כיום בפני האתגר הגדול ביותר בתולדותיה . קליטה מוצלחת של העולים עשויה 
לשנות את עתידה , אך למרות זאת , אין דיור מוכן , אין תעסוקה , אין בתי - 
ספר במספר מספיק ואין הסדרים לטיפול רפואי נאות . אם קליטת העלייה לא תהיה 
בעדיפות ראשונה , ניכשל . והזדמנות זו לא תשוב . הקליטה מצריכה השקעה גדולה 
במאגרי אנוש ובמשאבים חומריים ; עד כדי כך גדולה שלא נוכל בו - בזמן להמשיך 
במאמץ הכרוך בהחזקת השטחים . מטרת הציונות , ובעצם אחת המשימות שעמדו ביסוד 
כינונה של המדינה , היתה להבטיח מקלט ובית לכל יהודי הרוצה בכך וזקוק לכך . 
חובה זו באה לפני כל משימה או מטרה , מדומה או אמיתית , בקשר לשטחים . 
אף כי אני חושש עמוקות מפני הרעיון של מדינה פלשתינית , אני נגד החזקת שטחים 
כבושים . לא מתפקידי להציע פתרונות , אך אני משוכנע ששליטה על מיליון וחצי 
פלשתינאים מסוכנת לישראל ; עלינו לחפש חלופות אחרות . מלבד הפן המוסרי , 
התנגדותי לכך היא גם במישור המעשי : זה פשוט לא עובד . העלייה המגיעה 
אלינו כבר היום מציבה באופן חד את ההזדמנות לבסס את אחיזת העם היהודי במדינתו , 
שעליה נאבק שנים ארוכות . ההשקעה הכלכלית והחברתית הנדרשת כדי להצליח בקליטת 
העלייה היא אדירה . לישראל אין שום סיכוי לעמוד במשימה זו בלא רגיעה במצב 
ובלא סיוע מגורמים חיצוניים . לא נוכל להצליח בכך , אם נאחז בכל סנטימטר 
של השטחים , נרתק לשם כוחות ותקציבים , ונסגור בפנינו בשל כך מקורות עזרה 
חיצוניים לקליטת העולים . שום השוואה אינה מושלמת , גם לא ההשוואה הבאה : 
במשך כמה מאות שנים היתה מובלעת נוצרית - מרונית בלבנון , קטנה אך חזקה 
ועצמאית . הצרפתים יזמו את יישום הרעיון של לבנון גדולה , שתכלול מוסלמים , 
סונים ושיעים וכן דרוזים , ובתוכה יוענק למרונים מעמד של שליטים . המרונים 
הנוצרים לא היו מסוגלים לשלוט לאורך זמן ברוב המוסלמי גדל והולך , ולאחר 
05 שנה בותרה הארץ . מדוע איננו מסוגלים ללמוד ? הדוגמה כה קרובה . אין 
לי ויכוח עם המתנחלים , שבחלקם נמצאים היכן שהם נמצאים עקב אמונתם המשיחית . 
הוויכוח שלי הוא עם ההנהגה הלאומית שלנו , במיוחד עם אלה המעדיפים לעצום 
את עיניהם בפני המציאות . אין ספק שצו השעה הוא לוותר על השטחים , לקבוע 
את הסדרי הביטחון הנחוצים ולשאת ולתת על בסיס זה . לשאלת ירושלים יהיו השלכות 
מרחיקות - לכת הרבה מעבר לכל נושא אחר . זו עיר ש%52%03 מתושביה הם מוסלמים 
או נוצרים , ומוסלמים ונוצרים אלה יישארו כאן לנצח . שום רעיון בלתי - 
מציאותי ובלתי - מוסרי לסלק אותם ממקומם לא יצלח . גם אנחנו גם הערבים נצטרך 
להתרגל לחיות יחד בירושלים מאוחדת , בירת ישראל . מה שנוכל לעשות כדי לחזק 
את מעמד ירושלים כבירת ישראל הוא ליצור בעיר דיור ותעסוקה נוספים , כדי 
לאפשר למספר רב של עולים מבריה"ם לקבוע כאן את ביתם . כדי להבטיח ישראל 
" גדולה " , הדבר החשוב אינו ליישב את הגדה המערבית , אלא ליישב את ירושלים , 
הנגב והגליל . לצערי , ניסינו להשיג בשנים האחרונות את הבלתי - אפשרי 
והזנחנו את האפשרי . גם בירושלים עשינו שגיאות , במידה מסוימת עקב חוסר 
תמיכה ממשלתית , שנגעה גם לשיפור יחסים עם הערבים . אינני סבור כי אילו 
עשו הכל בשביל הקהילה הערבית בעיר , לאומנותם היתה נעלמת . הלאומנות לא 
נעלמה באירלנד , בספרד או בבלגיה . יתרה מזו , אי - אפשר לקנות את הקהילה 
הערבית בירושלים בבתי - ספר ובכבישים טובים יותר ורבים יותר . אך היינו 
יודעים שעשינו כל מה שהיה צריך להיעשות . אולי היינו מונעים גם חלק מרגשות 
הקיפוח הכלכלי שהצטרפו לרגשות הקיפוח הלאומי . אילו היה הדבר מביא לרגיעה 
יחסית בעיר , היה זה אך לטובתנו להכריז על נכונותנו לאפשר לערביי ירושלים 
להשתתף בבחירות , במסגרת התהליך המדיני . הבה ונעמיד אותם למבחן . גם 
את עצמנו . אם מתינותם אמיתית ורצונם בהידברות כנה , נוכל להגיע להבנה . 
ולא , נהיה בעמדה טובה יותר לחפש בני - שיח אחרים . כל החלטה אחרת תזיק 
לנו בתהליך המדיני . בשנות החמישים הצלחנו לקלוט גל גדול של עלייה . עלינו 
לחזור על אותו המאמץ עתה , בלא לחזור על טעויות אותן השנים . בשנת 7691 
זכינו בניצחון צבאי גדול , אך אולי איבדנו את ההזדמנות לעשות שלום בתנאים 
נוחים יותר . אנו נכנסים עכשיו לשנות התשעים ועלינו לפיכך לנצל את ההזדמנויות , 
הן לשלום והן לעלייה , כפי שהן כיום . אני יכול רק להוסיף את חששותי , 
ששיקולים אחרים ידריכו את הדרגים הקובעים ; שלאיש לא יהיה האומץ לקבל את 
ההחלטות המתחייבות מאתגר העלייה , שנחמיץ הזדמנות היסטורית ובו - בזמן לא 
נתקרב למצב של רגיעה ושלום . אהיה יותר ממאושר להיווכח כי טעיתי בחששותי . 
