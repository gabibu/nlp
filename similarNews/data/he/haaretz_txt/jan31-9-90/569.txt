משלחת מורכבת מנציגי הממשלה , הסוכנות , צה"ל ונציגי המתיישבים יצאה בשבוע 
שעבר לגוש קטיף , לסקור אתר הקמה לעוד התנחלות , או בלשון הממשל האמריקאי 
" מכשול לשלום " . מתברר שוועדת השרים לענייני התיישבות אישרה את הקמתו 
של היישוב דוגית ברצועת עזה , על חוף הים מצפון לעיר עזה ולמחנות הפליטים 
הסמוכים לחוף . זוהי אחת משמונה הנקודות שנועדו ליישוב מעבר לקו הירוק במהלך 
תקופת כהונתה של ממשלת האחדות הנוכחית , כחלק מן ההסכם הקואליציוני . אך 
לגורמים במערכת הביטחון היו הסתייגויות , והמשלחת באה לברר אותן . מועד 
לדיון נוסף נקבע לעוד שבועיים ובסוף החודש אמורים להינתן האישורים לעלייה 
על הקרקע . היישוב מיועד לעלות על הקרקע בסוף מארס , או ראשית אפריל : 
51 משפחות יתגוררו בקרוואנים ואחריהן צפויות להגיע עוד . היישוב מתכנן 
למצוא את מחייתו לא יאומן מתיירות . תשומת הלב ומידת התיאום שמצליחים המוסדות 
להשקיע בביצוע המבצע הזה , מעוררת התפעלות ותקווה כי יידעו לגייס דבקות 
דומה במאמצים לקליטת העלייה . נראה כי תחושה של דחיפות מיוחדת מאיצה בהם . 
הרי במקביל ללוח הזמנים הקפדני הזה צפוי לוח זמנים אחר : פגישת שרי החוץ 
של ישראל , מצרים וארה"ב ולאחריה מפגש המשלחות הישראלית והפלשתינית . רק 
מי שמעוניין לחבל במאמץ לקידום תהליך המו"ם הפוליטי , או קהה חושים לנוכח 
המכשולים העומדים בדרכו של התהליך , יתעסק עכשיו במרץ שכזה בהקמת התנחלות . 
ההשגות של גורמי הביטחון , עולה מהדיווח ב"הארץ " , מכוונות למיקומו של 
היישוב ולחששות שהוא מעורר מבחינת הביטחון השוטף . אלא שלא זו הבעיה העיקרית . 
יישום ההחלטה ליישב את דוגית עתה , הוא התרסה בוטה בעיצומם של מאמצים מסובכים 
לקדם מו"ם ישראלי - פלשתיני . אפשר לשער מה תהיינה התגובות על טקס העלייה , 
אשר בו יתעופפו מליצות בדבר יישובה של ארץ ישראל הגדולה . תהליך ההידברות 
המדינית כה פגיע , שגם דוגית תוכל להעלות אותו על שרטון . האם מחשבה פרועה 
היא לשער כי יש המעוניינים בתוצאה זו עצמה ? תוכנית היישוב מזיקה , לא 
רק כמכשול בדיונים בינינו לבין ארה"ב ומצרים . היא מזמינה חזרה , ביתר 
שאת , על הצהרות הממשל האמריקאי בדבר קיצוץ הסיוע לישראל . שר החוץ בייקר 
שב ואמר בשבוע שעבר , כי ארה"ב לא תיתן לישראל כסף שיופנה ליישוב התנחלויות . 
בייקר , והנשיא בוש , לא הסתירו את אהדתם להצעת הסנאטור רוברט דול להקטין 
את הסיוע לישראל , גם בלי קשר להתנחלויות . הם בוודאי יוכלו להיאחז ביישום 
התוכנית להקמת היישוב החדש , מס 61 ברצועה , כראייה לצורך למנוע מישראל 
לחבל בתהליך בעזרת מיטב כספם . המאמץ הישראלי חייב להיות מכוון עכשיו למיצוי 
אפשרויות המו"ם להסדר , לא לסיפוק הלהט המיותר של אכלוס יהודי ברצועה . 
הרי בתחום היישוב של יהודים בארץ יש לממשלה מלאכה מרובה ושונה לגמרי . 
" אם אתם רוצים מאתנו סיוע בקליטת העלייה הרוסית " , יוכלו האמריקאים לטעון , 
" אל תפזרו כספים על תעלולי התיישבות מיותרים ומזיקים " . וטענה זו תובן 
היטב הן בחדרי הקונגרס והן בדעת הבוחר האמריקאי . שוב מנסה לובי המתנחלים 
לגרור אותנו בעל כורחנו אל עמקי סבך פוליטי . תוכנית דוגית כבר עשתה כברת 
דרך ארוכה , אך עדיין לא מאוחר לתקנה מבלי לגרום לנזק . 
