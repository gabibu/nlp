( ע ) . עציר זכאי להיפגש עם עורך - דין ולהיוועץ בו ביחידת ובתנאים המבטיחים 
את סודיות השיחה קבע אתמול שופט בית - משפט המחוזי בחיפה , מיכה לינדנשטראוס , 
במותחו ביקורת על הוראה משטרתית שאיפשרה פגישה בין עורכת - דין לבין החשוד 
ברצח , בנוכחות שני שוטרים ובתנאי שהעציר יהיה כבול בידיו וברגליו . שני 
חשודים ברצח סגן מנהל סניף דבר בחיפה , משה בן - צור , שגופתו נתגלתה בביתו 
בשכונת נווה - שאנן בחיפה בשלהי אפריל 88 , עתרו לבית משפט המחוזי בחיפה 
נגד תנאי מעצרם . שמותיהם של השניים נאסרו לפרסום , בצו שניתן בבית משפט 
השלום בחיפה , שהאריך לפני כשבוע את מעצרם ב51 ימים לחקירה . עו"ד תמי אולמן 
קבלה בפני בית - המשפט , על כך שנמנע ממנה לשוחח ביחידות עם החשודים . 
לטענתה , מאזינים שוטרים לשיחותיה עם החשודים , דבר שיש בו פגיעה בזכויותיהם 
כעצירים ובזכויותיה כעורכת - דין , שאמורה להגן עליהם . " אנו מתלחשים 
מאוזן לאוזן " , טענה עו"ד תמי אולמן והציגה בפני בית - המשפט מסמך משטרתי 
שהופקד בידה לפני כיומיים , ובו הפנייה של קצין משטרה לתחנת משטרת זבולון , 
שבה כלוא אחד החשודים . במסמך זה נאמר , כי יש לאפשר לפרקליטה להיפגש 
עם העציר , אך " המפגש ייערך בנוכחות שני שוטרים כשהעציר כבול בידיו וברגליו " . 
בא כוח המשטרה , רב - פקד יצחק טיילר , אמר , כי בבית המעצר המחוזי קישון 
קיים חדר מיוחד ונעול , המאפשר לקיים בו פגישה בין עציר לבין עורך - דין . 
חדרים כאלה אין בתחנות משטרה אחרות , כמו בתחנת משטרת זבולון או בתחנת 
זכרון - יעקב , מקום שם כלואים החשודים בבידוד . קצין המשטרה אמר , כי 
החוקרים אינם מעוניינים לשמוע את פרטי השיחה בין העציר ופרקליטו והצבת השוטרים 
בעת המפגש נעשית לצורך ביטחון העציר ועורך דינו . השופט קבע בהחלטתו , כי 
עציר זכאי , על פי החוק , להיפגש ביחידות ובסודיות עם פרקליטו , אך יש 
לאפשר למשטרה פיקוח על תנועותיו והתנהגותו של העציר . השופט הטעים , כי 
ההוראה שניתנה על ידי המשטרה במקרה זה , לפיה יש לקיים את השיחה בין העציר 
ועורכת הדין , בנוכחות שני שוטרים , נוגדת את לשון החוק . הוא הורה למשטרה 
לקיים בדייקנות ובדבקות את הוראות החוק , בכל הנוגע למפגש של עציר ופרקליטו , 
בתנאים המבטיחים את סודיות הפגישה . במהלך הדיון קבל אחד החשודים , הטוען 
שהוא נרקומן מזה 41 שנים , כי המשטרה מבקשת לשבור אותו ולהוציא ממנו הודאה 
בפרשת רצח שאינו מעורב בה . " משפילים אותי ואומרים לי שאני רוצח ושהתיק 
סגור עלי " , קבל החשוד . בפרשה זו עצורים בידי המשטרה עוד שני חשודים . 
