צסלאב קישצאק הורה למשטרת הביטחון הפולנית לחדול מלהשמיד תיקים סודיים , 
לאחר שסולידריות תבעה לפרק את המשטרה מסרה אתמול סוכנות הידיעות הפולנית 
הרשמית . חברי הפרלמנט של סולידריות דרשו בשבוע שעבר לפזר את משטרת הביטחון , 
ששימשה בסיס מרכזי למשטר הקומוניסטי , ולתפוס מיד את תיקיה . אתמול מסר 
יומון סולידריות , " גאזטה ויבורצה " , כי משרד הפנים מתעלם מן התביעה . 
פעילים דיווחו כי ראו סוכנים של המשטרה החשאית א - ה ובעלי תפקידים קומוניסטיים 
לשעבר כשהם שורפים ומשמידים מיסמכים בערים שונות . שר הפנים , הגנרל קישצאק , 
מסר כי בתגובה על קריאת הסיעה הפרלמנטרית של סולידריות וידיעות רבות בעיתונות , 
הועברה הוראה להפסיק את ההשמדה של מיסמכים מיבצעיים כלשהם וחומר ארכיוני 
של המשרדים המרכזיים והמחוזיים של המשרד . יומון סולידריות מסר קודם לכן 
מפי דובר של משרד הפנים , כי ביום שלישי השמיד משרד הפנים תיקים על יחידות 
שפוזרו , כגון " המחלקה הרביעית " , שריגלה אחר כמרים קאתולים שהיו חשודים 
בפעילות אנטי - קומוניסטית . 
