יהודים מערים שונות בבריה"ם סיפרו אתמול בשיחות טלפון לקרוביהם וידידיהם 
בארץ כי בימים האחרונים גברה ההתנכלות להם מצד גורמים אנטישמיים , וכי הם 
חרדים לגורלם . אחד הפעילים היהודים במוסקווה הקשה אמש בשיחה ל"הארץ " : 
" מדוע אין ישראל מוצאת דרך לחלץ אותנו מכאן ? " היהודי , שביקש להישאר 
בעילום - שם , אמר כי הארגון האנטישמי " פאמיאט " מאיים לקיים באמצע החודש 
פוגרומים ביהודים . לדבריו , כמה יהודים כבר החלו לארגן לעצמם הגנה עצמית , 
כדי למנוע פגיעה בילדיהם ובנשותיהם . עוד אמר כי על - פי שמועות , שלא 
אושרו , חטפו גורמים אנטישמיים שני ילדים יהודים . יוסף מנדלביץ , מאסירי 
ציון הבולטים לשעבר , אמר אמש ל"הארץ " כי הממשלה חייבת לעשות כל מאמץ 
כדי להתחיל בטיסות הישירות ממוסקווה לישראל , ואם אין מגיעים לסיכום בדבר 
הטיסות , חייבים למצוא דרכים חלופיות להצלת היהודים . לדברי מנדלביץ אפשר 
להטיס את היהודים דרך וארשה ופראג . בעצרת שקיימו אתמול אסירי - ציון לשעבר 
מול משרד ראש הממשלה , הם קראו לממשלה לעשות כל מאמץ כדי להציל את יהודי 
בריה"ם . מנדלביץ אמר כי לא ייתכן שיהודים יחכו יותר משנה עד שיזכו לקבל 
כרטיס טיסה לבוקרשט או לבודפשט בדרכם לישראל . לדבריו , בשיחות טלפוניות 
שהיו לו עם יהודים בלנינגראד הם סיפרו לו על פחד ופאניקה בשל שמועות על פוגרומים 
נגדם . אידה נודל אמרה בעצרת : לא נוכל לסלוח לעצמנו אם חלילה יישפך דם 
יהודי . נודע כי אסירי - ציון לשעבר , ביניהם יולי אדלשטיין , אלכסנדר 
חולמיאנסקי ויוסף ביגון , שביקשו להיפגש עם ראש הממשלה יצחק שמיר כדי להביע 
בפניו את דאגתם לגורל היהודים בבריה"ם , לא זכו למענה . " כנראה ששמיר 
עסוק במלחמות הפנימיות בליכוד , ואלה חשובות בעיניו יותר מהצלת היהודים 
בבריה"ם " , אמר אמש מנדלביץ . שר הדתות זבולון המר , ששב מביקור בבריה"ם , 
סיפר אתמול כי חש בחרדה ובפחד רב בקרב היהודים שעמם נפגש במהלך שהותו במוסקווה 
ובלנינגראד . לדבריו , גורמים במשרד החוץ הסובייטי אמרו לו שהתבטאותו של 
שמיר כי " עלייה גדולה זקוקה לישראל גדולה " גורמת לממשל הסובייטי קשיים 
פנימיים וחיצוניים . 
