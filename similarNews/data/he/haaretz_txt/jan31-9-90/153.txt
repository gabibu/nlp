בעת היותי סטודנט שנה ג בפקולטה למשפטים באוניברסיטה העברית , בא אלינו , 
כמרצה למשפט מנהלי , פרוף קלינגהופר . הוא הגיע שנה לפני כן מברזיל . 
במשך שנה למד עברית על בוריה , והחל מרצה בדיבורו השקט והמדוד על עקרונות 
המשפט הציבורי . בתוך זמן קצר גילינו כי לפנינו מרצה מסוג מיוחד . עד אז 
למדנו משפטים כללים , פסקי - דין , מושגים . קלינגהופר פתח לנו חלון לעולם 
שמאחורי הטכניקה המשפטית עולם הערכים שהמשפט משקף אותם , עולם הדמוקרטיה 
הליברלית . בפעם הראשונה הבנו כי המושג " שלטון החוק " הוא מושג מורכב , 
וכולל לא רק משפט מצוי , אלא גם , ובעיקר , משפט ראוי . אנו , תלמידיו 
הנאמנים פרוף יצחק זמיר , עו"ד מישאל חשין , עו"ד אמנון גולדנברג ורבים 
אחרים ראינו בו , על כן , לא רק מורה אלא גם מורה - דרך ; לא רק מרצה , 
אלא גם ידיד . מאז אותם ימים ראיתי עצמי כתלמידו הנאמן והלכתי בדרכו . 
פרוף קלינגהופר לא הסתפק בקתדרה , אלא נכנס לזירה הפוליטית , ובתור חבר - 
כנסת מטעם המפלגה הליברלית דאז , הגיש את הצעת חוק יסוד מגילת זכויות האדם 
מלאכת - מחשבת של הגות וניסוח . ההצעה נפלה , קמה לתחייה לזמן קצר בכנסת 
העשירית , כאשר אימצתיה מלה במלה , ונפלה שנית . זקנתו של קלינגהופר לא 
ביישה את בחרותו . אמש היה אמור לשאת דברים בזכות חוק יסוד זכויות האדם 
בכנס בתל - אביב . בדיונים המייגעים בכנסת על חוק זכויות האדם היה בא , 
מנסה לשכנע את אלה והם הרוב שנושא זה אינו מדבר כלל ללבם , ועושה זאת , 
בדרכו שלו , בנחת ובטוב - שכל . ביום הולדתו השמונים חגגנו את האירוע אצל 
פרוף זמיר , וקלינגהופר הביע שם את חרדתו העמוקה נוכח התערערות שלטון החוק 
בארצנו ונוכח הלכי הרוח האנטי - דמוקרטיים והלא - סובלניים הבאים לביטוי 
בשכבות רחבות , ובעיקר בקרב הנוער . אילו השאיר צוואה רוחנית היה ודאי 
מדבר על דאגות אלה , ומצווה לנו את האמונה בזכויות האדם , את הצורך בשרינן 
בחוק ואת האמונה בדמוקרטיה סובלנית . 
