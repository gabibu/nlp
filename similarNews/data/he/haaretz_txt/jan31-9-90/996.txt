יש סיבות טובות , מתקבלות על הדעת , מדוע ביטל פרוף שמעון שמיר , שגריר 
ישראל במצרים , את הופעתו ב"מוקד " , שהיווה הפעם חלק ממהדורה מורחבת של 
" מבט " . במקומו זומנו לאולפן שני שגרירים לשעבר . אליהו בן אלישר , 
פוליטיקאי שכיהן כשגריר הישראלי הראשון במצרים , ומשה ששון , דיפלומט מקצועי 
משופשף . אלא שהיה טעם להרחיב את הדיון בנושא מערכת היחסים עם מצרים ולזמן 
לאולפן , לצד השגרירים לשעבר , גם פוליטיקאים ואנשי ביטחון . השאלה היא 
כיצד , ואם בכלל , אפשר להגן על מאה אלף תיירים ישראלים במצרים , ואיך 
הוא הנוהג לאחר פיגועים חבלניים במדינה אחרת . מצרים גם אינה קפריסין , 
שם צומצמה באופן טבעי התיירות הישראלית . הפעם העניין הוא בעיקר פוליטי , 
ולישראל יש אינטרסים מעבר לתיירות . ואכן , גם בן אלישר וגם ששון אינם 
קוראים להפסיק את התיירות למצרים . שאלה מציקה נוספת היא מי ביצע את הפיגוע . 
כיוון החקירה כרגע נוטה לעבר פלשתינאים פונדמנטליסטים או קבוצה קיצונית 
אחרת שזהותה אינה ברורה עדיין . ששון גם מציין , ובצדק , שהפונדמנטליסטים 
המצריים לא פגעו עד היום בישראלים , ומטרתם היתה ונשארה מצרים . לא עלתה 
בדיון שאלה מרכזית לאיזה סוג שיתוף פעולה בתחום הביטחוני אנו מצפים ממצרים . 
השגרירים באולפן מופתעים שעשר שנים לאחר שבן אלישר הגיש את כתב אמנתו לסאדאת 
ורבים התנבאו ששלום זה לא יחזיק מעמד עדיין שורר שלום בינינו לבין מצרים . 
זהו שלום אסטרטגי , לא מספק , צריך לשפר אותו ויש גם להוריד את הטונים 
שיוצרים אווירה עוינת לעתים רצחנית . ועדיין , כדבריו של ששון הוא מוכן 
לקנות את שלום כזה , עם כל המדינות השכנות . 
