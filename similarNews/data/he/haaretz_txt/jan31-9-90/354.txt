" אנו עדים להחלשת נורמת החסד בחיי היום - יום שלנו ואני מודאג מכך " 
אמר אתמול נשיא המדינה , חיים הרצוג , בהופעתו במועדון התעשייתי והמסחרי 
בישראל . " לעיתים אני מתקשה להבין כיצד עם כזה עם מסורת כזאת מתנהג כלפי 
הזולת באכזריות כה רבה . אני שואל את עצמי לעיתים איפה הלב היהודי , איפה 
מידת הרחמים והחסד ? אני מרגיש בכך כאשר אני רואה מה קורה לחשוד , שהוא 
בחזקת חף מפשע עד שהוכח אחרת , כיצד שופכים את דמו ודם משפחתו , למרות 
שטרם הוכחה אשמתואת החלק הארי של נאומו הקדיש הנשיא לנושא החנינות , שלטון 
החוק והמצב החמור השורר בבתי הסוהר . הרצוג הטעים כי קיימת צרות עין כלפי 
נאשמים הזוכים להקלה בדין על ידי הנשיא . לדבריו , ההתייחסות לנושא זה 
בציבור היא לעיתים קרובות מגמתית ומודרכת על ידי " שיקולים לא ענייניים , 
אלא סובייקטיוויים וזרים לגמרי " . " ההתייחסות היא בדרך כלל בהתאם להשקפתו 
הפוליטית של האסיר או של הכותב או המשדר . אם נשוא הבקשה לחנינה מחזיק בהשקפתך 
הפוליטית , הרי שהנשיא אינו ממלא את תפקידו כראוי , אם אינו נענה לבקשה . 
אם נשוא הבקשה הוא בדעה פוליטית הפוכה , לדעתו של הכותב או המשדר , הרי 
שכל סימן של חסד מצד נשיא המדינה , הוא בחזקת כמעט בגידה ומבוסס על שיקולים 
זרים " , אמר . הנשיא סיפר כי אשתקד הקל בעונשם של 871 איש בלבד , ביניהם 
42 שהורשעו ברצח , 29 שרישיון הנהיגה שלהם נפסל . הוא הביע דאגה מן המתרחש 
במערכת המשפטית . " העדר הגיבוי המינהלי הדרוש למערכת המשפט גורם לעינוי 
דין במקרים רבים . מדאיגות אותי , למשל , תקופות ההמתנה הארוכות והבלתי 
נסבלות , לפני שתביעה או דיון כלשהו מגיעים להכרעה שיפוטית " , אמר הרצוג . 
הנשיא גם קבל על כך שהמערכת המשפטית לא מקפידה על קיום הוראות הסוב - יודיצה . 
הוא הדין לגבי הגנה על ביהמ"ש ושופטיו על ידי הפעלת העונשים הקבועים בחוק , 
בגין ביזוי ביהמ"ש . הרצוג גם התרעם על כך שהתקשורת אינה מרבה לעסוק בתנאים 
המחפירים של האסירים בבתי הכלא ולעומת זאת מגלה התעניינות בלתי פרופורציונלית 
בנושא החנינות . 
