רומא , ( ע"ץ ) . אקדחו של מפקד משטרת איטליה נגנב ממנו לפני חודש , 
ב3 בינואר , מתוך מכוניתו המשוריינת נמסר אתמול בעיתונות האיטלקית . על 
פי הדיווחים , נראה כי מפקד המשטרה , וינצנזו פאריזי , ניגש יחד עם מזכירו 
האישי ונהגו לאכול במסעדה במרכז רומא . הם הגיעו בשתי מכוניות משוריינות 
מצוידות באמצעי הגנה נוספים חדישים . בשובם מהארוחה גילה לפתע פאריזי כי 
אקדחו נעלם מן המכונית . יחד עם האקדח נעלמו שלושה כלי נשק נוספים השייכים 
לשוטרים אחרים . נראה כי שתי המכוניות , שלא נשאו עליהן כל סימן מזהה , 
נפרצו בעזרת מכשירים מתוחכמים . עדיין לא ברור אם הפריצה היתה יוזמתם של 
עבריינים מקומיים , פעולה של טרוריסטים איטלקיים או ניסיון לפגוע ביוקרתו 
של ראש המשטרה . יתכן כי נגד ראש המשטרה יינקטו צעדים משמעתיים , כיוון 
שתקנון המשטרה אוסר על החזקת נשק במכונית . 
