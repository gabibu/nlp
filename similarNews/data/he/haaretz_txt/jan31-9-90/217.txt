שר האוצר שמעון פרס החליט לזמן את פורום " שרינו " לדיון בשעת לילה מאוחרת 
לאחר כינוס מרכז הליכוד ביום רביעי בשבוע הבא . פרס מבקש לקבל החלטה של 
שרי מפלגת העבודה לפרישה מהממשלה , אם יפצץ כינוס המרכז או יובעו בו עמדות 
על - ידי שמיר שמזיקות וחוסמות לדעתו את המשך תהליך השלום . למחרת , ביום 
חמישי , עתידה להתכנס לשכת מפלגת העבודה לדון באותו נושא , ואם אכן תתקבל 
החלטת השרים לפרק את הממשלה , תדון הלשכה בהמלצה זו . לסופר " הארץ " 
נודע כי פרס עמד על כך שתכונס ישיבת לשכת מפלגת העבודה למחרת הדיון במרכז 
הליכוד , למרות היעדרותו מהארץ של מזכ"ל מפלגת העבודה , ח"ך מיכה חריש . 
פרס דרש שאת ישיבת לשכת המפלגה ינהל בהיעדרו של חריש , יו"ר ועדת החוקה 
המפלגתית , ח"ך דוד ליבאי , הידוע בתמיכתו בפירוק הממשלה , ונחשב לאחד 
האישים המקבלים את תכתיבי פרס . סגן שר האוצר ח"ך יוסי ביילין , כינס אתמול 
את שבעה חברי הכנסת היוניים , שהחליטו כבר לפני מספר חודשים לפעול לפירוק 
ממשלת האחדות . הח"כים החליטו להיפגש למחרת ישיבת מרכז הליכוד עם פרס ורבין 
לשיחות נפרדות , כדי לשכנעם להביא לאלתר לפירוק הממשלה . בפגישתם אתמול 
גיבשו חברי הקבוצה עליה נמנים יו"ר סיעת המערך בכנסת חיים רמון , עמיר פרץ , 
חגי מירום , אברום בורג , וניסים זוולי , כי גם אם פרס ורבין יתנגדו 
לפרישה בעקבות החלטה פושרת או בלתי ברורה במרכז הליכוד , ידאגו הם לכינוס 
מהיר של מרכז מפלגת העבודה , כדי להביא להחלטה שהקשר בין הליכוד למפלגת 
העבודה הגיע לרגע האמת , ואין יותר כל בסיס לשיתוף פעולה . בישיבה אמר 
עמיר פרץ , כי ניתן יהיה לקיים דיון שכזה במסגרת ניתוח ומסקנות של מאזן 
פעילות בת שנה של מפלגת העבודה בממשלת האחדות . אצל מקורבי פרס גבר אתמול 
החשש כי שר הביטחון יפעיל גם הפעם את מלוא השפעתו למניעת פירוק הממשלה , 
אפילו בעקבות החלטות קשוחות של מרכז הליכוד . אצל מקורבי פרס קיימת הרגשה 
כי רבין עושה כיום ככל יכולתו למנוע אפשרות שפרס יכהן כראש ממשלה , בתואנות 
שונות , ותוך מתן הצהרות כי ממשלת האחדות עדיין לא מיצתה את עצמה . " אם 
החלטות קשוחות של מרכז הליכוד , לא יהוו לרבין קו אדום , אני לא יודע 
מה יקרה במפלגת העבודה " , אמר אמש גורם בכיר המקורב לשר פרס . בינתיים נודע 
כי שני השרים המקורבים לשר הביטחון שר הבריאות יעקב צור , והשר מוטה גור , 
מפעילים לחץ על רבין בימים האחרונים כדי שיסכים להביא לפירוק הממשלה . 
השניים העלו בפניו גם את האפשרות שיצהיר על התמודדותו מול פרס להרכבת הממשלה 
הצרה , לאחר שיתן את ידו לפירוקה , אך רבין סירב להתייחס לאפשרות שכזו . 
כזכור , טענו גורמים בכירים במפלגות הדתיות במהלך השבוע שעבר , כי יהיה 
להם נוח ביותר מבחינת ציבור בוחריהם , לשתף פעולה עם מפלגת העבודה ולהקים 
עימה ממשלה צרה , אם בראשות הממשלה יוצב רבין . 
