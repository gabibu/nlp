עשרות ערבים תושבי רצועת עזה שהוכרזו כמבוקשים על - ידי שלטונות הביטחון 
ברחו בשנתיים שחלפו מאז תחילת האינתיפאדה למצרים . נתיב הבריחה העיקרי הוא 
נתיב ההברחה של הבדווים לאורך הגבול היבשתי הארוך עם מצרים בסיני , אך גם 
דרך הים . הבורחים דרך הים עשו זאת בצלילה ובשחייה במים הרדודים , באזורים 
שבהם ספינות המשמר של חיל הים אינן יכולות להבחין בשוחים . המבוקשים הבולטים 
שברחו למצרים בדרכים אלה הם חוליית אנשי החמאס , שחטפה ורצחה לפני למעלה 
משנה את החייל אבי סספורטס , וככל הנראה גם את אילן סעדון . ימים מספר לאחר 
בריחת רוצחי החיילים למצרים , פנו גורמי ביטחון בישראל לשלטונות המצריים 
בבקשה ללכוד אותם ולהסגירם לישראל . בישראל לא ידוע אם המצרים ניסו לעצור 
אותם . בכל מקרה המחבלים הצליחו כעבור זמן קצר לברוח ללוב . בעקבות מקרי 
הבריחה למצרים דרך היבשה והים , הקציב צה"ל תקציב מיוחד ליחידת הבינוי של 
פיקוד הדרום במטרה לשפר את גדר המערכת במקומות רגישים . במסגרת פעולות 
אלה האריך צה"ל את גדר - הגבול לתוך הים , במטרה למנוע את הברחת הגבול . 
הפעילות השוטפת של חיל - הים ושמירת החוף של צה"ל נועדה גם למנוע הברחות 
אמצעי לחימה וסמים ממצרים לישראל , על ידי דייגי הרצועה . 
