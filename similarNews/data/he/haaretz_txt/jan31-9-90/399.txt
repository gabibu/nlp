מנכ"ל רשות הנמלים והרכבות , שאול רזיאל , אמר אתמול כי האחריות לתקינות 
מכלי הברום המגיעים לנמלי הארץ לצורך ייבוא או ייצוא היא של חברת הברום . 
הדברים נאמרו בתגובה לפנייתו שלשום של מנכ"ל המשרד לאיכות הסביבה אל מנכ"ל 
רשות הנמלים , בעקבות ידיעה על דליפה בנמל חיפה . רזיאל ציין כי באירוע 
שבו מדובר לא הוטענו מכולות הברום בנמל חיפה אלא הגיעו אליו על גבי אונייה 
שהוטענה קודם לכן באשדוד . לדבריו , רשות הנמלים משמשת רק כנותן שירות לטעינה 
ופריקה של המכולות ואין לה כל שליטה על מצבם המיכני של מכלי הברום . בעקבות 
כמה מקרים שאירעו באחרונה , של דליפת ברום בנמלי הארץ , התרתה לדבריו רשות 
הנמלים בחברת הברום והודיעה לה שאם לא יחול שיפור ברמת הפיקוח על תקינות 
המכלים המגיעים לנמלים , תיאלץ הרשות לפעול בחומרה . מנכ"ל רשות הנמלים 
הוסיף כי הרשות מצפה מהמשרד לאיכות הסביבה לפעול להגברת הפיקוח על תקינות 
מכולות היוצאות משערי מפעל הברום . הסכנה , התריע רזיאל , אינה מצטמצמת 
רק בתחומי נמלי הארץ אלא מצויה גם לכל אורך הדרך משערי מפעל הברום ועד לנמלים . 
לדבריו פועלת הרשות בנושא הטיפול בחומרים מסוכנים בצורה מחמירה יותר מהמקובל 
בכל נמלי אירופה , והיא ערוכה לטפול בתקלות מסוג זה . מ"ם מנכ"ל חברת הברום , 
הד"ר מאיר אנגלרט , הגיב אתמול באומרו כי על פי בדיקות שנעשו שלשום בנמל 
חיפה על ידי מומחי מפעלי הברום שהוזעקו למקום , נמצא כי לא היתה דליפת ברום . 
ד"ר אנגלרט מסר כי להערכת מומחי המפעל הריח שהיה באוויר בנמל חיפה נבע ממקור 
אחר ולא ממכולות הברום . בתום הבדיקה הורשתה האונייה שעליה היתה מוטענת 
מכולת הברום להפליג לדרכה . 
