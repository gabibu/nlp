הסכסוך הקשה ארוך השנים בין האחים סמי ומשה יוחננוף , שהקימו אימפריית עסקים 
בתחום הכימיקלים , הגיע לסיומו . זאת בעקבות הסדר שהושג בין האחים , שבעקבותיו 
נפרדות דרכיהם של שני האחים לחלוטין באופן שלא יהיה עוד מקום לחילוקי דעות 
ביניהם . על פי ההסכם , שהושג בין האחים בהשפעתם של עורכי הדין דן אבי יצחק 
המייצג את סמי יוחננוף וד"ר אמנון גולדנברג המייצג את משה יוחננוף , נפתרו 
חילוקי הדעות הקשים שבין שני האחים ובוטלו פסקי הבוררות שנתן הבורר ביניהם 
ד"ר יעקב נאמן שהיה מנכ"ל משרד האוצר . במקביל החליטו האחים להעביר את הבורר 
מתפקידו ולבטל את יפויי הכח שנתנו לו בעבר . ההסכם הושג בשני שלבים . הראשון 
בעקבות דיון שהיה בפאריס באמצע חודש דצמבר והשני בציריך במסגתו נתנו השניים 
יפויי כח חדשים , בלתי חוזרים , לעורכי הדין שלהם אבי יצחק וד"ר גולדנברג , 
להגיע להסכם בכל מקרה של חילוקי דעות נוספים . שני עורכי הדין לא ישמשו 
כבוררים על מנת שלא ניתן יהיה לערר בבית המשפט על החלטות שיקבלו , מחשש 
שהסכסוך הממושך בין השניים הנמשך כבר יותר מתריסר שנים יתחדש . ההסכמים , 
שהושגו בין השניים , מאפשרים למנוע בעתיד סכסוכים בין שני האחים . מהותו 
של ההסכם , בעקבותיו חוסל הסכסוך , לא נמסר ומהצדדים לא ניתן היה לקבל 
מידע על הדרך בו סוכם הסכסוך . האחים סמי ומשה עדיין לא מסרו לבית המשפט 
המחוזי בירושלים הודעה על גמר הסכסוך . הנושא נמצא בדיון משפטי בעקבות פניתו 
של האח הבכור סמי לבטל את פסקי הבורר ד"ר יעקב נאמן ולהעבירו מתפקידו . 
