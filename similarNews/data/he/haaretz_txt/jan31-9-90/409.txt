נשיא מצרים , חוסני מובארק וראש אש"ף , יאסר ערפאת , פנו בשבוע שעבר לברית - 
המועצות בנושא העלייה והדגישו , כי מחאתם מופנית אך ורק לעניין הפניית העולים 
לשטחים , ולא לעצם העלייה לישראל כך נמסר ב"הארץ " ( 1 . 03 ) . אולם 
מידיעה שפורסמה בעיתון אתמול מסתבר , כי הוועד הפועל של אש"ף קיבל החלטה 
שאינה עולה בקנה אחד עם הבטחת מנהיגו . הנהגת אש"ף אינה תובעת אמנם מברית - 
המועצות שתפסיק לאלתר כל הגירה של יהודים סובייטיים לישראל . זוהי דרישתה 
של " חזית ההצלה הלאומית " ( המאגדת בתוכה את החזית העממית המפקדה הכללית 
של אחמד גיבריל , את פלג הפתח הפורש בראשות אבו מוסא , את ארגון א - צעיקה 
והמפלגה הקומוניסטית הפלשתינית המהפכנית ) מברית - המועצות שתפסיק לאלתר 
כל הגירה של יהודים סובייטיים לישראל . אבל גם התביעות המוגבלות יותר של 
אש"ף מעוררות מחאה ; הן חורגות בהרבה מן הדרישה המתייחסת להשתקעות עולים 
בגדה המערבית וברצועת עזה . נציגי אש"ף שעמדו להיפגש עם השליח הסובייטי , 
גנאדי טראסוב , התכוונו לפנות אליו בדרישות והצעות . אש"ף אינו רוצה שבריה"ם 
תאשר טיסות ישירות מבריה"ם לנמל - התעופה בן - גוריון . הוא מציע לסובייטים 
להקים מחנות - מעבר בווינה , ברומא ובמקומות אחרים כדי שהיהודים המגיעים 
לשם מבריה"ם יוכלו לבחור באופן חופשי לאן להגר כלומר , אם רק אפשר , לא 
לישראל . סוליימן נאגאב , שדיבר במסיבת עיתונאים בשמו של הוועד הפועל של 
אש"ף , הפציר בארצות - הברית שתגדיל את מכסת המהגרים , שזה עתה נקבעה לארבעים 
אלף נפש לשנה , כדי לצמצם את זרם העולים הפונים לישראל . ואם לא די בכל 
אלה , מציעים בתוניס לשליחו של שר החוץ הסובייטי , שבריה"ם תקל על יהודים 
שכבר עלו לישראל , לחזור לרוסיה . התביעות וההצעות האלה הן בבחינת מאמץ 
לפגוע בזכותם של יהודי בריה"ם להגשים את רצונם ובזכותה של מדינת ישראל להחזיק 
את שעריה פתוחים לכל יהודי הרוצה לעלות אליה . יש לזכור כי מחנה המעבר ליד 
וינה הוקם בשעתו לא על - ידי הסובייטים , אלא על - ידי ממשלת אוסטריה , 
בזכותו של הקנצלר האוסטרי דאז , ברונו קרייסקי . אם לא יתרחש אסון בבריה"ם , 
אין להניח שארה"ב תשנה את המדיניות שיצרה את מכסת ארבעים האלף . הסובייטים 
אינם להוטים לקבל בחזרה יהודים שהשתמשו בהיתר היציאה שניתן להם . הצעת נגאב , 
כי ארצות ערב יקלו על יהודים שנטשו אותן לשוב אליהן , נראית מגוחכת . 
נקווה שטראסוב ייתן לבני שיחו בתוניס את התשובות המתאימות . נקווה גם שהקרמלין 
יאשרר בהקדם את ההסכם בין אירופלוט לאל על . אם הנהגת אש"ף מעוניינת בהידברות 
עם ישראל , עליה לחדול מלטפח רעיונות שיהודי ישראל לא יוכלו לקבל . 
