נראה כי קשיי הפרסטרויקה דוחפים את גורבצוב אל גדות הרוביקון שלו . אם תתממשנה 
הידיעות שפורסמו ברדיו מוסקווה , לפיהן תועלה בישיבת הוועד המרכזי של המפלגה 
הקומוניסטית השבוע הצעה שהמפלגה תוותר על מעמדה הבלעדי , יחול בכך השינוי 
החשוב ביותר בבריה"ם מאז החליף סטאלין את יעד המהפכה העולמית במטרה לבנות 
" סוציאליזם במדינה אחת " . במוסקווה נפוצו גם שוב הערכות שלאחר שיעביר מנופי - 
כוח מהמפלגה למערכת הממלכתית , יעמיד גורבצוב אחד מאנשי אמונו בתפקיד מזכ"ל 
המפלגה , והוא עצמו יתרכז בתפקידי הנשיא , שיהפוך למכשיר הכוח העיקרי בבריה"ם . 
אך גם אם יסתפק גורבצוב בהצעות פחות מרחיקות - לכת מריבוי מפלגות , שגם 
עליהן דווח אתמול ברדיו מוסקווה , מסתמנת נטייה לצמצם את תלותו במפלגה , 
שמעמדה בציבור נחלש והולך . נמסר כי תועלה הצעה לכינון נשיאות עם שני סגנים 
( שאחד מהם ייצג את השמרנים והשני את דורשי זירוז הפרסטרויקה ) , ובכך 
יתמסד כוח ההכרעה האישי של גורבצוב . חשובה במיוחד , בהקשר זה , ההצעה 
להפוך את המפלגה הקומוניסטית הסובייטית ( הריכוזית ) לברית מפלגות קומוניסטיות 
של מדינות בריה"ם . התפתחות כזו תחליש את כוח מנגנון המפלגה ומוסדותיה במוסקווה 
ותאפשר להנהיג שיטה רב - מפלגתית אולי בשם " רב - ארגונית " במישור המדיני . 
עד עתה התנגד גורבצוב לריבוי מפלגות בבריה"ם , אף שתמך בתמורה כזאת במדינות 
מזרח - אירופה . נוכח הקיטוב המעמיק בחברה ובצמרת הסובייטית הציב גורבצוב 
שני יעדים שיש להשיגם עד הוועידה ה82 של המפלגה , שנועדה להתכנס באוקטובר 
השנה : התחדשות מלאה של המפלגה , ומימוש העיקרון " כל הכוח לסובייטים " , 
כלומר למוסדות השלטון שמעל למפלגה . אלא שכמו בימיו של לנין , שני היעדים 
סותרים זה את זה ; או שהכוח האמיתי יישאר בידי המפלגה , או שהוא יועבר 
למוסדות הממלכתיים שמעל למפלגה והתנאי לכך הוא שמוסדות אלה ייבחרו על בסיס 
רב - מפלגתי . כשהסדיר אשתקד גורבצוב את מינויו כנשיא המדינה עם סמכויות 
מורחבות , החל תהליך העברת מוקד ההכרעה מהמפלגה . אך מינויו של גורבצוב 
נעשה מטעם הפוליטבירו והוועד המרכזי . גורבצוב זקוק , בסופו של דבר , 
לכך שמקור סמכותו יהיה מחוץ למוסדות המפלגה . הוא חייב לראות נגד עיניו 
את מה שקרה במדינות מזרח - אירופה , שם ההתנגדות העממית הוציאה , למעשה , 
את השלטון מידי המפלגה . ייתכן שכדי להבטיח את שלטונו עליו לנטוש עמדות 
פוליטיות שבאמצע , לקצץ סמכויות של מוסדות המפלגה ולהעביר את בסיס סמכותו 
למוסדות ממלכתיים . וזהו כנראה התהליך שאותו מבצע עכשיו גורבצוב . 
