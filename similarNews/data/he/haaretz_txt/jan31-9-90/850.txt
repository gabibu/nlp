עבודת ועדות המשמעת שליד משרד הבריאות , המטפלות בקובלנות על רשלנות רפואית , 
תיבחן מחדש . על כך סוכם בפגישה בין יו"ר ועדת החוקה חוק ומשפט של הכנסת , 
אוריאל לין , שר הבריאות יעקב צור , מנכ"ל המשרד , ד"ר משה משיח והמשנה 
ליועץ המשפטי לממשלה יהודית קרף . ד"ר משיח אמר ל"הארץ " כי הוסכם שיינתן 
למשפחות המתלוננות להופיע בפני ועדות המשמעת , וכן ישונה החוק המתייחס למעמדו 
וסמכותו של שר הבריאות , לאחר שמסקנות ועדת המשמעת יונחו על שולחנו . במקביל , 
תיבדק הכנסת שינויים בעבודת הוועדות הבודקות את התלונות טרם העברתן לוועדות 
המשמעת . הכנסת השינויים תיבדק על ידי משרד הבריאות בשיתוף עם פרקליטות המדינה . 
כזכור קבע ח"ך לין , לנוכח תלונות שהגיעו ממשפחות של נפגעים , כי " הוועדות 
המורכבות ממומחים נוטות להגן על הרופאים , ולא על הציבור . כך למתלונן 
לא ניתנת אפשרות להופיע בפניהן , תוכן דיוניהן חסוי ומסקנתן היא רק בבחינת 
המלצה לשר הבריאות . שרי הבריאות משום מה אינם מגיעים למלוא שיעור האחריות 
המוטלת עליהם ונוטים להטיל עונשים קלים על רופאים המבצעים מעשים חמורים כנגד 
הציבור " . ולכן לדברי ח"ך לין , " יש מקום לעשות שינוי יסודי בכל הקשור 
במבנה , בהרכב האישי , במעמד ובדרך הפעולה של ועדת משמעת . יש להקנות 
לוועדה מעמד של ועדה שיפוטית או בית - דין משמעתי ולהקנות לו כלי ענישה משמעתיים 
שיהוו החלטה ולא המלצה . כמו כן צריך לקבוע כי למתלונן תהיה זכות ההופעה 
בפני הוועדה וגם לערער על מסקנותיה " . 
