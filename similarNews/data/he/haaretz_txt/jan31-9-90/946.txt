תושבים בגדה מתלוננים שהמינהל האזרחי מונע מהם לקבל אישורי יציאה לחו"ל , 
ומסרב לחדש את רשיונות הנהיגה והרכב שלהם בגלל חובות של קרובי משפחתם לאגפי 
המיסים במינהל . תלונות מסוג זה נשמעו בעבר , אך עד לאחרונה נמסרו הסירובים 
רק בעל פה . לאחרונה נכתב הדבר במפורש על גבי טופסי בקשות שמילאו תושבים 
באזור בית - לחם . עיסא קומציה , למשל , תושב העיירה בית - סאחור ביקש 
לפני ארבעה שבועות במינהל האזרחי בבית - לחם להוציא אישור יציאה לחו"ל . 
כנהוג בבקשות לרשיונות יצוא או יבוא , בבקשות להיבחן במבחני נהיגה , או 
להוציא רשיונות נהיגה ורשיונות רכב , ובבקשות לקבל רשיון עסק חייב המבקש 
להחתים בכל אגפי המינהל האזרחי את מה שקרוי " טופס אי - חובות " , המאשר 
שאין למגיש הבקשה עבר פלילי או ביטחוני , וכי שילם את כל מיסיו . את הטופס 
חייב המבקש להחתים במשטרה , במס הכנסה , באגף בלו מוסף , אצל קמ"ט פנים 
ואצל המוחתאר . באגף מס בלו מוסף ( מקביל למע"ם בישראל ) , נאמר לקומציה 
כי אחיו רשום כחייב מס , ולכן לא יוכל לקבל את חותמת האגף . על הבקשה שהגיש 
נכתב בכתב יד בעברית " האח חייב 9 קביעות " ( של מס י . ב ) . קומציה 
פנה לעו"ד שלמה לקר , שפנה עם טופס הסירוב אל אגף מב"ם במינהל בית - לחם . 
לקר טוען כי פקיד המס אמר לו שמנהל האגף ומושל בית - לחם הורו שלא לתת אישורים 
לקרובי משפחה של חייבי מס . לקר פנה למנהל האגף , יוסי אנגל , שאישר , 
לדבריו , את דבר קיומה של הנחייה כזו . אנגל הסכים בסופו של דבר לחתום 
על טופס אי - החובות של קומציה , לפנים משורת הדין , כהגדרתו . ב . ן . 
תושב אחר מהעיירה סיפר על מקרה נוסף : " הגשתי במינהל בקשה לחידוש רשיון 
הנהיגה שלי . חיפשו במחשב ומצאו שאחי חייב להם כסף , ולא הסכימו להחתים 
לי את הבקשה . הסברתי להם שאחי נשוי עם משפחה , ואין לי קשר אליו . שאלתי 
את הפקיד : " אם אחיך יהרוג מישהו , אז יכניסו אותך לבית - סוהר ? " 
גם בן אחי ביקש לאחרונה להוציא אישור יציאה לחו"ל . לא נתנו לו כי אביו 
חייב כסף למס הכנסה . זה לא מקרה אחד או שניים , זה הסטנדרט כיום " . עו"ד 
שלמה לקר : " למיטב ידיעתי זהו נוהג רווח ומקובל , אלא שעד כה נתקבל הסירוב 
בעל פה , ועכשיו התחילו לציין במפורש על גבי הטופס כי סיבת הסירוב היא חוב 
של קרוב משפחה . פניתי בכתב ובעל פה למינהל במקרים ספציפיים , ובד"ך ניתנו 
האישורים בעקבות הפנייה שלי . ברור שמדובר בצעד בלתי חוקי . אני מוכן להצהיר 
בשבועה שנאמר לי במינהל בית - לחם שקיימת הוראת מושל בנושא . דובר המינהל 
האזרחי בבית - אל מכחיש קיומו של נוהל , לפיו לא ניתנים אישורי יציאה או 
רשיונות לקרובי משפחה של חייבי מס . יחד עם זאת , לאחר שבדק את מקרה עיסא 
קומציה אמר ל"הארץ " : " במקרה הזה היתה חריגה מסמכות , בניגוד לנהלים 
הקיימים " . 
