כשנה לאחר מותו באימונים של הצוער , שמואל גורן , הוגש בסוף השבוע לביה"ד 
הצבאי של פיקוד הדרום כתב אישום נגד קצין צה"ל המשמש כמפקד כיתה בביה"ס לקצינים , 
בה"ד 1 . הקצין , סג"ם אבי אלפרסי , ועמו חייל נוסף , סמל יריב נוי , 
מואשמים בגרימת מותו בהתרשלות של הצוער , בתוך שטח אימונים בבסיס צה"ל 
בדרום הארץ , מתוך חוסר זהירות ותוך התרשלות . מכתב האישום מסתבר כי בתרגיל 
אומנו הצוערים להיכנס לתוך חדר ולטהרו . ביום המקרה נכנס הצוער גורן בטעות 
לצד השמאלי בחדר וזאת במקום להיכנס לצדו הימני . החייל הנאשם , יריב נוי , 
שהשתתף אף הוא בתרגיל נכנס לחדר בצדו השמאלי , כפי שתוכנן , ירה ופגע 
למוות בצוער גורן שעמד לפניו . בעקבות מותו של הצוער נפתחה חקירת המשטרה 
הצבאית החוקרת . מהחקירה עולה חשד כי מפקד הכתה , סג"ם אבי אלפרסי , התרשל 
בכך שלא קיים " תרגיל יבש " לפני האימון ולא הבטיח את קיום הוראות בטיחות 
ואת כניסתו של הצוער גורן למקומו הנכון בחדר . התובע הצבאי מאשים גם את 
החייל יריב נוי בכך שלא בדק כי גורן נמצא מחוץ לתחום אליו ירה . מפקד ביה"ס 
לקצינים , קצין בדרגת אלוף משנה , ישמש כעד תביעה נגד הנאשמים . במשפט 
יופיעו 71 עדי תביעה בהם קצינים רבים מבה"ד 1 וחוקרי מצ"ח . משפטם של שני 
הנאשמים ייפתח בימים הקרובים . המשטרה הצבאית החוקרת עדיין לא סיימה את חקירת 
מותו של הצוער , צור גולן , שנהרג אף הוא בתאונת אימונים בביה"ס לקצינים . 
החקירה נמצאת בשלבי סיום ולא מן הנמנע , כי גם בתום חקירה זו ימליצו החוקרים 
להעמיד לדין מפקדים מביה"ס לקצינים ביניהם קצין בדרגת סגן אלוף . 
