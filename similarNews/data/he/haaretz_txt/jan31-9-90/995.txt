החלטת הוועד המרכזי של המפלגה הקומוניסטית לוותר על מונופולין לשלטון בבריה"ם 
פתחה את הדרך לקץ המשטר הקומוניסטי במדינה . מהפכת גורבצוב עברה כעת את 
הנקודה שמעבר לה אין עוד חזרה לאחור . עתה לא מדובר עוד בפרסטרויקה ובגלאסנוסט , 
דהיינו רפורמות ויותר חופש - דיבור , אלא במעבר ממשטר חד - מפלגתי טוטליטארי 
לדמוקרטיה פוליטית וכלכלית או לאנארכיה . זהו ניצחון אישי גדול לגורבצוב , 
האסטרטג והטקטיקן הפוליטי , וגם למסורת הטוטליטארית , שהניעה את כל השמרנים 
להצביע עם תומכי השינויים , אף שידעו שהם חותמים בכך על סוף קרוב של פריבילגיות 
הצמרת הממשלתית . נמסר שגורבצוב הכריז שרק מפלגות שיקבלו על עצמן את עקרונות 
הסוציאליזם יוכלו להתחרות בזירה הפוליטית . אך ספק אם תנאי זה יעמוד מול 
תאוצת הרגשות האנטי - קומוניסטיים ברחבי בריה"ם . המהפך שאושר אתמול התרחש 
בשלושה מישורים : בתוך המפלגה ייערך ארגון - מחדש ויתנהל בוודאי גם טיהור 
הגורמים השמרניים , מהפוליטבירו ועד הוועדים המקומיים ; ביחסי המדינה והמפלגה 
יתחלפו היוצרות המפלגה תחדל לעמוד מעל רשויות המדינה ותצטרך להתחרות , 
ולהתחלק , עם מפלגות אחרות בהשפעה על השלטון ; ובמישור הממלכתי יתרכז הכוח 
בידי הנשיא האקזקוטיבי , שישאב את סמכויותיו באמצעות הפרלמנט מכל הבוחרים , 
ולא מצמרת המפלגה . אך באופוריה שהשתררה אין לשכוח שההצבעה בוועד המרכזי 
הסירה אמנם את המחסומים בפני שינויים , אך אינה מבטיחה את ביצועם והצלחתם . 
גורבצוב יצטרך עתה להתמודד הן עם השמרנות העמוקה במנגנון המפלגתי והממלכתי 
ובציבור הסובייטי והן עם המצב הכלכלי הנואש של בריה"ם . עימות זה עשוי להיות 
קשה יותר מההתמודדות בוועד המרכזי של המפלגה . הוועידה לא אישרה את הכרזת 
העצמאות של המפלגה הקומוניסטית של לאטוויה , ודחתה בכך למעשה את המעבר למבנה 
פדראלי של המפלגה הקומוניסטית הסובייטית . זאת נקודה בה ויתרו כנראה הרפורמיסטים 
לשמרנים , והשאירו בכך במקומן גם את פצצות הזמן המטקטקות ברפובליקות השונות 
של בריה"ם . 
