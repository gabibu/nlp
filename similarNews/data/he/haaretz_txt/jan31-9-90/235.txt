" עובד המינהל האזרחי בעזה נבחר לעמוד בראש רשימת הגוש האיסלמי , המזוהה 
עם ארגון חמאס שהוצא מחוץ לחוק , בבחירות לאגודת המהנדסים ברצועת עזה . 
המהנדס גמאל חודרי , ראש רשימת הגוש האיסלמי המזוהה עם תנועת החמאס , אשר 
רשימתו זכתה בשבוע שעבר בניצחון בבחירות לאגודת המהנדסים ברצועה , הוא עובד 
המינהל האזרחי ברצועה . חודרי עובד בחברת " טלקו " , שהיא רשת הטלפונים 
של המינהל האזרחי ברצועה , ומקבל את משכורתו ממדינת ישראל . לבחירות באגודת 
המהנדסים ניגשו ארבע רשימות רשימה של אש"ף בראשותו של חאתם אבו שהאבן ושלוש 
רשימות נוספות , בהן הוכנסו מועמדים של תנועת החמאס , בעוד רשימה אחת בלבד , 
בראשותו של חודרי , היא רשימה המזוהה עם תנועת החמאס . עם היוודע תוצאות 
הבחירות , לא הסתיר גמאל חודרי את שמחתו ( החמאס זכתה בנצחון על הרשימה 
של אש"ף 5 מושבים למזוהים עם חמאס , 1 למזוהים עם אש"ף ו3 מושבים לרשימות 
עצמאיות ) . מקורות פלשתיניים אמרו אמש ל"הארץ " , כי המינהל האזרחי נתן 
לחודרי אישור להשתתף בבחירות , למרות שידע שהוא עובד המינהל האזרחי . בכך 
ניתנת למינהל האזרחי הישראלי לגיטימציה , לעבוד בשיתוף פעולה עם אנשים המזוהים 
עם חמאס . במינהל האזרחי הופתעו כאשר נודע להם שהרשימה המזוהה עם חמאס , 
זכתה בבחירות ולא האמינו כי גמאל חודרי שהוא עובד שלהם , יזכה בחמישה מושבים 
באגודה . ראש המינהל האזרחי תת - אלוף אריה רמות , אישר להארץ " כי אכן 
המהנדס גאמל חודרי הוא עובד של המינהל האזרחי . לדבריו , חודרי לא היה צריך 
כל אישור כדי להשתתף ברשימה פוליטית , והוא עשה זאת על דעת עצמו . בתשובה 
לשאלה כיצד מתקשר הדבר עם העובדה שחודרי רץ בראשות רשימה המזוהה עם החמאס , 
אמר תת אלוף רמות : " אכן מדובר ברשימה איסלמית , אך היא שייכת למוגמע 
האיסלמי " . סופר ה"ארץ " מעיר , כי המוגמע האיסלמי , הוא ארגון הגג של 
הארגונים האיסלמיים ברצועת עזה , ומאז תחילת ההתקוממות , החמאס ואנשי המוגמע 
האיסלמי , הם למעשה אותו ארגון . בשבוע הבא יתקיימו הבחירות לאגודת עורכי 
הדין . המועמד העיקרי הוא עורך הדין פאיז אבו - רחמה , המזוהה עם אש"ף . 
נודע , כי בכוונת חברי האגודה לכנס ישיבה לפני הבחירות ולהצביע עבור אבו - 
רחמה כיו"ר לכהונה שלישית . יצוין כי פאיז אבו רחמה מכהן כבר שתי קדנציות 
רצופות כיו"ר לשכת עורכי הדין ועל פי החוקה בעזה , הוא לא יכול להיבחר שוב . 
לפיכך הוחלט לכנס ישיבה מיוחדת ולבחור בו בהצבעה . הבחירות לאגודת עורכי 
הדין מעוררות גם הן עניין רב במערכת הביטחון והמינהל האזרחי , נוכח חשיבותם 
של המועמדים . ההתמודדות מתמקדת בין עורכי דין המזוהים כראשי אש"ף ברצועה 
ועורכי הדין המזוהים עם החמאס . 
