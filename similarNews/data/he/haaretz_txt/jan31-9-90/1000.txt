" בושה לצה"ל ! " , כך הגדירו מפקדים בכירים בסיום תחקיר ממצה את המקרה 
שבו לא נקפו שני חיילים מהשריון אצבע כאשר קבוצת צעירים פלשתינאים שרפה לנגד 
עיניהם שני גיפים שהחיילים היו אמורים לשמור עליהם . החיילים התווכחו ביניהם 
האם לירות בתוקפים והחליטו שלא לפעול , ולמעשה ברחו מהמקום . בצה"ל שואלים 
עתה האם מדובר במקרה חריג , או שזהו סימן לתופעה הצומחת על רקע האינתיפאדה . 
המקרה הסעיר כל כך חלק מהקצונה הבכירה שהוחלט לנהל שיחות על הנושא ביחידות 
שונות המוצבות בשטחים כדי להפיק מכך לקחים . פרשת הגיפים אירעה בשבת בכפר 
אענאן שבגדה ממזרח להר אדר . זהו כפר בינוני הפרוש משני צידי כביש צר לאורך 
של כק"ם וחצי . כוח של צה"ל , אנשי מילואים מהשריון , בפיקוד מפקד פלוגה 
נכנס לכפר במסגרת סיור . צעירים מהכפר ידו אבנים על הכוח , והחיילים פתחו 
אחריהם במרדף . במקום שהחל המרדף השאיר הכוח שלשה גיפים , ושם עליהם שני 
שומרים . לא חלפו אלא דקות ספורות וחלק מהצעירים הפלשתינאים הגיחו מאחור 
והתקרבו לגיפים כשהם זורקים אבנים לעבר שני החיילים . תחילה היו שם 01 צעירים 
ומספרם גדל ככל שהתקרבו . איש מהם לא היה חמוש . שני החיילים החליטו להיכנס 
לאחד הגיפים שהיה מוגן נגד אבנים , ונסעו למרחק לא גדול קדימה . את שני 
הגיפים האחרים השאירו מאחור . הפלשתינאים קירבו את שני הגיפים הללו זה לזה 
והציתום לעיני שני החיילים . בתחקיר ספרו השניים כי התווכחו ביניהם כיצד 
לנהוג . אחד מהם שכנע את חברו שלא כדאי לירות . שני החיילים היו חמושים 
ברובים אוטומטיים עם תחמושת לרוב . כשאחזה האש בגיפים לא ניסו השניים לכבותה . 
היה להם מכשיר קשר בגיף והם התקשרו למפקדת הגדוד ושאלו האם מותר להם לירות . 
התשובה היתה חיובית , אך היה כבר מאוחר . אחד מהם , שהיה מלכתחילה בעד 
פתיחה באש , ירה , לדבריו , מספר כדורים אך לא פגע . למחרת פורסם כי לגיפים 
נגרם נזק קל בלבד , אך הנזק היה כבד ביותר . מדובר בשני חיילים קרביים , 
אחד נהג טנק במקצועו והשני חובש . שני מושבניקים בעלי כושר גופני . גם 
יחידתם מוכרת כיחידה טובה ומנוסה והם עשו כבר מספר פעמים שירות מילואים באינתיפאדה . 
" איני זוכר מקרה כזה . אני מתבייש ! " , אמר לי קצין בכיר . " מדובר 
בשני חיילים אינטליגנטים . לא היה להם הסבר להתנהגותם . היו להם כל התנאים 
להגן על עצמם ועל הגיפים והם ביכרו לברוח . אפילו מדובר במקרה ולא בתופעה , 
ברור שזה מקרה מדאיג מאד . הם היו נוהגים אחרת אילו מישהו היה פורץ לביתם 
ומנסה להצית אותו " . שני החיילים הועמדו לדין משמעתי ונדונו כל אחד לקנס 
כספי ול12 ימי מאסר על - תנאי . נמצא סעיף כלשהו להאשמה , אך איש לא דן 
בשאלה האם נקבעה כאן נורמה שלילית . גם מפקד הפלוגה יועמד לדין משמעתי משום 
שלא הקפיד על הוראה מבצעית להקפיד על קיום קשר עם הכוח שהשאיר מאחור לשמור 
על הגיפים . 
