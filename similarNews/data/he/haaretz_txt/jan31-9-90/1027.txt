ועד עובדי אלת"א מנע אתמול ממנכ"ל החברה ד"ר נינו לוי , להופיע לפני ציבור 
העובדים . שלשום השביתו העובדים כליל את העבודה בחברה , במחאה על עצירת 
קידומים . במקביל ממשיכים לשבש זה יומיים נציגי ועד עובדים קורס הכשרה , 
אשר מקיימת ההנהלה במרכז ההדרכה בנמל התעופה בן גוריון בלוד , במחאה על 
תנאי העסקתם בחוזים אישיים של חניכי ההשתלמות . מנכ"ל אלת"א ביקש להופיע 
אתמול לפני ציבור העובדים כדי להציג בפניהם את עמדת ההנהלה . העובדים מחו 
על שאלת"א מעבירה כספים לחברה האם , התעשיה האווירית , ואינה מקדמת בקצב 
משביע רצון לדעתם את העובדים , למרות התוצאות העסקיות החיוביות . באשר לשיבושים 
האחרים , מדובר בקורס הכשרה של 51 עובדים לתכניתנים , אשר מקיימת הנהלת 
התעשיה האווירית במרכז ההדרכה של החברה בנתב"ג . חברי הקבוצה התקבלו לעבודה 
על בסיס חוזים אישיים , אולם נדרשו לחתום על ויתור על הכללתם של סעיפים 
מהסכם העבודה הקיבוצי . עד היום כללה החתימה על חוזים אישיים גם את ההסכם 
הקיבוצי למעט סעיפים הקשורים למתן קביעות ופיטורים . קבוצת העובדים נדרשה 
עוד להתחייב לתקופת עבודה של חמש שנים לפחות . משנודעו פרטי ההסכם החדש 
לנציגי העובדים הוחלט לשבש את תוכנית הלימודים . נציגי עובדים ומשמרות מחאה 
של עובדים ממרכז המחשבים , אליו מיועדת קבוצת העובדים , השביתו את הלימודים 
במרכז ההדרכה של החברה . הם דרשו לקבל את העובדים החדשים במעמד של זמניים 
עם כל התנאים הנלווים . מהנהלת התעשיה האווירית נמסר אתמול בתגובה , כי 
השבתת אלת"א נעשתה ללא אישור והיתה פראית . הנהלת החברה עומדת על זכותה 
להציג את עמדתה לפני העובדים . כל עוד לא תמומש זכות זו , לא תשב ההנהלה 
ולא תדון עם ועד העובדים המקומי . באשר להשבתת קורס ההדרכה במרכז סירבה 
ההנהלה להגיב . 
