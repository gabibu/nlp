הארכת הישיבה ביום נוסף ודחייתה להיום של ההצבעה על רפורמות גורבצוב בוועד 
המרכזי , מצביעות על התנגדות גדולה מן הצפוי מצד השמרנים במפלגה . קשה , 
עם זאת , להעלות על הדעת שבסופו של דבר לא יהיה רוב לגורבצוב . כינוס הוועד 
המרכזי נדחה כבר פעמיים , וגורבצוב בוודאי ערך היטב את חשבון יחסי הכוחות 
לפני שנפתחה הישיבה , אך עבור השמרנים זהו למעשה הקרב האחרון , ורבים מן 
הנוכחים הבינו שאישור ביטול ההגמוניה של המפלגה פירושו קץ המשרות וזכויות 
היתר מהן נהנים הם ואלפי אנשי מנגנון המפלגה ברחבי בריה"ם . השמרנים לא 
מוותרים בלי מאבק , אך הידיעות מאולם הישיבה עדיין מדברות על רוב ברור שיש 
לגורבצוב למרות התקפותיהם החריפות . ייתכן , שכמו במקרים קודמים מנסים אנשי 
גורבצוב לחבר ניסוחי פשרה - למראית - עין , כדי להבטיח רוב גדול בהצבעה . 
דובר משרד החוץ הסובייטי , גנאדי גראסימוב , כבר יצא אתמול , בשליחותו 
של הנשיא גורבצוב , בדברי הרגעה . " אין לחשוש " , הסביר , " ממעמד 
הבכורה של המפלגה גם במשטר רב - מפלגתי " . ברור , עם זאת , שכיום הברירה 
היא בין המשך הפרסטרויקה להמשך מעמדה החוקי הנוכחי של המפלגה הקומוניסטית . 
בניסוח זה או אחר הוועד המרכזי יצטרך להביא בפני ועידת המפלגה את ביטול 
סעיף מספר 6 בחוקה הסובייטית , המבטיח למפלגה הקומוניסטית מונופול על השלטון 
בבריה"ם . וכשם שעשו זאת מאורעות אזרבייגאן לפני מספר שבועות , גם המאבק 
הנוכחי על בכורת המפלגה מעמיד בצל את שאלת מעמד המפלגה בארצות הבלטיות , 
אך החלטת המפלגה בלאטוויה מחייבת את הוועד המרכזי להחליט היום אם הוא משלים 
עם הפיכת המפלגה הכלל - סובייטית לפדרציה של מפלגות אוטונומיות ברפובליקות 
השונות , אם לאו . להחלטה זאת תהיה השפעה מכרעת על המשך המאבק על המבנה 
הפדרטיבי של בריה"ם . 
