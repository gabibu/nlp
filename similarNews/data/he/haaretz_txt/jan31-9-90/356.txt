המנצח יואל לוי חזר והוכיח עצמו כ"מייסטר " ביצירות היידן ( סימפוניה מס 
88 בסול מזור ) , ראוול ( " אלבורדה דל גרצוזו " ) ודביסי ( " הים " ) 
. כשהוא מנצח , מזדהרים צלילי הפילהרמונית והרקמות המוסיקליות כולן , 
מתעוררות לחיים מחודשים ונקיים . הקלסיקה ההיידנית , שאינה זוכה לביצועים 
מרובים וטובים , ואשר בה משתקף טובו ויופיו של העולם , מלכה במלוא הדרה . 
כל פרט זכה לטיפול נמרץ , והכלל זכה שתשרור בו עליצות בלתי מצויה . ביצירות 
ראוול ודביסי ביחוד בפרק השלישי דומה היה כי לא תזמורת היא המנגנת אלא 
הרוח הוא אשר יצא לו לפוח במיני פתחים , בנימים וכלים הומים , מרטטים ומרחשים , 
שהמלחינים תלו לכבודו ולכבודינו שנחוש עד כמה מופלאים הם הצלילים בעולמנו . 
לנגינות עתידיות נוספות של יואל לוי , צאצא למוסיקאים של בית מקדשנו , 
נצפה על כן בדריכות . נגינת הפסנתרנית ישראלה מרגלית ב"פנטסיית הנודד " 
של שובט , שעיבודו של ליסט לפסנתר ולתזמורת הפחית משלמותה המקורית , נפתחה 
בבהירות וקצת בזעירות צלילית . בהמשך , נפתחה הנגינה , צימחה מתיחויות 
ודקויות ובפרק הסיום הגיעה למלוא התנופה . ההדרן שנדרש , ניתן . בקונצרט 
לנוער , זכה שוברט לתצוגה מוסיקלית מרוכזת שייצגה את תחומי יצירתו והבעתו 
השונים , ואף לתוכניה הראויה למשמרת . הפילהרמונית , בניצוחו של זאב דורמן , 
ביצעה בצורה מהוגנת מן הרציני והקל הסימפוני פרק א של " הבלתי גמורה " , 
פתיחה וקטעים מן המוסיקה למחזה " רוזמונדה " ומארש צבאי מס 1 . זמרת 
האלט הצעירה עדנה פרוחניק ( לראשונה בפילהרמונית ) זמרה בקול ערב , במוסיקליות 
רבה ובמבטא בהיר רומנסה מתוך " רוזמונדה " ושלושה שירים מפורסמים " ורד 
בר " , " המוות והעלמה " ו"דג השמך " . הפסנתרן ישראל קסטוריאנו , שליווה 
יפה את השירים , הוסיף וניגן בנעימת שלושה ואלסים , ואליו הצטרפו הקשתנים 
יגאל טונה , אברהם לבנטל , מרצל ברגמן וטדי קלינג לביצוע נקי של פרק הואריאציות 
מתוך " חמישיית השמך " . בפרקי המוסיקה , שבביצועיהם , כללית , שררה נימה 
מלנכולית יותר מהתרוממות , שולוו בקטעי ביוגרפיה ובסיפורה הסנטמינטלי של 
רוזמונדה נסיכת קפריסין , שנמסרו על ידי חיותה דביר בנימת הומור רצויה . 
עיקר חסרונו של קונצרט זה , כמו של קונצרטים אחרים לנוער , הוא העדר כל 
ניסיון רציני ותוכנית ארוכת טווח לפיתוח דרכי ההאזנה ולחינוך הצעירים לקשב 
ולהתנהגות נאותה בקונצרט . 
