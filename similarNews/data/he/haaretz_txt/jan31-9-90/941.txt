" ביצורי הסורים ברמת - הגולן הולכים ומתפתחים במשך השנים , והכיוון העיקרי 
הוא של המשך חפירת תעלות נגד טנקים , הרחבת שדות המוקשים ובניית ביצורים 
מורכבים . מאמצים אלה הופכים את המערכת ליותר מסובכת מבחינה צה"ל " אמר 
קצין הנדסה ראשי , תא"ל ישי דותן , ביום כשירות חיל - ההנדסה שחל אתמול . 
לדבריו , מאמץ זה של הסורים נמצא במעקב מתמיד של צה"ל , והאמצעים , התרגולות 
והאימונים של חיל - ההנדסה נותנים לצה"ל כושר טוב להתמודד מול הבעייה של 
פריצת המכשולים בעת מלחמה . צה " ל עצמו אומר תא"ל דותן נמצא בתהליך מתמיד 
של שיפור מערכי ההגנה שלו ברמת - הגולן , כולל שיפור שדות המוקשים ותעלות 
נגד טנקים . מערך צה"ל ברמת - הגולן מטופל בצורה קבועה , מתוך מטרה להחזיק 
אותו במצב שמיש לאורך שנים . בנושא הנשק הכימי בידי הסורים , אמר קצין הנדסה 
ראשי , שהיום לא עומדת השאלה אם יש להם היכולת להפעיל נשק כימי בעת מלחמה . 
היכולת קיימת ובשנים האחרונות יש שיפור מבחינת אמצעי השיגור והפעלת הנשק . 
דבר שצריך להילקח בחשבון בכל מלחמה בעתיד . בתחרויות בין יחידות ההנדסה 
השונות ביום כשירות החיל , תורגלו פריצת מכשול מורכב , פריצת שדה מוקשים , 
חציית תעלות נגד טנקים באמצעי גישור שונים , סילוק פצצות ותרגולות פעולה 
בעת התקפת גזים . 
