בצה"ל הוחלט לממן כרטיס טיסה הלוך ושוב מניו - יורק לישראל לאזרח האמור להעיד 
במשפטו של חייל המילואים , אילן ערב , הנאשם בהריגת שני צעירים ערבים בכפר 
בני נעים בגדה נודע ממקורות צבאיים . עוד נמסר , כי ראש אכ"א , האלוף 
רן גורן , אישר אתמול את מימון כרטיס הטיסה לישראלי שישמש כעד . מדובר 
באזרח ישראלי בשם גיל סיפרמן , המתגורר דרך קבע בניו יורק ואשר הביע את 
רצונו להעיד במשפטו של ערב . חייל המילואים , סמל אילן ערב , נשפט בבית 
הדין הצבאי של מחוז המרכז לשנתיים מאסר בפועל לאחר שהורשע בדין . הוא הגיש 
ערעור לבית הדין הצבאי לערעורים על הרשעתו , באמצעות עורך דינו , שמגר 
גורביץ . בערעור נטען , כי לאור סירוב בית הדין הצבאי של מחוז המרכז לשמוע 
את עדותם של שני עדים מרכזיים , שאחד מהם שוהה בחו"ל והשני עריק מצה"ל , 
לא היתה הגנתו של אילן ערב הוגנת . עורך הדין גורביץ ביקש לבטל את משפטו 
והרשעתו של אילן ערב . בצעד חסר תקדים , קיבלו שופטי בית המשפט הצבאי לערעורים 
את ערעורו של אילן ערב וביטלו את פסק הדין וגזר הדין של בית הדין הצבאי במחוז 
המרכז . הם גם הורו לפתוח את המשפט מחדש ולשמוע את עדותיהם של אלון חשאי 
וגיל סיפרמן . בשבוע שעבר הסגיר את עצמו אילן חשאי , לאחר שהיה עריק במשך 
שנה , כדי לתת עדות במשפט . אולם גיל סיפרמן השוהה בחו"ל הסכים לבוא לישראל 
ולהעיד לטובת אילן ערב , רק בתנאי שיממנו לו כרטיס הטיסה . בהמלצת פרקליטות 
מחוז המרכז , ועל פי בקשתו של עו"ד שמגר גורביץ , החליט אלוף רן גורן שצה"ל 
יממן את טיסתו של העד מניו יורק . משפטו המחודש של אילן ערב ייפתח ביום 
ששי בבית הדין הצבאי של מחוז המרכז , בפני אותו שופט שדן אותו לשנתיים מאסר 
בפועל , סגן אלוף אהרון שליין . במשפטו של ערב בבית הדין של מחוז המרכז 
סירבו השופטים לקבל הצעה של סניגרו של ערב לנסוע לניו יורק ולשמוע את עדותו 
של גיל סיפרמן . 
