התאחדות סוכני הנסיעות והתיירות של מצרים שיגרה אתמול מברק תנחומים לשר התיירות 
גדעון פת . במברק נאמר בין היתר : " בשם כל סוכני הנסיעות והתיירות של 
מצרים , אנחנו שולחים לך את רגשי השתתפותנו וצערנו העמוק על הפשע המתועב 
של תקיפת אוטובוס המטיילים . אנו דוחים ומגנים טרור מסוג זה ומשתתפים בצערך " . 
יועץ ראש הממשלה למלחמה בטרור נפגש אתמול עם הנהלת התאחדות סוכני הנסיעות 
והתיירות של ישראל ועם כל מארגני התיירות למצרים . בפגישה המיוחדת הועלו 
מספר הצעות לנקיטת אמצעי ביטחון להגנת תיירים היוצאים למצרים מישראל . בין 
היתר דובר על אבטחה צמודה בקטע הכביש המשמש למעבר אוטובוסים בין גבול ישראל 
למצרים . אבטחה קבועה זו קיימת באוטובוסים הפועלים באופן סדיר בין שתי 
המדינות . בין מארגני התיירות המתמחים בתנועת תיירות למצרים , קיים חשש 
לגל של ביטולים והפסקת הפעילות למדינה זו . סימנים ראשונים למגמה זו החלו 
מסתמנים אתמול . יו"ר התאחדות סוכני הנסיעות והתיירות של ישראל יעקב קרני 
אמר בתום הפגישה אתמול כי פעם נוספת הוכח מעל לכל ספק כי התיירות ניצבת בשורה 
הראשונה בחזית לקראת נרמול יחסים בין מדינות ומגשרת מעל פערים ועימותים . 
התאחדות סוכני הנסיעות והתיירות שיגרה אתמול את תנחומיה למשפחות השכולות 
ושלחה ברכת החלמה שלמה ומהירה לפצועים . אשתקד ביקרו במצרים כ09 אלף ישראלים , 
על אף תקרית הדמים בראס - בורקה , שהטביעה בזמנו את חותמה על תנועת התיירות 
מישראל למצרים , שנפסקה כמעט כליל . 
