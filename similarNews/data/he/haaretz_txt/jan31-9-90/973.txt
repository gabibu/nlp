שרי החישוקים בליכוד עומדים לקיים הערב בתל - אביב כנס פעילים גדול , כדי 
לגבש יחד עם תומכיהם את הצעות ההחלטה הנוספות שיועלו להצבעה כדרישתם במרכז 
הליכוד . ראש הממשלה יצחק שמיר , חזר והבהיר אתמול באופן חד - משמעי כי 
מרכז הליכוד יצביע אך ורק על אישור נאומו . מקורביו הבהירו כי בידם דרכים 
אחדות לאלץ את השר אריאל שרון , יו"ר המרכז , לקבל את דרישת ראש הממשלה . 
שמיר עומד לחדש ככל הנראה הערב או מחר בבוקר את כינוסם של חברי המרכז בלשכתו , 
פעילות שנפסקה בשל הפיגוע במצרים . השר משה קצב ממשיך בניסיונותיו למצוא 
נוסחה של פשרה בין מחנות היריבים בליכוד . השרים אריאל שרון , דוד לוי ויצחק 
מודעי , נועדו אתמול לשיחה בת כשעה לאחר ישיבת הקבינט , לקראת כנס ההיערכות 
שהם מקיים הערב לפעיליהם . השלושה ניסו לגבש אתמול נוסח ראשוני לשלוש או 
ארבע הצעות ההחלטה אותן הם מבקשים להעלות במרכז למרות התנגדותו של שמיר . 
השלושה הדגישו אתמול שהם עומדים בתוקף על דרישתם כי יתקיימו מספר הצבעות . 
ולהערכתם לא יכול להיווצר מצב , שלא יאפשרו להם להציע הצעות החלטה נוספות , 
מאחר והם היו אלה שביקשו את כינוס המרכז לאחר תקופה ארוכה שנמנע כינוסו . 
בכנס ההיערכות היום עתידים שרי החישוקים לחלק תפקידים ארגוניים לפעיליהם 
המרכזיים לקראת המרכז . השר משה קצב מקיים באחרונה קשרים עם המפלגות הדתיות , 
בניסיון למנוע מהן להביא לפירוק הממשלה ולהקים ממשלה צרה בראשות פרס . 
אתמול נועד קצב לשיחה עם ראש תנועת ש"ס , הרב עובדיה יוסף . לדברי קצב 
הדגיש בפניו עובדיה יוסף כי ממשלת אחדות של הליכוד והמערך תביא את השלום , 
לדבריו , אמר זאת גם לנשיא מצרים . הרב יוסף , לדברי קצב , אמר לו כי 
ש"ס לא תתמוך בפירוק הקואליציה , וקרא להשכנת שלום - בית בליכוד , תוך 
תקווה שישיבת המרכז תסתיים באחדות וליכוד פנימי . בתשובה לשאלה בדבר הפשרה 
אותה הוא מנסה להשיג בין שרי החישוקים לראש הממשלה , אמר קצב כי עדיין המרחק 
גדול אולם הכיוון חיובי . לדברי קצב הצדדים כנראה מתבצרים עתה בעמדותיהם , 
ויתכן שניתן יהיה להגיע לפשרה רק סמוך מאוד לרגע כינוס המרכז . 
