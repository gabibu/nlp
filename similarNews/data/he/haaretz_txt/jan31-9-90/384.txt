היחסים עם גרמניה המזרחית מעמידים את ישראל בפני קשיים , שכל מי שבקיא בתולדות 
המאה העשרים לא יתקשה להבין אותם אמר אתמול דובר משרד החוץ בירושלים , 
עם סיום שיחות הגישוש בין משלחות מזרח גרמניה וישראל , שנערכו במשך השבוע 
בקופנהאגן . הדובר ציין כי השיחות נועדו להבהיר נושאים שונים הקשורים לכינון 
יחסים דיפלומטיים בין שתי המדינות והוסיף שישראל דוגלת בעיקרון האוניברסליות 
ביחסים דיפלומטיים ומעוניינת לקיים יחסים נורמליים עם כל המדינות , בלי 
קשר לסוגי המשטר או לאידיאולוגיות הנהוגים בהן . עם זאת , בגלל הקושי המיוחד 
ביחסים עם גרמניה , ניתנה חשיבות עליונה בשיחות לשאלות בדבר הכרתה של מזרח 
גרמניה בחלקה באחריות המוסרית וההיסטורית לפשעים שביצעו גרמנים ביהודים תחת 
השלטון הנאצי . השיחות עם מזרח גרמניה יימשכו במועד מאוחר יותר . בפגישה 
עם שר המדינה ההונגרי , אימרה פושגיי , המבקר בארץ , הביע ראש הממשלה , 
יצחק שמיר , את דאגתו מגילויי אנטישמיות בהונגריה בעת האחרונה . האורח 
השיב כי ממשלתו ערה לכך שעם השינויים החיוביים שחלו במדינה , יש גם מספר 
היבטים שליליים שיש לטפל בהם . 
