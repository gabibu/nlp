משרד התחבורה בודק את האפשרות ליטול את הבלעדיות מחברת ארקיע ולפתוח את קו 
התעופה הסדיר לאילת לתחרות חופשית בין חברות נוספות . דיון בנושא זה התקיים 
בשבוע שעבר בלשכת שר התחבורה , משה קצב . הדיון לא הסתיים ולא התקבלה עדיין 
החלטה בנושא . שר התחבורה ביקש מסמכים , השלמות וניתוחים כלכליים נוספים 
בעניין . במשרד התחבורה מונחות בקשות שהוגשו על - ידי חברות פרטיות , המבקשות 
להשתלב בהפעלת הקו ממרכז הארץ לאילת . חברת ארקיע מתנגדת נמרצות לפתיחת 
קו התעופה הסדיר לאילת בפני חברות נוספות . לדעתה אין צורך היום בהשתלבותה 
של חברה נוספת , כיוון שהיצע המושבים עולה על הביקוש . פתיחת הקו תביא 
לטענתה להורדת מחירים שתבוא על חשבון השירות לנוסע ותפגע ברווחיותה . לעומת 
זאת קיימת עמדה נגדית , הגורסת כי פתיחת הקו עשויה להביא לתחרות בונה , 
להורדת מחירים ולהעלאת רמת השרות לציבור הנוסעים . 
