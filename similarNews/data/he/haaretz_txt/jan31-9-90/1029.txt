יום לפני ישיבת הוועד המרכזי של המפלגה הקומוניסטית הסובייטית התקיימה במוסקווה 
הפגנה המונית ענקית . לפני תחילת התהלוכה נשמע אחד ממארגניה , לב שמאייב , 
אופטימי מדי כאשר חזה השתתפות של מאות אלפים . לאחר המעשה אכן מסרו דיווחים 
בלתי - תלויים שהשתתפו עד 000 , 003 איש . בדיווחים האלה נמסר כמובן מאליו 
שההפגנה נועדה לחזק את גורבצוב ומדיניות הרפורמות שלו בדיוני הוועד המרכזי , 
כנראה בשל הרשיון ששלטונות מוסקווה נתנו לקיומה . המשטרה לא זו בלבד שלא 
הפריעה למפגינים , אלא אף שמרה עליהם . דוברו של מיכאיל גורבצוב , גנאדי 
גראסימוב , הצביע על ממדי ההפגנה כהוכחה לתמיכה הציבורית בתוכנית שהניח 
גורבצוב לפני הוועד . ואולם למעשה , קשה לשפוט אם היתה זו הפגנה בעד גורבצוב 
או נגדו . גופים רבים ושונים היו מעורבים בתהלוכה שהקיפה את מרכז מוסקווה 
והסתיימה בעצרת סמוך לחומות הקרמלין . צעדו ונאמו בה כמה מן הבולטים בין 
חברי הקבוצה הבין - אזורית ( הרדיקלית ) בפרלמנט הסובייטי , שדורשת רפורמות 
נרחבות ומהירות יותר מכפי שגורבצוב מוכן לחולל בשלב הזה . אבל היו שם גם 
קבוצות אחרות , שיש להן אפילו פחות מן המשותף עם מדיניות גורבצוב . ראשית 
יש לציין תופעה מתגברת בשבועות האחרונים , שבאה לידי ביטוי בהפגנה : החשש 
שהמתיחויות הגוברות בבריה"ם יסתיימו בפרץ של שפיכות דמים . שמאייב הצהיר 
שהמטרה העיקרית של המפגינים היא " לעצור את האלימות המאיימת להטביע את המדינה 
כולה " . לא בכדי נפתחה עצרת הסיום של ההפגנה בדקת דומייה , לא לזכר קורבנות 
הסטאליניזם , אלא לזכר " החללים החפים מפשע של חמש שנות הפרסטרויקה " . 
החשש מהאלימות לבש ממדי פאניקה אצל היהודים , וארגוניהם , שהקימו באחרונה 
התאחדות ארצית , ומשום כך הם השתתפו בהפגנה . אולם הם חשו ניכור וריחוק 
מצד לא - יהודים . ההסבר לכך נעוץ אולי בחששם של הליברלים פן יואשמו בנטיות 
ציוניות על - ידי הארגונים הרוסיים הלאומניים . לעיני המצלמות בלטו כרזות 
שאינן מצריכות תרגום מרוסית : הספרה 6 מחוקה כלומר , קריאה לביטול הסעיף 
בחוקה הסובייטית המבטיח את בלעדיות המפלגה . גורבצוב אכן התקרב לכך במצעו 
החדש , פחות מחודשיים אחרי שהכשיל מהלך דומה שיזם אנדרי סחרוב בעצרת נבחרי 
העם ( סחרוב מת בעיצומו של המאבק הזה ) . אבל גורבצוב עצמו הגדיר את שינוי 
עמדתו כהשלמה עם המציאות בלבד , ושותפיו של סחרוב אינם מסתפקים בכך . הם 
אמנם מסכימים עם הקדמת קונגרס המפלגה מאוקטובר ליוני , כהצעת גורבצוב , 
אבל דורשים עד אז להחליף את מוסדות המפלגה במועצה מכינה . שמאייב , מועמד 
לסובייט העליון של הרפובליקה הרוסית בבחירות שיתקיימו ב4 במארס , היה בעבר 
עוזרו הקרוב של בוריס ילצין . כעת מדבר שמאייב בשם התאחדות בוחרי מוסקווה , 
החזית העממית של רוסיה , התאחדות להנצחת קורבנות הסטאליניזם " ממוריאל " , 
התאחדות משרתי צבא קבע וכיוצא באלה גופים , שעד ביטולו של סעיף 6 נחשבים 
ארגונים " לא - פורמליים " . הללו הניפו בהפגנה גם כרזות שדרשו את ביטולו 
של הוועד המרכזי ואת התפטרות הפוליטביורו והממשלה . הוועד המרכזי , טען 
שמאייב , " אינו מייצג את המפלגה , אלא פושעים פליליים ופוליטייים שכבר 
הוצאו משורות המפלגה ופוטרו מתפקידיהם , דוגמת המזכיר הראשון מוולגוגרד , 
קלשניקוב , או המזכיר הראשון מלנינגרד שגורש לא מזמן מהמפלגה בגלל ספסרות 
במכוניות , או המזכיר לשעבר של הועד המרכזי של מולדוויה , ששוחרר ממעצר 
באופן לא - חוקי " . רק בשבועות האחרונים הודחו בשל מקרי שחיתות חמישה מראשי 
המפלגה בערי השדה . הקיצוניים בקרב הקבוצה הבין - אזורית כבר מפנים האשמות 
דומות לעבר מוסקווה . בין הצועדים בהפגנת השבוע היה טלמאן גדליאן , שנבחר 
ברוב עצום לעצרת נבחרי העם , לאחר שבתפקידו כחוקר מטעם התביעה הכללית חשף 
פרשיות שחיתות מימי ברזנייב . לפני כמה חודשים רמז כי בידיו חומר מפליל 
גם על איגור ליגצוב , הנחשב מנהיג השמרנים הנותרים בפוליטביורו . כבר אז 
נמסר על מסע שיסוי נגד גדליאן , וזאת בשעה שפעילותו עשויה היתה , לכאורה , 
להועיל לגורבצוב . כעת , מוסר שמאייב , מאשים גדליאן את גורבצוב עצמו 
בניצול לרעה של מעמדו , בבניית דאצות ( מעונות נופש ) בקרים , שעלו מיליונים 
רבים , ובעוד מעשי שחיתות עוד בהיותו מזכיר המפלגה בסטאברופול . בשל כך 
" נפתחה מתקפה חסרת פשרות נגד גדליאן ואיוונוב ( סגנו בתביעה הכללית , 
שנבחר גם הוא לעצרת ) . הם עלולים להיעצר למרות החסינות הפרלמנטרית שיש 
להם " . דרכם , אומר שמאייב , מתקיפים כעת את כל הישגי חמש שנות הפרסטרויקה . 
" מדברים עכשיו לא על תנופת הפרסטרויקה , אלא על אל - קאפונה " ( מונח 
ששימש עד כה לתיאור תקופת ברזנייב ) . התקפה במלים כמעט זהות הושמעה בישיבת 
הוועד המרכזי מצד השמרנים דווקא . מי שבעבר טענו שהם מצילים את גורבצוב 
מידי הימין כבר אינם חשים לעזרתו היום . " גורבצוב ויתר על עזרתו של השמאל 
כאשר הושטנו לו יד , בגד באינטרסים של האגף הרדיקלי בחברה והתגלה לא רק 
ככלכלן ומשפטן לא - גדול , אלא פשוט כתככן . כעת הוא טובע בתככים וכיסאו 
רועד מול התקפות הימין " . אבל היום חוששים במוסקווה יותר מכל מן הגפרור העלול 
להצית אש שקשה יהיה לכבותה . לכן , בנוסף להגנה מטעם הרשויות , הציבו 
המפגינים שומרים מטעמם כדי למנוע פרובוקציות . " בעקבות הטרגדיה בבאקו 
מוצפת מוסקווה במספר עצום של פליטים אזרים , ארמנים , רוסים , ובמקביל 
יש נוכחות גדולה של בריוני הקבוצות הקיצוניות , שהיו רוצות לנצל את המצב 
למטרותיהן " . מכאן עוד דרישה שהושמעה בהפגנה , לפנות את הצבא הרוסי מבאקו 
כדי שיחדל לשמש שוטר בין שני עמים אחרים . ההתנגדות הבלתי - צפויה שגורבצוב 
נתקל בה בוועד המרכזי מציגה ביתר שאת את השאלה : האם ההפגנה הגדולה של יום 
ראשון סימנה את תחילתו של תהליך דומה לזה ששטף את מזרח - אירופה כולה , 
או שמא היא תישאר אירוע חד - פעמי ולכן נטול חשיבות פוליטית . 
