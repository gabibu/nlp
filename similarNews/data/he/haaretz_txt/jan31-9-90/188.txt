בון ( מיוחד ל"הארץ " ) . עוזרו של הקאנצלר הלמוט קוהל , אדוארד אקרמן , 
אמר אתמול בבון כי אין מתחים ביחסי מערב - גרמניה וישראל כתוצאה מחילופי 
המכתבים עם ראש הממשלה יצחק שמיר בעניין איחוד גרמניה . אבל הוא חזר והדגיש , 
כי הקאנצלר מצא לנחוץ להביע את אי שביעות רצונו מהצהרת שמיר בנושא . שמיר 
השמיע את הצהרתו בראיון ששודר בטלוויזיה האמריקאית ב51 בנובמבר 9891 . בתשובה 
לשאלות הבליט שמיר את הגישה המיוחדת של העם היהודי כלפי אפשרות של איחוד 
גרמניה , ואמר שיש לו ספקות רציניים בקשר להתפתחות כזאת . הוא הוסיף , 
שלדעתו מוקדם לדבר על הנושא , ושאיחוד כזה מן הסתם לא יבוא כלל . על שאלה 
נוספת אמר שמיר , בין השאר : " כולנו זוכרים מה העם הגרמני , הגרמנים , 
עשו לנו כאשר הם היו מאוחדים וחזקים . . . הרוב הגדול של העם הגרמני 
החליט לרצוח מיליונים מבני העם היהודי , וכל אחד מאתנו עשוי לחשוב שאם תהיה 
להם הזדמנות נוספת , והם יהיו המדינה החזקה ביותר באירופה , ואולי אף בעולם 
כולו , הם ינסו לעשות זאת שוב . אינני יודע אם כך יהיה , או אם זהו חשש 
מבוסס , אך מכל מקום כל אחד יכול להבין זאת " . אחרי שהקאנצלר קוהל שמע על 
הדברים , הוא ביקש מעוזריו נוסח מדויק של הראיון עם שמיר . לדברי מקורביו 
נפגע הקאנצלר מן ההערות של שמיר , והחליט לשלוח אליו מכתב בתחילת חודש דצמבר . 
שמיר השיב על מכתבו של קוהל כעבור עשרה ימים ( ראה למטה נוסח מלא של המכתבים ) 
. אתמול הקדישו כלי התקשורת הגרמניים מקום נרחב לידיעות על חילופי המכתבים , 
ודיווחו ששני האישים החליפו ביניהם טענות ומחאות בסגנון חריף . במסיבת העיתונאים 
שלו אתמול סירב דובר ממשלת בון הנס קליין להתייחס לנושא . הוא רק אישר את 
העובדה שהיו חילופי מכתבים בין קוהל לשמיר . מקורבים של קוהל אמרו כי הקאנצלר 
הקדיש לנושא מחשבה רבה , ודיבר באוזניהם באכזבה גדולה על הצהרתו של שמיר . 
