משרד הדתות מינה אתמול את מועמדת רץ - שינוי למועצה הדתית בהרצליה . מינויה 
של עו"ד שילה פוקס נכפה על מועצת העיר , לאחר שפסלה את שני מועמדי הסיעה 
ובכך מנעה ממנה את הייצוג המגיע לה על פי החוק . זהו ניצחון כפול לסיעת רמ"ה , 
המשותפת לרץ ולשינוי , הן משום ששר הדתות הפעיל סמכותו כלפי ראש העירייה , 
והן משום שמונתה אישה לתפקיד . רמ"ה הציגה שני מועמדים למועצה הדתית , 
אישה ורב רפורמי , ושניהם נפסלו . גם נציגת הליכוד במועצת העיר , בילה 
הוכמן , הצביעה נגד המינוי ואילו נציגת המערך , יפה יגר , נעדרה מההצבעה . 
" זוהי גישתו של ראש העירייה ( אלי לנדאו ) , שאינו מכבד את החוק " , 
אמר עו"ד דוד ששון , חבר מועצת העיר מטעם שינוי , שפנה אל שר הדתות בדרישה 
שיאכוף את החוק . עו"ד פוקס אמורה להיכנס לתפקיד בימים הקרובים , אך הרבנות 
הראשית עדיין לא נתנה הסכמתה . כיום חברה רק אישה אחת , לאה שקדיאל מירוחם , 
במועצה הדתית . דיונים מתנהלים לגבי שיתוף נשים נוספות בכמה מועצות דתיות . 
מינוי אישה למועצה הדתית בירושלים נמצא בדיון בבג"ץ . עו"ד פוקס איננה חברת 
מפלגה . היא מגדירה עצמה כמזדהה עם פעילות ארגוני הנשים , מקיימת אורח 
חיים מסורתי , ומתפללת בבית כנסת אורתודוקסי . דובר עיריית הרצליה אמר בתגובה 
להחלטת שר הדתות כי " הואיל והמועצה בחרה את נציגיה והואיל והשר אישר את 
המועמדים ראש העיר מברך " . 
