" במקרים מסוימים שני אנשים מגיעים למסקנה שאינם יכולים עוד להמשיך ולעבוד 
ביחד ואני הצעתי שיו"ר דירקטוריון בתי הזיקוק , צבי זמיר , יעשה זאת בצורה 
מכובדת " כך אמר אתמול בחיפה שר האנרגיה משה שחל , בהתייחסו לצעד שבו 
נקטו בראשית השבוע שרי האנרגיה והאוצר שחתמו על מכתב המורה על פיטוריו של 
זמיר . משלוח המכתב עוכב כדי לאפשר לזמיר להגיש את ההתפטרות מיוזמתו . 
פיטורי זמיר הם על רקע מה שמכונה מורת רוחם של השרים מהעיכובים בהקמת מפעל 
פטרוכימי חדש משותף לבתי הזיקוק ולמפעלים הפטרוכימיים . בהשיבו לשאלה מה 
יקרה אם זמיר לא יתפטר כתביעתו , אמר שחל : " אין מצב כזה . ברגע שנשבר 
משהו במערכת אי אפשר לפעול בצורה כפייתית , לא אני ולא מי שיכפה את עצמו 
עלי . נוצר מצב שבו אין אפשרות מבחינתי להמשיך . אני מקווה שזמיר יבין 
ויפעל בהתאם . ברגע שמכתב ההתפטרות יהיה בידי , נבחר ביו"ר חדש לבתי הזיקוק . 
המועמד שייבחר יהיה איש מקצוע בעל כישורים של ניהול כלכלי בהיקפים גדולים . 
הועלו שמות כמה מועמדים ויש מגעים ביני לבין שר האוצר בקשר לאישיות שתיבחר " . 
עוד אמר שחל בפרשת זמיר כי " הבעיה אינה כרוכה רק ביו"ר המפעלים הפטרוכימיים 
יואל אוסטרוביץ . יש מכלול של נושאים שבהם לא היתה שפה משותפת בין שר האנרגיה 
ליו"ר בתי הזיקוק . לנגד עיני עומדת טובת התעשייה הפטרוכימית והרחבת ההשקעות 
בה . מר זמיר זכה ממני לגיבוי גם מול ביקורת שהיתה כלפיו מצד שרים מסוימים . 
אין אדם שזכה לגיבוי כה מלא בלהט ובנכונות מלאה מצידי " . 
