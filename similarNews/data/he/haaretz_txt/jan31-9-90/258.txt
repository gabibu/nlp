מריו קרדוזו , יליד מוזמביק , רקדן וכוריאוגרף לשעבר בבאלט הלאומי של ליסבון 
וכיום ב"בת שבע " , הוא בעל כשרון כוריאוגרפי בולט . באמצעות שמונה רקדנים 
המנועים מפנייה חזיתית ישירה אל הצופים , בסגנון הומוגני המתבסס על תנועות 
מתעקלות בכל אברי הגוף ובתפיסה חללית מעניינת , הוא יצר ב"שתיקות " ( 
מוסיקה : י . ס . באך ) ביטוי חזק , גם אם ארוך מדי , לנפשות המתענות 
בתשוקות מדוכאות . איציק גלילי , רקדן ב"בת שבע " , ש"דו - עת " לשניים 
בביצוע המשכנע מאוד שלו ושל עידו תדמור היא יצירתו הראשונה , הציג בצורה 
חד - משמעית אך מעודנת , פרשת יחסי ידידות בין שני גברים בעלי נטיות מיניות 
שונות . אם כי עדיף להשתמש במחול שנושאו כה מוגדר במוסיקה שתיכתב לו במיוחד , 
נוצלה המוסיקה של ויליאם שלר ( רביעיית כלי קשת ) ברגישות , ובמחול נוצרו 
מצבים ותנועות בעלי ניצוץ מקורי . דניאל עזרלו ( ארה"ב ) יצר ב"סופר סטרייט 
איז קמינג דאון " ( מוסיקה : טום וילמס ) , כדרכו , מחול שדיבורו ישיר , 
וירטואוזי ובעל חותם סגנוני אישי ברור . ברק היצירה נובע לא רק מפתיחה 
חזותית מרשימה , ומן הווירטואוזיות התנועתית , אלא אף מיכולתו המקסימה 
לארגן בצורה חללית מרתקת מקבץ של שלושה גברים ושתי נשים , תוך יצירת ניגודים 
משמעותיים בין קרובים וזהויות בין רחוקים , בחלל הבמה . אליסה מונטה , 
כוריאוגרפית ותיקה ונודעת מארה"ב , הביאה מלהקתה ל"בת שבע " את יצירתה 
" זמן חלום " ( מוסיקה : דיויד ואין טיגהם ) , שמקור השראתה הוא בתפיסת 
הזמן של הילידים באוסטרליה . השפעת מקור זה ניכרת , לדעתי , יותר באופי 
הטקסי של המחול , ופחות בתפיסת הזמן . מחול שכזה , בו הלהקה מייצגת חברה 
כלשהי , והסולנית אלילה או מורדת ניתן , בדומה למוסיקה , לפרשנויות 
שונות ; על כן , בניגוד לכוריאוגרפיות אחרות , הוא רב - משמעי . הייחוד 
והחיוב שבביצועי הלהקה והסולנים המצויינים המתבלטים עידו תדמור , מלני 
ברסון וטליה פז הם במיזוג המלא של רמה טכנית ואנרגטית גבוהה , וביטוי אנושי . 
יצירות עזרלו ומונטה , שעיצובן מדוקדק בדומה לבאלט קלאסי , העמידו בפני 
הלהקה בעיות דיוק ותיאום שטרם נפתרו במלואן . התאורה , בעיצובו של משה 
פריד , היתה בערב זה מרשימה ביותר . 
