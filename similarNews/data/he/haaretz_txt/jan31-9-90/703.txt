בעוד השר אריאל שרון וגורמים אחרים בירושלים מותחים ביקורת על דברי יועצו 
של נשיא מצרים , ד"ר אוסאמה אל - באז , על הדברים שיוחסו לו בעניין " מלחמה 
בלתי נמנעת נגד ישראל " , הצביעה שגרירות ישראל בקהיר על חשיבות הרצאתו של 
אל - באז ואף טרחה לציין את ההקשר החיובי שבו נאמרו דברים אלה . במברק מפורט 
שנשלח בשבוע שעבר למשרד החוץ , נאמר כי בהרצאה במסגרת אירועי יריד הספרים , 
נתבקש אל - באז להתייחס לדבריו של מחמד חסנין הייכל , בהרצאתו באותו מקום . 
הלה אמר , כי מלחמה עם ישראל היא בלתי נמנעת ואל - באז אמר , לפי דיווח 
השגרירות כי אינו מסכים למשפט זה וציין , כי נכון יותר לומר : " קיימת 
אפשרות בעלת סבירות גבוהה או נמוכה למלחמה " והוסיף " רק האל הוא בלתי 
נמנע , אבסולוטי " . אל - באז אמר , בהמשך , כי הסיכוי למלחמה עם ישראל 
יבוטל , אם תקום המדינה הפלשתינית " והיא תקום , כי אין ברירה אחרת " . 
אנשי שגרירות ישראל בקהיר מציינים , כי התרשמו שדברי אל - באז היו משכנעים 
ונפלו על אוזן קשבת , שכן הם לא גררו תגובות נגד או קריאת ביניים , למעט 
התפרצות של צעירה פלשתינית שקראה " אין מקום לקיומה של ישראל " . אל - באז 
התעלם ממנה , ועל פי הדיווח , מרבית הקהל התייחס לדבריה בביטול וצעיר אחד 
העיר : " אולי תסבירי זאת לערפאת שהכיר בקיומה של של ישראל " . אדם בודד 
עודד את הצעירה להמשיך בדבריה . השגרירות העריכה , כי לדברי אל - באז בזכות 
השלום עם ישראל חשיבות מיוחדת , הן בשל הרכב הקהל , שהיה בעיקרו סטודנטים 
צעירים , והן בשל האיש עצמו . " נדמה שזו הפעם הראשונה ששמענו באופן ברור 
ובלתי - אמצעי את דעתו של האיש הנחשב כאחד ממעצבי המדיניות במצרים , ביחס 
לישראל ותהליך השלום " . אל - באז תקף בדבריו את אלה שטענו בזמנו , כי השלום 
עם ישראל יהרוס את החברה המצרית מבחינה תרבותית וכי ישראל תציף את מצרים 
בספרי תעמולה ומין . הוא פנה אל הקהל ושאל : האם יש כאן אחד שמכיר שם של 
ספר או של סופר ישראלי אחד ? " לעומת זאת , הוא ציין כי הטלוויזיה הישראלית 
משדרת את הסרטים המצריים והרדיו משמיע כל הזמן זמרים מצריים . דברים אלה 
זכו לתשואות רמות של קהל המאזינים הגדול . 
