משרד המשטרה ומשטרת ישראל פעלו לאחרונה לקדם את הפעלת המסוקים והמטוסים בצורה 
נרחבת בשירות המשטרה למטרות מבצעיות מגוונות . במסגרת זו עומד לצאת מחרתיים 
לסיור עבודה ולימוד בחמש משטרות בארצות - הברית ובאנגליה צוות , הכולל את 
ראש אג"ם המיועד של המשטרה , תנ"ץ אסף חפץ , וקצין מילואים בכיר בחיל האוויר , 
שהיה ראש טייסת מסוקים והמשמש כיועץ למשטרה ולמשרד המשטרה בנושא הפעלת המסוקים . 
חברי הצוות שקדו בחודשים האחרונים על בחינת מודלים לניסויים בשימוש במסוקים 
משטרתיים . בסיום הסיור יגבשו אנשי הצוות מודל לסדרת ניסויים מבצעיים בשימוש 
במסוקים במשטרת ישראל למשימות שעד היום לא נעשה בהן שימוש במסוקים . בשלב 
הראשון ייערכו הניסויים במסוקים שכורים , שיוקצבו להם שעות טיסה רבות יותר 
מאשר מקובל כיום ובעקבותיהם יגובשו תורות הפעלה מתאימות . המגמה העיקרית 
במשרד המשטרה היא לבדוק עלות מול תועלת בהפעלת המסוקים . הדגש יהיה על מציאת 
תחומי פעילות , שבהם יעילות הפעלת המסוקים ושיפור יכולתה וביצועיה של המשטרה 
באמצעותם עומדים גם במבחן העלות הכלכלית והחיסכון . בין השאר מתכננים לבחון 
את הפעלת המסוקים במשימות תצפית באירועי סדר ציבורי , אכיפת חוקי תנועה 
והרתעה בכבישים , תצפיות אויריות , מעקבים במשימות של מלחמה בפשיעה ופעילות 
סיור ומודיעין . בין השאר יבקרו אנשי הצוות במשטרות המפעילות מיכשור מיוחד 
ממסוקים ללכידת נהגים עברייני מהירות . בתיאום שנעשה בין מנכ"ל משרד המשטרה , 
גד אבינר , לבין המשנה למפקח הכללי של הסקוטלנד - יארד נקבע כי אנשי הצוות 
הישראלי ייפגשו לשיחות עבודה , שבהן יוצגו בפניהם ממצאי ניסויים הנערכים 
עתה במשטרת בריטניה בנושא הכדאיות של הפעלת מסוקים במשימות שיטור ומלחמה 
בפשיעה . 
