הרבנות הראשית בתל - אביב הורתה למוהלים שלא לקיים טקסי ברית - מילה באולמות 
שאינם נמצאים בהשגחת הרבנות בעיר . במכתב ששיגר המזכיר הכללי של הרבנות בתל - 
אביב , הרב אליעזר הגר , אל כל המוהלים בתל - אביב , נאמר שבאחרונה הגיעו 
לרבנים הראשיים של תל - אביב , הרב חיים דוד הלוי והרב ישראל לאו , תלונות 
רבות מצד אזרחים הרואים בחומרה את העובדה שמעמד דתי - הלכתי כהכנסתו של הרך 
הנימול בבריתו של אברהם אבינו , נערך במקום שאינו נוהג להקפיד על שמירת 
השבת והכשרות . בהתייעצות שהתקיימה בלשכת הרב הראשי של תל - אביב , הוחלט 
לזמן את נציגי המוהלים ולהעמידם על החומרה בה רואה הרבנות את קיום טקסי ברית - 
המילה במקומות שאינם מקפידים על שבת וכשרות . לדברי הרב הגר הבטיחו נציגי 
המוהלים לסייע בידי הרבנות , ולהימנע בעתיד מלקיים טקסי מילה במקומות שאינם 
נמצאים בהשגחת הרבנות . בתגובה גינה המרכז לפלורליזם יהודי של התנועה ליהדות 
מתקדמת את ההחלטה והגדירה כקנטרנית מיסודה . " אין כל קשר בין כשרותו של 
מקום לבין ביצוע ברית - המילה עפ"י הכללים המקובלים " אמרו בתנועה " לא 
ייתכן שהרבנות תעניש רך נולד ולא תאפשר את מילתו רק בגלל שהוריו אינם שומרים 
כשרות , ומבקשים שברית - המילה תיעשה בביתם או בכל מקום אחר שאינו תחת השגחת 
הרבנות " הוסיפו . הרב אנדרו סאקס , עולה חדש מארה"ב , שהוא מוהל מוסמך , 
הכריז כי הוא מוכן למול כל ילד בכל מקום שיידרש . המרכז לפלורליזם ציין , 
כי על מנת לשמש כמוהל אין צורך ברשיון או הסמכה , ואין כל פיקוח מקצועי 
על עבודתם של המוהלים . לכן דרישת הרבנות אינה מעוגנת בסמכויות כלשהן המצויות 
בידיה , והן נועדו לגבות כספים מהאולמות הנתונים להשגחת הרבנות . 
