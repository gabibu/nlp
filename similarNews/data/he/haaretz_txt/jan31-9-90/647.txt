לצערי , לא הופתעתי . אחרי שראיתי איך המצרים התייחסו אלינו , לאחר התקרית 
בראס - בורקה , שבה נהרג בני אמיר ז"ל ובני הבכור אהוד נפצע , ידעתי שהתקפות 
חמורות כאלה נגד מטיילים ישראלים עלולות להתרחש שוב . תמיד , כשבעלי ראובן 
ואני התרענו על כך , אמרו לנו שאנו פוגעים בשלום . אבל אני טענתי כל הזמן , 
שמה שהתרחש בראס - בורקה לא היה מקרי , אלא נבע משנאה עמוקה במצרים נגד 
ישראל . עובדה שמאז היו עוד כמה התקפות על ישראלים בקהיר וכן הותקפו ספינות 
ישראליות בים סוף . לא רק שהם לא הושיטו עזרה לחילוץ ההרוגים והפצועים על 
מנת שנוכל להעביר אותם לביה"ח " יוספטל " באילת , אלא הם הפריעו לנו לפנות 
את הנפגעים . אחרי שהחייל הערבי פתח באש , רצינו להתקרב אל הנפגעים ולאפשר 
לרופאים ולחובשים שהיו עמנו להציל אותם , אבל החיילים האחרים המשיכו לירות , 
כדי למנוע כל אפשרות להתקרב למקום . יתרה מזאת , חיילים אחרים סגרו את 
הכביש עם חביות , כדי למנוע מעבר רכב הצלה . אני מאמינה שאילו הוגשה לנפגעים 
עזרה רפואית מיד , ניתן היה להציל חלק מהנפגעים . לא נסעתי מאז למצרים ואין 
לי שום כוונה לבקר בה שוב . אינני יכולה לומר למטיילים ישראלים שלא לבקר 
במצרים . אבל האסון הנורא שקרה לנו פתח לנו את העיניים והוכיח לנו שאסור 
לנו להיות תמימים ולחשוב שאחרי שנחתם הסכם השלום עם מצרים , העם המצרי החל 
לאהוב אותנו . אסור לנו בשום אופן לטייח את המציאות , אלא לראות אותה בעיניים 
פקוחות . אני ראיתי במו עיני , איך באירועים כאלה כל השנאה שלהם פורצת 
החוצה . לכל אורך הדרך נתקלנו בעוינות , ברצון להשפיל אותנו ולהתעלם מבקשותינו . 
רק לפני כחצי שנה נסתיים המו"ם הממושך והמייגע בנושא הפיצויים . אלמלא 
ההתערבות של גורמים אמריקאיים וסיום המחלוקת על טאבה שכרכו אותה בנושא הפיצויים , 
הפרשה לא היתה מסתיימת עד היום , למרות שחלפו כבר יותר מארבע שנים מאז 
התקרית . 
