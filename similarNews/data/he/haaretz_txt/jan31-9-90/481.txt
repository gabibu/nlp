מוסקווה , ( ע"ץ ) . הנהגת התנועה הלאומית הארמנית החליטה בשבת להשעות 
את ה"התייעצויות הפוליטיות " שהחלו שלשום בריגה עם החזית העממית האזרית 
מסר דובר התנועה מבירת ארמניה , ירוואן . הדובר מרטין מארטירושיאן אמר 
כי הסיבה להשעיה היא ש"הפיקוד הצבאי הסובייטי הציג בשבת אולטימטום לחזית 
העממית הארמנית , כדי שמתנדביה יעזבו שני כפרים ארמניים באיזור גטאשנט שבאזרבייגאן 
בצפון נגורנו - קארבאך " . הדובר הוסיף , כי " הנהגת התנועה החליטה להשעות 
את השיחות בריגה ולא לאשרר את מה שנחתם כבר , כל עוד לא יבוטל האולטימטום 
של הצבא הסובייטי " . מאז שלשום ניהלו שלושה נציגים של התנועה הלאומית הארמנית 
ושני נציגים של החזית העממית של אזרבייגאן דיונים בריגה על פי יוזמת מועצת 
הרפובליקות הבלטיות . סוכנות טאס מסרה כי שתי המשלחות הגיעו בשבת להסכם 
בדבר כינון מגעים רצופים וחילופי מידע על נושא בני הערובה המוחזקים בידי 
שני הצדדים . הסוכנות הוסיפה כי שתי המשלחות חתמו על הודעה משותפת , הקוראת 
לחיפוש פתרונות בדרכי שלום למען יישוב הסכסוך באיזור קווקז . 
