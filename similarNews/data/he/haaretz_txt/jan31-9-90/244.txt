תוצאות הבחירות לאיגודים המקצועיים ברצועת עזה אינן מדד לכוחה הפוליטי של 
תנועת ההתנגדות האיסלמית ( חמאס ) , וגם לא לכוחו הפוליטי של אש"ף בקרב 
האוכלוסייה . התוצאות אינן משקפות כוח או השפעה פוליטית של זרם זה או אחר , 
אך אפשר למצוא בהן השתקפויות של תופעות אחדות הפוקדות בימים אלה את הזירה 
הפוליטית בשטחים . בבחירות לאגודת הרופאים ברצועת עזה , לפני כשבועיים , 
זכתה הרשימה המזוהה עם פתח במרב הקולות . היא הביסה את הרשימה המזוהה עם 
חמאס , אף שבראש רשימה זאת עמד אחד האישים הבולטים מן המחנה האיסלמי ברצועת 
עזה , ד"ר מחמוד זהאר . בראש הרשימה המזוהה עם פתח עמד ד"ר זכריה אל - 
אעא , גם הוא אישיות מכובדת מאוד ברצועה . בבחירות לאגודת המהנדסים השיגו 
אנשי התנועה האיסלמית הישג משמעותי , אך לא ניצחון של ממש . תומכי חמאס 
זכו אמנם ב4 או 5 מושבים מתוך 9 ( קיימת אי - בהירות לגבי האוריינטציה הפוליטית 
של אחד מהם ) , אך בראש הוועד החדש עומד לבסוף דווקא איש המזוהה עם אש"ף , 
עקיל מטר . זאת ועוד : תומכי פתח התפצלו הפעם , והתמודדו בשתי רשימות 
יריבות . משקיפים פלשתיניים ומומחים בממשל הצבאי מאוחדים בדעה , כי לולא 
התפצלו תומכי פתח לשתי רשימות יריבות ( על רקע מתיחות אישית ) , היו מנצחים 
בקלות . היום אמורים החברים באגודת עורכי הדין של עזה , אחד ממעוזי פתח , 
להחליט אם יקיימו בחירות או ימנו חברי ועד בהסכמה , לפי הסדר שיושג בין 
הרשימות המתמודדות . גם בבחירות לוועד עורכי - הדין העזתיים מתמודדות שתי 
רשימות המזוהות עם אש"ף . התוצאות בבחירות לגופים אלה אינן משקפות את יחסי 
הכוחות ברצועה , הן משום אופי האיגודים המקצועיים של בעלי המקצועות החופשיים 
בעזה ( אשר הוקמו מלכתחילה כמעין גופי - חזית של אש"ף ) , והן משום מגזר 
האוכלוסייה המצומצם וההומוגני שהם מאגדים : אנשים מבוגרים , משכילים , 
בעלי רמת הכנסה גבוהה מהממוצע . החידוש בעל המשמעות הסגולית בבחירות לאיגודים 
המקצועיים הוא עצם השתתפותו של חמאס בבחירות מעין אלה , המתקיימות לראשונה 
מאז פרוץ ההתקוממות . בעבר התמודדו אמנם אנשים בודדים המזוהים עם התנועות 
המוסלמיות , אך לא היתה התמודדות של רשימות המזוהות עם התנועה האיסלמית . 
תופעה זאת מעידה היטב על תהליך מובהק הפוקד בחודשים האחרונים את תנועת ההתנגדות 
האיסלמית הפלשתינית , תהליך של התמסדות פוליטית . מעניינת במיוחד העובדה 
שהתהליך הזה מתחולל שבועות ספורים אחרי ניטרולם של מרבית הפעילים הבכירים 
של התנועה , ובראשם השייח הנערץ , הכהן הגדול של חמאס , אחמד יאסין . 
יחד עמו נעצרו עשרות מתושבי הרצועה , בחשד שהיו פעילים במעשי אלימות וחתרנות 
מטעם חמאס . רבים סברו כי גל המעצרים ינטרל את הארגון , בעיקר בגלל המבנה 
הריכוזי שלו , אך לא כך קרה . את ההתמסדות הפוליטית של חמאס בשטחים יש לראות 
בראייה כוללת גם עם ההתרחשויות הקודמות לה בירדן . מיסודם הפוליטי של עמיתיו 
בתנועת האחים המוסלמים בירדן הוכיח את עצמו בבחירות לפרלמנט . האחים המוסלמים 
זכו ב22 מושבים בפרלמנט . יחד עם הצירים העצמאיים המזוהים עם הזרם האיסלמי 
מגיע שיעורו של הגוש המוסלמי בפרלמנט הירדני לכדי מעט יותר משליש ומעט פחות 
ממחצית הצירים . דוגמה מפתיעה למידת המיסוד הפוליטי של האחים המוסלמים בירדן 
אפשר למצוא בראיון עם ראש הגוש האיסלמי בפרלמנט הירדני , עבד אל - לטיף 
ערביאת . הראיון פורסם בגיליונו האחרון של אחד השבועונים האיסלמיים הרדיקליים 
ביותר בעולם הערבי , " אל - איעתצאם " , היוצא לאור בקהיר . דווקא בכתב - 
העת הזה , מעל בימה אוהדת וקנאית למדי , מקפיד מנהיג האחים המוסלמים בירדן 
להישמע שקול ואחראי מאוד , כמעט ממלכתי . הוא מדבר על רפורמות במנהל , 
תיקונים בכלכלה והליכי החקיקה , שמירה על חירויות אזרחיות ועל תרבות לאומית - 
מוסלמית . בתשובה לשאלה על עמדת האחים המוסלמים כלפי האינתיפאדה , הוא אומר 
כי יש להפוך על פניו את תהליך הצטמצמותה ההדרגתי של הבעיה הפלשתינית מבעיה 
של העולם המוסלמי ושל האיסלם כולו לכלל " בעיה של אש"ף ושל הפלשתינאים " 
בלבד . אבל תהליך הנגד שהוא מציע אינו של גיוס כל העולם המוסלמי למלחמת גיהאד 
על פלשתין . לדבריו , " על הפעולה לבוא מתוך השטחים הכבושים , על בסיס 
מסורת ואמונה , כאשר העולם המוסלמי הוא חיל המילואים שלה " ( חיל מילואים , 
לא חיל חלוץ ) . כתבי - העת של חמאס ( יש כמה כאלה , המתפרסמים באירופה ) 
מדגישים את העובדה שהאחים המוסלמים בירדן הכריזו במסגרת מערכת הבחירות שלהם 
על האינתיפאדה כעל " גיהאד " . ואולם הפרסומים הללו נוטים להתעלם מכך שהאחים 
המוסלמים בירדן גם הצהירו שיש סדר עדיפויות , והבהירו כי בראש סדר העדיפויות 
הזה עומדת המערכה נגד השחיתות והעוולות בתוך הבית הירדני . נראה כי פעילי 
חמאס בשטחים אינם מתעלמים מכך . יש לשער כי העלייה הגדולה במורל שלהם בעקבות 
תוצאות הבחירות לפרלמנט הירדני מלווה גם בהכרה כי רצוי להשתתף במשחק הדמוקרטי , 
וכדאי לנסות להשפיע בתוך המוסדות המשקפים את הקונסנסוס בחברה , אף אם אינם 
מוסדות מוסלמיים או כאלה הנשלטים בידי המחנה האיסלמי . תופעה אחרת שאפשר 
היה ללמוד עליה מן הבחירות האחרונות לאיגודי העובדים בעזה , היא הנטייה 
לפיצול בקרב המזוהים עם פתח . גם אם הגורם לכך הוא יריבויות אישיות בלבד , 
אין להתעלם בהקשר זה מן המחלוקות והפירוד השוררים בקרב המחנה הפרו - אש"פי 
בשטחים . ההתפתחויות האלה אינן משפיעות עדיין השפעה של ממש על מגמת פניה 
של האינתיפאדה או על האווירה ברחוב הערבי , ובעיקר בקרב בני הנוער אולם 
יש להן ערך פוליטי מצטבר בהיערכות לקראת אפשרות של בחירות בשטחים . 
