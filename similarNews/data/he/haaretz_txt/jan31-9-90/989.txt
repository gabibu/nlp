מפקחי הבניה בעיריית ירושלים הרסו השבוע שני מבנים חד קומתיים מבטון , בשכונות 
סילואן ושועפט בירושלים . דובר עיריית ירושלים מסר כי העירייה דרשה ממקימי 
המבנים שנבנו ללא רשיון , להרוס אותם בעצמם , ומשלא עשו כן , נמסרו צווי 
הריסה מנהליים בחתימת ראש העיר טדי קולק . בעת פעולות ההריסה בשכונת סילואן 
שבוצעו בלווי שוטרים , היתה התקהלות אך זו פוזרה . פעולות ההריסה עצמן 
עברו ללא תקלות או הפרעות . דובר העירייה הדגיש כי תימשך פעולת האכיפה לשמירת 
חוקי התכנון והבניה בכל חלקי העיר . בתוך כך הצביע ראש עיריית ירושלים טדי 
קולק על האבסורד הנוצר כתוצאה מהמדיניות הממשלתית בתחום התכנון והבנייה במזרח 
ירושלים . קולק אמר , כי הוועדה המחוזית לתכנון ובנייה מעכבת זה שנים שורה 
של תכניות מתאר במגזר הערבי במזרח ירושלים . תכניות אלה נדונו ואושרו לפרטיהן 
בוועדה המקומית אך משום מה אישורן מתעכב בוועדה המחוזית , מסר קולק . " לא 
יעלה על הדעת " , אמר קולק , " שהפעילות היחידה בתחום זה תהיה רק הריסת 
בתים שנבנו בניגוד לחוק . בהיעדר תכניות מיתאר מאושרות אין כמעט אפשרות 
להוציא היתרי בנייה . לא יתכן שהממשלה תתעלם לחלוטין מצרכי המגזר הערבי 
ותמנע מהתושבים אישורים לתכניות מיתאר שאין לגביהן כל הסתייגות תכנונית . 
איזו מטרה משיגים ע"י עיכובים כאלה ? . האם צרכי האוכלוסיה פוחתים ? 
התוצאה המיידית היא קיום בנייה בלתי חוקית במזרח ירושלים בהיקף גדול יותר 
מזו שהיתה מתרחשת אילו היו נותנים תוקף לתכניות המתאר " , אמר קולק . 
