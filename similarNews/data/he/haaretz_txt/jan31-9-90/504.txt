תושבים פלשתינאים נעצרו אתמול באזור רמאללה , בפעולה נרחבת של הצבא לתפיסת 
פעילי אינתיפאדה . כוחות גדולים של הצבא פשטו על רמאללה , אל - בירה , 
קלנדיה , וכמה כפרים באזור רמאללה , וקיימו חיפושים מבית לבית אחרי שהטילו 
עוצר . בחיפושים התגלה חומר הסתה , גרזנים וסכינים מסרו מקורות צבאיים . 
אל הכוחות הצטרפו שוטרים , גובי - מס ואנשי מינהל אזרחי , שהטילו עשרות 
קנסות על תושבים , בגין סיסמאות שצויירו על קירות בתיהם . החיילים חילקו 
לתושבים כרוזים , שקראו להם להפסיק את האלימות . מקורות צבאיים מסרו שהפעולה 
התקיימה בעקבות העלייה במקרי יידוי אבנים על הצירים הראשיים העוברים באזור . 
במסגרת הפעילות היזומה , נכנס כוח של צה"ל רכוב על שלושה גיפים לתוך הכפר 
בית - אענאן , לצורך הסרת סיסמאות מן הקירות . החיילים ירדו מכלי - הרכב 
והשאירו שני חיילי - מילואים להשגיח עליהם . כשהתרחקו החיילים מהגיפים תקפו 
צעירים מן הכפר את השומרים באבנים ואלה נסוגו . הצעירים שפכו דלק על הגיפים 
והצליחו לשרוף שניים מהם כליל . מקורות צבאיים אישרו כי שני גיפים ניזוקו 
בפעולה . המקורות מסרו כי השומרים שהופקדו להשגיח על כלי הרכב הסבירו למפקדיהם , 
כי לא השתמשו בנשקם כדי לא לגרום לנפגעים . לאחר הצתת הגיפים הוזעקו כוחות 
מתוגברים : אמבולנס , מכבי - אש והליקופטר . מקורות פלשתיניים טענו שאחרי 
התקרית הונחתו כוחות תגבורת ממסוקים על הגבעות שסביב הכפר . המקורות הוסיפו 
כי בתקריות עם החיילים נפצעו ארבעה מתושבי הכפר . 
