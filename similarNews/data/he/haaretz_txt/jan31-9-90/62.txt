קליטת העולים בנמל התעופה בן גוריון עלולה להשתבש לחלוטין בשבוע הבא , וכן 
עלולות להיגרם תקלות קשות בהליכי קליטתם של העולים בכל המערכות הקשורות למשרד 
הקליטה , אם תפרוץ שביתה כללית כפי שמאיימים עובדי המשרד . היום מתכנסת 
מועצת עובדי משרד הקליטה לדון בהצעה לפתוח החל מהשבוע הבא בשביתה , על רקע 
תביעות העובדים לשיפור בתנאי העבודה והשכר . עובדי משרד הקליטה גורסים שזכותם 
לקבל תוספות שכר עבור המאמץ הנדרש מהם עתה בקליטת גלי העלייה מברית המועצות , 
כשם שקיבלו עובדי סקטורים אחרים תוספות שכר כאשר נוצרו נסיבות חדשות שלא 
נחזו בעת חתימה על הסכמי השכר . עובדי משרד הקליטה מתרעמים על כך שהעסקתם 
של ששים עובדים בחוזים מיוחדים אושרה ע"י האוצר , במקום להגדיל את התקנים 
לעובדים . יונה סומך , המחזיקה בתיק הקליטה בהסתדרות עובדי המדינה , טענה 
אתמול שבאוצר קיימת מגמה ליישם את ההפרטה במשרד הקליטה , ועמדה על חומרת 
התופעה לצד פעילותם של מה שכינתה מאכרים המחליפים את הממשלה בקליטת העלייה . 
האגף לאיגוד מקצועי בהסתדרות אישר את הכרזת סכסוך העבודה במשרד הקליטה . 
41 ימי הצינון הקבועים בחוק יסתיימו בשבוע הבא , כך שמבחינה חוקית פתוחה 
הדרך בפני העובדים לפתוח בשביתה . יונה סומך תבעה אמש מיעקב דנון , הממונה 
על השכר במשרד האוצר , לפתוח לאלתר במשא ומתן עם העובדים על תביעותיהם . 
