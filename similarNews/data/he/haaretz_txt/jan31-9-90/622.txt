בדרך למו"ם בין השחורים ללבנים בדרום - אפריקה , אותו הציע בסוף השבוע הנשיא 
פרדריק דה - קלרק , ממתינים שני מוקשים . האחד הלחץ בקרב המנהיגות השחורה 
הנמצאת בגולה , צעירים קיצוניים יותר ממנדלה , סיסולו ושאר הוותיקים שבילו 
שנים רבות בכלא הדרום - אפריקאי , והשני תגובות הימין הקיצוני הלבן . בקרב 
המנהיגים בגולה יש כנראה רבים הסבורים , כי לאחר שנבקעה ההתנגדות העקרונית 
של הלבנים , יש להמשיך במאבק האלים , עד שיתקבלו כל התנאים שלהם , עוד 
לפני המשא ומתן . ואילו במחנה הלבן יש " אנשי חישוקים " , המנסים למנוע 
כל מו"ם עם השחורים בטענה שלנשיא דה - קלרק לא ניתנה בבחירות סמכות חוקית 
לדון על התחלקות בשלטון עם השחורים . יותר מההצהרות הראשונות של הקיצוניים 
בשני הצדדים , נאומו של הנשיא דה - קלרק ומה שלא נאמר בו , מגדיר את הבעיות 
המהותיות שנותרו . הנשיא קיבל בנאומו שלושה מארבעה תנאיו של נלסון מנדלה . 
הוא ישוחרר ללא תנאים כלשהם . התקבלו שתי נקודות המופיעות בתזכיר שהגיש 
מנדלה אשתקד לנשיא הקודם ף . וו . בותה : לקונגרס הלאומי האפריקאי ניתן 
שוב מעמד חוקי , בלי שזה ויתר קודם על הזכות למאבק מזוין . הממשלה אף ויתרה 
על הדרישה לניתוק הקשר של האירגון עם הקומוניסטים , והמפלגה הקומוניסטית 
הדרום - אפריקאית כלולה ברשימת הארגונים שהוצאתם אל מחוץ לחוק בוטלה . אך 
דה - קלרק לא קיבל את הדרישה להכיר ב"שלטון הרוב " קול שווה לשחורים וללבנים 
בבחירות לפרלמנט אחד משותף לבני כל הגזעים . הלבנים עדיין דורשים פיתרון 
שיעניק להם הגנת וטו , בנושאים הנוגעים לזכויותיהם . מאידך , בתזכיר מנדלה 
אין התנאי המפורש לבטל לאלתר את כל מערכת האפרטהייד . כנראה שגם מנדלה מקבל 
את ההנחה שדה - קלרק יכול להגיע לביטול ההפרדה הגזעית בכל התחומים רק באופן 
הדרגתי . הנשיא דה - קלרק גם לא ביטל לחלוטין את מצב החירום שקיים בדרא"ף , 
אך ביטל חלקית את עונש המוות . יש להניח , כי בסופו של דבר יימצאו הנוסחאות 
שיאפשרו התחלת המו"ם , ושאלת שוויון זכויות בבחירות תהיה האגוז הקשה ביותר 
לפיצוח . נראה כי הלבנים מוכנים עתה לוויתורים מרחיקי לכת , וגם השחורים 
בתוך דרא"ף רוצים לסיים את המאבק . נראה כי רוב הלבנים הבינו שהאפרטהייד 
נכשל ואי אפשר להמשיך בו , ורוב השחורים הבינו שאין בכוחם להכניע את הלבנים 
בכוח . מעתה מתחיל המאבק על סדרי הדו - קיום . 
