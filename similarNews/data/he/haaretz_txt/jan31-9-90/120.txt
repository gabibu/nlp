מי שמאשים את יוניפי"ל במה שקרה לצה"ל בסוף השבוע שעבר , כאשר שני טנקים 
ומוביל טנקים עלו , בזה אחר זה ובתחום שטח זעיר , על מוקשים ברצועת הביטחון 
עושה לעצמו מלאכה קלה . את או"ם לא אוהבים בישראל , ולעיתים בצדק , אך 
אין פירוש הדבר שכל תקלה שאירעה עלינו להדביק ליוניפי"ל . אם התחקיר הצה"לי 
הראשוני על מה שאירע בפרשת המוקשים לא קבע אשמים או מתרשלים בצה"ל , ספק 
רב אם אפשר להעביר את האשמה ליוניפי"ל . הטענה היתה כי המוקשים הונחו מתחת 
לאפם של החיילים האירים בעמדה סמוכה למקום האירוע . אבל הם הונחו גם מתחת 
לאפו של צה"ל וצד"ל . אם הטענה לגבי מזג האוויר הסוער , הערפל הכבד והבוץ 
תופסת לגבי צה"ל , היא תופסת גם באשר ליוניפי"ל אף שהיתה לו עמדה סמוכה 
למקום הטמנת המוקשים . אך מעל לכל יש לזכור מהי תפיסת הביטחון בצפון . יוניפי"ל 
אינו מגן על גבול הצפון , וישראל גם לא הטילה עליו את תפקיד המגן על אזור 
הביטחון . דווקא משום שלא רצינו לסמוך על יוניפי"ל הוקמה רצועת הביטחון . 
כל אימת שאו"ם תובע מישראל לסגת כליל מרצועת הביטחון ולאפשר ליוניפי"ל להתפרס 
עד קו הגבול , אנו אומרים כי רק צה"ל יכול להגן על גבול הצפון ולא נעביר 
אחריות זו לצבא זר . אפילו לגבי צד"ל , שביצועיו השתפרו וכוחו גדל , אנו 
אומרים כי אפשר יהיה להעביר אליו אולי תפקידים מבצעיים נוספים ברצועת הביטחון , 
אך ההערכה היא שצה"ל יהיה צריך להיות לידו בצורה זו או אחרת בעתיד הנראה 
לעין . יוניפי"ל אינו בנוי מבחינה צבאית ומודיעינית למנוע חדירות לרצועת 
הביטחון ולא לישראל . אם צה"ל אינו מסוגל למנוע הנחתם של כל המוקשים ומטעני 
הצד והגעתן של חוליות מחבלים עד גדר הביטחון , מדוע אנו מצפים שיוניפי"ל 
יוכל לעשות זאת ? ! מצד אחד אנו מטילים ספק ביכולתו של יוניפי"ל ומצד שני 
באים בטענות שיוניפי"ל אינו מונע הנחת מוקשים . לכל היותר ניתן לראות בכוח 
או"ם מעין חגורה דלילה נוספת המכבידה מעט על מחבלים המבקשים להגיע לגדר המערכת 
שלאורך גבול הצפון . לא יותר מכך . יש יחידות ביוניפי"ל שעושות זאת טוב 
יותר מאחרות ויש המתרשלות . הקצף יצא במקרה זה על היחידה האירית . אחרי 
תקרית הטנקים בדקתי בדיווחים של יוניפי"ל בארבעת השבועות האחרונים . מסתבר 
כי יחידות של הכוח האירי הותקפו במקומות אחדים . על - פי דיווחי או"ם במרבית 
המקרים היורים על היחידה האירית , כולל בפגזי טנקים , היו אנשי צד"ל . 
היה מקרה אחד של ירי מצד מחבלים ועוד מקרה , לטענת או"ם , של ירי של צה"ל 
עליהם ליד הכפר א - טירי . במקרה אחד ירה טנק של צד"ל לעבר קבוצת אבלים בתבנין , 
שהיא בשטח הגדוד האירי , והרג שתי נשים . ברור כי המשקע נגד צד"ל אצל 
האירים גדול . השטח שבחסות הגדוד האירי נחשב כגזרה החמה ביותר בפעילות המחבלים 
באזור הביטחון . הרושם הוא שהיחידה האירית עושה הכל שלא להסתבך עם אנשי 
אמל , ולעתים מעלימה עין גם מקבוצות אחרות . בצה"ל טוענים כי היו מקרים 
שבהם האירים איפשרו לירות לעבר צה"ל וצד"ל מקרבת עמדותיהם ולא התערבו . בישראל 
קיים אפילו חשד שיש כנראה שיתוף פעולה מודיעיני סמוי בין יוניפי"ל ואמל . 
גם אם האשמה זו נכונה , לא מנע הדבר התנגשות חריפה לפני כשנה בין הגדוד 
האירי והמיליציה השיעית של " ההתנגדות המאמינה " . מיליציה זו ואמל טענו 
כי הגדוד האירי איפשר לכוח צה"ל לעבור ליד עמדותיו כדי לחטוף את גוהאד קצפי 
בכפר תבנין . טענה דומה לזו שהעלינו עתה נגד האירים . בעקבות האשמות אלה 
נחטפו אז שני חיילים אירים על ידי " ההתנגדות המאמינה " . אלה שוחררו לבסוף 
על ידי אנשי אמל . התסבוכת בדרום לבנון גדולה יותר בגלל גלי הקרבות בין אמל 
וחיזבאללה . אנשי חיזבאללה נהדפו ברובם מהדרום . אמל טוען כי גילה ממערב 
לנבאטיה כלא סודי של החיזבאללה החצוב בהר , ובחזיתו מוסך להסוואה . לדברי 
אמל הוחזק הקולנל היגינס באחד מחמשת התאים של הכלא בימים הראשונים לאחר שנחטף . 
האיראנים וגם האלגיראים מנסים לתווך עתה בסכסוך שליד הגבול הישראלי . האיראנים 
ביקשו את מנהיגי חיזבאללה ואמל להגיע לטהרן לשיחות על הפסקת אש . יש לדעת 
כי בלבנון מתהלכת שמועה כי ישראל נאלצה לסייע לחיזבאללה בגלי הקרבות האחרונים , 
מתוך תקוותה להשיג בדרך זו שחרור שבויי צה"ל שבידי החיזבאללה . אנשי אמל 
טוענים , כי ידוע להם שקצינים ישראלים הורו לצד"ל שלא לפגוע בשיירה של לוחמי 
חיזבאללה בעת הקרבות . מכך הסיקו כי יש שיתוף פעולה בין צה"ל וחיזבאללה . 
זו כמובן מסקנה חפוזה ולא נכונה , וגם אם איפשרו מעבר שיירה כזו או אחרת 
אפשר שלדבר היו סיבות טקטיות מקומיות . ייתכן מאד שתחושה זו בקרב אנשי 
אמל מסבירה חלק מהגל האחרון של הגברת ההתקפות ברצועת הביטחון . 
