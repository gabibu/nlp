( ע ) . הממונה על השכר ועל הסכמי העבודה במשרד האוצר הגיש בשבוע שעבר 
תביעה בבית - המשפט המחוזי בבאר שבע נגד עיריית באר שבע ונגד ארגון עובדי 
העירייה . הממונה על השכר ביקש מבית - המשפט להוציא צו מניעה נגד העירייה , 
שיאסור עליה תשלום תוספות חריגות לעובדים ויחייב אותה להחזיר לקופתה את 
התוספות החריגות שכבר שולמו לעובדיה במשך יותר משנתיים . העירייה וארגון 
העובדים טרם הגישו כתבי הגנה . פרקליטות מחוז הדרום טוענת שעיריית באר שבע 
הפרה את הוראות סעיף 92 לחוק יסודות התקציב , מאחר שבאוגוסט 78 חתמה עם 
ארגון העובדים על הסכם עבודה לתקופה של שנה וחצי , שכלל תוספות חריגות , 
החורגות מההסכמים הקיבוציים . על ההסכם חתם ראש העירייה דאז , משה זילברמן . 
עוד טוענת הפרקליטות כי למרות פניות חוזרות ונישנות של הממונה על השכר לעירייה 
לבטל את התוספות החריגות ולקבל חזרה את התוספות שכבר שולמו , לא עושה כן 
העירייה ובכך היא עוברת על חוק יסודות התקציב . פרקליטות המדינה טוענת שלאחר 
חשיפת הדו"ח על - ידי מבקר המדינה הודיע הממונה על השכר כמה פעמים לעירייה 
על בטלות הסכם השכר ותבע לקבל מהעובדים את תשלומי היתר שקיבלו . על אף כל 
הפניות לעירייה ולשני ראשיה מאז , ממשיכה העירייה לשלם התוספות החריגות . 
הפרקליטות טוענת , שלאחר בחירתו לראשות העירייה של יצחק רגר , הגיש מזכיר 
העירייה לממונה על השכר בספטמבר הצעה לפטר 16 עובדים כנגד אישור הסכם השכר 
החריג . לטענת הפרקליטות , אין כל קשר בין התייעלות העירייה לבין ביטול 
ההסכם החריג . יש לציין , כי משרד האוצר כבר הודיע בעבר על כוונתו להגיש 
תביעות משפטיות נגד רשויות מקומיות שחרגו מהסכמי השכר הקיבוציים ושילמו תוספות 
שכר לעובדים , שלא אושרו על ידי שר האוצר . 
