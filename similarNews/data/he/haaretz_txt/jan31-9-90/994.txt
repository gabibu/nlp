מפקד כוחות צה"ל ברצועת עזה תת - אלוף צבי פולג מינה קצין בודק לחקירת נסיבות 
התקרית החמורה שאירעה שלשום מחוץ לכתלי בית המשפט בעזה , שבמהלכה אנשי מג"ב 
היכו עורכי - דין ערבים . שלשום , כאשר הגיע למקום התקרית נשיא בית הדין 
הצבאי בעזה סגן - אלוף אלי זיכרמן הוא ספג קללות מאיש מג"ב . ממקורות צבאיים 
נודע אמש כי הקצין הבודק הוא רב - סרן המשמש כקצין אג"ם באחת החטיבות בעזה . 
ממצאי הקצין הבודק יועברו היום לרמטכ"ל דן שומרון . נודע כי מחקירה ראשונית 
של הקצין הבודק עולה כי איש מג"ב , אשר קילל את סגן - אלוף זיכרמן לא ידע 
כי מדובר בנשיא בית הדין , מאחר שזיכרמן לבש מעיל ללא דרגות . עם זאת , 
הקצין הבודק ימליץ כנראה להעמיד לדין את האיש שקילל . עוד נודע כי מחקירה 
ראשונית של הקצין הבודק בנושא הכאת עורכי הדין עולה כי שני עורכי דין גידפו 
את החיילים הדרוזים : " אתם כלבים של היהודים " . במקום התפתחה המולה שבמהלכה 
הוכו מספר עורכי דין . ההתפרעות החלה שלשום כאשר חיילי משמר הגבול הוציאו 
מבית המשפט אדם שביקש מהמתורגמן הערבי להרים את קולו , בעת שקרא את שמות 
העצורים שבאו באותו היום למשפט . מקור צבאי מסר אמש כי מפקד כוחות צה"ל 
ברצועה וראש המינהל האזרחי עוקבים מקרוב אחר החקירה . 
