ואשינגטון , ( ע"ר וע"ץ ) . ארה"ב מקבלת בשביעות רצון רבה את צעדיו של 
הנשיא דה - קלרק , אולם פקידים אומרים כי יש צורך בצעדים נוספים לפני שארה"ב 
תבטל את הסנקציות הכלכליות שהטילה על דרום - אפריקה . הנשיא דה - קלרק הרחיק 
לכת מכל קודמיו בשיכנוע ארה"ב למחוייבותו לרפורמות . אולם , צעדיו אינם 
ממלאים אחר הדרישות שקבע הקונגרס להסרת הסנקציות . הנשיא בוש אמר לעיתונאים 
כי השינויים יובילו לבחינה מחדש של הסנקציות , אולם לא לשינוי מיידי במדיניות 
ארה"ב . כבר מתחילת כהונתו של דה - קלרק , היו פקידים אמריקאים משוכנעים 
כי הוא ייצא בשורה של רפורמות חדשות . דוברת מחלקת המדינה , מרגרט טטוויילר , 
חלקה אמנם שבחים להצעתו של דה - קלרק למו"ם עם הקונגרס הלאומי האפריקאי , 
אולם אמרה כי הדבר אינו מספיק . גם אחדים מהלאומנים השחורים קיבלו בברכה 
את הצעותיו של דה - קלרק . ניגריה וזמביה , שבמשך שנים עמדו בראש המאבק 
של אפריקה השחורה כנגד האפרטהייד , שיבחו את נאומו של דה קלרק . הנאום התקבל 
באהדה רבה ברחבי העולם . ראש ממשלת בריטניה , מארגרט תאצר , כבר הודיעה 
כי הזמינה את הנשיא הדרום - אפריקאי לפגישה , וכי היא עתידה להזמין גם את 
מנדלה . בהצהרה מטעם לשכת ראש ממשלת בריטניה נאמר כי בריטניה לא תמנע מעתה 
חילופים תרבותיים , מדעיים , או אקדמיים עם דרום - אפריקה . נשיא חוף השנהב , 
הופואט בואני , שלח אתמול שדר ברכה לנשיא דרום - אפריקה בו הוא מברך על 
" הצעדים האמיצים " עליהם הכריז . " שחרורו הקרוב ללא תנאים של נלסון 
מנדלה , מתן המעמד החוקי לקונגרס הלאומי האפריקאי ולתנועות אחרות נגד האפרטהייד 
הינם צעדים שיצרו אווירה של שלום . אלו הם התנאים לדיאלוג שלו היטפתי תמיד 
בכל הקהיליות המרכיבות את אפריקה הדרומית " , כתב נשיא חוף השנהב . מזכיר 
הארגון לאחדות אפריקה , סלים אחמד סלים , קיבל אף הוא בברכה אם כי מתוך 
הסתייגות , את צעדי הרפורמות עליהם הכריז דה - קלרק . סלים אמר כי הצעדים 
הללו " מהווים צעד אחד קדימה במאבק למען הקמת דרום - אפריקה דמוקרטית " . 
מזכיר האו"ם , פרז דה קוויאר , אמר כי ההודעה על השינויים בדרום - אפריקה 
נשמעה באוזניו כ"מוסיקה שמימית " , והוא מקווה שהם מהווים את התחלת הסוף 
של האפרטהייד . דה קוויאר אמר גם כי הוא מתכוון לצאת לדרום - אפריקה באמצע 
מארס כדי לחגוג את עצמאות נמיביה משלטון דרום - אפריקה . 
