" תנאי הכרחי להצלחה של כל תוכנית לייצוב כלכלי , שתכליתה להפחית את האינפלציה 
ולשפר את מאזן התשלומים , הוא הפעלת מדיניות של תקציב מרוסן , עד כדי יצירת 
עודף תקציבי , ומדיניות מוניטרית מרסנת " זוהי אחת המסקנות של הכינוס 
הבין - לאומי שהיה בסוף השבוע בירושלים מטעם בנק ישראל והבנק הבין - אמריקאי 
לפיתוח . עמדה נוספת שלגביה הובעה תמימות דעים בכינוס היתה שבתנאים מסוימים 
יש מקום לצרף למדיניות התקציבית והמוניטרית הזאת גם צעדים נלווים הכוללים 
שימוש בעוגנים שיבטיחו הפחתה מהירה של האינפלציה . בין העוגנים הללו : 
ייצוב שער החליפין ומדיניות של ריסון שכר ומחירים , כולל הקפאתם הזמנית . 
ואולם הודגש כי צעדים נלווים אלה אינם יכולים לעמוד בפני עצמם . זו גם הסיבה 
שתוכניות הייצוב שהופעלו בברזיל וארגנטינה נכשלו שוב ושוב , ולעומתן הצליחו 
התוכניות שהופעלו בישראל ובמקסיקו ושהבטיחו מדיניות תקציבית ומוניטרית מרסנת 
בצד הפעלה בו - זמנית של צעדים נלווים בלתי שגרתיים . מרכיב חשוב נוסף שהוסכם 
עליו בכינוס הוא אמינות הממשלה בעיני הציבור , והשגת הסכמה חברתית ופוליטית 
רחבה להפעלת תוכנית הייצוב . הכינוס נמשך יומיים , ובו השתתפו , בין השאר , 
נגידי הבנקים המרכזיים של ברזיל ויוגוסלוויה , סגן שר האוצר של מקסיקו , 
הנגיד לשעבר בארגנטינה , שר האוצר לשעבר של בוליוויה , נשיא הבנק הבין - 
אמריקאי לפיתוח , סגן נשיא הבנק העולמי , מנהל מחלקת המחקר והיועץ הכלכלי 
של קרן המטבע . 
