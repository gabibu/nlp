שבוע לפני הכינוס של מרכז הליכוד עמדתם של הצדדים הנצים בצמרת הליכוד היא 
כה חלוקה ומנוגדת , עד שרק נס ימנע את פיצוץ הדיון . נראה כי שום צד מהצדדים 
לא ייסוג מעמדתו . לא ראש הממשלה , יצחק שמיר , שוותרנותו בכינוס מרכז 
הליכוד מראשית יולי ובמהלך משבר ויצמן כירסמה במנהיגותו . גם לשרי החישוקים 
אין מה להפסיד , ושאיפתם היא לגרום לפגיעה נוספת במעמדו של שמיר , אפילו 
במחיר פירוקה של ממשלת האחדות . שני הצדדים יודעים היטב , כי פיצוץ ישיבת 
המרכז ייתן למפלגת העבודה סיבה טובה להביא לפירוק מיידי של הממשלה , באווירה 
של הבנה ציבורית שמפלגה מפולגת כזאת לא יכולה לנהל מדינה . שרי החישוקים 
אינם מעוניינים בפיצוץ הישיבה . הם פוחדים מהאשמות שיוטחו בהם ושיסכלו 
את כוונתם להשתלט על ירושת שמיר . הם מעדיפים ששמעון פרס יביא לפרישת מפלגת 
העבודה , בעקבות שורה של החלטות מדיניות שהם יכפו על ראש הממשלה . פרס 
ומקורביו כבר זימנו כינוס מיוחד של לשכת מפלגת העבודה , למחרת הדיון במרכז 
הליכוד , כדי להגיב על החלטות מרכז הקונגרסים , עד כדי פירוק הממשלה . 
אולם דוד לוי , אריאל שרון ויצחק מודעי לא מביאים בחשבון את עמדתו של 
שר הביטחון , יצחק רבין . ההחלטות שעתידות ליפול במרכז הליכוד לא יהיו 
מבחינתו קו אדום לפירוק הממשלה , אלא ההתפתחויות המדיניות שינבעו מהם בשלב 
מאוחר יותר . למרות העמדה העיקשת של ראש הממשלה מצד אחד ושרי החישוקים מצד 
שני , אין לפסול הבנה שאליה יגיעו סמוך לכינוס המרכז . שתי דרישות של 
שרי החישוקים מקובלות על שמיר , ונראה שהוא יכלול אותן בנאומו . המדובר 
בהכרזה חד - משמעית כי לא יינתן לערביי מזרח - ירושלים להשתתף בבחירות בשטחים , 
גם לא באזורים אחרים ביו"ש , וכן אי - שיתופם של מגורשים במשלחת הפלשתינית . 
עמדתו זו של שמיר , עשויה להוביל להבנה , לפחות עם דוד לוי . בימים 
האחרונים מנסים גורמים שונים לקרב בין שני הצדדים , וייתכן שבתוך ימים מספר 
תתקיים בין השניים שיחה בארבע עיניים . המחלוקת המהותית היא נוהלית בעיקרה . 
שמיר דורש כי בפני 000 , 3 חברי המרכז תוגש הצעת החלטה אחת בלבד : אישור 
נאומו ומדיניותו של שמיר . הוא יראה זאת כהצבעת אמון אישית כלפיו . שרי 
החישוקים דורשים כי פרט להצבעת אמון בשמיר , שבה יתמכו , יתקיימו הצבעות 
נוספות בעניינים מדיניים , כלכליים וחברתיים . שמיר מעוניין לצאת ממרכז 
הליכוד מחוזק ולאחר שהתקבלה החלטה ברורה וחד - משמעית . מבחינתו , הצבעות 
נוספות יעניקו פרשנות מעוותת להחלטות שיתקבלו . אין הוא רוצה לשוב על המצב 
שבו היה נתון בישיבה הקודמת של מרכז הליכוד , כשהסכים לקבל את תכתיבי החישוקים 
ואלה יצאו בהצהרות ניצחון . הפעם מבקש שמיר שיהיה ברור לאחר ישיבת המרכז , 
מי ניצח ועמדתו של מי התקבלה . דוד לוי ואריאל שרון צודקים בטענתם שהקו 
המדיני המפלגתי מטושטש , והפעם הם דורשים הכרעה ברורה בשאלה מה יהיו פני 
הליכוד . לוי אמר השבוע , כי מבחינתו עדיף לשמור על עמדות הליכוד מאשר 
לשמור על אחדות הממשלה . היגררות אחר מדיניות מפלגת העבודה תוריד , לדעתו , 
את התנועה מנכסיה הפוליטיים ומכוחה האלקטורלי . לדבריו , אין הוא רוצה 
לשבת באופוזיציה , אך הוא מרגיש כמי שמופקד עתה על שמירת העקרונות האחרונים 
של תנועתו . המגמה של השר אריאל שרון קצת שונה , ומלחמתו חסרת הפשרות ביצחק 
שמיר מנווטת את דרכו המדינית . שרון לא יסתפק , למשל , בהכרזות שמיר על 
המגורשים ועל ירושלים , אלא ידרוש החלטה מפורשת על הפסקת כל המגעים או המו"ם , 
עד לחיסולה המוחלט של האינתיפאדה , דבר ששמיר אינו מסוגל לעמוד בו . שרון 
היה רוצה לראות היום את שמיר מפנה את כיסאו . הוא מקיים בשבועות האחרונים 
מגעים עם גורמים בכירים במפלגות הדתיות , כדי למנוע את השתתפותם בממשלה 
צרה עם מפלגת העבודה במקרה ותפורק ממשלת האחדות . במקביל , הוא מנסה לקרבם 
לליכוד כדי להקים בעזרתם ממשלה שהליכוד יעמוד בראשה . כמובן , בלי שמיר 
בראשות הממשלה . שום שר אחר בליכוד אינו מקורב למפלגות הדתיות וזוכה שם 
להערכה כמו אריאל שרון , והוא מנצל עובדה זו היטב . כך אפשר גם להבין את 
התקפתו הקשה על משה ארנס . שרון חושש מארנס . הוא רואה אותו כיריב פוליטי , 
המסוגל היום בעזרת ותיקי התנועה להיאבק בו על ירושת שמיר . דרכו של שרון 
לחיסול יריבו היא ערעור הלגיטימציה של ארנס כמי שמסוגל וראוי לעמוד בראש 
הליכוד . גילויו של שרון כי ארנס השתמט מלשרת במלחמת העצמאות היה הירייה 
ראשונה במאבק זה . מקורבי שרון טוענים , כי בידיו חומר מרשיע נוסף נגד 
שר החוץ . יש הטוענים בלשכת ראש הממשלה , כי בתקופת כהונתו של שרון כשר 
ביטחון הוא הקפיד לעלעל בכל התיקים החסויים על אישי הצמרת במדינה . עתידו 
של הליכוד ואולי גם גורלה של ממשלת האחדות , יתבררו ביום רביעי הבא . אולם 
ניסיון העבר הוכיח , כי בזירה הפוליטית האבסורדית של מדינת ישראל דברים 
יכולים להשתנות גם ברגע האחרון . 
