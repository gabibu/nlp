משטרת תל - אביב מנהלת חקירה פלילית נגד שוטר בשירות חובה במשמר - הגבול , 
החשוד שמסר במשטרה תלונה כוזבת על שדידת מכוניתו בידי שני אנשים . חקירה 
העלתה שהשוטר הגיש את התלונה לאחר שמכוניתו ניזוקה בתאונה , והוא חשש לספר 
על כך להוריו . ממפקדת משמר הגבול נמסר כי ממתינים לסיום חקירת המשטרה בתיק 
הפלילי שנפתח נגד שוטר החובה , ובסיומה יוחלט כיצד לפעול בעניינו . המקרה 
אירע לפני כחודש . שוטר החובה התלונן במשטרת מרחב - דן , שכאשר ירד בבוקר 
למכוניתו במגרש החניה של ביתו בצפון תל - אביב ונכנס אליה , התנפלו עליו 
שני צעירים חמושים בסכין . לדבריו , תחת איום הם סילקו אותו מהמכונית , 
נכנסו אליה ונמלטו עמה מהמקום . המשטרה החלה בסריקות . כעבור זמן קצר אותרה 
המכונית הגנובה , כביכול , ברחוב לוי אשכול בצפון תל - אביב , לא הרחק 
מביתו של המתלונן . היא היתה תקועה בעץ וניזוקה כתוצאה מכך . פרטי הסיפור 
עוררו את חשד חוקרי המשטרה . הם המשיכו בחקירת שוטר משמר - הגבול , ואז 
הוא נשבר והודה כי בדה את סיפור שדידת המכונית , לאחר שחזר מבילוי לילי 
וגרם לתאונה בהתנגשו בעץ . לדבריו , פחד לספר לאביו על מה שאירע , והעדיף 
לדווח על גנבת המכונית כדי שהתאונה תיראה כאילו נגרמה על - ידי הגנבים . 
במשטרת מרחב - דן נפתח תיק פלילי נגד המתלונן על מסירת עדות כוזבת ודיווח 
על החקירה הועבר למפקדת משמר - הגבול . 
