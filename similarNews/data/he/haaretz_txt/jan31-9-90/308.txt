שר הדתות , זבולון המר , ייפגש ביום ראשון עם הרבנים הראשיים אברהם שפירא 
ומרדכי אליהו , ועם רבנים שביקרו לאחרונה בבריה"ם . הוא ידון אתם בנושא 
המשפחות המעורבות שבקרב העולים , ובתהליכי גיור . המר יעלה בפניהם , בין 
היתר , שאלות של הכשרת רבנים ומורים מתוך יהודי בריה"ם , והדפסה ותרגום 
לרוסית של ספרי קודש . המר קרא לראש הממשלה ליצור רכבת אוויר שתביא עולים 
מבריה"ם לישראל . המר אמר אתמול : " אין כל הצדקה שיהודים שיציאתם אושרה 
ימתינו שנה לצאת בשל העדר אמצעי תחבורה " . המר אמר כי ישראל צריכה לעשות 
הכל כדי שהדרך לישראל תהיה פתוחה , באמצעות טיסות מארצות מזרח אירופה דרך 
אירופה לישראל , או באמצעות טיסות שכר . " אין בודקים בשעת המצוקה " , 
אמר , " וכל כלי תחבורה כשר להביא עולים " . 
