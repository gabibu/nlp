עשרות רבות של קבוצות מבצעי מוסיקת בארוק מתחרות כיום ביניהן , בשני ערוצי 
התקשורת של כל אומן מבצע זה שבינו ובין הקהל וזה שבינו ובין המלחין בניסיון 
להביא בשורה של פרשנות , יכולת טכנית ואותנטיות היסטורית . הקבוצה ששמענו 
עמדה יפה באתגרים אלה . חבריה אולי אינם מדקדקים בכל תגי האותנטיות מבחינת 
הכלים , אך מבחינת דרכי ההפקה וההבעה שפעה נגינתם ניחוח בארוקי חריף , 
שהתבטא בעיקר בבניית הפראזות ובאיזון בין ההדגשים השונים . כל הנגנים שולטים 
היטב בכליהם , והם מצטיינים בניקיון ובדיוק של נגינתם . גם התיאום ביניהם 
היה מופתי . דרך הנגינה שנשמעה טבעית במוסיקה של ויוואלדי וקורלי , נשמעה 
לעתים מוזרה לאוזניים שהורגלו בגישות אחרות לנגינת באך . אלא שמורכבותה 
האין - סופית של יצירת באך יוצאת נשכרת מכל גילוי של פנים חדשות בה . הפעם , 
ה"הפסד " שבשבירת הקווים המלודיים הגדולים יצא ברווח שבהתמקדות במוטיבים 
הקצרים , הנסתרים לעתים מן האוזן בביצועים אחרים . כל אחד מהנגנים וירטואוז 
בזכות עצמו , אבל ספק אם ייחודיות ההפקה הבארוקית בכלי הקשת נשמעה אי - 
פעם מובהקת כל כך בארץ כבנגינתו של הכנר קארלו קיאראפה . 
