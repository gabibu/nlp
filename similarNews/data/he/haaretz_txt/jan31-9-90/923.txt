" הממשל האמריקאי אשם בצביעות מוחלטת כשהוא מביע בפומבי דאגה מפני פגיעות 
בזכויות האדם בסין ובה בעת מעודד שיתוף פעולה עם פקין " . כך נכתב בדו"ח 
של ארגון מעקב אסיה ( אייזיאה וואץ ) , ארגון יוקרתי העוקב אחר מצב זכויות 
האדם באסיה . אין זו הפעם הראשונה שמייחסים לממשל בוש מדיניות צבועה , 
בקשר לבעיית החרויות הדמוקרטיות , או נכון יותר שלילת חרויות אלה בארצות 
שונות . אין זו גם הפעם הראשונה שההאשמה עולה בהקשר הסיני . גם התעניינותם 
של הקונגרס ושל אמצעי התקשורת בארה"ב בנושא גוברת . לפני ימים אחדים פירסם 
הניו - יורק טיימס קטע מדו"ח פנימי של מומחי מחלקת זכויות האדם של מחלקת 
המדינה של ארה"ב . בדו"ח זה נכתב , כי הטבח בכיכר טיאנמן , והצעדים שנקטה 
ממשלת סין מאז " פוגעים כמעט בכל אחת מזכויות האדם הנהנות מהכרה בין - לאומית " . 
הדו"ח המלא על מצב זכויות האדם , שמתפרסם מידי שנה לפי חוק הקונגרס , 
יופיע ב12 בפברואר לאחר שיאושר בבית הלבן . לפי ידיעות מוואשינגטון , נבדל 
הדוח הממשלתי מדו"ח אייזיאה וואץ רק בכך שהוא אינו כולל מסקנות ודברי ביקורת 
על הממשל . מבחינת ציון העובדות , זהים כמעט שני הדו"חות , ותוכנם מחריד 
למרות ניסיונות פקין לשפר את תדמיתה בעולם , עדיין יושבים בכלא רבבות בני 
אדם שנעצרו אחרי מאורעות כיכר טיאנמן . האסירים אינם זוכים להגנה משפטית 
ולמשפט הוגן , הם סובלים מרעב , מצפיפות בתאים , מתנאים סניטאריים לקויים 
ומעינויים פיזיים . הדו"ח מציין במיוחד את חומרת המצב בטיבט " שהפכה למעבדה 
של השלטונות לפיתוח שיטות עינויים " . שני הפרסומים יגרמו בוודאי מבוכה לנשיא 
בוש , ששירת בעבר כשגריר ארה"ב בפקין , ומחשיב עצמו כמומחה לענייני סין . 
הוא מייחס חשיבות ממדרגה ראשונה לשמירת קשרים הדוקים בין ארה"ב וסין , 
להבטחת האיזון במשולש פקינג מוסקווה ואשינגטון . בוש אף שיגר פעמיים את 
אחד מעוזריו הבכירים בשליחות חשאית לפקין כדי להרגיע את ההנהגה הסינית ולאשרר 
את הקשר ההדוק עימם . התוצאה היתה , לדברי דו"ח אייזיאה וואץ , " שמנהיגי 
סין חושבים שמותר להם לפגוע בזכויות אדם בלי חשש לעונש מצד העולם החיצון " . 
מנהיגי סין ערים מאד לנזק הכלכלי שנגרם ע"י התנהגותם . ישנן גם שמועות , 
שבפקין התחדש המאבק על ירושת דנג . כל עוד לא יוכרע מאבק זה , אין ספק 
שלגינויים ולסנקציות כלכליות ייוודע משקל מועט בהרבה בפקין , מאשר להפגנת 
" דבקות בקו המרקסיסטי - לניניסטי הנכון " . 
