הקונצרט נפתח בקונצרטו גרוסו של גמיניאני , ובו נשמעו קשתני התזמורת בשלב 
מתקדם של גיבוש אנסמבל מלוכד , היודע פרק בהלכות בארוק , בהדרכת נועם שריף 
ליד הצמבלו , שנראתה מינימלית . נועם שריף מתאר את ראשית עבודתו על ה"וריאציות 
לה - פוליה " שלו כ"וריאציות מחפשות נושא " הגדרה שנונה כמעט כמו המקור 
שהיא משמשת לו וריאציה : הנפשות המחפשות מחבר של פירנדלו . גם המאזין המתוודע 
ליצירה מחפש ומוצא נקודות משען להתמצאות באדריכלות שלה , הכוללת דיאלוג 
לא רק עם נושא ה"לה - פוליה " הנצחי , אלא גם עם גלגולים מאוחרים שלו ועם 
מגוון סגנונות בעבר ובהווה . ההתמודדות עם החומר הרב - גוני מורכבת ומכובדת , 
ובדרך כלל גם משכנעת כבר משמיעה ראשונה . התזמורת ביצעה את היצירה בצליל 
עשיר ומגובש . ביצוע הסימפוניה מס 9 ( " הגדולה " ) של שוברט לקה בפרשנות 
חדה ובוטה מדי , והחלקים והנושאים השונים דמו מדי זה לזה . עם זאת , היתה 
השראה רבה בביצוע , שבו ביססה תזמורת ראשל"ץ את מעמדה , העולה בהרבה , 
מכל הבחינות , על מה שאפשר לצפות מתזמורת בפריפריה . זוהי תזמורת שמקומה 
במרכז החיים המוסיקאליים בארץ , והיא ומנצחה - מנהלה שווים כל מה שהושקע 
בהם באיכות מוסיקאלית . גילויי חוסר עידון שנשמעו כאן יכולים להישמע גם 
בקונצרט ממוצע של הפילהרמונית . אין ספק : ראשון על המפה ! 
