ועד אוקטובר בשנה שעברה לא מצאה מקום מגורים בשביל השליט המודח בן ה77 . 
התפקיד כפוי הטובה של מתן מחסה להונקר נפל על הכנסייה הפרוטסטנטית , שהיתה 
מאז ומתמיד מוקד התארגנות של האופוזיציה למשטר העריצות הקומוניסטי . מאז 
השבוע שעבר שוהים הונקר ואישתו מרגוט , לשעבר שרת החינוך והתרבות בממשלה , 
בשני חדרים שפינה בשבילם הכומר אווה הולמר . הכנסייה הדגישה במיוחד , 
כי המדובר בחדרים בביתו הפרטי של הולמר , ולא בבית המחסה הסמוך , המספק 
שירותי סיעוד לחולים ולנצרכים . הזעם של האוכלוסייה המזרח גרמנית נגד הונקר 
אינו יודע גבול , והכנסייה חששה מפני מחאות על כך שהשליט המודח יתפוס מקום 
במוסד המיועד למי שזקוקים לטיפול רפואי ואחר . המוסד הזה , ששמו הופנונגסטאל , 
נמצא באזור המוכר היטב לאריך הונקר : הכפר לובטאל שבצפון ברלין , המרוחק 
רק קילומטרים אחדים מפרוור המיוחסים הקומוניסטי בוואנדליץ . את הפרוור הזה , 
שהיה בינתיים למרכז תרבות וספורט , נאלצו בני הזוג הונקר לעזוב עם חברים 
אחרים בצמרת שסרחה . הכנסייה , החשה היטב את האווירה ברחוב , ודאי איננה 
מאושרת מן התפקיד החדש שהוטל עליה ( או שקיבלה עליה ) . הבישוף המזרח 
ברלינאי , גוטפריד פורק , הצהיר בימים אלה , כי לאורך זמן תצטרך המדינה 
לדאוג למקום מגורים נאות בשביל בני הזוג הונקר . הכנסייה , לדבריו , 
פעלה על פי בקשת עורך הדין וולפגאנג פוגל , המייצג את בני הזוג הונקר , 
ועשתה זאת מסיבות הומניטריות ובאופן זמני . בהצהרה לעיתונות דיברו ראשי 
הכנסייה בצורה ברורה יותר : " אין זה סימן מעודד למפלגת ההנהגה לשעבר ולמדינה 
, כאשר אלה שהריעו להונקר עד לפני חודשים מעטים מתחמקים מן הצורך לספק 
לו מקום מגורים . מדברים מסוימים המושמעים בימים אלה אי אפשר שלא להתרשם , 
כי יש מי שמחפשים שעיר לעזאזל כדי לנקות את עצמם מכל אחריות " . הדברים האלה 
מכוונים במידה רבה כלפי הקומוניסטים . בתעמולה שהפיצו בשבועות האחרונים 
הם הציגו את הונקר כשליט בלא מיצרים , שפעל כביכול לבדו , או כמעט לבדו . 
יוצאת מן הכלל היתה הכרזה שהשמיע אחד הצירים בוועידת המפלגה הקומוניסטית 
בדצמבר אשתקד : " כל אחד מאתנו , בתחומו , היה הונקר קטן . כולנו שותפים 
באחריות למצב שאליו הידרדרה מזרח גרמניה " . הכרזה אמיצה זאת ודאי לא עמדה 
לנגד עיני אנשי התביעה הכללית שהחליטו לעצור את הונקר מיד עם צאתו מבית החולים 
שאריטה במזרח ברלין . השליט המודח עבר ניתוח כליות , ורופאיו קבעו פה אחד , 
שמצב בריאותו איננו מאפשר לו לשהות במעצר . אבל מול מצלמות הטלוויזיה הממלכתית 
המזרח גרמנית ( המנהלים והעורכים הם קומוניסטים ששידרו בעבר תוכניות תעמולה 
והפכו את חדשות הערב להופעת יחיד של הונקר ) הובל החולה בן ה77 אל בית הסוהר 
רומלסבורג . העיקר שיהיה צדק , אמרו לעצמם מן הסתם השליטים החדשים , החוששים 
להיגרר אל הסחי שבו מבוסס הונקר כיום . אבל שופט מזרח ברלינאי אמיץ חשב 
ופעל אחרת . בניגוד לדרישת התביעה הוא הורה להיענות לעצת הרופאים ולשחרר 
את הונקר מן הכלא . הרי גם מי שנזקקים לשעיר לעזאזל , כטענת הכנסייה , 
אינם יכולים לטעון שהשליט המודח עלול לברוח . האם מישהו מתאר לעצמו אפשרות 
שהונקר יחצה את חומת ברלין , יתיישב במערב גרמניה ויבקש שם מקלט פוליטי ? 
כבר בחודש הבא , אומרת התביעה המזרח גרמנית , יוגש כתב אישום נגד אריך 
הונקר . נוסף על שחיתויות בקנה מידה גדול ושורה של פשעים אחרים , הוא מואשם 
גם בבגידה במולדת סעיף בספר החוקים , שהונקר השתמש בו לעתים מזומנות כדי 
לחסל או לדכא מתנגדים פוליטיים . כפי שקבעה הכנסייה שהצילה את הונקר מהשפלה 
ומזעם ההמונים , יצטרכו בתי המשפט לברר את אחריותו הפלילית של השליט הסטליניסטי 
האחרון במזרח גרמניה . אבל השליט הזה , המוצג בצדק כשטן , ודאי לא בנה 
בעצמו את חומת ברלין , ולא גרם בעצמו לדרדור הכלכלה , ולא שדד בעצמו את 
קופת המדינה , ולא הביא בעצמו לגל הבריחה ההמוני , ולא זיהם בעצמו את הסביבה 
שבה חיים הנתינים שנותרו עדיין ב"מדינת הפועלים והאיכרים " . במשרדי הממשלה , 
בהנהלות המפעלים הממלכתיים , בעמדות בכירות בתקשורת ובמרכזי הקבוצות הפוליטיות 
והחברתיות ששירתו את המשטר הישן מתחבאים אלפי העוזרים ועוזרי העוזרים של 
השטן , שהפכו לפתע לחסידי הרפורמות , וקוראים לעשות צדק במי שדיכא את העם 
במשך 04 שנות דיקטטורה קומוניסטית . 
