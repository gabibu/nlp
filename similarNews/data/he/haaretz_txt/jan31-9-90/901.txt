הרב הרפורמי ראובן סמואלס , הרב הקונסרווטיבי ד"ר ברני הוך ומלכה אופיר , 
נציגת שינוי , נבחרו אתמול להרכב המועצה הדתית החדשה של עיריית חיפה . 
שלושת החברים החדשים נמנו עם רשימת שינוי - רץ של 21 המועמדים למועצה שנבחרו 
על - ידי מועצת העיר ( יתר החברים נבחרים כדלהלן : 21 על - ידי שר הדתות , 
ושלושה על - ידי הרבנים הראשיים ) . בחירתם של שני הרבנים הלא אורתודוקסים 
מהווה תקדים . להערכת גורמים יודעי דבר יבקש עתה שר הדתות לזרז את פסיקת 
בג"ץ בעניין צירוף רב רפורמי למועצה הדתית בירושלים . תקדים נוסף שנקבע 
בתוצאות בחירות אלו : לראשונה תכהנה שתי נשים במועצה הדתית בחיפה ( טובה 
עבדי , נציגת העבודה למועצה , נבחרה גם היא ) . יצוין , כי ההרכב שהוצע 
על - ידי סיעות רץ ושינוי ( תחת איום שאם לא יאושר יפרשו מן הקואליציה ) 
התקבל למרות שראש העיר אריה גוראל הצביע נגד בחירת רב רפורמי ורב קונסרווטיבי , 
ונגד בחירת נציגת שינוי . גם ממלא מקומו וסגנו של ראש העיר , שמעון רודיק , 
הצביע נגד מועמדי שינוי ורץ . חלק מחברי מפלגת העבודה נמנעו . האשה היחידה 
בסיעת הליכוד , הניה רפופורט , הצביעה נגד בחירתן של שתי הנשים . לבחירת 
הרכב המועצה הדתית החדש קדם ויכוח סוער בין הנציגים השונים . עיקר הנימוקים 
שהועלו נגד ההרכב החדש היו כי הדבר יפצל את העם , ויערער את היציבות . לפני 
ההצבעה פנה מנחם אקרמן מסיעת הליכוד אל שני הנציגים הערביים במועצת העיר 
חיפה וביקשם " להימנע מהצבעה על הרכב המועצה הדתית " . אקרמן טען בפני שני 
הנציגים , ד"ר עיסאם ניקולא ( חד"ש ) ופאהד עבוד ( רץ ) , כי אל להם 
להתערב בעניני המסורת היהודית . בתגובה אמר פאהד עבוד כי הוא אדם מאמין , 
אך לדעתו הדת נהפכה למין מפלגה , בעלת כספים רבים , פלגים שונים , ומנגנונים 
הן הדת הנוצרית והן היהודית ושוב אינה עניין לאומי אלא לאומני . לדבריו 
הוא מכבד את הדת , אך מעוניין באיוש המועצה הדתית באנשים שיהיו מקובלים 
עליו , ולא קיצונים כמו אלה שהוציאו את גופת תרזה אנגלוביץ מקברה . ד"ר 
עיסאם ניקולא טען כי לא נבחר רק על ידי ערבים , וכי הוא מחויב כלפי הציבור 
היהודי שבחר בו לייצג את ערכיהם , ולהביע דעה . נציגים נופים של הליכוד 
פנו אל שני הנציגים הערבים בקריאה שלא יצביעו בנושא המועצות הדתיות . נציג 
אחר של הליכוד , עו"ד שלמה לבנוני , אמר כי לא ייתכן בשום אופן שלא לבחור 
באשה למועצה הדתית , לאחר שבג"ץ פסק כך . חבר הליכוד עו"ד אבי גולדהמר 
טען כי צריך לתת תמיכה לזרם הרפורמי , אך לא על בסיס דתי אלא " על בסיס 
תרבותי ספורט , ותרבות " . יצחק טולדנו , נציג המפד"ל , דיבר נגד הכללת 
אשה ורב רפורמי במועצה הדתית בשם השירות הצבאי שמשרתים הוא וחבריו . לדבריו , 
על חברי מועצת העיר להתחשב בערכי הדתיים ולהצביע נגד הכללת גורמים שאינם 
מקובלים עליהם , כשם שדתיים כמוהו מתחשבים בצרכי הציבור החילוני ומשרתים 
בצה"ל . 
