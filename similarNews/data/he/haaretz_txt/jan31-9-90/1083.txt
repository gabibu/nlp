צה"ל הורה למחלקת הביטחון במועצת קרית - ארבע להקפיד וללכוד מיידי אבנים 
יהודים , הפועלים מתחומי הקריה ומסביבה נגד ערבים ורכושם . ההוראה באה 
בעקבות תלונות של חיילים העוסקים בסיורים מסביב לגדרות הקריה , כי דיווחיהם 
למפקדת העיר המועברים למחלקת הביטחון של הקריה אינם מטופלים כראוי . על - 
פי תלונות אלה , האירועים בהם נרגמים ערבים ורכושם על - ידי יהודים תושבי 
הקריה , ופעולות גמול שונות , הינם מעשה של יום ביומו , אולם אנשי מחלקת 
הביטחון פועלים כמעט אך ורק למניעה של פיגועי ערבים ביהודים ולא להפך . בעקבות 
התלונות וההוראה , פרצה בקריה סערה והתעורר ויכוח ציבורי . אנשי כך ואחרים 
ניסו לשכנע את אנשי מחלקת הביטחון להמשיך ולטפל בתלונות נגד יהודים , כדרך 
שטיפלו בהן עד עכשיו , אולם אנשי מחלקת הביטחון , המקבלים את משכורתם גם 
מצה"ל , החלו לעסוק במרדפים אחר מיידי אבנים יהודים . בעקבות פעילותם סולק 
באחרונה מישיבת ההסדר המקומית אחד התלמידים , שנתפש מיידה אבנים . הנושא 
יועלה באחת מישיבות המועצה הקרובות ונראה שהדעות בעניין יהיו חלוקות גם שם . 
סופר " הארץ " מציין , כי באחרונה התיר צה"ל מחדש לגיף הביטחון של הקריה 
לרדת לחברון , לאחר שלפני כמה חודשים נאסר על אנשי הביטחון הנעים בגיף להיכנס 
לתחומי העיר , בעקבות חשד כי הם מעלימים עין במכוון מפעולות גמול של יהודים . 
