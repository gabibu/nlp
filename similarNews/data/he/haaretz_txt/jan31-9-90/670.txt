עובדי מפעל שמן בחיפה התבצרו אתמול בשטח המפעל לאחר שפרצו לתוכו בשעות הבוקר 
המוקדמות , למרות אבטחתו על - ידי חברת שמירה פרטית . פעולת העובדים באה 
לאחר הודעת הנהלת המפעל על סגירתו לאלתר ופיטורי כל 012 עובדיו . ההנהלה 
סגרה את המפעל ופיטרה את עובדיו על - פי החלטת מועצת המנהלים של החברה , 
בעקבות מניעת הוצאת הסחורות על - ידי העובדים מאז יום רביעי בשבוע שעבר , 
ניתוק המחשב ומניעת כניסת מנהלי המפעל לשטחו . עובדי שמן דחו אתמול את הצעת 
ההנהלה להיפגש ולדון בחידוש העבודה במפעל . העובדים דרשו קודם לחדש את העבודה 
ורק לאחר מכן לקיים את הדיונים . יו"ר מועצת המנהלים של החברה , יעקב אבן 
עזרא , אמר אתמול ליו"ר האגף לאיגוד מקצועי בהסתדרות , חיים הברפלד , 
שהנהלת החברה מוכנה לפתוח את שעריו , בתנאי שהעובדים יחזרו לעבודה ללא תנאים 
וללא עיצומים ותוך הבנה ברורה מצד העובדים ומועצת פועלי חיפה , כי הנהלת 
החברה היא המחליטה הבלעדית לגבי מדיניותה העסקית של החברה והקצאת פעילויות 
מיצוי השמן בין מפעל שמן לעץ הזית . הברפלד הודיע על כוונתו לכנס את נציגי 
כל הצדדים הבוקר , בניסיון להגיע לפתרון המקובל על כל הצדדים . הנהלת החברה 
הורתה אמש לחברת האבטחה הפרטית להסיר את גדרות התיל שהונחו סביב גדרות המפעל , 
כמחווה של רצון טוב כלפי העובדים . מזכיר מועצת הפועלים בחיפה , אורי 
אגמי , פנה אתמול להנהלת המפעל וביקש לחדש את העבודה לאלתר , ובמקביל לפתוח 
במשא - ומתן בין הצדדים שיביא תוך עשרה ימים לחתימה על הסכם ביניהם . הנהלת 
המפעל פנתה כזכור ביום ששי לבית המשפט השלום החיפה וביקשה להוציא צו האוסר 
על כניסת עובדים לשטח המפעל , ובית המשפט אישר את הוצאת הצו . מנכ"ל המפעל 
אמר , כי העובדים בצעדיהם גרמו להיווצרותם של מלאים גדולים במחסני החברה 
וגרמו בכך להפסדים כבדים . מהנהלת החברה נמסר , כי המשך התבצרותם של העובדים 
בשטח המפעל עלול להעיב על פעולות ההבראה של החברה ולהביא בהמשך לחיסול פעילותו 
של המפעל וריכוז כל הפעילויות במפעל עץ הזית שבפתח תקוה . מזכ"ל ההסתדרות 
ישראל קיסר הורה להנהלת מפעל שמן ולמועצת פועלי חיפה לפתוח לאלתר במשא ומתן 
עם העובדים ולסיימו תוך עשרה ימים , ומתח ביקורת על מתיחת גדר תיל סביב 
המפעל . עם זאת קרא לעובדים שלא לפעול על דעת עצמם אלא לתאם את צעדיהם עם 
האיגוד המקצועי . הנושא עלה אתמול לשולחן הוועדה המרכזת ביוזמת רעיה רטיג , 
ממפם , חברת מועצת פועלי חיפה . 
