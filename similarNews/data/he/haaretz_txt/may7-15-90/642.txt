קאנאנאקיס , קנדה ( ע"ר ) . שרי ההגנה של נאט"ו פתחו אתמול בדיונים על 
האסטרטגיה הגרעינית לנוכח סיום המלחמה הקרה . " לאור השינויים חשוב שנאט"ו 
תעריך מחדש את האסטרטגיה שלה " , אמר שר ההגנה הקנדי , ביל מקנייט . מקורות 
בנאט"ו אמרו , כי הדיונים שתקיים קבוצת התכנון הגרעיני יחזקו את עמדתה של 
הברית . למרות השינויים במזרח אירופה , הנשק הגרעיני עדיין נחוץ כמאזן 
לנשק הסובייטי וכערובה לשלום בתקופות של חוסר יציבות . אולם מעבר לקונסנסוס 
זה , צפויה המחלוקת המוכרת סביב השאלה הפוליטית של פרישת הנשק הגרעיני . 
שר ההגנה האמריקאי , דיק צייני , ומזכ"ל נאט"ו , מיינפרד ורנר , אמרו 
כי הוצאת כל הנשק הגרעיני מאירופה או ממערב גרמניה , אינה באה בחשבון . 
השרים ידונו בעתיד הבסיסים הגרעיניים במערב - גרמניה , מדינת החזית של נאט"ו . 
נוכח איחודה של גרמניה והשינויים במזרח אירופה , שהפכו את ברית וארשה לשם 
בלבד , סבורים רבים בנאט"ו כי לנשק הגרעיני אין עתיד . הפגישה בקאנאנאקיס , 
שבמדינת אלברטה בקנדה , היא הראשונה בסדרת פגישות שיתקיימו בשבועות הקרובים . 
התהליך כולו ייחתם בפסגה של ראשי נאט"ו בלונדון , ככל הנראה בראשית יולי . 
