בריסל ( מיוחד ל"הארץ " ) . ברחבי מערב אירופה גוברת ההתנגדות לתמרונים 
צבאיים ולטיסות אימונים בגובה נמוך . במטה נאט " ו בבריסל חוששים , שהתמרונים 
המסורתיים המתוכננים לסתיו הקרוב לא יוכלו להתקיים בהיקף שנקבע ושיהיה צורך 
לוותר על שורה ארוכה של פעילויות אחרות . אזרחים במדינות בנלוקס ובגרמניה 
פנו בימים האחרונים למטה נאט"ו בדרישות נמרצות להפסיק ללא דיחוי את כל הטיסות 
בגובה נמוך . בערים ועיירות הסמוכות לבסיסי צבא איימו תושבים לחסום את דרכי 
הכניסה לבסיסים אם לא ייענו דרישותיהם . בשבוע שעבר החליט כבר מטה נאט"ו 
על קיצוצים מרחיקי לכת באימונים צבאיים האמורים להתקיים במשך השנה , אבל 
המחאות המחודשות מכוונות עתה גם נגד תכנית התמרונים המצומצמת . תנועת המחאה 
הקיפה אתמול גם ועדות ביטחון של בתי הנבחרים במדינות אחדות במערב אירופה . 
בשולי פגישת שרי ההגנה של נאט"ו , המתכנסים בקולגרי שבקנדה , הושמעו אתמול 
חששות כבדים מנפילתו של מנהיג בריה"ם מיכאיל גורבצוב . לדעת השרים , התפתחות 
כזאת תבלום את ההתקדמות בשיחות על פירוק הנשק באירופה , ותסכן את תהליך 
הרפורמה במזרח היבשת . בפגישתם רוצים השרים להבהיר לבריה"ם , שהמערב לא 
ינצל את חולשתה הנוכחית של מוסקווה כדי להשיג יתרונות חד - צדדיים . 
