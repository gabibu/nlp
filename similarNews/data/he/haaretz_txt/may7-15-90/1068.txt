שביתת עובדי המינהל והמשק בבתי החולים הממשלתיים , נכנסת היום ליומה השני , 
מבלי שמסתמן בשלב זה פתרון למצוקת החולים . העובדים ממשיכים לספק שירותים 
בחדרי ניתוח , לידה , טיפול נמרץ , אונקולוגיה ודיאליזה . העובדים שממשיכים 
לדרוש השוואת תנאי עבודה ושכר לעובדי המינהל והמשק בבתי החולים של קופת חולים 
הכללית , טוענים כי יש בידיהם אישור של ההסתדרות לנקוט בעיצומים במשך שלושה 
ימים , כלומר עד ליום ד בבוקר , והם ממשיכים לסרב למלא אחר הוראת בית הדין 
האזורי לעבודה בירושלים , שהוציא שלשום צווי מניעה נגדם , במטרה למנוע 
את ההשבתה . הממונה על השכר באוצר , יעקב דנון , אמר כי בדיונים עם ההסתדרות 
קיבלו העובדים תוספות לפנים משורת הדין , לכן יש לראות בחומרה רבה את החלטתם 
לכבד אישור של גורם שהוא בניגוד להחלטת בית הדין לעבודה . לאור סירוב העובדים 
לכבד את צווי המניעה , פנה אתמול משרד הבריאות לבית הדין לעבודה , בבקשה 
לאכוף את צווי המניעה על העובדים . הדיון בביה"ד לעבודה שאמור היה להתקיים 
אמש , נדחה להיום בשעה 00 . 8 בבוקר . הזמנות להופיע בפני בית הדין נשלחו 
אישית למזכיר ההסתדרות , יו"ר האגף לאיגוד מקצועי בהסתדרות ( שלטענת העובדים 
נותנים להם גיבוי שלא לכבד את הצווים ) , וליו"ר וחברי ועד עובדי המינהל 
והמשק בבתי החולים . יצוין שזו הפעם הראשונה בדיונים עם עובדי המינהל והמשק 
בבית הדין לעבודה , שראשי ההסתדרות מוזמנים אישית להופיע בפני השופט . ההסתדרות 
הרפואית ( הר"י ) תכריז סכסוך עבודה במסגרת המאבק על הגנת המעמד ושכרם 
של רופאי קופת חולים הכללית . ד"ר יורם בלשר אמר כי החלטת הוועדה תובא לאישור 
וביצוע מזכירות הר"י בתוך מספר ימים . כל בתי החולים , למעט רמב"ם , עבדו 
אתמול במתכונת שבת . היום ייעשה מאמץ לבצע טיפולים וניתוחים שנדחו אתמול , 
עם שובם של הרופאים לעבודה סדירה בכל המחלקות ומרפאות החוץ של בתי החולים 
הממשלתיים , הציבוריים וקופת חולים הכללית . מרפאות הקהילה יפעלו היום 
כסדרם . 
