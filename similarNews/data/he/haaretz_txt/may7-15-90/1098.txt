בביה"ד הצבאי של פיקוד דרום התחדש אתמול משפטם של ארבעת חיילי גבעתי הנאשמים 
בהכאתם של שני תושבי מחנה הפליטים אל בורייג ברצועת עזה . אחד התושבים מת 
מאוחר יותר בביה"ח שיפא בעזה . ארבעת הנאשמים : רב סרן יצחק לויט , סגן 
עופר רשף , סמל ראשון אלי שוקרון וטוראי גדי גנבה נאשמים כי בהיותם בשירות 
מילואים ברצועת עזה באוקטובר 88 היו אחראים להכאתם של שני תושבים ערבים שנלקחו 
מביתם לפרדס סמוך , והיכו אותם יחד עם חיילים נוספים באורח קשה . אתמול 
העידו במשפט , המכונה גבעתי ב , שלושה עדים , ביניהם קצין בדרגת אל"ם 
ששימש בתקופה הרלוונטית מפקד בכיר בנח"ל . הקצין אל"ם י . אמר כי היו הוראות 
חד משמעיות להכות מפירי סדר לצורך ענישה , כדי להביא להורדת רמת האלימות . 
לדברי העד , היו הוראות מפורשות מהדרג הבכיר להכות מפירי סדר לא רק לצורך 
הרתעה אלא גם לענישה . אחריו העיד קצין בגבעתי , ששירת בגזרה באותה תקופה . 
לדברי העד , סרן ( מיל . ) אבי , מפקד חטיבת גבעתי לשעבר , אל"ם אפי 
איתם , אמר להם כי יש לרדוף אחר כל מפיר סדר , לתפוס אותו , להעמיסו על 
הגיף , " לקחת אותו הצידה ולפרק לו את העצמות ולדאוג לכך שהוא לא יוכל 
לחזור לפעילות של הפרת סדר " . לדברי סרן אבי היו מקרים רבים של הכאות מסוג 
זה . עד נוסף היה מג"ד ביחידת ן . ם . אשר חזר למעשה על טענות עורכי - הדין 
של הנאשמים , כי היו פקודות להכות מפירי סדר לצורך ענישה . סרן אבי העיד 
אתמול בתשובה לשאלות הסניגור משה ישראל , כי למעשה מפקד כוחות צה"ל ברצועה 
באותה תקופה , תא"ל יעקב אור , הוא שהורה להכות מפירי סדר . לדבריו , 
פקודות ברוח זו ניתנו גם על - ידי פיקוד דרום באותה תקופה . בכוונת ההגנה 
להביא לדיונים הבאים עדים ממערכת הביטחון וכן קצינים בכירים שיעידו בכל הקשור 
להוראות שניתנו לחיילי צה"ל לגבי הכאות . 
