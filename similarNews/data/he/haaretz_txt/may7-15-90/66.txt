( ע . ) הורים לתלמידים בבית הספר המקיף - דתי בחצור הגלילית השביתו את 
הלימודים במחאה על כוונת המועצה ורשת " אורט " לסגור את בית הספר ולהעביר 
את התלמידים לבית ספר תיכון בצפת . ועד ההורים מאיים בהשבתה מתמשכת , עד 
לביטול סופי של ההחלטה . ראש מועצת חצור הגלילית , יוסי אלול , דחה את 
טענות ההורים בנוגע לסגירת בית הספר . כראש המועצה , אמר , הוא חייב לרפא 
את החינוך הדתי . בדיקה שערך העלתה , לדבריו , שתלמידים רבים מחצור מעדיפים 
ללמוד בפנימיות מחוץ לעיר ובבתי ספר אחרים ואינם נרשמים לבית ספר תיכון דתי 
בגלל רמתו הירודה . אין תופעה זו , לדברי אלול , יכולה להימשך ויש להבריא 
את בית הספר ולהעלות את רמתו . פעולות אלה מחייבות העברת תלמידים לבית ספר 
תיכון דתי בצפת ובניית בית הספר מחדש , כדי שימשוך אליו תלמידים מצטיינים 
מכל אזור הצפון ולא מחצור בלבד . ראש המועצה מינה ועדה שתהיה מקובלת על שני 
הצדדים ותגיש מסקנות בנוגע לדרכי הבראת החינוך הדתי בחצור הגלילית . 
