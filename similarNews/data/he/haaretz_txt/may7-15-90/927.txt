בון ( מיוחד ל"הארץ " ) . ממשלת מערב - גרמניה טענה בסוף השבוע שעבר כי 
היא הצליחה למנוע משלוחים של ציוד רגיש למפעל נוסף לייצור גאזים רעילים , 
המוקם בלוב . דובר משרד הכלכלה בבון מסר כי השלטונות הצליחו לחשוף מבעוד 
מועד כוונה לובית להקים מפעל כזה , ולרכוש בגרמניה חומרים וציוד , כדי 
לאפשר את הפעלתו . לפני שבועות אחדים נודע כי האמריקאים הזהירו את בון מפני 
מגמה לובית להקים מפעל חדש לייצור גאזים , בסביבות המחנה הצבאי סבהא , 
כשש מאות קילומטר מדרום לטריפולי . כמו במקרה של המפעל הקיים בראבטה , 
הזמינו הלובים את הציוד לבית החרושת החדש מגרמניה וממדינות אירופאיות אחרות . 
על פי הידיעות שהפיצו חוגים ממשלתיים בבון , נתבקשה חברת " סימנס " לספק 
למפעל החדש מערכת בקרה מודרנית , שכמוה סיפקה גם למפעל הנוכחי בראבטה . 
( המפעל בראבטה מייצר גאזים רעילים כבר יותר משנה . הוא לא נשרף , כפי 
שהניחו תחילה על סמך צילומים אוויריים , אלא נראה שהלובים ביימו שריפה כדי 
להטעות את שירותי הביון האמריקאיים ) . חברות אחדות בגרמניה ומחוצה לה הזמינו 
את הציוד הרגיש בתירוצים שונים , במטרה להעבירו ללוב , אבל המזימה נחשפה , 
ואספקת הציוד נמנעה . בון ( ע"ר ) . דובר חברת סימנס אישר כי החברה דחתה 
לפני שבועות אחדים קונה מערב - גרמני , שאמר כי המערכת , שאותה הוא מעוניין 
לרכוש , נועדה למפעל בערב - הסעודית , אולם לא היה מסוגל לציין את שם המפעל . 
" הוא לא היה מסוגל לענות , אז לא מכרנו " , אמר הדובר , שהוסיף כי לסימנס 
לא היה שום מידע שהציוד נועד ללוב . העתון " די וולט " מוסר כי הקונים 
הם שליחיו של איש עסקים תאילנדי , הפועל מבנגקוק , והחשוד כי אירגן את 
הקנייה למפעל בראבטה . 
