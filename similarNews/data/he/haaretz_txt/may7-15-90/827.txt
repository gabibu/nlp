יש לקח עצוב בסיפורו של השחקן הנדריק הפגן , כפי שסיפר אותו קלאוס מאן , 
והלקח הזה נשמר גם בעיבוד של הילל מיטלפונקט , ובהצגה של מיכה לבינסון . 
הפגן טען שהוא רק שחקן , ושירת את הנאצים . כל תיאטרון שחושב שהוא רק 
תיאטרון מועד לכישלון דומה . המשטר לא חייב להיות נאצי , כדי שהלקח הזה 
יהיה נכון . לכן חשוב שהצגה זו תועלה ותראה . הסיפור עצמו עובר וכמוהו 
הלקח , בהצגה המהוקצעת מאוד של מיכה לבינסון , שיש בה כמה רגעים מצמררים . 
נכון שהדגלים הנאציים , המורדים לפני ההפסקה , לא מונעים מן הקהל למחוא 
כפיים , וזה מעיד על איזשהו ניכור של ההצגה מרגשות של ממש . עם זאת , 
הוגו ירדן בתפקיד מנהל התיאטרון הנאצי , דורי נאומנקו , בתפקיד גולייטה 
הכושית אהובתו של הפגן , או רגע ההתאבדות של מנהל תיאטרון המבורג , אוסקר 
קרוגה , ואשתו היהודיה מרגלית סטנדר ומרק חסמן מותירים את הצומה דבוק 
לכיסא וכואב . יש רגעים נוספים כאלה ועוד תפקידים העשויים היטב , והמראה 
הכללי של ההפקה מעורר הערכה , גם למאמץ הכרוך בהעלאתה . כל אלו יוצרים 
מסגרת נאותה לנתן דטנר המגלם את התפקיד הראשי , אך דטנר אינו יודע לנצל 
אותה . קולה של הדמות שהוא יוצר נובע מגרונו ולא מקרביו . אם בתפקיד הזה , 
של שחקן המאוהב בעצמו , ולכן בוגד בכל עיקרון אפשרי , למרות שנשאר בו 
שריד של כוונות טובות , הוא אינו מסוגל לגעת ברגשותיו שלו , הוא אינו 
יכול לגוע ברגשות הקהל , ואם הקהל אינו אתו , הרי שממילא הלקח המוסרי של 
הצגה חשובה זו נשאר בתחום השכל , ולא בתחום הרגש . תיאטרון כמו שהפגן 
ומפיסטו יודעים צריך לדבר אל הרגש . אם אני יודע שהפגן הצליח כשחקן אך 
נכשל כאדם , ולא חווה את הכשלון הזה , הרי זה כשלונו של דטנר כשחקן , 
גם אם יש לו רגעים בהם הוא מבקיע דרך אל עצמו , ואל הקהל , בעיקר במערכה 
השניה . 
