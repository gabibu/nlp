חוות דעתו של של היועץ המשפטי החדש של אגד , הסירה לאחרונה את המכשול בפני 
נשים להצטרף כחברות שוות זכויות לקואופרטיב . עד כה גרסה החברה כי אין הנשים , 
נהגות או בנות משפחה , יכולות לרכוש בעלות במניות הקואופרטיב . עו"ד אורי 
זליגמן , ששימש בעבר כיועץ המשפטי של החברה , כתב בדצמבר 78 לעו"ד נטע - 
זיו גולדמן , מהאגודה לזכויות האזרח , כי על אף שאין בתקנון אגד כל הוראה 
מפורשת הקובעת כי אישה ככלל אינה יכולה להתקבל כחברה לאגד , הרי שמנסחי 
התקנון והפרקטיקה שהשתרשה , אינם מותירים מקום לשום ספק שהזכות להתקבל כחבר 
באגד שמורה לגברים בלבד . לפני כחודש , בעיקבות שינוי החוק ליחסי ממון בין 
בני זוג , המתיחס לחלוקת נכסים בעת פרידה ומאפשר עתה גם חלוקת נכסים שאינם 
ניתנים להעברה על פי דין ובכלל זה מניות באגודה שיתופית , התעוררה שוב שאלת 
שיתופן של נשים כחברות באגד . עו"ד אורית קמיר , מנהלת המרכז המשפטי של 
שדולת הנשים בישראל , פנתה להנהלת אגד . היועץ המשפטי החדש , עו"ד אורי 
ברימר , השיב לה בימים אלה , כי אגד , דוגלת בשוויון בין המינים , ואין 
לדעתה כל איסור עקרוני בפקודת האגודות השיתופיות על קבלת נשים לאגודה . 
עו"ד ברימר הוסיף עוד כי בכל מקום שהתקנון נוקב בלשון זכר יש להתייחס גם 
לנקבה . אורית קמיר ציינה , כי משמעות הדבר היא שעתה תוכלנה נהגות שכירות 
להגיש בקשות להתקבל כחברות מן השורה , וכן תוכלנה בנות וכלות של חברים להנות 
מאותן זכויות של עדיפות ברכישת מניות , שהיום נהנים מהם רק בנים וחתנים 
של חברי אגד . 
