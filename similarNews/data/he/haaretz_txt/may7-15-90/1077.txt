קבוצה של רבנים למען זכויות האדם ואיש דת דרוזי מכפר - יסיף , המשתייך לקבוצת 
אנשי דת למען השלום , ביקרו אתמול בחברון בבית משפחתו של קאיד סאלח , שנורה 
למוות מאקדחו של הרב משה לוינגר . בדרכם לחברון חלפו הרבנים על פני שיירת 
אוטובוסים וכלי רכב פרטיים של אנשי גוש אמונים , שנסעו בכוון ההפוך לטקס 
ההזדהות עם לוינגר בכניסה לכלא אייל . בחברון קיבלו את פני המשלחת כמה עשרות 
מתושבי העיר ובני משפחת ההרוג ובירכו על גילויי האומץ של אנשיה , לנוכח 
הפגנת הסולידאריות עם לוינגר . רב רפורמי מהמשלחת , ירמי מילגרום , הסביר 
למארחיו כי לוינגר הפך את המושג חילול השם , לקידוש השם . מילגרום אף גינה 
את אסיפות התמיכה בלוינגר שקיימו רבנים אתמול ובשבוע שעבר . דובר הקבוצה , 
הרב דוד פורמן , הסביר : " יצאנו לשם כדי להוכיח שרבנים לא מזדהים רק 
עם לוינגר " . אנשי הדת היהודיים הסבירו למארחיהם כי מעשהו של לוינגר מנוגד 
לרוח היהדות ופורמן מסר כי הוא מתכוון לפנות לשר הביטחון בדרישה לפצות את 
משפחת סלאח על מות אביהם . המארחים המקומיים ביקשו לדעת מה כוחם האמיתי של 
קבוצת הרבנים שבאה להזדהות דווקא עם הקורבן וביקשו ללמוד על ההבדלים בין 
הפלגים השונים ביהדות . לוינגר מבחינתם הוא כלי של הממשל . הם הסבירו לאורחים 
את תפיסתם וסיפרו כי שלשום , יום לפני כניסתו לכלא , עדיין נראה לוינגר 
מסתובב סמוך לחנות הנעליים של קאיד סאלח , שם מצא הקורבן את מותו מידיו . 
לדבריהם , לוינגר מתנהג כאילו הוא מבקש שיהרגו אותו , " אך אנחנו לא ניתן 
לו את התענוג הזה להפוך לסמל השנאה בין יהודים וערבים " , אמרו . הם גם 
הביעו ביקורת קשה על הגעתו של הנשיא הרצוג לטקס בהתנחלות אלקנה , והזכירו 
את החנינה שנתן לאסירי המחתרת היהודית . תמיהה גדולה העלו המארחים בנוגע 
לעונש שהוטל על לוינגר . 
