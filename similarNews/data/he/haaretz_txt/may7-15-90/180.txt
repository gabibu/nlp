" מכבי תמיד , עד מתי ? " כרוז זה , שנשאו עמם קיבוצניקים צעירים בכפר 
בלום במישחק השני של סידרת הגמר - סל , מבטא היטב את תחושת אוהדי הכדורסל 
שאינם חסידי מכבי תל אביב . החיילים שבהם , המשתחררים בימים אלה משירותם 
הצבאי , לא זכו לראות קבוצה אלופה פרט למכבי תל אביב . 12 שנים רצופות 
של הגמוניה בלתי פוסקת מעלה את הסוגיה הזו שוב ושוב : עד מתי ? מכבי תל 
אביב רוצה , ומקווה , לזכות בתארים רבים ככל האפשר . השאלה החוזרת על 
עצמה היא , מה עושות היריבות של מכבי כדי לשבור את המסורת הזו . עוד לפני 
תחילת העונה הצבענו על העובדה שכל קבוצות הליגה שיחקו לידי מכבי , כאשר 
לא חיזקו עצמן בשחקני פנים טובים די הצורך , כדי שיהוו תשובה לשלישיה מגי , 
מרסר ובארלו . למרות שמרסר ובארלו לא היו במיטבם במישחקי הפליי - אוף , 
היתה השליטה של מכבי מתחת לסלים משמעותית , כי אליהם הצטרף הצעיר איציק 
כהן , ולזה אין לשום קבוצה תשובה בליגה שלנו . אמנם לא רק הגבוהים הם שהכריעו . 
למכבי תל אביב סגל שחקנים רחב , ובמישחקי פליי - אוף בשיטה של הטוב מחמישה 
מישחקים יש חשיבות רבה לספסל . רעננות השחקנים והאפשרות לחלוקת הנטל , 
בלי שתפגע הרמה , הם גורמים בעלי חשיבות יתרה . מכבי תל אביב זכה ליתרון 
הרבה בזכות הספסל שלו . בליגת האן . בי . איי . מרבים לציין בסטאטיסטיקות 
את כמות הנקודות שמפיקים שחקני הספסל . הנה לכם הנתון מהגמר - סל : שחקני 
הספסל של מכבי תל אביב צברו ביחד בשלושת מישחקי הניצחון 88 נקודות ( 913363 ) 
, ואילו שחקני הספסל של גליל עליון 5 נקודות בלבד ( 230 ) . עם 5 נקודות 
בשלושה מישחקי גמר - סל אי אפשר אפילו לדגדג קבוצה מנוסה כמו מכבי תל אביב . 
מבין אותם שחקני ספסל , כבר הצבענו על מוטי דניאל כאיש הפליי - אוף . הוא 
אשר ניצח למכבי את המישחק הראשון בחטיפה גורלית בדקה האחרונה ; הוא אשר 
דחף את מכבי לניצחונות בירושלים , והוא אשר הצטיין בכל שלושת המישחקים נגד 
גליל עליון . גם וילי סימס ואיציק כהן , עוד שני שחקני ספסל , תרמו רבות , 
כשאליהם מצטרפים קווין מגי עם 28 נקודות בסידרת הגמר , דורון גמצי , חן 
ליפין וגם קני בארלו בעבודה מצויינת בשמירה על אנדרו קנדי . אבל המנצח הגדול 
של סיום העונה היה המאמן צבי שרף , שבחודשיים בהם אימן קטף אליפות שישית . 
רבים תוהים האם גם עם טד אואנס מכבי היה זוכה בתואר . שאלה זו תישאר ללא 
מענה . מה שברור : במישחקי הפליי - אוף הציג מכבי תל אביב כדורסל הרבה 
יותר משוחרר ואגרסיווי , מאשר במהלך כל העונה . אחוז הקליעה של הקבוצה 
היה טוב יותר וגם היכולת האישית של השחקנים השתפרה ללא הכר , בעיקר אצל 
קווין מגי ומוטי דניאל . מבחינת הגליל , ששיחק לראשונה בגמר - סל , זה 
היה מיבחן לבאות . ברד ליף היה הקלע הטוב של הגמר עם 48 נקודות , וגם היתר 
עשו עבודה מרובה . עם חיזוק יעיל שמתכננים בגליל תמשיך הקבוצה להיות בצמרת 
הגבוהה . ליתר הקבוצות תשמש עונה זו חומר למחשבה , כיצד לחזק את השורות 
ואת הספסל המדולל . כי ללא מחליפים טובים , קשה מאד להצליח בכדורסל המודרני . 
