מזכירות ההתאחדות לכדורגל דחתה אתמול הצעה של שמשון תל אביב להביא שופטים 
מחו"ל לשלושת מחזורי הסיום של הליגה הלאומית ולמחזור הסיום המכריע בליגה 
הארצית . המזכירות קיבלה את דעתו של יו"ר איגוד השופטים אברהם קליין שהשופטים 
הישראלים טובים דיים , כדי שיוכלו לעשות בהצלחה את המלאכה המוטלת עליהם . 
כראיה הביא יו"ר איגוד השופטים את הסיום המוצלח של שתי העונות האחרונות . 
יו"ר הנהלת ההתאחדות לכדורגל שאול סווירי אמר , כי למרות המתח הרב במישחקי 
הסיום של העונה , כדאי לנהוג באיפוק ולא להיחפז למסקנות נמהרות . עם זאת 
הוחלט כי תהיה היערכות מיוחדת של ההתאחדות לכדורגל בשבועות הסיום של הליגות , 
הן מבחינת כוח המשטרה שיפעיל גם שוטרים בלבוש אזרחי ביציעים ; הן מבחינת 
השופטים שיסתגרו בבית מלון ויקבלו את פרטי שיבוצם למישחקים רק שעות אחדות 
לפני תחילתם . ההתאחדות לכדורגל גם תפעיל את חוקרי מודיעין אזרחי לפעילות 
מונעת בקרב הקבוצות המעורבות במישחקים הרגישים . קבוצת מכבי יבנה פנתה למודיעין 
אזרחי שיחקור אם לא נעשו עבירות שיסכנו את כשירת המישחק המכריע של הפועל 
ת"א נגד רמת עמידר ( יבנה והפועל ת"א זקוקים השבת לניצחונות גבוהים כדי 
לעלות לליגה הלאומית ) . יו"ר מכבי יבנה חיים היגרי מסתמך בתלונתו על פגישה 
בין אלי כהן מהפועל ת"א לבין חבר הנהלת רמת עמידר . הן אלי כהן הן רמת עמידר 
דוחים את ההאשמות , ולטענתם היתה הפגישה ידידותית ובלי קשר למישחק . 
