מנילה ( ע"ר וע"ץ ) . ארה"ב קראה אתמול לחידוש השותפות האסטרטגית עם הפיליפינים , 
עם פתיחת השיחות על עתיד הבסיסים הצבאיים של ארה"ב באיים הבסיסים הגדולים 
ביותר באסיה . ראש צוות המו"ם האמריקאי , ריצארד ארמיטייג , גינה את רצח 
שני אנשי חיל האוויר האמריקאים ביום ראשון , ככל הנראה בידי מורדים קומוניסטים , 
וכינה אותו " ניסיון ברוטאלי ומגושם ליצור מכשול ביחסים בין הפיליפינים 
לארה"ב , ניסיון שלא יוכתר בהצלחה " . עם פתיחת השיחות , בבניין הבנק המרכזי 
במנילה , תחת משמר כבד , אמר ארמיטייג כי הבסיסים חשובים להבטחת השלום 
והיציבות באסיה , אולם ארה"ב מוכנה לסיים קרוב למאה שנה של נוכחות צבאית , 
אם מנילה תרצה להעביר את הבסיסים לאחר שיפוג תוקפו של ההסכם בספטמבר 1991 . 
" אם תבקשו אותנו לעזוב , נעשה זאת במהירות האפשרית מבלי שתיפגע גאוותנו . 
אם האינטרסים המשותפים שלנו אינם המשך השותפות , הבה ניפרד כידידים " , 
אמר ארמיטייג . ארה"ב מעוניינת בחידוש ההסכם לגבי הבסיס הימי " סוביק " , 
הבסיס האווירי " קלארק " ולגבי ארבעה מתקנים צבאיים קטנים יותר , לפחות 
עד סוף המאה . שר החוץ הפיליפיני , ראול מאנגלאפוס , העומד בראש צוות המו"ם 
הפיליפיני , אמר כי ארה"ב מילאה תפקיד מכריע במיגור ניסיון ההפיכה בדצמבר 
בכך שסיפקה חיפוי אווירי . אולם , לדבריו , ארה"ב אינה עומדת בתנאי הסכם 
הבסיסים הצבאיים , בכך שלא שילמה 222 מיליון דולר מתוך 184 מיליון , כמתחייב 
מן ההסכם . ארה"ב עומדת להציע שצבא הפיליפינים יוכל להשתמש בבסיסים . ממשלת 
הפיליפינים מסרבת לדון בהסכם חדש לפני שיוסדר נושא הפיצויים על פי ההסכם 
הקיים . 
