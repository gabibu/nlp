צה"ל הורה להפסיק באופן זמני את השימוש ברימוני הלם בשטחים , וזאת בשל העלייה 
הגדולה במספר התאונות הקשורות לשימוש באמצעי זה בחודשים האחרונים . ההחלטתה 
באה בעקבות תאונה קשה , שבה נפצע קצין צה"ל לפני שבועיים , כאשר רימון 
הלם שהחזיק בידו התפוצץ , בשעה שעמד ברחוב הראשי של עזה . הקצין נפצע קשה 
בבטנו ושתיים מאצבעותיו נקטעו . הוא עמד להשליך את הרימון , אך מסיבות 
לא ברורות החליק על קליפות תפוז , נפל על בטנו כאשר הרימון בידו וכך התפוצץ 
הרימון . קדמו למקרה זה כמה תאונות קשות שאירעו בשטחי הגדה ועזה , שבהן 
נפצעו חיילים מהתפוצצויות של רימוני הלם בידיהם . מקורות צבאיים מסרו כי 
רק לאחר שתיבדק ותיבחן הפעלת רימוני ההלם וייקבעו כללי בטיחות חדשים , יוחלט 
להחזירם לשימוש בשטחים . יצוין כי רימוני ההלם עוזרים לחיילים במהלך פיזור 
הפגנות , והשימוש בהם מוריד לעתים את הפגיעה באוכלוסייה המקומית במהלך הפגנות . 
בצה"ל שוקדים כעת על הכנת מתקן מיוחד , מעין נרתיק שבו יוכנסו רימוני ההלם , 
על מנת להקטין את הפגיעה בתאונות שנגרמות מהתפוצצותם . הרעיון הועלה ונבדק 
בפיקוד המרכז . 
