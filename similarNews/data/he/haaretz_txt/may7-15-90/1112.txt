הקרב בין שמעון פרס לבין יצחק רבין שחלחל בשבועות האחרונים מאחורי הקלעים 
ובאמצעות מקורבים מתנהל החל מאמש בגלוי . הוא הובא להכרעה במוסדות הרשמיים 
של מפלגת העבודה . האיבה כבר ניכרת על פני המתמודדים . רק נוכחותו של חיים 
רמון חצצה בין מעגלי האיבה , שכמותה לא נראתה מאז 1891 . מעתה אין עוד 
" יצחק היקר " ו"אחרון - אחרון - חביב " . המאבק יתנהל על כמה נושאים : 
שמעון פרס יחדד את המאבק על השלום , יצחק רבין ידגיש כי הביטחון קודם לשלום 
ותנאי לו . רבין יטען כי פרס נכשל בהבנת המציאות הפוליטית והכתים את שמה 
הטוב של מפלגת העבודה . אין לו עוד סיכוי לזכות בבחירות ועליו להסתלק . 
פרס יתגונן בטענה שנפל קרבן למערכת השמצה חסרת תקדים של הליכוד . כאשר 
גידופים ונאצות כאלה יופנו כלפי רבין כך יטען פרס הוא יתמוטט במהירות , 
שכן אין לו , לרבין , את כושר הספיגה הדרוש לעמוד במערכה כה לוהטת . המערכה 
בפועל תתנהל על עריכת מפקד של חברי המפלגה בדרך לפריימריס . רבין רוצה הכרעה 
מיד , לנצל את ההצלחה הנוכחית . פרס מעדיף לדחותה עד לסיום הקדנציה בת 
ארבע השנים . לכן יטען פרס כי אי - אפשר לערוך בחירות פנימיות עם ספר הבוחרים 
הישן שנחתם לפני חמש שנים , ויש לערוך מפקד כללי חדש , שיימשך שנה . רבין 
אינו יכול להתעלם מטענה זו , ולכן הסכים אתמול לשני חודשי מפקד של חברי 
המפלגה וחודש נוסף עד שייערכו הבחירות בפועל , בסך הכל שלושה חודשים . רווח - 
זמן הוא עכשיו שם המשחק . רבין רוצה בהכרעה מיד , כשהוא נישא על כתפי ההצלחה , 
ואילו פרס מעריך כי כל דחייה תאפשר לו להתאושש . מבחינה זו , אפילו שלושת 
החודשים להם מסכים רבין הם תקופה בלתי מבוטלת , בעיקר אם עד אז תוקם ותפול 
ממשלתו החדשה של יצחק שמיר . כל דחייה והתפתחות בלתי - צפויה בממשלת הליכוד 
עשויות לגזול מרבין את היתרון שיש לו בעמדת הפתיחה הנוכחית . שני היריבים 
מבינים זאת . 
