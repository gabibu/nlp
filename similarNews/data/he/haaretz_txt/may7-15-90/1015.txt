מטה המאבק של ההסתדרות והאיגודים המקצועיים התכנס אתמול בראשותו של יו"ר 
האגף לאיגוד מקצועי , חיים הברפלד , והחליט על השבתת המשק במחצית חודש 
יוני . המועד המדויק ייקבע בימים הקרובים . בישיבת המטה השתתפו גם ראשי 
כמה מהוועדים הגדולים במשק . המשתתפים החליטו להבהיר לממשלה ולמעסיקים כי 
ציבור העובדים לא יישב בחיבוק ידיים מול המגמות לשחוק את השכר הריאלי והגמלאות . 
במקביל לתביעה לתוספת שכר , במסגרת הסכמי העבודה שתבטיח את השכר והגמלאות 
מפני שחיקה בשנתיים הקרובות , נתבעת הממשלה להחזיר לקדמותם את הפטורים ממס 
מהם נהנו עובדים על ארוחות במקומות העבודה והטבות אחרות שבוטלו לאחרונה . 
כן תובעים האיגודים להחזיר את שיעורי המס המופחתים על השכר , המהווה תמורה 
לעבודה במשמרת שנייה ושלישית בענפי הייצור . המטה החליט לנקוט בצעדי מחאה 
בהשתתפות עובדים בענפי משק רבים , הנפגעים באופן מוחשי ממדיניות הממשלה , 
המעדיפה יבוא שורה ארוכה של מוצרים במקום להזמינם בתעשייה הישראלית . המשתתפים 
בישיבה התריעו כי " מדיניות זו של הממשלה היא אנטי - לאומית ופוגעת ביעדי 
קליטת העלייה ובצורך לספק תעסוקה לצעירים משוחררי צבא ולעולים החדשים " . 
החלטת המטה על השביתה מעוגנת בהחלטות הוועד הפועל של ההסתדרות , הוועדה 
המרכזת והאגף לאיגוד מקצועי . 
