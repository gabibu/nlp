טייסי מסוקי היסעור שהתנגשו בחודש אפריל ליד מבוא שילה שבשומרון , לא הצטיידו 
בסלילי הקלטה למסוקים לפני שהחלו בטיסתם . ממצאים אלה עולים מבדיקת ועדת 
החקירה שמונתה לחקור את האסון בו נהרגו שבעה אנשי צוות אוויר . במסיבת העיתונאים 
אשר נערכה בעקבות אסון המסוקים , הסביר קצין חיל האוויר , אל"ם ד , כי 
צוות החקירה מחפש עתה את סלילי ההקלטה שהיו במסוקים . עתה נודע , כי סלילים 
אלו כלל לא היו במסוקים . גורם בכיר בחיל האוויר אמר ל"הארץ " , כי גם ללא 
סלילי ההקלטה ניתן יהיה להגיע למסקנות די מדויקות בכל הקשור לתאונה , וזאת 
כתוצאה מממצאים רבים אחרים שנאספו על - ידי הוועדה . עוד אומר המקור כי 
בעקבות האסון לא שונו הנהלים בכל הקשור לטיסת אימונים , וזאת מאחר ולא היו 
כל חריגות מנהלים , או פקודות . כזכור , מסקנות הביניים של הוועדה שהוצגו 
בפני הרמטכ"ל ומפקד חיל האוויר הצביעו על טעות אנוש מצד אחד הטייסים , שהביאה 
להתקרבות המסוקים . ועדת החקירה שמונתה לחקור את האסון שוקדת בימים אלה 
על הממצאים שאספה בשטח , והממצאים הסופיים , המסקנות והפקת הלקחים יוגשו 
לאלוף אביהו בן - נון , מפקד חיל האוויר . 
