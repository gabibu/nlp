ביירות ( ע"ר וע"ם ) . אחד מחברי הוועדה המדינית של ארגון החזבאללה , 
עלי האשימי , שלל שלשום עריכת דיונים מוקדמים עם ישראל על שחרור השבויים 
הישראלים . אולם לדבריו , התנאים לשחרור החיילים עשויים להיקבע מאוחר יותר . 
" תיק החיילים המוחזקים בידי ההתנגדות האיסלאמית , הינו נושא שיישאר סגור " , 
אמר האשימי . " בזמן המתאים ייפתח התיק ויועלו התנאים " . בראיון שנתן 
בביירות הוסיף האשימי כי חטיפתו של השייח עובייד לא תשפיע על החלטות החזבאללה . 
" הישראלים רצו להשתמש בחטיפתו של השייח עובייד כקלף מיקוח , כדי ללחוץ 
עלינו לפתוח את תיק בני הערובה הישראלים , אולם הם לא יכולים ללחוץ עלינו 
או לסחוט אותנו " , אמר האשימי . ארה"ב תפעל , בסופו של דבר , למען שחרורו 
של השייח עובייד מידי ישראל כך מעריכים משקיפים , לדברי העיתון הלבנוני 
" מסירה " . העיתון מנתח את המהלכים שבוצעו , עם שחרור שני בני הערובה האמריקאים , 
רוברט פולהיל ופרנק ריד , ומציין כי בעיית בני הערובה חזרה במפתיע למרכז 
הזירה , כאשר ארגון הגיהאד האיסלאמי לשחרור פלשתין וארגון השחר האיסלאמי 
החליטו לשחרר את שני בני הערובה . התפתחות זו מעידה על כך שמצב הקיפאון , 
שמנע את שחרור בני הערובה , נשבר . זאת , לאחר שאמצעי התקשורת הרבו לדון 
בנושא זה , מאז עלייתו של רפסנגאני לשלטון באיראן . לדברי העיתון , מצפים 
עתה לשחרורם של 61 בני ערובה ולעסקה בנושא זה , הנרקמת מאחורי הקלעים . 
על - פי ידיעות דיפלומטיות אין מדובר בעסקה במתכונת של פרשת " איראן - גייט " , 
שבה שולמו כספים ונעשו ויתורים , אלא בגיבוש מדיניות משותפת של ארה"ב , 
איראן וסוריה . ישראל , ששימשה כמתווכת בפרשת " איראן - גייט " , שואפת 
גם היא לנהל דיאלוג עם ארה"ב ואיראן , בעת ובעונה אחת , כדי לזכות ביתרונות 
משני הצדדים . לדברי העיתון , יש בידי ישראל עצורים , שישמשו עבורה כקלף 
מיקוח מול האמריקאים . 
