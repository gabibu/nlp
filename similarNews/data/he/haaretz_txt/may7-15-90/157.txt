משלחת של איגוד לשכות המסחר תצא בתוך שלושה שבועות למוסקווה , כדי להקים 
את הנציגות הרשמית של האיגוד במוסקווה . בתוך חודש תגיע לארץ משלחת ממוסקווה , 
שתטפל בשכירת משרדים ומגורים עבור הנציגות של איגוד לשכות המסחר הסובייטי 
בתל אביב . על הקמת שתי הנציגויות סוכם בעת ביקורם של נשיא איגוד לשכות המסחר , 
דני גילרמן , יו"ר מועצת המנהלים של בנק לאומי , משה זנבר , וד"ר יצחק 
כהן , סמנכ"ל משרד החוץ לכלכלה , שחזרו בינואר השנה ממוסקווה . למרות 
שדובר על מימוש ההסכם באפריל 09 ההקמה נדחתה מסיבות שונות , ובהן העדר 
תקציב מתאים במשרד החוץ . המשלחת הישראלית שתאייש את נציגות איגוד לשכות 
המסחר במוסקווה , תכלול שלושה אנשים , ובהם אברהם ניר , המכהן כיום כממונה 
על התקינה במשרד התעשייה והמסחר , ויוסי דרטקין , איש משרד החוץ . בשלב 
זה לא נקבע עדיין מי יהיה החבר השלישי במשלחת ומי יעמוד בראשה . בינתיים 
אחראי על המשלחת , בארי פינטו , איש איגוד לשכות המסחר , האחראי מטעמה 
על הקשרים הבין - לאומיים . באיגוד לשכות המסחר מציינים בסיפוק , כי חלה 
באחרונה התמסדות ביחסי לשכות המסחר של מוסקווה וישראל . למרות שעד כה , 
כמעט אף אחד מהסכמי שיתוף הפעולה הכלכליים שנחתמו עם גורמים עסקיים וממלכתיים 
בברית המועצות לא יושמו , ואף אחת מעסקות הייצוא החקלאי לא יצאו אל הפועל , 
ממשיכים המגעים העסקיים בין שתי המדינות במישור היזמות הפרטית . 
