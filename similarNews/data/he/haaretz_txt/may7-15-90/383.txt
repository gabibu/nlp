שר החוץ משה ארנס תקף אתמול בעקיפין את שרי המערך , בסקירה שנתית מקיפה 
על פעולות משרדו , במליאת הכנסת . " גורמים בתוך הממשלה פעלו בניגוד לקווי 
היסוד שלה ולא בהתאם ליוזמתה " , התריע השר . לדברי ארנס , עשר הנקודות 
של הנשיא מובראק נתמכו בפומבי על - ידי שרים מסוימים , וכן חמש הנקודות 
של בייקר , בלי הביטחונות שהממשלה החליטה לתבוע . " חתירה מתמדת זו תחת 
יסודות האחדות יצרה תנאים בלתי אפשריים להבטחת האינטרסים של ישראל בתהליך 
המדיני " , קבע ארנס . עוד אמר , שאין לדבר עם אש"ף , ויש לנטרל אותו , 
כתנאי הכרחי לקיום בחירות בשטחים . לדברי השר , אש"ף אינו מעוניין בבחירות 
אלה , העשויות להעלות כוחות אחרים , ולכן הוא עושה הכל כדי לחבל בהן . 
השר סקר את התקדמות ישראל ביחסיה עם מדינות מזרח - אירופה , וחידוש היחסים , 
שבעקבותיהם באו גם הסכמים בתחומים שונים . לעומת זאת אמר , שעם ברית - 
המועצות יש התקדמות רק בנוגע לשיתוף פעולה כלכלי . תקוותו היא , שהדבר 
נובע מכך שבבריה"ם עדיין לא התפנו לדיון יסודי ביחסים באזור , ולכן ממשיכים 
לנהל יחסים עם העמים לפי הקוים הישנים . לגבי אירופה אמר , שהמרכיב הכלכלי 
הוא עיקרי , ובו משקיעה ישראל את רוב מאמציה באחרונה . באשר לארה"ב , ארנס 
גרס , שהיחסים עימה נשארו איתנים על אף חילוקי דעות בכמה תחומים . בסקירה 
על סין הזכיר שר החוץ את הנציגות הקבועה , שישראל הקימה לאחרונה בפקין , 
וסין הקימה נציגות בישראל , במסגרתה של נציגות זרה אחרת . השר הוסיף כי 
היחסים עם עמי אסיה פרט לסרי - לנקה , וגם עם אמריקה הלטינית משביעים רצון . 
כך גם לגבי אפריקה שכמה ממדינותיה חידשו יחסים באחרונה . באשר למצרים , 
ביחסים עמה לא חל שינוי של ממש . לדברי ארנס , העיתונות המצרית ממשיכה 
לתקוף את ישראל בנימות ארסיות . ישראל תמשיך לחתור לחיזוק מירקם היחסים 
בין שתי הארצות . השר קרא להתייחס ברצינות לאיומי עיראק , כי היא הראתה 
כבר שאינה מהססת להשתמש בנשק בלתי קונוונציונאלי . השר אמר כי לטענת הרודן 
סדאם חוסיין , עצם קיומה של ישראל הוא תוקפנות , לכן הוא עלול לצאת ב"מלחמת 
הגנה " כשהדבר ייראה לו . שלמה הלל ( מערך ) אמר שאת הקשיים על דרכה של 
מדיניות החוץ הישראלית מערימות בעיקר קבוצות הפועלות בלי שכל : אלה המרקדים 
בשכם דווקא בחג הפסחא , ואלה הפולשים לבניינים ברובע הנוצרי של העיר העתיקה . 
הלל הוסיף , כי התפארות ארנס על שמדינות מזרח אירופה מחדשות את הקשרים עם 
ישראל , אינה במקומה , כי לא ישראל גרמה לכך . יוסי שריד ( רץ ) האשים 
את ח"כי המערך שהם " אוסף של סמרטוטים " , שפתח בזחילה לעבר ממשלת אחדות 
חדשה . ואילו לגבי הליכוד מדיניות הפנים היא חזות הכל , ואין להם מדיניות 
חוץ . שריד הוסיף , כי ארנס התפטר כאשר יירטו את הלביא אבל נשאר כשיירטו 
את היוזמה המדינית , כי הוא שר פנים ישראלי טיפוסי . גאולה כהן ( התחייה ) 
עודדה את ארנס ש"העיקר לא לפחד " . לטענתה , השגיה של ישראל הושגו רק במאבק 
צודק , וכל ההידרדרות החלה כשקיפלו דגלים . מוחמד נפאע ( חד"ש ) דרש ששמיר 
יבין כי אומץ - לב וגישה מציאותית הן תכונות חיוניות למנהיג . " פח האשפה 
של ההיסטוריה מלא במוגי - לב ובתמימים מוכי סנוורים " , אמר נפאע . רפאל 
איתן ( צומת ) אמר שיש להכריז כי חלוקת א"י אינה נושא לדיון . מנחם פרוש 
( אגו"י ) אמר , שהמשבר אינו עניין של מהות אלא של פרוצדורה בלבד . לא 
מדובר בויתור על שטחים או על ירושלים . כשכל השאלה היא מי ייכלל במשלחת 
הפלשתינית שתעמוד מולנו , הויכוחים הפנימיים רק מחלישים אותנו . 
