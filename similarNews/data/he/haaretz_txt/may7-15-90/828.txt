וינה ( מיוחד ל"הארץ " ) . נשיא אוסטריה , קורט ואלדהיים , מביע התנצלות 
אישית בפני ישראל ותושביה על שהטעה אותם בעניין שירותו הצבאי בוורמאכט . 
הוא אמר : " אני בהחלט מביע צער בפניהם על אותן השמטות , שלא היו שקרים , 
שכן ההאשמות נגדי חסרות בסיס " . בראיון ל"הארץ " , שנערך בארמון " הופבורג " 
בווינה , טען ואלדהיים כי הסיבה העיקרית למסע ההשמצות נגדו היא כמה החלטות 
שקיבל כאשר היה מזכ"ל האו"ם . לטענתו , העובדה שקרא למתן הגדרה עצמית לפלשתינים 
לא זיכתה אותו בידידים ברחבי העולם היהודי , למרות יחסים מצוינים שקיים 
עם פוליטיקאים כמו חיים הרצוג ואבא אבן . ואלדהיים אמר כי התנגד בשעתו להחלטת 
האו"ם שערכה השוואה בין ציונות לגזענות , והדגיש כי החלטה זו גרמה נזק רב 
לארגון . הנשיא האוסטרי הכחיש כי ידע על שיגורם של רבבות חיילים איטלקים 
למחנות כפייה בגרמניה , ודחה את הטענה כי בהיותו סטודנט היה נאצי מאמין . 
ואלדהיים טען כי הוא עדיין מנהל מגעים עם סוריה והנשיא אסד לשחרור בני הערובה 
הישראלים בלבנון , בעיקר החייל כץ . הוא קרא לירושלים להעלות את דרג נציגותה 
בווינה לשגרירות מלאה , ועמד על כך שאוסטריה אינה אנטישמית יותר מכל מדינה 
אחרת בעולם . החלטתה האחרונה של הממשלה בעניין מתן פיצויים ליהודים בסך 
003 מיליון שילינג מאשרת , לדעתו , מגמה זו . 
