באחת מפגישותי עם אחד מאלופי צה"ל נשמעה לפתע נקישה בדלת ועוד בטרם השיב 
האלוף נפתחה הדלת ובכניסה נראו ראש הלשכה ולידו אברך מזוקן ולא צעיר . על 
פניו של האברך , שציציותיו השתרכו עד לברכיו , היה מרוח חיוך רחב כאילו 
הגיע מארץ רחוקה ועתה הוא רואה את אחיו לפניו . על פניו של ראש הלשכה , 
לעומת זאת , היתה מבוכה רבה . היה ברור כי האברך פרץ דרכו לחדר האלוף . 
מיד התברר פשר העניין . האברך , איש חב"ד , הזמין עצמו ללשכת האלוף כדי 
לערוך טקס של הדלקת נר חנוכה . עתה הוא מזמין את האלוף להשתתף בטקס . מהחדר 
הסמוך נשקפו פניהם הסקרניות של הפקידות והנהג ועוד שניים - שלושה חיילים 
שהזדמנו למקום . לרגע סברתי כי האלוף ישלח מעליו בו - במקום את האורח המתפרץ , 
אך מבוכתו גברה ואחרי פקפוק קל התרומם מכיסאו ואף הזמין אותי לבוא עמו . 
מיד הונחה על פדחתו של האלוף כיפה שחורה גדולה ולי הושיטו כיפה אחרת . 
בחדר השני היה כבר הכל מוכן : מנורה ובה תקועים נרות . האלוף התבקש לברך , 
כדי לזכות במצווה . זה היה כבר יותר מדי מבחינתו . החב"דניק העמיד אותו 
במצב בלתי - נעים מול החיילים . הוא סירב שוב ושוב , עד שהחב"דניק פתח 
בזמרה . לאחר מכן זימרו כמה משירי חנוכה . כאן הצטרף האלוף בקול חלוש . 
עתה שלף החב"דניק מטבעות שהיו נתונות בתיקי ניילון שקופים . אלה היו מעות 
חנוכה מהלובביצר . כל חייל וחיילת קיבלו מטבע . גם האלוף . לרגע חשבתי 
שעתה ישאל החב"דניק את האלוף אם הספיק להניח תפילין , ויכפה עליו גם דבר 
זה . חזרנו לחדר בשתיקה . האלוף הסתפק בדברי לצון , אך במבוכתו שכח להסיר 
את הכיפה וכך התיישב לשולחנו . הרבי מלובביץ היה בוודאי גאה בו . חוויה 
דתית לא היתה בטקס הבלתי - צפוי והכפוי - למחצה . לאחר מכן התברר לי כי 
אותו איש חב"ד עבר בעוד כמה משרדים , וכי התפרצויות כאלה מתרחשות בעוד מחנות 
צה"ל . בחנוכה מחלקים מעות חנוכה מהרבי ובפסח מצה שמורה . לאיש לא נעים 
לומר להם שהם מתפרצים לתחום לא - להם . היכן הרבנות הצבאית , שאלתי . 
אם מישהו אחראי לענייני הדת בצה"ל , זו הרבנות הצבאית ולא רבנים מבחוץ , 
מכפר חב"ד או מניו יורק . ואם הרבי מלובביץ , מדוע לא הרב שך ושליחיו ? 
! ובכלל , כיצד הם מצליחים להיכנס למחנות סגורים ? מדוע מתירים להם השומרים 
בשערים לעבור ? האם די בציצית , זקן וכיפה כדי להיכנס למחנה סגור ולהגיע 
לכל לשכה ? או אולי מישהו מזמין אותם ומסדיר את הכניסה כאילו הם באים לפגישה 
ואחר - כך עוברים מלשכה ללשכה ? נזכרתי באחרונה בתמונה מביכה זו כאשר מנהיג 
חב"ד וכמה מחסידיו נטלו חלק פעיל בפעילות הפוליטית סביב הקמתה של הממשלה 
החדשה בישראל . לפתע התברר לכל עם ישראל שלא מדובר בתנועה דתית , אלא בתנועה 
פוליטית - דתית שמרכזה בניו יורק , המורה לחברי - כנסת אילו הסכמים פוליטיים 
לקיים ואילו להפר , ולאיזו קואליציה להצטרף . תנועת חב"ד מילאה תפקיד פוליטי 
מובהק במו"ם הקואליציוני . לענייננו אין זה משנה לטובת אילו מפלגה וגוש 
היתה ההתערבות . כשם שאין מתירים , ובצדק , פעילות של שלום - עכשיו במחנות 
צה"ל , כך אין להתיר שם את פעילותה של חב"ד . שתי התנועות מקיימות פעילות 
פוליטית לכל דבר ואין זה משנה אם האחת מלווה את הדברים במצה שמורה ובמעות 
חנוכה ומשאירה את האמירה הפוליטית למנהיגה וליועציו . אלה המגיעים למחנות 
צה"ל הם שליחיהם , אפילו הם עוסקים בטקסים דתיים בלבד . במעורבותה הפוליטית 
האחרונה פעלה חב"ד כמפלגה . הם רשאים לעשות זאת , אך לא במחנות הצבא . 
כדאי שהרמטכ"ל יבקש בעניין זה חוות - דעת משפטית כתובה ומנומקת מהפרקליט 
הצבאי הראשי , ויפה שעה אחת קודם . 
