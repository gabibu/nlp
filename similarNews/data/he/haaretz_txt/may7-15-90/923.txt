מתיחות רבה קיימת בצמרת מפלגת העבודה לקראת ישיבת לשכת המפלגה וסיעתה בכנסת 
מחר וישיבת מרכז המפלגה ביום חמישי , בה יוצג דו"ח ועדת החקירה המפלגתית 
לבירור כשלונה של המפלגה בבחירות לכנסת ולרשויות המקומיות . הפרסומים וההדלפות 
שהיו בסוף השבוע שעבר מדיוני ועדת החקירה בראשותו של פרוף יורם לס , מיקדו 
את תשומת הלב בעבודתה של הוועדה העתידה להתכנס מחר לישיבה מסכמת , ככל הנראה 
לגיבוש סופי של מסקנותיה וחתימת תשעת חבריה על הדו"ח . במפלגת העבודה העריכו 
כי נוכח ההדלפות על הכוונה למקד בשמעון פרס את עיקר הביקורת , עשוי פרסום 
המסקנות להידחות , לפחות לישיבת המרכז הבאה . חברי הוועדה עצמם מחליפים 
האשמות הדדיות באשר למקור הפרסומים סביב הדיונים בוועדה . ככל הנראה יתבקשו 
מחר חברי הוועדה לחתום על תצהיר משפטי לפיו לא היתה להם יד בהדלפות . שמעון 
פרס ויצחק רבין כבר ביקשו את זכות הדיבור בישיבת מרכז המפלגה שתתכנס ביום 
חמישי באולם אוהל שם בתל - אביב לדיון ראשוני על הדו"ח שיוגש . ואולם , 
המתיחות הגדולה במפלגה עשויה להתפרץ כבר מחר בכינוס המיוחד של לשכת המפלגה 
וסיעתה בכנסת , שיתקיים בעקבות דרישת חברי מפלגה רבים . בישיבה מחר עשויה 
לעלות בחריפותה הדרישה להחלפת ההנהגה במפלגת העבודה , וניסיון של קבוצת 
היונים במפלגה בראשותו של ח"ך עוזי ברעם , לאסור על צוות המעקב המפלגתי 
לקיים כל מגע או מו"ם לאפשרות הקמתה של ממשלת אחדות לאומית . בקרב אישים 
רבים בצמרת העבודה קיימת הערכה כי יצחק רבין ינסה למצוא בימים הקרובים מסילות 
להקמתה של ממשלת אחדות . 
