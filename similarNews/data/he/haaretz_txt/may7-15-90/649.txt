מקורבי יו"ר מפלגת העבודה , שמעון פרס , מפעילים בימים האחרונים לחצים 
כבדים ביותר על חברי ועדת החקירה הפנימית של המפלגה , שמונתה לבדוק את כישלונות 
המפלגה בבחירות האחרונות לכנסת ולרשויות המקומיות , במטרה שימתנו את המסקנות 
נגדו , כדי למנוע החלטה במוסדות המפלגה בדבר מסקנות אישיות כלפיו . הבוקר 
עומדים חברי הוועדה לסיים חלק ניכר מהפרק בדו"ח , הדן בניתוח הממצאים שנאספו . 
בראשית השבוע עמדה הוועדה על סף פירוק , לאחר שהובאה בפניה הצעת טיוטה 
של צוות הניסוח של הוועדה , הכולל את יו"ר הוועדה , פרוף יורם לס , עו"ד 
שפרה גליק וד"ר חיים אסא . בהצעת הטיוטה שלהם הוצג פרס כגורם המרכזי לכישלון 
מפלגת העבודה בבחירות . נוסח טיוטה זה מותן באופן משמעותי בישיבות , שנערכו 
שלשום ואתמול . בטיוטת ועדת הניסוח , שהוגשה למליאת ועדת החקירה , נאמר 
כי מערכת ההסברה נשלטה באופן מוחלט על - ידי מקורבי שמעון פרס , ושכבת הביניים 
הורחקה ממרכזי ההחלטה והחשיבה . פרס ומקורביו יצרו מנגנון הסברה , חשיבה 
ותכנון , שעקף את מנגנוני המפלגה הרשמיים . טיוטת ועדת הניסוח דנה גם במישור 
יחסי הכוחות הפנימיים בין ראשי המפלגה . לפיה , הצביעו סקרי דעת הקהל של 
חברת " דסימה " על כך , שאוכלוסיית הקולות הצפים בין הליכוד למערך ראתה 
דווקא את שר הביטחון דאז , יצחק רבין , כפופולרי יותר . למרות זאת , 
נבנתה מערכת ההסברה על אישיותו של פרס . בטיוטה הודגש , כי למרות שהיתה 
להם הערכה עקרונית כלפי כישוריו האישיים של פרס , התברר כי הנסקרים התייחסו 
כלפיו בשלילה למן הרגע , שבו הועמד בראשות המפלגה . " מפלגת העבודה איבדה 
תמיכה של אינטלקטואלים , פעילים ואוהדים , שעוצמת הזדהותם דעכה " . טיוטה 
זו עברה שינוי מהותי בעת כתיבת הממצאים הסופיים בדו"ח ועדת החקירה . אחד 
מחברי ועדת החקירה אמר אמש , כי הדו"ח , שפורסם אמש בכלי התקשורת , אינו 
מייצג את עמדת הוועדה , אלא בסך - הכל טיוטה ראשונית של ד"ר חיים אסא . 
ביום שני הבא תכריע הוועדה אם עליה לקבוע אחריות אישית או להסתפק בהגדרה 
כוללת . הדו"ח במלואו יוצג בפני מרכז מפלגת העבודה ולשכתה ביום חמישי הבא . 
