מסע חשבון הנפש הצנוע שמנהלת מפלגת העבודה בימים אלה , על סיבות כישלונה 
לכונן ממשלה , צריך לעודד . הוא מלמד , כי העבודה בדרך הנכונה וכי היא 
תורמת תרומה חשובה להיגיינה הציבורית ולכללי המשחק הפוליטיים . כשמתבוננים 
לאחור , אל ההתמודדות של העבודה עם אחריותה למחדל מלחמת יום כיפור , 
אי - אפשר שלא להתנחם בכברת הדרך שעברה מאז , היא ומדינת ישראל . כזכור , 
לשגיאה של המלחמה ההיא לא נמצא אחראי בדרג הממשלתי . ועדת אגרנט צימצמה 
את בדיקתה בגבולות הדרג הצבאי , במידה רבה על סמך כתב הסמכות שנמסר לה 
ושנוסח על ידי הממשלה . שלושה קצינים בכירים נדרשו לשלם את מלוא המחיר האישי . 
ראש הממשלה , שר הביטחון ושאר חברי הממשלה יצאו חפים מאחריות . דומה 
שתרומתו של הנשיא אפרים קציר לקודקס הפוליטי היא שנתנה את הגיבוי להתחמקותם 
מעונש : קציר טבע אז את האמרה " כולנו אשמים " , ובכך פרש את המטרייה הנשיאותית 
על הפוליטיקאים . עתה נמצאת הנהגת העבודה במבוכה דומה , אם כי , נודה , 
בנסיבות פחות חמורות מאלה של אוקטובר 37 . ראש המפלגה , בעצה אחת עם שאר 
חברי ההנהגה , יזם מהלך שתוצאותיו הן פיאסקו מהדהד . לכאורה , היה על שמעון 
פרס , ועל אחדים מעמיתיו ועוזריו , לשאת במלוא המחיר האישי על כישלונם 
המביש . אמנם , לא קמה ועדת חקירה , כדי לאתר את הסיבות שגרמו למפלגה 
לאבד את השלטון , אבל גם בלא בדיקה מיוחדת ברורה אחריותם האישית של כמה 
פוליטיקאים לתוצאה הגרועה . והנה , מפלגת העבודה , וגם אישים במפלגות 
אחרות , מצאו דרך מעניינת להגיב על מחדליהם . בהמשך לתפיסה של " כולנו 
אשמים " צמחה נורמה חדשה , והיא הולכת ומשתרשת באין מסמיק . הפוליטיקאים 
האחראים לביזיון מכים על החזה ומצהירים : " טעינו " ובכך מסתיים העניין . 
שוב אין הם דורשים מעצמם , ושוב אין דורשים מהם , להסיק מסקנות . אדרבה , 
מי שמודה אינו עוזב . מרחמים עליו ומגלים אהדה כלפיו . איש אינו תובע 
ממנו ליטול את כליו ולהסתלק מהבימה הציבורית . וכך יצחק רבין וחיים רמון 
במפלגת העבודה , ואריה דרעי בש"ס , מישירים מבט למראייניהם ואומרים : 
סליחה , טעינו . אחד טעה בכך שהעדיף שלום - בית ולא קרא תיגר על ההערכת 
של שמעון פרס לגבי סיכויי ההקמה של ממשלה חלופית . אחד טעה על שנתן אמון 
כה רב באריה דרעי , ידידו האינטימי ( באחד הדיונים בפורום שרינו הכריז 
חיים רמון , כי הוא מכיר את דרעי כמו את עצמו וכמו שרעייתו של דרעי מכירה 
את בעלה , ועל סמך ידיעה קרובה זו הוא משוכנע שש"ס תלך עם העבודה ) . 
ודרעי הודה שטעה בהערכת עמדתו של הרב שך וביכולתה של מפלגתו לעמוד בהתחייבויותיה 
לעבודה . שרשרת הטעויות האנושיות , התמימות הללו סיבכה מדינה שלמה במשבר 
פוליטי חמור ; השגיאות הללו הולידו תופעות מחליאות , שיותירו צלקות מכוערות 
בחיים הציבוריים ; אחריתו של המחדל תהיה , כנראה , ממשלה ימנית צרה ; 
למדינה ( קל וחומר למפלגת העבודה ) נגרם נזק קשה מהמהלך השגוי אך כל 
אלה אין בהם כדי לגרום למתוודים להתכבד ולשאת בעונש המתחייב משיקוליהם הקלוקלים . 
די להם ( ומסתבר שגם לציבור הרחב ) בעצם ההודאה . ההכאה על חטא היא 
העונש , וזו התקדמות עצומה בהשוואה לכללי השכר והעונש שנקבעו לאחר מלחמת 
יום הכיפורים . ועוד לא דיברנו על תגובתו של האשם הראשי , שמעון פרס . 
הוא אינו נמנה עם המודים בטעותם ; הוא מקורבנות הטעות . שימו לב לניסוחיו : 
הוא לא השמיע מלה של חרטה או של הודאה בשגיאה האדירה שחולל . הוא זועק : 
" הטעו אותי " . כמו אדם וחווה שהרחיקו את אחריותם מעצמם אל הזולת . 
אלא שבניגוד ללקח התנ"כי , הפוליטיקאים הישראלים מוכיחים שהם מצליחים להישאר 
במה שנחשב בעיניהם גן עדן . 
