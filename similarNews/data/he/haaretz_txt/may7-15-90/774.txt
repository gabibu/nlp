בית דין גבוה לצדק ביטל אתמול את החלטתו של היועץ המשפטי לממשלה , שלא להעמיד 
לדין את הבנקים והבנקאים בשל מעורבותם בוויסות מניות הבנקים . הבג"ץ החזיר 
את הנושא לשיקול דעת נוסף של חריש , על מנת שיחליט אם קיים חומר ראיות מספיק 
להעמדתם לדין של הבנקים והבנקאים . כמו כן ביטל הבג"ץ את החלטתו של חריש 
שלא להעמיד את רואי החשבון לדין פלילי , והורה כי עליו לשוב ולשקול בעניין 
זה לאחר סיום דיוניה של מועצת רואי החשבון בפרשה . בפסק דין , המשתרע על 
פני 07 עמודים , הגדיר הבג"ץ את החלטתו של חריש כ"בלתי סבירה באופן מהותי " , 
במידה " המביאה לפסלותה של החלטת היועץ המשפטי לממשלה ומצדיקה את התערבותו 
של בית המשפט " . פסק הדין ניתן במענה לארבע עתירות נגד החלטתו של חריש , 
וכנגד כל ראשי הבנקים ורואי החשבון המעורבים בפרשת ויסות המניות . העתירות 
נדונו בפני השופט מאיר שמגר , הנשיא , והשופטים אהרן ברק ושלמה לוין . 
נימוקי פסק הדין מותחים ביקורת קשה על מערכת השיקולים , שהובילה את היועץ 
המשפטי להחלטתו , ושוללים אותם אחד לאחד . פרק נכבד מוקדש למסקנתו של 
חריש בדבר " חוסר עניין ציבורי " בהעמדתם לדין של הבנקאים . " לדעתנו , 
הפגם שנפל בהחלטת היועץ המשפטי לממשלה הוא בחוסר הסבירות המהותי של מסקנתו , 
כי אין עניין לציבור בהעמדתם לדין ; אמת , היועץ לא שקל שיקולים זרים , 
אך המשקל שהוא נתן לשיקולים השונים חורג מתחום הסבירות . . . האינטרס 
הציבורי בהענשת האחראים ובהרתעתם של הבנקים , הבנקאים וגורמים אחרים במשק 
הכספים , הוא בעל משקל ניכר ביותר " . בפרטו את שיקוליו של חריש שולל מחבר 
פסק הדין , השופט אהרן ברק , את הטיעון כי החשודים נתנו כבר את הדין על 
מעשיהם במישור הציבורי והמנהלי . במענה לטיעון זה של חריש , קובע פסק הדין 
כי " הבנקאים חבים חוב לחברה ולשלטון החוק על עצם המעשה הפלילי המיוחס להם . 
חוב זה טרם נפרע " . בהתייחסו לנימוק אחר של חריש , בדבר הזמן הרב שעבר 
מאז בוצעו העבירות המיוחסות לבנקאים , קובע פסק הדין כי " אין מקום להעניק 
לשיקול זה משקל ניכר " . כן נאמר בפסק הדין , שחלק רב מן הזמן שחלף מוסבר 
ממילא בדחיית קבלת ההכרעה ע"י חריש , מתוך רצון " לשמור מרחק לשם צינון " . 
אי לכך , גורס בית המשפט , אי אפשר להשתמש באותו נימוק עצמו כגורם תומך 
בהחלטה שלא להעמיד לדין . לסיכום הפרק העוסק בסוגיית " העניין לציבור " , 
קובע פסק הדין כי הנזק שנגרם לערכים ולאינטרסים שהמשפט הפלילי בא להגן עליהם 
הוא ניכר , וכי " אין מנוס מהמסקנה שהמשקל שניתן לשיקולים השונים הוא בפרופורציה 
כה מעוותת , עד שהמסקנה הסופית הפכה מופרכת מעיקרה " . בהידרשו להחלטת חריש 
בדבר חלקם של רואי החשבון בפרשה , קובע פסק הדין כי היועץ המשפטי לא פעל 
כדין כאשר החליט מראש כי אין עניין לציבור בהעמדתם לדין של רואי החשבון , 
תהא תוצאת החקירה במועצת רואי החשבון אשר תהיה . איזון ראוי בין השיקולים 
מחייב , לדעת השופטים , שהיועץ המשפטי ימתין ויקבל את החלטתו על יסוד החלטת 
מועצת רואי החשבון . פסק הדין מתייחס גם להיקף התערבותו של בית המשפט הגבוה 
לצדק . בסקרם פסקי דין קודמים הנדרשים לסוגיה , קובעים השופטים כי חוסר 
סבירות קיצוני ושורשי , כמו במקרה זה , מצדיק אכן את התערבותו של בית המשפט , 
ושזוהי אף חובתו כעומד על משמר שלטון החוק . עם זאת מדגיש פסק הדין שבית 
המשפט אינו משים עצמו מעל היועץ המשפטי , ואין הוא הופך ליועץ משפטי - על . 
מסכם השופט ברק : " החלטה זו אינה בלתי סבירה סתם . היא בלתי סבירה באופן 
מהותי , ועל כן נפגמת היא על פי תורת שיקול הדעת המנהלי . משנפל בה פגם 
הפוסל אותה במישור המהותי , ממילא קמה סמכותנו להכריז על כך , ולצוות על 
ביטול ההחלטה " . 
