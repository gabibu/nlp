בצה"ל נפלה החלטה למנות את מח"ט אזור שכם , אל"ם עמוס בן חיים , העוזב 
את תפקידו , לתפקיד מח"ט הנח"ל . הוא ישרת תחת פיקודו של מפקד הנח"ל , 
תת אלוף מנחם זטורסקי , שמונה רק באחרונה לתפקידו . בתוך כך נמסר כי בצה"ל 
ובפיקוד הנח"ל נבדקת האפשרות ליצור " גיבוש " קצר , של לפני טירונות , 
לחיילים המיועדים לשירות במסגרת הנח"ל . הדבר עשוי לאפשר לגרעינים לסנן 
משירותיהם את אלה שאינם מתאימים לשרת במסגרת החיל . כן ישפר הגיבוש את האיכויות 
הצבאיות ורמת כוח האדם של המתגייסים לנח"ל . בד בבד יפחית הגיבוש את תופעת 
" הטרמפיסטים " שבחרו לשרת בנח"ל כדי לקצר את הפרק הצבאי של שירותם . 
משיופעל המסלול החדש , יהפך הגיבוש לתנאי להצטרפות לנח"ל . הכוונה היא לקיים 
מחנה של שלושה ימים בו יעברו חיילי הנח"ל לפני הטירונות . המחנה יהיה במתכונת 
יעודית המתאימה לנח"ל ויכלול גם נושאים מקצועיים הקשורים בגיבוש מסגרת הגרעין . 
