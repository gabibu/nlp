מפכ"ל המשטרה , רב ניצב יעקב טרנר , החליט לחייב את כל השוטרים המשרתים 
ביחידות המשטרה השונות , במטה הארצי , במטות האזוריים ובמיפקדות השונות 
ללבוש מדים בעת היותם בתפקיד . החלטתו של קראוס אינה כוללת את אותם אנשי 
משטרה שתפקידם מצריך לבוש אזרחי כמו אנשי יחידות מודיעין , בילוש , נוער 
ועיקוב סמוי . משמעות ההחלטה החדשה היא שעוד מאות רבות , וייתכן אף כאלף , 
שוטרים ושוטרות יתחילו כבר בקרוב לבוא לעבודה במדים . בין אלו שיאלצו עתה 
לבוא במדים יהיו גם אנשי חקירות ובעלי מקצוע המקבלים קהל , וממלאי תפקידים 
ייחודיים בתחנות המשטרה וביחידות השונות . בשלב זה נמצאות ההנחיות החדשות 
בשלבי גיבוש לקראת קביעה סופית של מי בדיוק יהיה רשאי במשטרה ללבוש בגדים 
אזרחיים . אך כבר יש אנשי משטרה , בעיקר ביחידות החקירה , המותחים ביקורת 
על המדיניות החדשה וטוענים כי לבישת מדים על - ידי חוקרי משטרה עלולה לפגוע 
בתיפקודם , ביעילות עבודתם ובקשר שלהם עם הנחקרים . אותם אנשי משטרה , 
ובהם קציני חקירות גורסים כי כאשר חוקר בלבוש אזרחי משוחח עם חשוד וחוקר 
אותו או מנסה לקבל ממנו מידע , התוצאות טובות יותר כאשר החוקר אינו לבוש 
מדים המשרים אוירה משטרתית - פורמלית , אלא בגדים אזרחיים . בנוסף , טוענים 
המבקרים כי יש פעולות שונות ומקומות שאליהם מגיעים חוקרי משטרה מידי פעם 
לצרכי עבודתם שראוי שבהם לא ייראו במדים . בתגובה לטענות אלה , טוענים בכירים 
במשטרה , כי ההתנגדות ללבישת מדים במגזרים מסוימים במשטרה נובעת בעיקר מרצונם 
של שוטרים , שאינם לובשים מדים , לא להיות מזוהים כשוטרים מחוץ לשעות העבודה , 
מאחר שלבישת מדים מחייבת את השוטרים בכל מקום לגלות מעורבות במתרחש ולהענות 
לפניות הציבור אליהם בכל בעיה . דובר המשטרה , סגן ניצב עדי גונן , אמר 
בתגובה כי ההחלטה של המפכ"ל באה בין השאר כדי להגביר את הנוכחות המשטרתית . 
" כמובן שההחלטה תבוצע לאחר השלמת ניפוק המדים לאותם שוטרים שאין ברשותם 
מדים . 
