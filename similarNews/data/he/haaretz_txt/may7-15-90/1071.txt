" האם יצאנו מדעתנו ? ביום שבו נפתח משפט דמיאניוק אתם יושבים ודנים בשיקולי 
תועלתנות ? " שאל אתמול במליאת רשות השידור אורי אורן , בדיון על הקרנתו 
של הסרט " המסע לארמניה " . מליאת רשות השידור החליטה ברוב גדול , לאפשר 
את הקרנת סרט התעודה . המשנה ליו"ר הוועד המנהל , שלמה קור , שהצביע נגד 
ההקרנה , הודיע שיערער נגד ההחלטה בפני ראש הממשלה יצחק שמיר , בתוקף היותו 
שר החינוך , לאחר שיאסוף עוד תשע חתימות הדרושות לו לצורך הערעור . אי 
לכך לא ישודר הסרט עד להחלטת ראש הממשלה . בערעורו יטען קור שהקרנת הסרט 
אינה מוצדקת מבחינה איכותית והוא אינו עומד בקריטריונים של חוקי רשות השידור , 
שכן הוא סרט תעמולה , העלול לפגוע ברגשות חלק מהעם . חברת המליאה אהובה 
מירון הגישה הצעה להצבעה , לפיה תאשר המליאה את הקרנת הסרט , אך תפסול 
אותו אחר כך מבחינה איכותית . אמנון מנדה ביקש לצרף את הסעיף של עבירה על 
חוקי רשות השידור . יו"ר רשות השידור , אהרן הראל , סירב לאפשר הצבעה 
אחרת מלבד בעד הקרנת הסרט , או נגדה . חברי מליאת רשות השידור שצפו בסרט , 
ביקשו להפסיק את ההקרנה שכן מצאו אותו משעמם . חברת המליאה דינה גורן , 
שיזמה את הדיון בנושא , ביקשה בתחילת הישיבה שלא להקרין את הסרט , משום 
שחברי המליאה אינם אמורים לשמש כצנזורים ולכן יש לקיים רק דיון עקרוני . 
רוב החברים לא הסכימו איתה באמרם שזו זכותם . פרוף זאק יקר מאוניברסיטת תל 
אביב , שהוזמן לחוות דעה בפני המליאה יחד עם פרוף ישראל צרני , אף הוא 
מאוניברסיטת תל אביב , אמר כי בשל רגישותם הרבה של הטורקים לנושא הארמני 
ובשל היחסים הדיפלומטיים העדינים בין ישראל לטורקיה , אין לשדר את הסרט . 
לדבריו , הסרט הוא מגמתי " לפני שמקרינים את הסרט , יש לחשוב על האינטרסים 
הלאומיים שלנו " , אמר פרוף יקר . פרוף צרני חלק על דברי יקר ואמר : " כעם 
שיודע מהם טבח והכחשת שואה , אסור לנו לתת יד להכחשת שואתו של עם אחר . 
אסור לנו להיכנע לטורקים . אם נוריד את הנושא , לא יעבור זמן ואש"ף , 
לדוגמא , ילחץ על ממשלת צרפת שלא לדון בנושא שואת העם היהודי " . עו"ד רוני 
פיינשטיין , טען שבשום פנים ואופן אי אפשר לטעון שהאינטרס הלאומי שלנו ייפגע 
ולכן יש להקרין את הסרט . גם הנימוק של הפגיעה האפשרית ביהודי טורקיה 
אינו תופס , לדבריו , משום שאם הם נמצאים בסכנה , יש להם את האפשרות לעלות 
ארצה . " אתם יודעים איזה סיכון יש בסחיטה זו ? " , שאל . ח"ך יאיר צבן , 
שיזם את העצומה של חברי כנסת ואנשי רוח , בירך אתמול על החלטת מליאת רשות 
השידור : " חבל שנזקקנו למסע ציבורי למען דבר כל כך אלמנטרי . אני מקווה 
כי הפרשה תשמש לקח לכל אלה שניסו למנוע את הקרנת הסרט " , אמר ח"ך צבן . 
" אינני מעלה על דעתי שרה"ם , כשר החינוך והתרבות , יטול על עצמו את 
האחריות לפסילת הסרט , כאשר יוגש לו ערעורו של שלמה קור , שכן ההדים להחלטה 
כזאת יהיו קשים ביותר בארץ ובחו"ל . 
