השר זבולון המר אמר אמש בשיחה ל"הארץ " , כי הוא מעריך כי נכשלה יוזמת המפד"ל 
להקמת ממשלת אחדות לאומית . המר ניסה אתמול לפנות ליצחק שמיר , שמעון פרס 
ויצחק רבין לתת סיכוי נוסף לאפשרות הקמתה של ממשלה משותפת , אך לדבריו הדבר 
היה ללא הועיל . השר המר אומר כי נוכח התפתחויות אלה , תפתח המפד"ל ביום 
ראשון במגעים עם הליכוד להקמת ממשלה צרה בראשות יצחק שמיר . גורמים בכירים 
במפד"ל אמרו אמש , כי למרות שנראה כי אין יותר סיכוי להקמת ממשלת אחדות , 
ייעשו ניסיונות נוספים בלתי רשמיים להביא לוויתורים נוספים מצד הליכוד 
ומפלגת העבודה , כדי למצוא פשרה . המר פנה אתמול במכתב לשמיר , פרס ורבין 
וביקשם ב"רגע האחרון " לתת סיכוי לחידושה של ממשלת האחדות . " לפעמים 
צריכות גם ספינות קרב גדולות , הצריכות להיכנס לנמל האם והבית , לספינת 
ניווט קטנה שתדריך אותם בכניסה . אך זו אינה יכולה כמובן למלא את מקומן 
של ספינות הקרב הגדולות במשימתן העיקרית " , כתב המר במכתבו לשלושה . נראה 
לי שאם שמיר , בהתייעצות עם חבריו והמפלגות שעמדו לימינו , יודיע על נכונות 
לקיים ממשלת אחדות , יעודד העניין את הגורמים המצדדים באחדות במערך , כתב 
המר לשמיר . במכתבו לשמעון פרס ויצחק רבין , ציין המר : " פניתי גם אל 
רה"ם שיעשה מאמץ בקרב חבריו ושותפיו ליזום מהלך של הידברות עם נציגי המערך . 
אך זאת יוכל להיות , לפי מיטב הבנתי , על בסיס תוכניתנו באשר לזימון כל 
המפלגות הציוניות והחרדיות להשתתף בממשלה על - פי משקלן " . ח"ך רבין הבהיר 
להמר כי מפלגת העבודה לא תסיר את תביעתה לאיזון הנציגות בין הגושים בממשלה , 
כך שלא ניתן להקים בשלב זה ממשלת אחדות . לאחר שיחתו עם רבין , אמר אמש 
השר המר ל"הארץ " : " לצערי אין יותר מה לעשות . היוזמה נכשלה . ניסיתי 
היום עוד לעשות מאמץ אחרון , אך לא קיבלתי תשובות חיוביות . יש להמתין 
ולראות אם הליכוד יצליח להקים ממשלה צרה " . יו"ר מפלגת העבודה , שמעון פרס , 
השיב אמש לשר המר על פנייתו לשקול את תביעת המערך לאיזון בממשלת האחדות . 
בין היתר כתב פרס להמר : " מלכתחילה הערכתי כי סיכויי יוזמתכם קלושים . 
מר שמיר אינו חפץ בממשלת אחדות , ובהציבכם פרק זמן מוגבל למאמציכם , אותתתם 
לליכוד כי קולותיכם מובטחים גם לממשלה ימנית צרה . התוצאה היא הקמתה של 
ממשלה ימנית קיצונית , שבפועל לא תהיה לה תוכנית לקידומו של תהליך השלום , 
ומערכת היחסים של ישראל עם אירופה , ארה"ב והגוש המזרחי תעמוד בפני מבחן 
מסוכן " . 
