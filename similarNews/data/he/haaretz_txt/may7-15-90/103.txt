בו פהמי מצאתי מבשל במטבחו מטעמים לבנוניים , כשכמה עשרות מטרים משם השתזפו 
בעירום שתי תיירות סקנדינוויות בהירות שיער בשמש האביב האילתית . מסעדתו 
של אבו פהמי , הקרויה " על הים " , מכוונת לאניני טעם והיא נטועה בלבו 
של אזור בתי המלון , צמודה לחוף הצפוני של העיר . ברחבה שבחוץ מוצבת בובה 
מזמינה , עם תרבוש אדום מסורתי לראשה . האווירה במסעדה היא אוריינטלית 
מובהקת : תקרה מעוטרת מבריקה , מראות ועליהן ציורי ציפורים , צמחייה מכל 
עבר , ריהוט סגלגל בטעם משובח , שעליו מפטפטים האורחים צרובי השמש באנגלית , 
צרפתית , גרמנית והולנדית בין ה"מאזה " המסורתי לתה בנענע . אבו פהמי 
הוא גבר שחום וחייכן , בעל שפם דקיק כסוף וכובע טבחים גדול לראשו . התפריט 
האישי שלו כולל , בין השאר , חומוס ביירותי עם צנובר , קובה מתובלת בצנובר , 
שקדים וקינמון , סמבוסק ממולא בנוסח בית אמא וכמובן גם לחמה עגין המאכל 
הלאומי של לבנון , המזכיר במקצת פיצה . מדי פעם הציץ אבו פהמי אל מחוץ למטבח 
ונתן הוראות למלצרים . אחר - כך צעד בגאווה מקצועית בין הסועדים , בדק 
את שלומם , החליף אתם קריצה ידידותית ו"אהלן וסהלן " , נתן הסברים מקצועיים 
על המאכלים שבתפריט ולקינוח מזג כוסית אניס מתקתקה על חשבון הבית . כשהגיעו 
למטבח ספקי התבלינים והציגו מיני תערובות , הריח פהמי תערובת אחת , מישש 
את השנייה ופסק : " זה טוב . מהתבלינים האלה תביא תערובת אחרת " . הספקים 
קיבלו את גזר דינו של השף ביראת כבוד מקצועית . אין באילת מבין גדול ממנו 
בתיבול , שכידוע הוא העושה את האוכל . אבו פהמי , נשוי , אב לתשעה ילדים 
וסב לשתי נכדות , נולד לפני 25 שנים בביירות למשפחה מוסלמית שהיגרה עוד 
בימי המנדט הבריטי לשכונת שועפאת במזרח ירושלים . תחילה למד בבית הספר לשפים 
שפעל בירושלים בתקופת השלטון הירדני , ולאחר מכן השתלם ב"אינטר קונטיננטל " 
אצל רוזה סקוויר , שף שווייצי שלימד אותו לשלב את רזי הבישול המזרחי עם 
טעמו של הסועד המערבי . במשך הזמן הפך בעצמו לשף הרשמי של מלון היוקרה של 
מזרח ירושלים . לאילת הגיע מ"אינטר קונטיננטל " בהזמנתו של מני גני , איש 
עסקים תל - אביבי שחזר משהות ממושכת באנגליה והחליט לעבור לאילת ולפתוח מסעדה 
מזרחית לאניני טעם . גני ודודו , שמעון מזרחי , שניהל עד לאחרונה את 
מסעדת " מפגש הניצחון " בשכונת התקווה , ערכו סקר מדוקדק של שפים בכל 
רחבי הארץ עד שהחליטו להזמין את אבו פהמי . " מני " , מחייך אבו פהמי , 
" טילפן יום אחד ואמר לי : אני רוצה אותך באילת . לא חשבתי שההצעה רצינית , 
אבל למחרת כבר קיבלתי ממנו בדואר כרטיס טיסה והחלטתי לבוא לנסות . השתווינו 
על המחיר והתחלתי לעבוד " . הוא זרק את כל האוכל שהשאיר הטבח הקודם והכין 
מיד תפריטים חדשים . אחרי יומיים כבר ידע שהוא אוהב את המקום . מאז מבלה 
אבו פהמי במטבח באילת שבעה ימים בשבוע , מ01 בבוקר ועד שתיים בלילה . מדי 
פעם הוא עושה הפסקה , מסיר את כובע הטבחים , צועד לאורך הטיילת ומתבונן 
במים הכחולים . " לים אני לא נכנס אף פעם " , הוא מתנצל . " כשהייתי 
צעיר לא למדתי לשחות , ובגילי זה כנראה כבר מאוחר מדי " . פעם בשבועיים הוא 
עושה הפסקה וממריא לסוף שבוע בירושלים . איך עושים מחומוס , מקובה או מסלט 
מעדן תאווה הוא מסרב לגלות . " זה סוד מקצועי מלבנון . למה בכלל אתה רוצה 
לדעת , הרי אני מכין את האוכל , אתה אוכל , הכל טעים וזה העיקר " . 
