עמותת נוה שמואל , שהוקמה לצורך הקמת שכונת וילות בירושלים , פעלה כעסק 
מסחרי לכל דבר ומבלי לקיים הפרדה בין חבריה לבין העמותה . זהות זו הביאה 
גם לאי - מילוי הדרישות החוקיות המתחייבות כלפי החוק . זאת קובע דו"ח שהוכן 
על ידי עו"ד אילן הקר ורו"ח אריה ברפז , שהוכן בהזמנתה של רשמת העמותות 
במשרד הפנים . רשמת העמותות הזמינה את הבדיקה על - מנת לקבוע אם יש מקום 
לחקור את עסקי העמותה , בעקבות מידע על פעילות לא חוקית של חבריה . מסקנתם 
של שני החוקרים , עו"ד הקר ורו"ח ברפז , היא שעל רשמת העמותות לפעול על 
פי סמכויותיה ולמנות חוקר שיחקור את עסקי העמותה . החוקרים הגיעו למסקנה 
על בסיס מידע שנבדק ועקב העובדה שחלק מפעילי העמותה סירבו לשתף פעולה בעת 
הבדיקה . אם תתקבל ההמלצה תהיה זו הפעם הראשונה שרשמת העמותות במשרד הפנים , 
עו"ד לאה ענתבי , ממנה חוקר לבדיקת עסקי העמותות . עמותת " נוה שמואל " 
שרכשה קרקע מהמינהל ללא מכרז כדי להקים שכונת מגורים לחרדים , הפכה לגוף 
עסקי לכל דבר . לחברי העמותה ניתנו הלוואות " בתנאים מעורפלים " , כלשון 
הדו"ח . העמותה , שבראשה עומדים כיום שני אנשי עסקים אלכסנדר סלומון ומרדכי 
לופס תרמה כספים לגופים שונים בלא שנקבעו קריטריונים לכך . קיים גם חשד 
כי אחד מחברי העמותה זכה בטובות הנאה אישיות בקשר לטיפול בעסקת בנייה . מהדו"ח 
של עו"ד הקר ורו"ח ברפז עולה כי לחברי העמותה שולמו משכורות ותנאים נלווים 
עבור ניהול עסקיה , ובנוסף לכך שולמו כספים בגין ייעוץ פיננסי , דבר המנוגד 
לחוק . הבודקים נתקלו בסירוב למסור פרטים על תשלומי הרכישות והקריטריונים 
שנקבעו לרכישת הדירות על ידי חברי העמותה או קרוביהם . הדו"ח קובע כי בהסדרי 
רכישת הדירות זכו חברי העמותה וקרוביהם בטובות הנאה ורווח עקיפים . 
