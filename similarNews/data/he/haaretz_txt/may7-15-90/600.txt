המשטרה הצבאית החוקרת , מצ"ח , פתחה בסוף השבוע בחקירה גלויה נגד קצין 
בכיר בצה"ל בדרגת אלוף - משנה , החשוד בקבלת טובות הנאה תמורת שחרור חיילים , 
ושימוש בכספי הצבא למטרות פרטיות . הקצין נחקר במצ"ח פעמים מספר . עד כה 
התנהלה החקירה באופן סמוי ורק בסוף השבוע הפכה לגלויה . דיווח עליה הועבר 
לאלוף פיקוד המרכז , יצחק מרדכי , ולגורמים בכירים במטכ"ל . גורמים צבאיים 
הדגישו כי מדובר בחקירה ראשונית , וכי אין בשלב זה כל ממצאים המבססים את 
החשד . הקצין חשוד בקבלת טובות הנאה תמורת שחרור חיילי מילואים , בהעדפת 
חיילים מקורבים , בשימוש ברכוש צה"ל למטרות פרטיות , בחלוקת תלושי דלק 
אזרחיים תמורת מוצרי צריכה , ושימוש בכספי קופה צבאית לצרכיו האישיים . 
החשדות נגד הקצין עלו בעקבות מכתב אנונימי , שהתקבל לפני כחודשיים . בית - 
המשפט הוציא במהלך החקירה צו - חיפוש בביתו של הקצין . במשטרה הצבאית סבורים 
כי החקירה בפרשה תתפרש על פני זמן רב , מאחר שמדובר במספר רב של מקרים בהם 
מעורבים חיילי מילואים . כן נחקרים חשדות בדבר מעורבות מקורביו של הקצין 
במקרים הנחקרים . ל"הארץ " נודע כי באחרונה ביקש הקצין הבכיר לצאת לחו"ל , 
אך בגלל החקירה נדחתה בקשתו . בעוד שלושה שבועות אמור הקצין לפרוש מצה"ל 
ללא כל קשר לחשדות הנחקרים , ולהשתלב בתפקיד בכיר במנגנון המוניציפאלי . 
