מפ"ם מאיימת להשעות את ההסכם הקואליציוני בהסתדרות עם מפלגת העבודה , בטענה 
שלא מקוימות התחייבויות ביחס למשרותיהם של כעשרה נציגי המפלגה במועצות הפועלים . 
מזכיר מרכז מפ"ם חנן ארז , הודיע אתמול לישראל קיסר כי בתנאים אלה לא יהיה 
מנוס מלדווח למוסדות המפלגה על כשלון המו"ם , שכן ההסכם בין שתי המפלגות 
נחתם בראשי פרקים . נושא משרותיהם של כעשרה עסקני מפ"ם הועבר במסגרת המו"ם 
בין שתי המפלגות לוועדה משותפת , אך זו לא הגיעה להסדר המניח את דעתה של 
מפ"ם . קיסר ביקש אתמול ממפ"ם לקיים עוד פגישה לפני שיימסר דיווח למוסדות 
מפ"ם . ריכוז מפ"ם עומד להתכנס ביום חמישי הקרוב כדי לשמוע דיווח , ולהחליט 
כיצד לפעול בהמשך הדיונים בין הצדדים . מאוחר יותר , ב02 לחודש יבחר מרכז 
מפ"ם את מועמדיו לוועדה המרכזת של ההסתדרות . עד כה היו למפ"ם שישה נציגים , 
עתה נציגותם אמורה לשקף את תוצאות הבחירות בהן התמודדו באופן עצמאי . במפלגת 
העבודה גורסים שיש להעמיד את נציגותם על ארבעה איש לכל היותר . 
