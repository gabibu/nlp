אתונה ( ע"ר ) . ראש ממשלת יוון , קונסטנטין מיצוטאקיס , אמר כי על הקהילה 
האירופית לבחון מחדש את מדיניותה כלפי דרום - אפריקה לאור תהליך הרפורמות 
הפוליטיות שיושמו שם לאחרונה . ראש הממשלה היווני ציין גם כי יתכן שהקהילה 
תבחן מחדש את הסנקציות הכלכליות שהטילה על פרטוריה . מיצוטאקיס אמר דברים 
אלה בתום פגישה עם נשיא דרום - אפריקה , פרידריק וילם דה - קלרק , פגישה 
שהוגדרה כפרטית . ביקורו של דה - קלרק ביוון גרם לשורה של מהומות . יותר 
מאלף איש , מרביתם סטודנטים , הפגינו כנגד הביקור שנמשך יומיים . המפגינים 
זרקו אבנים על חנויות והשליכו בקבוקי תבערה מחוץ לבניין הפרלמנט . דובר משטרתי 
אמר כי לפחות חמישה איש נעצרו וארבעה אחרים נפצעו . הנשיא הדרום - אפריקאי 
אמר כי יש צורך להעניק זכות בחירה שווה לשחורים בדרום - אפריקה , וכי פרטים 
על החוקה החדשה יידונו בין מנהיגי כל הקהילות במדינה . טרם בואו ליוון נועד 
הנשיא דה - קלרק עם עמיתו הצרפתי הצרפתי פרנסואה מיטראן בפאריס . פגישותיו 
באירופה הן במיסגרת מסע דיפלומטי בו הוא עושה מאמצים לשים קץ לסנקציות נגד 
ארצו . לאחר פגישתו עם מיטראן אמר דה - קלרק כי הוא סבור שאירופה " מוכנה 
לשקול מחדש את יחסה העוין לממשלת דרום - אפריקה " . " ברור לי כי צרפת ואירופה 
כולה מוכנות להעריך מחדש את המצב בדרום - אפריקה . נוכח מה שכבר אירע בדרום - 
אפריקה , סבור אני כי הגיע הזמן להסיר את הסנקציות " , אמר דה - קלרק במסיבת 
עיתונאים . צרפת היתה התחנה הראשונה במסעו של דה - קלרק בשמונה בירות הקהילה 
האירופית ובשווייץ . הוא ינסה בביקורו זה להשיג תמיכה ברפורמות הפוליטיות 
שהוא מבצע ומתכנן , ואשר מטרתן היא לשתף יותר ויותר את השחורים בדרום - 
אפריקה במערך הפוליטי . לאחר פגישותיו עם ראשי השלטון ביוון , יבלה דה - 
קלרק חופשת סוף שבוע ביוון עם אשתו מאריקה . זהו הביקור הראשון ביוון של 
מנהיג דרום - אפריקה , שם מתגוררת קהילה יוונית גדולה . 
