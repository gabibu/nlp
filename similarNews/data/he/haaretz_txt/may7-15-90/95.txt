דני רובינשטיין הוא עיתונאי שהמעורבות היא אחד מסימני - ההיכר שלו . הוא 
אחד מן הוותיקים בכתבי השטחים , ובספרו אין הוא דן בבעיות מופשטותבלבד , 
אלא גם באנשים : זהותם , חלומותיהם , תקוותיהם ותסכולם . " חיבוק התאנה " 
הוא מעין פרופיל קולקטיווי של אנשים שלרבים מאתנו הם מושג ערטילאי . אנו 
חשים בקיומם המאיים בדרך כלל רק בימים של אירועים יוצאי - דופן . בסגנון 
כתיבה ציורי , קולח ושוטף , ועל סמך ידע אישי של שנות עבודה ומקורות פלשתינים , 
הולך רובינשטיין בעקבות " מגורשי ההיסטוריה והמולדת " , קרבנות המפה , 
כפי שמכנה אותם המשורר מחמוד דרוויש , או " אנשי השום - מקום , והלא - 
מקום " , כהגדרתו של האמריקאי - פלשתינאי אדוארד סעיד . זהו תחום טעון רגשות 
עזים ומנוגדים , ורובינשטיין מוצא לנכון להדגיש , שהסקירה שלו " אינה 
מתיימרת לעסוק במכלול מרכיביו של הסכסוך , אלא גם בהיבטיה השונים ובהשלכותיה 
הפוליטיות של תחושת העקירה מן השורש , אבדן הבית והאדמה , שאחרי 84 סחפה 
עמה את רובו של ציבור הפלשתינאים . הוא מדגיש כי סקירתו זו היא מנקודת השקפתו 
של ישראלי , אך למעשה , גם פלשתינאים ימצאו בה נקודות הזדהות רבות . כישראלי , 
אין רובינשטיין יכול לנתק עצמו מתקוות ופחדים , או להימלט מהשוואה בין 
הקשר של הפלשתינאי לארצו , לבין הקשר והיחס שלו עצמו לארצו . " היהודי 
הולך בדרך הפיכת אהבתו המופשטת והסמלית למשהו ארצי , מוחשי , קונקרטי , 
באמצעות פולחני ידיעת הארץ וההתיישבות , והוא מאשים את הערבים , כי הזניחו 
את הארץ . ואילו הערבי - הפלשתיני הולך בדרך הפוכה . מן הארצי , אל הסמלי , 
המופשט " . כמו היהודים בשנות גלותם , גם התנועה הלאומית הפלשתינית אינה 
מוכנה להשלים עם קיומה של גלות , או עם כיבוש מתמשך שבעטיו הפכו רבים לגולים 
בעודם על אדמתם . הגדרתו של פליט תלויה בדרך - כלל בתחושתו , הנובעת מיחסם 
של בני הקהילה שבקרבה הוא יושב : האם קלטו אותו כאחד משלהם , או ראו בו 
זר ונוכרי . כשליש מן הפלשתינאים מתגורר עדיין , 04 שנה לאחר מלחמת השחרור , 
במחנות פליטים . אלה הם מוקדי התסיסה והמרי . הפלשתינאים החולמים על " שיבה " 
יצרו את המיתוסים הלאומיים שלהם . געגועיהם של הפלשתינאים לא היו מעולם 
ערטילאיים . הם כוונו אל המקום שממנו נעקרו בכוח . ההשייכות " המקומית " 
הפכה למקור - הכוח החשוב ביותר של מאבקם . ההווה אינו נחשב בעיניהם . הם 
חיים בעבר . חוויית האובדן החזקה , שמצאה ביטויים רבים , יצרה אצלם ( 
לפי מבקר הספרות אנטון שלחת ) תחושה " שבעולם חי האדם במקום מסוים , בעוד 
שאצל הפלשתינאי המקום חי בתוך האדם " . הם זוכרים את המקום על כל עץ , 
אבן ושביל בכפרים ובערים בהם חיו ומתקשים להאמין שמשהו השתנה שם עד לבלי 
היכר . חלום השיבה מקבל גוון מיוחד של היצמדות אצל ערביי ישראל ואצל אנשי 
השטחים . האהבה לאדמת הארץ , העוברת מדור לדור , לובשת פנים רבות . רגא 
שחאדה , עורך - דין מרמאללה , מגדיר עצמו " הפורנוגרף של הארץ " . רובינשטיין 
מוסיף ש"ריח אדמת הכפר , חיבוק עץ התאנה והתות , וההיצמדות חסרת הפשרות 
לאדמה כל אלה מופיעים כמעט בכל יצירה ספרותית פלשתינית " , שלצערנו אין 
אנו מכירים . הוא מגדיר זאת כ"גיאוגרפיה אירוטית " , לפיה אדמת המולדת היא 
מושא האהבה . היא הרוח והחומר , והיא המתגלמת בזהותו של הפלשתינאי . בעקבות 
הגעגועים הבלתי - פוסקים של שלושה דורות , נוצרה בקרב הפלשתינאים גלוריפיקציה 
של כל פרט במקומות שמהם נעקרו , מעין גן - עדן אבוד . הישראלים הם האויבים 
משום שהפלשתינאים רואים בהם לא רק כובשים ויורשים זרים , אלא מי שמנסים 
לגזול מהם את עברם , שהיא תוספת חטא על פשע . מירון בנבנשתי מצוטט בספר 
ובין היתר הוא מדבר על החלפת שמות כפרים ערבים בשמות עברים : " שרטוט מפה 
וקביעת שמות הם מעשה של נטילת קניין ושל יצירת מציאות חדשה " . רובינשטיין 
טוען , כי " יותר משהתנועה הלאומית הפלשתינית יצרה את המאבק בציונות , 
יצר המאבק בציונות את התנועה הלאומית הפלשתינית . נקודת מפנה כאובה בגלגול 
הזהות הפלשתינית היתה מלחמת 76 . היה זה " מסע היכרות מחודש , מתעתע , 
עם זהותם הערבית - פלשתינית הנשכחת " , של ערביי ישראל דווקא . גם אצלם 
נעשתה ה"שיבה " נקודה מרכזית בהוויתם . בגדה חלו שינויים חברתיים עמוקים . 
היום התשובה לשאלה מיהו פלשתינאי מורכבת יותר מבעבר . " בשנות ה05 וה06 
הנושא הכפייתי היה בעיית הפליטים , הגעגועים וחזון השיבה . בשנות ה07 וה08 
עסקו באופן כפייתי בבניית זהות לאומית פלשתינית , שיש בה ייחוד משלה " , 
כותב רובינשטיין . מדיניותה של ישראל , שהעידה על רצון לסיפוח - זוחל , 
הביאה לאינתיפאדה שפרצה בסוף 78 , ושלטונה של ישראל הביא לסולידריות מסוג 
חדש . " לא סולידריות בשאיפה לשוב למקומות שהיו שיבה נוסטלגית ורגשנית , 
אלא סולידריות בשאיפה לעצמאות " . רובינשטיין מצטט את דרוויש , שהשלים 
עם המסקנה שהפתרון הלאומי הפלשתיני כבר לא יכלול בהכרח את שיבתו הפרטית לכפרו 
הגלילי , שאיננו עוד . השלמה לצד השאיפה לעצמאות מדינית - לאומית . רובינשטיין 
מתאר תקופה של מאבק לאומי מתמשך , של שאיפות מדיניות , סולידריות ואמונה 
בעתיד . דומה שהפלשתינאים התחילו להאמין בכוחם , אם כי מרבית שאיפותיהם 
עדיין לא התגשמו . אבל יש חשש שגן העדן האבוד , ששינה את פניו מגעגועים 
נוסטלגיים למקום ולאדמה , לשאיפה למולדת פלשתינית , יתגלה כמשהו שאינו 
גן עדן כלל . 
