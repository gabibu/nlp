הספדים נועדו למספידים , המתים הרי אינם יכולים לקרוא בהם . אבל אני חבה 
חוב של כבוד לפרוף יהושע פראוור , שהלך לעולמו , וגם מבלי שידע היה המורה 
שגיבש לפחות חלק מדעותי ונטע בי , כמו ברבים מתלמידיו , אהבה ללימוד ההיסטוריה . 
פראוור היה אחד מטובי המורים שפגשתי . מורה המעצב את אישיות תלמידיו ומכוון 
את אפיקי העניין שלהם . הוא גם השתייך לקבוצה של היסטוריונים מבריקים שלימדו 
באוניברסיטה העברית בירושלים והביאו לתקופת פריחה במחקר ההיסטורי . בהם : 
פרוף פראוור עצמו , מומחה לימי הביניים , והפרופסורים אלכסנדר פוקס , 
חיים וירשובסקי ויעקב טלמון ז"ל . פראוור החדיר בתלמידיו חשד עמוק בכל אנלוגיה 
היסטורית פשטנית , שדווקא מי שלא למדו היסטוריה אצל מורים כמותו נוטים 
לה . במקרה שלו , האנלוגיה שמשכילים ישראלים נתפסים לה שוב ושוב עם מדינת 
הצלבנים . לא היה מומחה גדול מפראוור ולא רק בישראל לממלכת הצלבנים . 
הוא הכיר כל אבן וכל מסמך מתקופה זו , ולעומת מלומדים אחרים , ראה במו 
עיניו את הארץ שבה פעלו . בספריו מוקד העניין הוא המדינה הצלבנית , " מתוך 
ראייה כפולה . זו המופנית לאירופה , וזו המופנית למדינת הצלבנים ולממלכת 
ירושלים " . פראוור דחה את האנלוגיה הישירה בין ישראל למדינת הצלבנים . זו 
גם הכעיסה אותו , אולי מתוך פחד סמוי . הוא הצביע על קווי דמיון , אבל 
לא הסכים שקיימת זהות . הוא חזר והצביע על השוני המהותי בין דפוסי ההתיישבות 
בא"י לבין ההתיישבות של הצלבנים , שהתרכזו בשורת מבצרים באזורי החוף , 
הדגיש את ההיבט הפסיכולוגי השונה , דיבר על קיום זמני הנשען על החרב . 
פראוור האמין ששורשינו כאן ושהציונות היא חזרה לארץ אבות בניגוד לצלבנים , 
שהיו בני מדינת מיעוט בתוך רוב מוסלמי עוין . באוניברסיטה בירושלים הרצה 
פראוור על ימי הביניים ואני , כסטודנטית , הגעתי להרצאותיו ונשביתי בידע , 
בצורת הביטוי . עד היום אני חוזרת למחברות מאותן שנים . פראוור דיבר אל 
קהלו ותלמידיו כאל שווים . ספריו , מלבד ערכם המחקרי הראשוני , נקראים 
בנשימה אחת . סגנונו בעל איכויות ספרותיות מקוריות . פראוור גם לא היה 
חוקר שהסתגר בתחומו . הוא פעל בתחומי חינוך ותרבות והצטיין במעורבותו . 
