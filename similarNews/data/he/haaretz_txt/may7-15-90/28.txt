לוויין תקשורת ממערב גרמניה יעקוב אחר מסלול נדידתן של ציפורים . לצורך 
כך חיברו לאחרונה אנשי החברה להגנת הטבע בנגב משדרים לגבן של חסידות , שנתפסו 
בנגב ושוחררו לחופשי . פעולה זו הינה חלק משיתוף פעולה ההולך ומתהווה בין 
מערב גרמניה לישראל , בנושא נדידת הדורסים . הפרויקט מבוצע על ידי ראש 
המכון לחקר החלל באוניברסיטת ברלין , פרוף אודו רנר , עוזרו , אמנון גינתי 
ומנהל מרכז המידע על עופות דורסים של החברה להגנת הטבע , יוסי לשם . שלושת 
המשדרים , שמשקל כל אחד מהם 48 גרם בלבד , הוצמדו לגבן של שלוש חסידות , 
שנלכדו באזור קיבוץ צאלים . מדי שבוע שוחררה , עם שחר , אחת החסידות 
הנושאות משדר ובתצפיות שנעשו אחריהן הוברר כי הצטרפו כל אחת בנפרד ללהקות 
חסידות העושות בימים אלה בנגב המערבי . בעזרת המקלט המותקן בדאון הממונע , 
הדומה למקלט שיוצב בלווין , עקבו החוקרים אחרי כל אחת מהחסידות ומהממצאים 
הראשונים של המעקב עולה , כי החסידות הממושדרות אכן הצטרפו ללהקות ועפו 
עמן ללא הפרעות מהתקנת המשדר . בינואר , עם שיגור הלווין מגרמניה , יעקבו 
אחר החסידות , עם צאתן ממערב אירופה ועד לאזורי חריפתן במזרח ובדרום אפריקה . 
שיתוף הפעולה עם המערב גרמנים בא בעקבות היידע הרב , ההולך ונצבר בנושא 
נדידת החסידות , ממחקר משותף של חיל האוויר והחברה להגנת הטבע . יצויין , 
כי לקראת הסתיו הקרוב , מתכננים אנשי מרכז מידע על עופות דורסים להצמיד 
משדרים נסיוניים גם לגופן של שקנאים ושל חסידות שינדדו באותה עת דרומה . 
