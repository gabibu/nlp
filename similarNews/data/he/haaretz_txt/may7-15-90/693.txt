הנהלת בנק לאומי החליטה אתמול להשעות מעבודתם שני עובדי ועד אגף התפעול בבנק . 
ההחלטה אושרה אישית על ידי דוד פרידמן מנכ"ל הבנק . המדובר בשמואל גרבר 
ואריה איש שלום . ההנהלה נימקה את ההשעייה בכך שלמרות צווים שהתקבלו על 
ידי בית הדין לעבודה הורו השניים לעובדים לשבש את העבודה ובעקבות כך נגרמים 
שיבושים חמורים בעבודת המחשב של הבנק . שני חברי ועד אלה קיבלו בעבר נזיפות 
והועברה אליהם התראה לבל ימשיכו וישבשו את העבודה . במכתב שהעבירה הנהלת 
הבנק אתמול לעובדים נאמר שלא יכול להיות שעובדים בבנק שהינם חברי ועד יקחו 
את החוק לידיהם ויעשו ככל העולה על רוחם . הידיעה על השעיית שני עובדי הוועד 
גרמה אתמול לסערה אצל אנשי ועד עובדי התפעול . אנשי הוועד התארגנו כבר אתמול 
להפגנה ספונטנית וחלקם הודיעו על הכוונה להשבית את הבנק . מערכת יחסי העבודה 
בבנק לאומי התערערה מאד בחודשים האחרונים . הסיבות העקריות לכך הם הוויכוחים 
על תנאי המעבר של העובדים לפרויקט קשב בלוד והסכסוכים הפנימיים בתוך הוועדים . 
דירקטוריון הבנק קיים לפני ימים אחדים ישיבה מיוחדת על מצב יחסי העבודה 
בבנק וייפה את כוחה של ההנהלה לפעול בהתאם . 
