בלגראד ( ע"ר ) . הלאומנים הדיחו את הקומוניסטים מן השלטון בבחירות החופשיות 
שהיו ברפובליקת קרואטיה ביוגוסלאוויה , וזכו ברוב מוחלט בפרלמנט המקומי . 
כך מסרה אתמול ועדת הבחירות . קרואטיה היא הרפובליקה השנייה בגודלה ביוגוסלאוויה , 
ומהווה מוקד כוח חשוב ביותר . האיחוד הדמוקרטי הקרואטי זכה לפחות ב391 מתוך 
563 המושבים בפרלמנט בשני סיבובי בחירות , שהסתיימו ביום ראשון שעבר . 
ניצחון זה יספיק למפלגה זו בכדי להקים ממשלה ללא עזרת מפלגות אחרות . הקומוניסטים , 
ששלטו בקרואטיה ב54 השנים האחרונות , זכו ב18 מושבים בלבד . ב93 מושבים 
זכו מפלגות קטנות ומועמדים עצמאיים . בארבעה מחוזות ייערך סיבוב בחירות 
נוסף , בשל אי - סדרים . קרואטיה היא הרפובליקה השנייה מתוך שש הרפובליקות 
ביוגוסלאוויה , המדיחה את הקומוניסטים מן השלטון . בסלובניה השכנה , המשגשגת 
יותר מבחינה כלכלית , הוקמה בחודש שעבר ממשלת קואליציה של ימין - מרכז . 
שני כיסים לא קומוניסטיים אלה מאיימים , לדעת דיפלומטים מערביים , על אחדותה 
של יוגוסלאוויה . שתי הרפובליקות הודיעו כי הן רוצות עצמאות , בין אם במסגרת 
יוגוסלאוויה ובין אם מחוצה לה . 
