המלחין יוסף טל , במאמציו לקרב את המאזינים למוסיקה האלקטרונית , שהוא 
ממניחי יסודותיה בישראל , הקדיש לכך ערב בסדרת המוסיקה בת - זמננו של מכון 
ון - ליר . מצב הרוויה בתחילת המאה העשרים במוסיקה המבוססת על עקרונות טונליים 
במנגינה ובהרמוניה עורר במלחינים , לדברי טל , צורך לחפש מקורות צליליים 
ומבנים חדשים . חיפושים אלה הובילו אל מכשירים אלקטרוניים ואל מחשבים . 
מאזינים לא ראו תחילה כי עיקרון צורני אחד המשיך לפעול : תבניות צליליות 
המאורגנות כתזה ואנטיתזה , וסינתזה הנוצרת מהיחסים שביניהן . את התהליך 
הדגים טל בשלוש יצירות הממחישות גישות שונות : " קפריצו " של ההולנדי 
הנריק באדינגס לכינור ו21 אוסצילטורים , שבו הכינור מנגן עדיין בסגנון רומנטי - 
וירטואוזי והצלילים האלקטרוניים מעניקים עיטורים ; " תרגיל מס 9 " של 
אריו דודובסקי לכינור ומחשב , שבו הצלילים האלקטרוניים כבר מתנהלים באופן 
מקורי ועצמאי יותר , ; ויצירה שלו לצלילים אלקטרוניים בלבד . 
