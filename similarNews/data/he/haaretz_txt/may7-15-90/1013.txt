אני עומד למנות צוות משותף של משרד הדתות , המרכז לשלטון מקומי , המועצות 
הדתיות והחברות קדישא , שיבחן אם יש צורך בנקיטת אמצעי אבטחה בבתי העלמין . 
עד היום לא נעשה דבר בתחום האבטחה , מכיוון שבכל העולם בתי העלמין פתוחים 
בכל שעות היממה , שהרי בכל הדתות מהווה כבוד המת ערך מקודש . אני מעדיף 
לחשוש ולהתבדות , מאשר לא לחשוש ולעמוד בפני מציאות מרה . אני חושב שכל 
אדם פיקח , שעיניים בראשו , יחשוש בעקבות המקרה המזעזע שאירע אתמול בחיפה 
וינקוט בכל האמצעים הדרושים כדי למנוע את הישנותו . קיים חשש שהמעשים החמורים 
בחיפה יביאו לתגובות שרשרת ולהסלמה . אתמול כינסתי בחיפה את ראשי הדתות , 
קאדים , נוצרים ורבנים ראשיים , וניסחנו כרוז גינוי משותף לכל הגורמים . 
אני מאמין שלנושא של כבוד המת והמוסר יש עדיין משקל . לכן , אם יתפסו 
את האשמים וימצו עמם את הדין בכל החומרה , ובמקביל ננקוט אמצעי הרתעה , 
נוכל למנוע את התפשטות התופעה . ייתכן שיש לבחון את האפשרות שמתנדבי המשמר 
האזרחי יכללו את בתי העלמין במסגרת הסיורים הליליים שלהם . יש לשקול את 
האפשרות שאנשי חברות קדישא יערכו סיורים תכופים יותר בבתי העלמין ויהיו ערניים 
יותר , כדי שלא תהיה הסלמה בפגיעה בבתי העלמין במקומות אחרים בארץ . אמש 
ניסחתי חוזר לחברות קדישא והמועצות הדתיות , בו ביקשתי מהן לבוא בהקדם בדברים 
עם מפקדי המשטרה וראשי הערים , בעיקר בערים מעורבות , כדי שחילול קברים 
בבתי העלמין לא יהפוך , חלילה , לחזית חדשה של מאבק בין יהודים וערבים . 
נשקול את האפשרות הזו בערים מעורבות , למרות שאינני מאמין שזה דבר אפקטיווי , 
משום שלא מתקבל על הדעת ששומר בכניסה לבית העלמין יבדוק בתיקיהם של אבלים 
או בני משפחה , העולים להשתטח על קבר יקיריהם . צריך לזכור גם ששומר בכניסה 
אינו יכול לעקוב אחר המתרחש בכל חלקות הקבורה המשתרעות על שטחים נרחבים . 
אנחנו רואים את עצמנו אחראים לתיקון המצבות , ויחד עם החברות קדישא נישא 
בהוצאות הכרוכות בכך . אתמול כבר הובאו לשלושת בתי העלמין שחוללו מומחים 
של חברה העוסקת בצביעה , כדי למחוק את כתובות הנאצה . 
