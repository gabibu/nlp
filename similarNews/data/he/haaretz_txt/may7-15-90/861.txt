" את החודשים הרבים שעברו מאז נגזר עליו עונש מוות בילה גון איוואן דמיאניוק 
בחיים שגרתיים באגף המיוחד בכלא איילון ברמלה . ערב פתיחת הדיון בערעורו , 
הוא אינו מגלה , לפחות כלפי חוץ , סימני יאוש . דמיאניוק אף גילה אופטימיות , 
בשיחותיו עם פרקליטו יורם שפטל , המבקר אותו אחת לחודש . באופן כללי מרגיש 
דמיאניוק טוב ומצב בריאותו סביר לגבי אדם בן 07 . לעתים הוא מפטפט עם הסוהרים 
בעברית , לאחר שבשנות שהותו בכלא רכש אוצר מילים מסוים , ואף מתמצא בקללות . 
דמיאניוק מרבה להתעמל בכלא ומסוגל , גם היום , לבצע מספר רב של שכיבות 
סמיכה . את היום הוא מבלה בעיקר במנוחה , קריאה , האזנה לרדיו וצפייה 
בטלוויזיה זעירה הנמצאת בתאו . הוא קולט בדרך כלל רק את שידורי הטלוויזיה 
הישראלית . מדי יום מקבל דמיאניוק לתאו את העיתונים " גרוזלם פוסט " ו"נשה 
סטרנה " וקורא בהם בעיון רב . הרבה מכתבים ממשיכים להגיע אליו מכל קצווי 
העולם , בעיקר מאוקראינים ומאנשי עיירתו בארה"ב . דמיאניוק עונה לחלק מהמכתבים , 
ולרבים מהם מצורפים קטעי עיתונים באוקראינית בנושאים המעניינים אותו . אחת 
לכמה חודשים מגיע לבקרו , כנראה לפי תורנות , אחד מבני משפחתו . דמיאניוק 
משוחח אתם ארוכות ואינו מדבר על יאוש או דכדוך . בכלא אומרים כי הוא בהחלט 
אסיר טוב , שהסתגל היטב לשגרת מאסרו . האסיר מקבל את ארוחותיו , הזהות 
לאלה של אסירים אחרים , בתאו . הוא עדיין מרוצה מהאוכל בכלא הישראלי ולא 
אחת סיפר שהמזון בכלא בישראל טוב ומזין הרבה יותר , מזה שבבתי - הכלא בארה"ב , 
שבהם הספיק לשבת חודשים מספר . לפני כשנה הועבר דמיאניוק לאגף אחר בכלא 
רמלה וכיום גר בתא מרווח יחסית במרכז הכלא סמוך למרפאת השיניים . התא מאובטח 
היטב במערכות טלוויזיה במעגל סגור , ומחולק לשניים . בחלק אחד תאו הפרטי 
של האסיר ובשני יושב סוהר המשגיח עליו 42 שעות ביממה . לתא צמודה חצר טיולים 
קטנה הסגורה מלמעלה ברשת . שעתיים ביום יוצא דמיאניוק לטיול בחצר . בחלק 
גדול מהיממה הוא שוכב במיטתו . אין לו דרישות מיוחדות והוא מסתדר טוב עם 
הסוהרים . לפעמים הוא גם מתלוצץ אתם . תקופה ארוכה החזיק בכיסו צילום שגזר 
מעיתון של נציב שב"ס , לוי שאול , ונפנף בו בהתלהבות לעיני כל מבקר שהגיע 
לתאו , הסביר שעליו הוא סומך . 
