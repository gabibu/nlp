מידי שנה מקיימת אחת משש התזמורות העיקריות בארץ קונצרט לזכר ריקי ספרבר 
ז"ל , שנפטרה לפני שלוש שנים , בגיל 83 . בקונצרט זה מלווה התזמורת את 
זוכה הפרס השנתי לזכר האומנית . קונצרט הערב נפתח בנגינת " עולם הילד " , 
סוויטה לתזמורת מאת אהרון חרל"ף . על אף מוקדי העניין הפזורים ביצירה , 
היא נשמעה כלא מצדיקה את אורך הזמן שהוקדש להשמעתה . הוא הדין גם בקונצרטו 
לקלרינט ולתזמורת של אהרון קופלנד . אפשר להבין לליבם של נגני קלרינט , 
הרוצים להרחיב את הרפורטואר הקונצרטנטי המצומצם שלהם , אבל למשמע יצירה 
מתמשכת ולא - מושכת זו , אפשר להתגעגע שוב לקונצרטו של ובר ; על מוצרט 
אפשר רק לחלום . הסולנית ביצעה את חלקה ביכולת טכנית ובהומור , אף כי צלילים 
בודדים לא עלו יפה . קשה לראות כאן מבחן לעומק של יכולתה המוסיקלית . קטע 
הדרן מאת ובר גילה משהו מיכולת זו והותיר במאזין סקרנות . ביצוע הסימפוניה 
מס 39 של היידן ( גם זו לא מפסגת יצירותיו ) לקה ברישול רב מבחינת ה"יחד " 
התזמורתי , והחמצות חמורות נשמעו בעיקר בכלי הנשיפה ; בשני הפרקים הראשונים 
נראה שהיצירה לא זכתה לזמן הדרוש להכנתה . בשני הפרקים האחרונים חל שיפור , 
והורגשה יותר שליטה של המנצח בתזמורת ובפרשנות היצירה . 
