" בעיירות הפיתוח יש שמונת אלפים דירות פנויות אך עובדה זו עדיין לא שיכנעה 
את הממשלה לשלוח עולים חדשים גם לעיירות הפיתוח " כך אמר ראש עירית קריית - 
שמונה פרוספר אזרן המכהן גם כיו"ר פורום עיירות הפיתוח . לדבריו , מוסדות 
החינוך והשירותים הציבוריים בעיירות הפיתוח יכולים לקלוט אוכלוסייה נוספת . 
לטענת אזרן ביישובים אלה קיימות תעשיות שנפח הייצור שלהן אינו מנוצל במלואו , 
בגלל העדר הזמנות עבודה בהיקף היכול לספק פרנסה לאוכלוסיה נוספת . גם שירותי 
העלייה הזמניים לעולים כגון מרכזי קליטה ומלונות לא מנוצלים בעיירות הפיתוח . 
הדבר מעיד לדברי אזרן על הפקרות מוחלטת מצד הממשלה כלפי מקומות אלה . יו"ר 
פורום עיירות הפיתוח התריע כי תוכנית הממשלה לבניית מגורים מפלה לרעה את 
יישוביהם לעומת מרכז הארץ . לדבריו הממשלה עושה שקר בנפשה ביחס לפיזור האוכלוסייה . 
ראשי עיירות הפיתוח מתכנסים החל מהיום לשלושת ימי דיונים בערד . בכינוס 
יימסר כי מספר המובטלים בעיירות הפיתוח הולך וגדל וכי האמצעים להתמודדות 
עם האבטלה לא מצויים בידי הרשויות כי אם בידי הממשלה . 
