קבוצה של 051 ישראלים ופלשתינאים קיימה אתמול יום לימודים לדוגמה בסמוך לאוניברסיטת 
בית לחם , במחאה על סגירתם המתמשכת של המוסדות להשכלה גבוהה בשטחים . באירוע 
נמסר על כוונה להקים אוניברסיטת צללים בשטחים , שתהווה תחליף לאוניברסיטאות 
הסגורות , אם יחודש צו הסגירה של האוניברסיטאות העומד לפוג בקרוב . המשתתפים 
הישראלים באירוע הגיעו לבית לחם בשני אוטובוסים , לאחר שסוכלה תוכניתם המקורית 
לקיים את האירוע באוניברסיטת ביר זית בסמוך לרמאללה , כיוון שצה"ל הכריז 
אתמול על האזור כשטח צבאי סגור . כתוצאה מסגירת השטח נמנע מסטודנטים מאזור 
רמאללה להגיע לאוניברסיטת בית לחם ולהשתתף במפגן הסולידריות הישראלי - פלשתיני . 
האירוע התקיים ביוזמת רץ ובהשתתפות מרצים ופרופסורים ישראלים , ביניהם לאון 
שלף , דן יעקובזון , יוחנן פרס , מרדכי בראון וד"ר בני טמקין . מהצד 
הפלשתיני השתתפו ד"ר עבד אל - חומוס , יו"ר המועצה להשכלה גבוהה בשטחים , 
והאב אנטון , סגן נשיא אוניברסיטת בית לחם . המשתתפים התכנסו ברחבה ליד 
אוניברסיטת בית לחם שם קיימו שיעורים ונשאו נאומים בגנות המשך סגירת האוניברסיטאות . 
ד"ר בני טמקין , ממארגני האירוע , קרא לאנשי אקדמיה ישראלים לא לשתוק ולצאת 
מהאדישות לנוכח הסגירה המתמשכת של האוניברסיטאות . ד"ר טמקין קרא לממשלה 
שלא לחדש את צו הסגירה של המוסדות להשכלה גבוהה העומד לפוג בימים הקרובים . 
טמקין אמר כי אם יחודש הצו ימסדו מרצים ישראלים מעין אוניברסיטת צללים בשטחים , 
שתהווה תחליף לאוניברסיטאות הסגורות . צה"ל לא התערב ולא הפריע להתכנסות 
המשותפת באוניברסיטת בית לחם . 
