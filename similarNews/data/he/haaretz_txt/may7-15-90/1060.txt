צוות החקירה המיוחד שמונה לחקור את פרשת חילול בתי הקברות בחיפה , עצר אתמול 
חשוד נוסף בפרשה . עתה עצורים בידי המשטרה שני חשודים תושבי הקריות . המשטרה 
סבורה כי השניים פעלו בבתי הקברות במוצאי שבת , או בשעות הבוקר המוקדמות 
של יום ראשון . המשטרה טוענת עוד כי השניים המוכרים היטב , מרבים להסתובב 
בבתי העלמין בשעות לא מקובלות וכי החשוד שנעצר אתמול , תושב קרית חיים בן 
14 , מהנדס לשעבר ברפא"ל , טוען כי חזר בתשובה לאחר שהושפע מהתגלויות ומנבואותיו 
של החשוד הנוסף העצור בפרשה תושב קרית ים , בן 33 . בעקבות הכרותו את החשוד 
הנוסף העצור בפרשה , עזב המהנדס את עבודתו , התגרש מאשתו ובין השניים פרצו 
סכסוכים אלימים שבעקבותיהם הוא נעצר על ידי המשטרה והועמד על כך לדין . השניים 
מוכרים היטב בשל סדרת הופעות בקרב הציבור בשלוש השנים האחרונות הם הזהירו 
את הציבור מפני חורבן המדינה , והתגלות המשיח בגליל . במשך זמן ניכר התחזו 
השניים לאנשי חב"ד . יש לציין כי בעקבות פעילותם , נזקקו אנשים רבים שביקרו 
בהרצאותיהם לטיפול פסיכולוגי לאחר שהופחדו . פעילותו של החשוד שנעצר אתמול , 
נעשתה לא אחת הודות לתמיכתה המסיווית של אשתו רופאה במקצועה . אתמול המשיכו 
לזרום לבתי העלמין בחיפה מאות מתושבי העיר , שבאו לפקוד את קברות יקירהם 
כדי לבדוק אם נפגעו המצבות . סוחרים זריזים הציעו אתמול לבאי בתי הקברות 
משחות ותכשירים , כדי להוריד את הכתובות . אתמול שלח יו"ר ועד נאמני הוואקף 
בחיפה מברק למפקד משטרת המרחב , תת ניצב יוסי לוי , ובו הוא מגנה את המעשה 
הנפשע . לדברי ועד נאמני הוואקף , מתיצבת כל האוכלוסיה של הערבים המוסלמים 
בחיפה נגד המעשה . משטרת מרחב חיפה מסרה כי הבוקר יובאו השניים לבית משפט 
השלום בחיפה והמשטרה תבקש את הארכת מעצרם . משטרת חיפה אינה פוסלת עדיין , 
בשלב זה , אפשרות שחילול המצבות בוצע על רקע לאומני . 
