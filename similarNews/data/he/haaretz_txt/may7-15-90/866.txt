היום השני לעדותו של האלוף עמרם מצנע , אלוף פיקוד המרכז לשעבר , אשר העיד 
כעד תביעה במשפטו של אל"ם יהודה מאיר בבית - הדין המיוחד במטכ"ל , נסוב 
סביב כל הקשור באי - בהירות הפקודות בחודשים הראשונים של האינתיפאדה . האלוף 
מצנע , שנחקר במשך כמה שעות על - ידי סניגורו של אל"ם מאיר , עורך - הדין 
אמנון גולדנברג , חזר ואמר כי לא היו פקודות להכות לצרכי הרתעה , וכי מעשהו 
של מאיר , כפי שהתבטא בכפרים ביתא וחאוורה , היה שחור משחור . בכך הוא 
אישר , למעשה , את טענת התביעה , כי לא היו הוראות להכות לצרכי ענישה . 
האלוף סיפר בעדותו , כי הימים הראשונים של האינתיפאדה היו תקופה קשה לחיילים . 
" הצבא לא היה ערוך להתמודד עם האינתיפאדה , וכל חריג גרם להסלמה בשטח . 
היה מי שחשב כי נפגעים רבים מקרב הערבים יגרמו להרתעה , אך אני סברתי את 
ההיפך . חששנו מאיבוד גורם ההרתעה בשטח , אולם לא חששנו מאיבוד השליטה " . 
בהתייחסו לכל הנושא של חריגה ומכות , סיפר מצנע , כי היו מפקדים שאסרו 
להכות עצור כפות , אך בפועל היו אכן מכים עצירים כפותים ואח"ך טוענים כי 
היכו אותם לפני שנקשרו . " לא כל חייל שהיכה מעבר להוראות הועמד לדין . 
למי שהיכה מכה אחת יותר מדי , נהגנו להסביר כי טעה " . בהמשך העדות הציג 
הסניגור למצנע שני מסמכים עדותו במצ"ח של תא"ל זאב ליבנה , מי שכיהן באותה 
תקופה כמפקד כוחות צה"ל בגדה , וחוות דעתו של הפרקליט הצבאי הראשי , תא"ל 
אמנון סטרשנוב , בנוגע לאל"ם מאיר . בשני המסמכים נכתב , כי היתה אי - 
בהירות באותה תקופה באשר להוראות השימוש בכוח . הסניגור שאל את מצנע אם 
ייתכן כי פירוש הדבר שהחייל בשטח פשוט לא הבין את ההוראות , ומצנע השיב 
" השניים טועים בכך שאינם מבדילים בין ההוראות הברורות לבין מימושן בשטח , 
שלא תמיד היה מושלם " . הוא אישר כי שר הביטחון לשעבר , יצחק רבין , הנחה 
לשימוש בכוח , אך לדבריו , היה זה אישור להשתמש בכוח סביר בלבד , ולא 
למטרות ענישה . סניגוריה מחפשת קלטת וידיאו , שבה רואיין רבין בתכנית מוקד , 
בכל הקשור לנושאי המכות בשטחים . במהלך עדותו של האלוף מצנע נתגלו סתירות 
בין עדותו לעדות תא"ל ליבנה . ליבנה סיפר בעדותו , כי דיווח על האירועים 
בכפרים ביתא וחווארה לאלוף מצנע , כשבוע לאחר המקרה . מצנע טען כי ידע 
על המקרים רק כשנה לאחר מכן , בעקבות פניית מצ"ח אליו . בעדותו של ליבנה , 
שהוקראה לפני מצנע , נאמר כי באותה תקופה שרר מצב של חוסר בהירות והעדר 
אמצעים , וכי תגובות החיילים היו ספונטניות . מצנע השיב : " אינני מסכים 
לזה . מעולם לא היה נתק עם מפקד האוגדה , ופקודותיו היו ברורות לחלוטין " . 
האלוף מצנע הודה , כי סמך את ידו על ההסכם לפרישה מצה"ל שנעשה עם אל"ם 
מאיר . לדבריו , עונש של הרחקה מצה"ל והעמדה לדין משמעתי היו בהחלט מספיקים . 
אל"ם מאיר נאשם בשורה ארוכה של סעיפי התעללות בערבים בתחילת האינתיפאדה . 
