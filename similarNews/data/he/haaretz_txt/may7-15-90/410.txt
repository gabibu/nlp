ידו הכבדה של הבמאי הגרמני אולי אדל ( " כריסטיאן ף . " הזכור לרע ) 
חוברת לתוכן הסנסציוני של ספרו של יוברט סלבי , שגרם לשערוריה כשפורסם 
בשנות הששים , כדי ליצור סרט המתפזר לכל הכיוונים . הספר , שעלילתו מתרחשת 
בברוקלין של שנות החמישים , נכתב , כהתפרצות עזה של יצרים וסלידה , בהקשר 
אמריקאי מקומי ונכון לתקופתו . אני מכיר מעטים שהצליחו להתגבר על ספר זה 
עד סופו , אבל יש בו עוצמה אותנטית , החסרה לחלוטין בעיבוד הקולנועי המנותק 
מזמן וממקום . אדל הצליח להדגיש את כל הזיוף והמניפולציה שבספרו של סלבי , 
ולהפוך אותו לבדיחה מפוקפקת . הוא במאי חסר כל כשרון , המתהדר בראוותנותו 
השטחית ומנסה לזעזע את הבורגנות . אין דבר מיושן מסרט שמנסה לזעזע בחומריו 
הסנסציוניים שאינם אלא פנטזיה פסבדו - חתרנית ופסבדו - נועזת . אמנם יש כאן 
אונס קבוצתי בספר עם מוט של מטאטא ובסרט בלעדיו , ואמנם יש כאן אהבה הומוסקסואלית 
עד מוות כמעט , אולם אדל מתייחס לדברים אלה בצורה כה בוטה , שיש רצון לומר : 
הרגע , כבר ראינו דברים גרועים מאלה על הבד . הוא אינו ממקם את העלילות 
השונות של סרטו בשום הקשר החברתי , תרבותי או היסטורי מתקבל על הדעת , 
ולפיכך הן הופכות לסדרת גסטות מעיקות ומרתיעות בריקנותן המוחלטת . העלילות 
מתרחשות על רקע שביתת פועלים בנמלי ניו יורק , ואדל אינו מצליח לחבר בין 
אירוע זה והעלילות האלימות והמיניות על פניו . התוצאה סתמית , מכוערת ונצלנית . 
אצל אדל , ברוקלין של שנות החמישים היא טריטוריה של הדמיון הקולנועי האופורטוניסטי , 
ולפיכך אין בה רגע של אמת או רגש . שחקני הסרט נתונים בעול חזונו הכפייתי , 
ואינם מסוגלים להעניק אפילו אשליה מינימליסטית של אנושיות במצוקה . המבנה 
העלילתי הוא אפיזודי ועוקב אחר עלילותיהן המקבילות של כמה דמויות וביניהן : 
הזונה השכונתית , טראלאלה ( גניפר גייסון ליי ) , המנהלת רומן קצר ואבוד 
מראש עם חייל ; הארי בלאק ( סטיפן לאנג ) פעיל האיגוד המקצועי , המתגלה 
כהומוסקסואל נלהב , המשלם מחיר כבד על יציאתו מהארון ; ביג גו ( ברט יאנג ) 
, אף הוא פעיל האיגוד , שבתו בהריון והוא מחליט להשיאה בכל מחיר . אף 
אחד מהסיפורים אינו מפתיע , מרגש או אמין מבחינה פסיכולוגית או אנושית . 
אין זה פלא שהגרמנים נמשכו לספר זה ובסופו של דבר עשו ממנו סרט . זו התפרצות 
של גודש , שמחזקת את כל דעותינו הקדומות , והמוצדקות בדרך כלל , לגבי 
אופי הנפש הגרמנית כאשר היא נתקלת במושאי הפנטזיה שלה . אדל נעדר את הסגנון 
והצלילות התיאורטית שאיפיינו את יצירותיהם של יוצרים גרמנים אחרים כגון פאסבינדר . 
" ברוקלין , תחנה אחרונה " הוא יצירה זולה , דוחה ומרתיעה . אם הדעות 
לגבי ספרו של סלבי היו עד כה חלוקות הרי שסרט זה מחסל אותו סופית . 
