" שיתוף הפעולה רב השנים בין גרמניה וישראל עוד יגבר כתוצאה מאיחוד גרמניה " , 
אמר אתמול בירושלים שר המדינה במשרד למדע וטכנולוגיה של גרמניה המערבית , 
ד"ר גרהרד צילר . הוא דיבר בטכס חנוכת המרכז הבין - תחומי לחקר הספרות 
ותולדות התרבות היהודית - גרמנית , על שם פרנץ רוזנצוויג , באוניברסיטה 
העברית . המרכז שהוקם בסיוע המשרד למדע וטכנולוגיה של גרמניה המערבית , 
נועד להנציח את מורשתה התרבותית של יהדות גרמניה ולחקור את מערכת היחסים 
התרבותיים בין יהודים וגרמנים מימי הביניים ועד לשואה , וכן בתקופה שלאחר 
מלחמת העולם השנייה . הוא יטפל במורשתם של הוגי דעות ואנשי מדע יהודים גרמנים , 
לרבות אלה שעלו לארץ והשתתפו ביצירת התרבות הישראלית . בטכס השתתפה משלחת 
רמת דרג של פוליטיקאים ואנשי מדע מגרמניה המערבית , ובהם ד"ר לוץ סטפנהאגן , 
שר המדינה במשרד הקאנצלר וד"ר וולטר האסלבך , נשיא שוחרי האוניברסיטה העברית 
בגרמניה המערבית . פרנץ רוזנצווייג , שאת שמו נושא המרכז , היה פילוסוף 
ותאולוג יהודי שפעל בראשית המאה בגרמניה . המרכז החדש הוא הפרויקט הגדול 
ביותר בקרב מרכזי מחקר ופרויקטים מחקריים שמימן משרד המדע והטכנולוגיה הגרמני . 
סך המימון לפרויקטים אלה מסתכם ב03 מיליון מארקים . 
