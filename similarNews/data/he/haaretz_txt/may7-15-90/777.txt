ארה"ב מכינה את בנות בריתה לכישלון השיחות על צמצום הנשק האסטרטגי עם בריה"ם 
בפסגת בוש - גורבצוב , שתחל ב03 במאי . " נעשה מאמץ להורדת הציפיות , 
ולגישה ריאליסטית לקראת הפסגה . אנו מבקשים למנוע מבוכה סביב הנושא של פיקוח 
על הנשק ותחושה שהפסגה היא כישלון " , אמר פקיד ממשל . ביום שני ייצא למוסקווה 
מזכיר המדינה , גיימס בייקר , לניסיון אחרון להסיר את המחלוקת סביב טילי 
השיוט , המהווים מכשול לחתימת ההסכם . שרי ההגנה של ברית נאט"ו , הדנים 
בקנדה באסטרטגיה הגרעינית לאור השינויים במזרח - אירופה , הסכימו כי אין 
צורך יותר בארטילריה גרעינית במערב - אירופה , אולם היו חלוקים בשאלה אם 
לקיים משא - ומתן עם מוסקווה בנושא , או להחליט על כך במסגרת נאט"ו בלבד . 
שגריר הולנד לנאט"ו , אדריאן יעקובוביץ , אמר כי " רווחת הרגשה כללית 
שאפשר לוותר על הארטילריה הגרעינית " . שר ההגנה המערב - גרמני , גרהארד 
שטולטנברג , ציין כי אפשר להפעיל אמצעים חד - צדדיים בנושא זה : " ברית 
נאט"ו יכולה להחליט על העניין לבדה " . הפגזים מהווים מחצית ממאגר הנשק הגרעיני 
לטווח קצר של נאט"ו באירופה . אם יוחלט על פינוי חד - צדדי של הארטילריה 
הגרעינית , ילווה צעד זה בקריאה למוסקווה לעשות פעולה דומה . נשיא צכוסלובקיה , 
ואצלב האוול , קרא אתמול לנאט"ו ולברית וארשה להוריד מעצמן את המשימות 
הצבאיות , ולהקים במקום זאת מערך הגנה חדש לאירופה מאוחדת , שתקום בעתיד . 
בהופיעו בפני מועצת הפרלמנט האירופי בשטראסבורג , הודיע נשיא צכוסלובקיה 
כי הוא חותר להקמת מערך הגנה אירופי חדש לחלוטין , שיזכה לתמיכת בריה"ם 
וארה"ב כאחד . האוול אמר , כי אפשר יהיה לקרוא למערך כזה " מערך ההגנה 
של הלסינקי " , והמליץ בפני הוועידה האירופית לביטחון ושיתוף פעולה , המקיפה 
53 מדינות , להכין טיוטה חדשה של הסכמי הלסינקי משנת 5791 . בטיוטה יפורטו 
הצעות לביטחון מערב ומזרח אירופה ושמירת זכויות האדם , וזאת לקראת הוועידה 
האירופית הבאה , שתתקיים בסוף השנה הנוכחית . " ההסכמים החדשים יכללו חוזים 
מחייבים בין מדינות , במקום המלצות והתוויית דרכים שאפיינו את ההסכמים הקודמים " , 
אמר האוול . " עד סוף השנה הנוכחית , יש להניח את היסוד למערך הגנה חדש 
ומאוחד , נוסח הלסינקי " . גם נשיא צרפת , פרנסואה מיטראן , החל לפתח 
את הרעיון שלו על קונפדראציה , שתקיף את מדינות מערב ומזרח אירופה . " מדוע 
שלא נקים מבנה גמיש , יותר גמיש מן הקהילייה האירופית , שם ניתן יהיה לדון 
בבעיות כלכלה ותרבות , ולהתחיל בדיונים על ביטחון ? " שאל - אמר מיטראן . 
