כוחות משטרה גדולים , בהם ישולבו שוטרי משמר הגבול ולוחמי היחידה המיוחדת 
למלחמה בטרור , יאבטחו מהיום את אולם בית המשפט העליון במגרש הרוסים בירושלים , 
שבו יתחיל להישמע ערעורו של גון דמיאניוק . משטרת ירושלים נערכה למבצע 
האבטחה , ששם הקוד שלו " צדק 2 " , בכוחות מוגברים , כדי לסכל כל אפשרות 
של הפרות סדר או ניסיון פגיעה בהליך השיפוטי . אמצעי הביטחון יופעלו בכמה 
מעגלים , ושוטרים יימצאו בתוך האולם וסביבו . בין השאר יושם דגש על אבטחת 
שלומם של דמיאניוק ופרקליטו יורם שפטל , כדי למנוע מחמומי מוח לפגוע בהם , 
כפי שכבר אירע בעבר . בראש המפקדה המיוחדת הממונה על אבטחת אולם המשפט 
יעמוד סנ"ץ מרדכי ונטורה ממשטרת ירושלים . אמצעי הביטחון הקפדניים יתבטאו 
בין השאר גם בחיפוש מדוקדק על גופו ובכליו של כל מי שייכנס לאולם המשפט . 
רק בעלי אישורים מיוחדים יורשו להיכנס . סקרנים ומי שלא יהיו ברשותם אישורי 
כניסה יורחקו מהמקום . עשרות השוטרים יפקחו גם על התנועה בסביבה , כדי 
למנוע פקקי תנועה . דמיאניוק , הכלוא בכלא איילון ברמלה , יובא מדי בוקר 
לאולם המשפט בשיירה מאובטחת היטב על ידי סוהרי היחידה המיוחדת לאבטחה ומבצעים 
של שירות בתי הסוהר . באולם המשפט הוא יועבר לאחריותם של אנשי המשטרה ויוחזק 
בחדר מעצר עד לכניסתו לאולם . בסיום כל יום דיונים יוחזר דמיאניוק לתאו 
בכלא . בשירות בתי הסוהר הגבירו בימים האחרונים את הפיקוח על דמיאניוק לנוכח 
המתח הרב המלווה את הליך שמיעת הערעור . 
