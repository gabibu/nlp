המשטרה לא החלה עדיין בחקירת החשדות למעורבותה של חברת " חוד החנית " בראשות 
יאיר קליין , בהברחת הנשק לקולומביה דרך אנטיגואה , ובניסיון להקים באנטיגואה 
בית - ספר ללוחמה ולהישרדות . באגף החקירות במטה הארצי עדיין אין מתייחסים 
לפניית משרד הביטחון משלשום למשטרה כאל תלונה רשמית , וממתינים לחומר נוסף 
בפרשה האמור להיות מועבר כנראה כבר היום , בצירוף תלונה רשמית . נציג משרד 
הביטחון הגיע שלשום למטה היחידה הארצית לחקירות פשעים של המשטרה כדי להגיש 
תלונה נגד קליין וחוד החנית על הפרת היתר לייצוא נשק קל , ובגין ניהול מו"ם 
להקמת בית - ספר ללוחמה ולהישרדות , מבלי לקבל את האישורים המתאימים לכך . 
חוקרי המשטרה ביקשו מנציג משרד הביטחון להמציא תיעוד ומסמכים המבססים את 
פרטי התלונה . הצדדים סיכמו שהתיעוד יושלם בקרוב ולכן לא הוגשה שלשום תלונה 
רשמית . בפרקליטות המדינה מעיינים עתה בתיק חקירה קודם הנוגע לחוד החנית , 
בעקבות מעורבותה של החברה באימון חוואים בקולומביה . בתיק זה המליצה היחידה 
הארצית לחקירות פשעים להגיש כתב אישום על יצוא ידע ביטחוני ללא היתר , כנגד 
קליין וכמה מאנשיו . 
