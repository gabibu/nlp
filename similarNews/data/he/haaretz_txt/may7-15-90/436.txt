" הקרב הגדול " של יצחק רבין על המנהיגות דומה קצת לידיעות על חיפושי נפט 
בישראל . הרבה " סימני נפט " , הרבה גזים אך נפט אין . אם הוא מסתתר 
במעבה האדמה אינו ממהר לחשוף עצמו . סימני הנפט של רבין הם " החוגים " 
ו"המקורבים " , המבטיחים לנו ימים לבקרים שהנה - הנה יוצא רבין למאבק הגדול 
על המנהיגות במפלגתו , וכי הירייה הראשונה כבר נורתה וחכו - חכו , איך 
יציל רבין את העבודה מאחיזתו של שמעון פרס . הרבה גזים באוויר אלא שאיש 
אינו יודע מה דעתו של הנפט . האם הוא עומד לפרוץ בכל הכוח , או שיוסיף 
להסתפק במשלוח סימנים , בתקווה שמישהו יבוא לשאת אותו אל כס השלטון על 
מגש של כסף ? מהמשפט וחצי שאמר רבין בשבוע שעבר , אחרי הציפייה הגדולה להתפרצות , 
קשה להבין לאן פניו ומה כוונותיו . יש אומרים שהוא זהיר ויש גורסים שהוא 
הססן . חששו הגדול , אומר אחד מידידיו , שיסתער על היעד המבוצר ויגלה 
שאין גייסות מאחוריו . בעוד האמת הפוכה : הגייסות שרוצים בו חוששים , 
שברגע שיחשפו את עצמם , לא ימצאו את רבין לפני המחנה . הבעיה עם רבין , 
אומר ידיד , שהוא נוהג להתייעץ רק עם הנעליים שלו . איש אינו יודע צפונות 
לבו ותוכניותיו . הוא מופנם , שומר את מחשבותיו לעצמו ולא מסוגל או לא 
מוכן לעבודת צוות . ומלחמה על מנהיגות לא עושים בעזרת סימנים וגזים , שמועות 
ורכילויות , אלא בהתייצבות גלויה עם תוכנית פעולה . בתקופה קשה זו , כשמפלגתו 
נחלה החודש מפלה כה מבישה , מצפים למי שיאסוף את השברים , יפיח במפלגה 
זו , שאיבדה את ביטחונה העצמי , תקווה ויחזירה למקומה הטבעי בזרם המרכזי 
של האומה . האם רבין באמת מוכן לכך ? בשש שנותיו כמספר שתיים לפרס , גילה 
לו רבין מידה רבה של נאמנות . לא חתר תחתיו ורוב הזמן גם לא הלעיז עליו 
אף שבטנו מלאה מהימים שהיה הוא מספר אחת ופרס מספר שתיים . אך עתה אין 
ספק שפרס נכשל בגדול . כמעט עמדו לי דמעות בעיניים למקרא הדברים שאמר 
עליו יוסי שריד בראיון ל"העיר " : איך פרץ בבכי בנוכחות כתריסר אנשים כשהודיעו 
לו שוורדיגר יוצא , ואיך הוא , שריד , חיבק אותו , נשק לו ואמר לו " אני 
אוהב אותך " . לשריד , שלשונו הארסית הולכת לפניו , היו רק מלים חמות לומר 
על פרס : איש חזון , איש ספר , אופטימיסט בלתי נלאה , האנושיות שטבועה 
בו , דבקותו במטרה ומה לא . אבל , מוסיף שריד : " הדברים נמדדים לפי 
הצלחה או אי הצלחה . עובדה שכל העניין בסופו של דבר נכשל " . שריד ביטא תחושת 
רבים בצמרת העבודה , שלמרות כוונותיו הטובות של פרס , למרות ההבטחות שהיו 
בכיסו , התוצאה המצערת , הטראגית כמעט , היא שתהליך השלום לא רק הוקפא , 
אלא העבודה עוברת אולי לאופוזיציה ויש סכנה שתקום ממשלה לאומנית חרדית 
צרה . במדינה נורמלית , מנהיג שגרם לכך היה מפנה את כיסאו . כיוון שזה 
לא קורה , הכל נושאים עיניהם אל רבין ש"יעבירו מכהונתו " . אך לא ברור אם 
רבין מוכן לצאת למלחמה הזאת . העובדה , שבשלב זה הוא מעדיף לחדש את ממשלת 
האחדות , אינה מעידה שהחליט לצאת למלחמה בפרס , כפי שמעידים עליו " הסימנים " . 
כי אם תתממש משאלתו , לא ייתן את ידו לכך שהאחדות תתחדש בלי פרס , כפי 
שהליכוד היה רוצה " זה לא בא בחשבון " , כלשונו של רבין . ובאמת , לאן 
נגיע אם יחליט הליכוד מי פסול ומי כשר ממנהיגי העבודה ? אז איך אפשר להבטיח 
שלא יהיו חתירות בממשלה כזאת ? שואלים אנשי המפד"ל . ורבין מציע להעביר 
חקיקה , שבמקרה של פירוק הממשלה , לא יהיה אפשר להקים ממשלה אחרת תחתיה , 
אלא רק ללכת לבחירות . חידוש ממשלת האחדות ישאיר את פרס שוב במקומו כראש 
המפלגה וכמספר שתיים בממשלה , ואת רבין כמספר שתיים לפרס . קשה לא להבחין 
בסתירה העמוקה שבין קריאות הקרב של " החוגים " לבין מה שחותר אליו רבין 
בפועל . מכאן , שחששותיהם של הגייסות של רבין , שהמצביא שהם מצפים לו 
שיובילם לא יימצא בעמדת הקרב שלו , כלל אינם מופרכים . בצדק הם יכולים 
להניח , שרבין מעדיף לכהן כשר הביטחון עוד כשנתיים וחצי , ולא לקרוא 
תיגר על פרס וליטול ממנו את מנהיגותו . רבין טוען שיש לו טראומה מהאפשרות , 
שתיק הביטחון יופקד בידי שרון וכי ממשלת ימין צרה תמיט אסון על המדינה . 
בין אם זה פחד אמיתי ובין אם זה תירוץ לחזור לממשלת האחדות זו ודאי לא 
קריאת הקרב להתמודדות הגדולה ש"הסימנים " מבשרים עליה . הרבה סימנים והרבה 
גזים , אך תמהני אם בתוך תוכו רבין באמת רוצה להיכנס למלחמה על ראשות 
המפלגה והממשלה , עם כל המאבק והחשיפה הכרוכים בה . 
