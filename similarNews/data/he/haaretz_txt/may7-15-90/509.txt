ברלין ( מיוחד ל"הארץ " ) . הקאנצלר הלמוט קוהל הסתייג אתמול בבירור מן 
ההצעות הסובייטיות האחרונות לפתרון השאלה הגרמנית , ואמר כי ארצו תתנגד 
בתוקף להפרדה בין דיון באספקטים הפנימיים והחיצוניים של איחוד גרמניה . הקאנצלר 
אמר כי יהיה זה " פטאלי " אם איחוד גרמניה יוגשם ללא הידברות מוקדמת מלאה , 
וללא בהירות בקשר למבנה הפוליטי והביטחוני במסגרת כלל - אירופית . לדברי 
הקאנצלר , עד לכינוס הוועידה הבין - לאומית לביטחון ושלום באירופה ( " ועידת 
הלסינקי " ) בסתיו , ניתן להגיע להסכמה המצופה בעניין איחוד גרמניה ומעמדה 
של המדינה המורחבת באירופה . שר החוץ הסובייטי אדוארד שווארדנדזה רמז קודם 
לכן , בשיחות המכונות " ארבע פלוס שתיים " של המעצמות הגדולות ושל שתי 
הגרמניות , כי ניתן לדחות את פתרון השאלות החיצוניות הקשורות באיחוד גרמניה , 
ולעסוק בהן לאחר שהאיחוד יוגשם הלכה למעשה . גם שר החוץ המערב - גרמני , 
הנס - דיטריך גנשר , דחה אתמול בתוקף את העמדה הסובייטית , ואמר שמטרתה 
של בון היא ריבונות מלאה של המדינה הגרמנית המאוחדת , תוך הסכמה בין - לאומית 
על מעמדה הפוליטי והביטחוני . לפי הערכות של משקיפים מערביים , בריה"ם מציגה 
עתה עמדה שונה במטרה " לסחוט " תנאים מועדפים במשא ומתן הממושך הצפוי על 
הנסיגה הסובייטית ממזרח - גרמניה ועל שאלות אחרות , בעיקר בתחום הכלכלי . 
שר המשפטים המזרח - גרמני אמר אתמול בסימפוזיון בבון , כי ארצו תקבל על 
עצמה כנראה את מערכת המשפט המערב - גרמנית עם האיחוד הצפוי של שתי המדינות . 
אך הוא הוסיף , כי תהיה תקופת מעבר מסויימת שבה ישררו מערכות משפטיות נפרדות 
בשני חלקי גרמניה . הקהילה האירופית חתמה אתמול בבריסל על הסכמים לשיתוף 
פעולה עם בולגריה ומזרח - גרמניה . ההסכמים מבטיחים סיוע נרחב לשתי המדינות , 
ובנוסף לכך הקלות מרחיקות לכת בסחר . רומניה נותרה עתה המדינה האחרונה 
בגוש המזרחי שעדיין אין לה הסכם דומה עם הקהילה האירופית . במקרה של מזרח - 
גרמניה , ההסכם סולל את הדרך להצטרפותה המהירה של מדינה זו לקהילה . אולם 
מזרח - גרמניה לא תצטרף ל"מועדון ה21 " כמדינה נפרדת , אלא כחלק מן המדינה 
הגרמנית המורחבת . בינתיים גוברים בשתי הגרמניות הקולות הקוראים לוותר על 
בחירות נפרדות לפרלמנט המערב - גרמני , הבונדסטאג , בחודש דצמבר . במקום 
זאת מועלות דרישות לקיים בחירות כלל - גרמניות בחודש ינואר 1991 , ולהקים 
פרלמנט מאוחד לשתי הגרמניות . 
