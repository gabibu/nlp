אין זו הפעם הראשונה שספינות חיל הים הישראלי מתחככות שלא לצורך עם היאכטה 
של המלך חוסיין במפרץ אילת . מקרה דומה , שבו נגרמה למלך מבוכה רבה בנוכחות 
אורחים זרים שהיו על ספינתו , אירע באוקטובר אשתקד . האמריקאים רואים , 
לכן , את התקרית האחרונה במורת - רוח , שכן לאחר המקרה הקודם הבטיח שר 
הביטחון לשעבר , יצחק רבין , כי תינתן הוראה חד - משמעית להימנע מהתקרבות 
ליאכטה המלכותית . מפקד ספינת הדבור , קצין בדרגת סגן , הוזמן לבירור אצל 
מפקדיו . על - פי ספר ההוראות היבש ייתכן והקצין פעל נכון , אך ברור שלא 
הפעיל שיקול - דעת רציני , ובשל כך גרם לתקרית בין - לאומית מיותרת . לאחר 
התקרית הקודמת אכן ניתנה הוראה שלא להתקרב ליאכטה של חוסיין , היוצאת מפעם 
לפעם לשיט מנמל עקבה . ההוראה היתה שאפילו אם נראה שהיאכטה חוצה את קו האמצע 
במפרץ בעת שהיא סבה לאחור , אין להיטפל אליה . פעמים רבות קורה שספינות 
ישראליות חוצות את קו האמצע או מתקרבות לחוף המצרי , וישראל מבקשת להתחשב 
במקרים אלה . מפקד הדבור לא נהג ברוח הדברים הללו , למרות שהבחין בבירור 
כפי שהודה כי מדובר ביאכטה המלכותית . דובר צה"ל נחפז להגן על הקצין ; 
הטענה היא כי לא נורו יריות אזהרה לעבר היאכטה של חוסיין . היה זה ניסוי 
כלים , כאשר היריות נורו מצפון לדרום , נטען בהודעת הדובר . השאלה היא : 
אפילו אם התעורר צורך דחוף לנסות את הכלים ללא כל אזהרה מוקדמת , מדוע 
לא יכול הקצין להמתין עשר דקות עד שספינתו של חוסיין תתרחק ? היריות נורו 
כאשר היאכטה היתה במרחק של כאלף מטרים ופחות מהדבור . לאחר היריות זינק הדבור 
הישראלי לקרבת ספינתו של המלך ושט שלא לצורך במרחק של כמאה מטרים ממנה . 
מספינתו של חוסיין ראו כי מישהו מאנשי הצוות של הדבור שלף מצלמה והחל בסדרת 
צילומים . מישהו רצה כנראה למזכרת צילום של המלך חוסיין . בשלב זה נתן 
חוסיין הוראה למפקד היאכטה ולספינת המשמר הירדנית שליוותה אותה לפנות מזרחה 
ולהתרחק . ברור שהדבור של חיל הים לא הגן לתומו על המים הטריטוריאליים של 
ישראל מפני חדירה מסוכנת . היתה זו התגרות שחצנית מיותרת , שאינה ראויה 
לחיפוי . 
