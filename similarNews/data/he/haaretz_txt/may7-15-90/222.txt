עצרת המונית למען שינוי שיטת הממשל תתקיים היום אחר הצהריים בגן הוורדים 
מול משכן הכנסת . את המחאה מארגן מטה המאבק המשותף לשינוי שיטת המימשל , 
הכולל את שובתי הרעב בירושלים , נכי צה"ל , ראשי הערים והוועד למען חוקה . 
בעצרת יקרא מטה המאבק לקהל להישאר בגן - הוורדים ולהצטרף לשביתת שבת המונית . 
כן יבקש מוועדת חוקה חוק ומשפט של הכנסת לקבל החלטות מעשיות ביחס לשינוי 
שיטת הממשל . בימים האחרונים פרשו עשרה שובתים מקבוצתו של אבי קדיש . קבוצה 
נוספת הגיעה לגן הוורדים ופתחה בשביתת רעב נפרדת . קבוצות אלה מוחות על 
ההתברגנות של תנועת המחאה העממית ועל התחברותה עם ראשי הערים . בתגובה על 
כך אמר אבי קדיש : " שביתת רעב המונית טובה לטווח קצר כאמצעי לעורר מודעות 
ציבורית , אבל היא לא אמצעי מעשי לאורך זמן . החוכמה כיום היא להוציא את 
האנשים מהבתים ולהעביר את האחריות מארבעה איש לכל אחד מאיתנו . " אני מעריך 
את הנכונות וההקרבה של הפורשים אולם אינני מקבל את דרכם . אם ישבתו עשרות 
אנשים במשך שבועיים ושום דבר לא יקרה האכזבה תהיה גדולה , וזו עלולה לגרום 
להתפרצות חסרת - רסן . עוד פחות מכך אני מקבל את האיוולת שבפתיחת מלחמות 
יהודים מוזרות ומצחיקות . מקוריוז של שלושה - ארבעה איש הפכנו לתנועת מחאה 
המונית . יש בכך אחריות עצומה . אנחנו מצפים לאלפים שיבואו לשבות איתנו 
שביתת שבת " . באשר לשיתוף הפעולה עם ראשי הערים , אמר קדיש : " אם רוצים 
לשנות את השיטה לא מספיק לשבת באוהל ולהיות מרדן ומהפכן . לשינוי תכלס צריך 
אורך נשימה ולחץ ציבורי רחב ככל האפשר " . האירועים ייפתחו היום בשלוש אחר 
הצהריים , בצעדה סמלית של ראשי הערים מבנייני האומה אל גן - הוורדים . ברשויות 
המקומיות השותפות למאבק לשינוי שיטת המימשל אורגנו הסעות למעוניינים לעלות 
לירושלים להפגין . 
