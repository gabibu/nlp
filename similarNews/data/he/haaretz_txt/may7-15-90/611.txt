מונרוביה ( ע"ר וע"ץ ) . נשיא ליבריה , סמואל דו , הודיע אתמול כי מנהיג 
המורדים נגד משטרו נורה במהלך ריב שבטי והוא מאושפז בבית חולים בחוף השנהב 
הסמוכה . " זאת איננה הודעה רשמית . נאמר לי כי צארלס טיילור נורה . אין 
לי הוכחות על כך " , אמר דו . למורדים אין קשר עם העולם החיצון , וקשה להשיג 
מידע על פעילותם . דו לא מסר פרטים נוספים , אולם דיפלומטים ועיתונאים במונרוביה 
אמרו כי השמועות על פציעתו של טיילור נפוצו כבר בסוף השבוע שעבר . כתבים 
זרים בליבריה מסרו כי ככל הנראה פרץ סכסוך בין טיילור לבין אחד מעוזריו מקרב 
המורדים , הנסיך גונסון . המורדים , המאיימים על נמל ביוקאנאן , ואשר 
הרחיבו את שליטתם לצפון - מזרח ליבריה , הסתכסכו והתפלגו לשתי סיעות . במסיבת 
עיתונאים אמר הנשיא דו כי הוא עדיין מוכן לקבל את כניעתם של מורדים שלא נענו 
לאולטימטום שלו מן ה52 באפריל להסגיר עצמם . דו ניצב עתה בפני המשבר החמור 
ביותר של משטרו מאז תפס את השלטון לפני עשר שנים בהפיכה צבאית עקובה מדם . 
הוא אמר כי הוא עומד למנות ועדה לזכויות האדם על מנת להבטיח כי המורדים שיסגירו 
עצמם יזכו ליחס נאות . הוא גם קרא לאזרחי ליבריה שיצאו לארצות זרות לחזור 
למולדתם " על מנת שנוכל לפעול ביחד לפתרון בעיות המדינה " . ליברים רבים 
נמלטו מן המדינה , רבים מהם לארה"ב , עקב פעולות הדיכוי ומעשי השחיתות 
של ראשי השלטון . 
