קואליציות בין ארצות ריבוניות דומות לאותו רהיט ביתי מוכר : ספה לישיבה 
ביום , מיטה בלילה . כך גם השותפויות - בריתות , כאשר הן מקבלות ביטוי 
חוזי פורמלי משמשות את השלום , ועלולות לשמש מטרות שאינן שלוות . כדאי 
לזכור את המשל , שעה שבאים להעריך את מהלכיו של הנשיא חוסני מובארק : לא 
נחשוד בו כי הוא מכוון להתמודדות מזוינת עם ישראל , אך כדאי שנדע שהוא מבקש 
להכין את עצמו גם לאפשרות זו . פרשנים ישראלים , המסתמכים על מה שאמר נשיא 
מצרים עצמו בשובו מן המסע לדמשק , סבורים שהוא לא שב בידיים מלאות : הוא 
לא הצליח לפייס בין שני תרנגולי - הקרב אסד וסדאם חוסיין , ובעצם נכשל במאמצו 
האחר להביא להצטרפות סוריה למה שמכונה תהליך השלום באזור . אך מובארק לא 
אמר נואש : הוא הזמין את אסד , והלה נענה , לביקור גומלין בקהיר , כששני 
הצדדים ערים לנושאים שיידונו ומסכימים לסדר יום זה . העולם הערבי , כך נאמר , 
קיבל בסיפוק את שובה של מצרים לחיקו . לסיפוק היו מן הסתם סיבות אחדות , 
שהראשית בהן , דומה , היתה צדקת הנשיא סאדאת שיצאה לאור בבחירתו בארה"ב 
כמשענת מעצמתית . מי שבחרו בחלופה הסובייטית , ובמיוחד סוריה , יצאו מופסדים . 
ניסיונו של מובארק למשוך את סוריה להצטרף לתהליך השלום נועד לאותת לפטרון 
האמריקאי , כי הדיפלומטיה המצרית משכילה להעביר את אסד על דתו . אם סוריה 
תיענה לו , היא תכיר בבדידותה , שכן היא לא תהיה בת - חסות אמריקאית ישירה 
מיום אחד למשנהו . בו בזמן היא תכיר גם בהישענותה האנוסה על קהיר לצורכי 
השתתפות בתהליך המדיני , גם באפשרות של הפעלת לחץ משותף על ישראל , לרבות 
דרגת הלחץ הגבוהה ביותר . על - פי הסימנים , סוריה עדיין אינה בשלה לכך . 
אולם היא בשלה דיה לנהל שיחות בנידון ; שאם לא כן , מה הטעם בביקור גומלין 
של אסד בקהיר ? ולאורך ימים , דמשק לא תוכל אלא להסכים להערכתה של קהיר , 
כי יש אפשרות להתפייסות בינה ובין עיראק , וכי ניתן לנצל את ההשפעה המצרית 
בבגדד להשגתה . אם אמנם תצליח קהיר להשיג את שתי המטרות , היא תהיה מוכנה 
להחמיר את דיבורה עם ישראל ; ואם הדיבור לא יספיק , ההידברות המדינית עלולה 
להתגלגל בקואליציה צבאית , שאת שריריה הצבאיים יספקו בעיקר עיראק וסוריה , 
אך על מגמת פעילותה יוחלט בקהיר . קואליציות אינן נוצרות יש מאין , או 
רק ביוזמת האמור לכוננן . נסתכן כאן בשינון מיותר של אמת זו , או בהקדמתו 
של מה שעוד ייאמר : כל המועמדים לקואליציה של מובארק הם בעלי עניין בכינונה . 
בישראל אוהבים לדבר על כוונות התקיפה של סוריה . יש יסוד איתן לסברה שסוריה 
חוששת , אפשר מטעמים מוצקים לא פחות , שישראל תתקוף אותה . והוא הדין 
בעיראק . כאן מתבקשות שתי הערות - לוואי . המאמץ המצרי לא נועד , בראש 
וראשונה לסייע בידי הפלשתינאים להשתחרר מן הכיבוש . אדרבה , המשך הכיבוש 
מחליש את ישראל , בהיותו גורם לפיצול המאמץ הפוליטי והצבאי שלה . הוא 
גם יוצר לגיטימציה בדעת - הקהל הערבית , שהיא יעדו הראשי של מובארק , לבניית 
השותפות עם דמשק ובגדד בהנהגתה של מצרים . אין צורך לפרט את נימוקי מובארק : 
גם הוא חושש מפני ישראל , וגם לו יש רצון לכופפה ליעדי מצרים ולהשתמש 
לשם כך באמצעים מדיניים או אף צבאיים . בכך נוהגת קהיר כמנהגו של עולם : 
מיום שקמו מדינות ריבוניות , כל אחת מהן מבקשת להחליש את שכנתה , או למצער 
למנוע , ול בדרך של שותפויות עם ארצות שלישיות , מן השכנה החזקה מדי את 
ניצול עדיפותה . זו השעה הטובה ביותר מבחינת מצרים למימושה של מגמה מצרית 
משוערת זו . ישראל נתונה בתהליך התנתקות מאמריקה , כשכוחות משני הצדדים 
מזינים את התהליך . באותה עת היא אנוסה לקלוט עלייה המונית , שמשקה וחברתה 
אינם ערוכים לקליטתה . למובארק אין ברירה ; אם לא יעשה את המתחייב מנתוני 
היסוד והנסיבות , עלול איש - מדינה מצרי אחר לעשות זאת . ולמרבה המזל 
שהוא מזלה הביש של ישראל הוא פועל בעצה אחת עם אמריקה ובשעה שהחברה בישראל 
והמערכת הפוליטית שלה חצויות . 
