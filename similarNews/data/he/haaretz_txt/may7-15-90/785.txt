מנכ"ל חברת מל"ם מערכות , הלל דודאי , הודיע אתמול בכתב ליו"ר מועצת המנהלים , 
משה ליפקה , כי החליט להחזיר את מכונית אופל - אומגה , שנרכשה עבורו בשבועות 
האחרונים . עקב כך בוטלה ישיבת הדירקטוריון של החברה , שנועדה להתכנס הבוקר 
בעניין רכישת הרכב על ידי דודאי . כפי שפורסם ב"הארץ " , נרכשה לדודאי אופל - 
אומגה מפוארת , ששוויה 101 אלף ש"ח . המכונית המהודרת יקרה בכ51 אלף ש"ח 
מהפזו - 505 , המוצע למנכ"לים . גורמים בחברה מסרו אתמול כי דודאי איים 
להתפטר מתפקידו , אם תאלצו מועצת המנהלים להחזיר את הרכב . עוד נודע כי 
גורמים שונים הפעילו לחץ על דודאי שלא להעמיד למבחן את האיום , שכן הדירקטוריון 
היה מקבל בלא ספק החלטה בדבר החזרת הרכב . מנכ"ל רשות החברות הממשלתיות זאב 
רפואה , ביקש אתמול למסור לדירקטוריון את עמדתו כי נושא רכישת הרכב היה 
צריך להיות נדון בדירקטוריון לפני רכישתו , וההחלטה היתה צריכה לקחת בחשבון 
את ההשלכות השונות הקשורות ברכישה זו . משה ליפקה , המכהן כיו"ר בלא שכר , 
זעם על רכישת הרכב שנעשתה בלא אישור משום גורם ממונה בחברה . הוא הודיע 
כי לא יעבור על כך לסדר היום , אם לא יוחזר הרכב לאלתר . ליפקה עצר את מכירת 
הרכב הישן של דודאי מסוג פזו - 505 משנת 78 . בינתיים יקבל דודאי את רכבו 
הקודם . האומגה תוצע למכרז או תוחזר ליבואן . דודאי אמר כי " לא חשבתי 
שכמנכ"ל של חברה עסקית , שהצליחה לצאת מהמשבר , אני צריך להמשיך בדימוי 
של סמלים חיצוניים , אבל מתברר לי שבנקודה זו טעיתי " . הוא ציין כי בתפקידו 
כמנכ"ל המל"ם הוא זכאי לשירותי נהג בהם לא השתמש . דודאי הוסיף כי בידיו 
חוות דעת משפטית , לפיה נהג על פי כל ההוראות המחייבות . הוא ציין כי בחברות 
ממשלתיות אחרות יש מנכ"לים הנוסעים בוולבו . לדבריו , בעת שהיה הממונה 
על השכר באוצר , נסע בסובארו בלא נהג , שעה שזאב רפואה מנכ"ל רשות החברות 
הממשלתיות ומשה ליפקה אז מנכ"ל מנהל מקרקעי ישראל , נסעו במכוניות וולבו 
עם נהג . 
