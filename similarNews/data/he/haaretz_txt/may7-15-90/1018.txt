משרד הדתות , בתיאום עם המשטרה , הציבו כבר אמש שמירה בכל בתי העלמין בערים 
המעורבות ברחבי הארץ , כדי למנוע תגובות שרשרת מצד יהודים וערבים , על 
חילול מאות המצבות בשלושת בתי העלמין בחיפה . נודע שעפ"י כל הסימנים , חוללו 
המצבות בחיפה על רקע לאומני . בחקירה התגבשה ההערכה שהמצבות חוללו ע"י יותר 
מאדם אחד , וכי המעשה בוצע במהלך יום השבת . זאת משום שכתיבת כתובות הנאצה 
בשלושה בתי - עלמין שונים , צריכה היתה להימשך שעות אחדות . ההערכה שכתובות 
הנאצה נעשו בשעות היום , נובעת מכך שהן נכתבו בכתב - יד רהוט מאוד ובשורות 
ישרות . מומחים לצביעה שהוזעקו לבתי העלמין ע"י אנשי משרד הדתות וחברה קדישא , 
התקשו להסיר את הכתובות , משום שהן נכתבו בצבע שחור מעורב בזפת הקשה למחיקה . 
בבדיקה נמצא שמרבית המצבות שחוללו הן כאלה המצויות בסמוך לשבילי הכניסה לחלקות 
הקבורה . שר הדתות זבולון המר ומנכ"ל משרד הדתות זבולון אורלב ביקרו אתמול 
בבתי העלמין שחוללו . השר המר הביע את הזדעזעותו . הוא אמר כי יש להוקיע 
ולגנות כל מעשה של חילול קברים , בתי קברות ואתרים יהודיים אחרים , אולם 
לנוכח מעשי האנטישמיות וחילול הקברים שנעשו באחרונה בצרפת ובחיפה , עלינו 
לדעת בבירור מי עומד מאחורי מעשים נתעבים אלה . המר קרא לכוחות הביטחון לעשות 
כל מאמץ כדי להביא לאיתור מבצעי המעשה הוונדאלי בחיפה ולהעמידם לדין . מנכ"ל 
משרד הדתות אורלב , נועד בחיפה עם ראשי כל הדתות , על מנת להוקיע את המעשה 
ולפרסם הודעת גינוי משותפת . כן עומד אורלב למנות צוות מיוחד , משותף למשרדי 
הדתות , המרכז לשלטון מקומי , המועצות הדתיות וחברות הקדישא , כדי לבחון 
באילו אמצעי אבטחה יש לנקוט כדי למנוע הישנות מעשים כאלה בבתי - עלמין אחרים 
ברחבי הארץ . 
