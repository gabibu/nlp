ואשינגטון ( מיוחד ל"הארץ " ) . מקורות במשרד ההגנה של ארה"ב אומרים כי 
יש אפשרות לוגיסטית להוציא מאתיופיה אלפי יהודים נוספים , אם תגיע ישראל 
להבנה עם המורדים בחבלי אריתריאה וטיגרה . המקורות , אשר היתנו את השיחה 
אתם בעילום שמם , אמרו כי יש להניח שהמורדים ידרשו בתמורה " הפסקה , או 
לפחות האטה של הסיוע הצבאי הישראלי למשטר באדיס אבבה " . המקורות האלה טוענים 
זה זמן מה כי יועצים צבאיים ישראלים מושיטים סיוע רב - ערך לכוחות הממשלה , 
הנמצאים כבר שנה ויותר בנסיגה כללית . הרוב הגדול של יהודי אתיופיה , כ000 , 
01 בני אדם , מתגוררים בחבל גונדאר , לא הרחק מגבול סודאן . רוב החבל 
נמצא בשליטת " החזית העממית לשחרור טיגרה " , ארגון בעל אוריינטציה מרקסיסטית - 
לניניסטית , הלוחם להפלת השליט הצבאי של אתיופיה , מנגיסטו היילה - מריאם , 
מרקסיסט - לניניסט אף הוא . על פי נתונים , המוסכמים גם על ישראל וגם 
על ארגונים יהודיים , רק כשליש מיהודי אתיופיה שוהים באזורים שבשליטת הממשלה , 
בקרבת עיר הבירה . אף כי חיל מצב אתיופי מוסיף להחזיק בבירת חבל גונדאר , 
הדרכים משם לאדיס אבבה נמצאות בשליטת המורדים . המקורות בפנטאגון אמרו 
השבוע כי אפשר להעלות על הדעת פתרונות לוגיסטיים להוצאת יהודים מגונדאר , 
למשל דרך נמל מאסאווה . הנמל האריתריאי , אשר נפל לידי המורדים בפברואר , 
מופצץ ללא הרף על - ידי חיל האוויר האתיופי בשעות היום , ומתקניו הוצאו 
מכלל פעולה . אבל המקורות אמרו כי אניות יכולות להפליג למאסאווה בלילה ולהעמיס 
נוסעים . המקורות אמרו שכתמורה לנכונות זו יבקשו המורדים " הפסקה , למשל , 
או לפחות האטה של הסיוע הצבאי למשטר " . בתחילת השנה ניסו המורדים האריתריאים 
להידבר עם שגרירות ישראל בוואשינגטון , אבל הושבו ריקם . מנכ"ל הליגה נגד 
השמצה של בני ברית , אברהם פוקסמן , שארגונו פעיל במאמץ להציל את יהודי 
אתיופיה , אמר כי איש לא פנה אליו , ועל כן לא יכול היה לדחות אף אחד . 
הוא אישר שהוא לא פנה מיוזמתו אל המורדים . על השאלה כיצד יוכלו היהודים 
להגיע מאזורי - המושב שלהם אל החוף האריתריאי , אמרו המקורות : " בתחומי 
שלטונם מנהלים המורדים תנועה מאסיווית בלתי פוסקת של אוכלוסייה אזרחית . 
אם ירצו , הם יוכלו להעביר גם יהודים " . השבוע המשיך יועץ - הסתרים של 
שליט אתיופיה את ביקורו בוואשינגטון . קאסה קאדה , אשר ביקר בישראל באפריל , 
מנסה לשווא להיפגש עם מזכיר המדינה , גיימס בייקר . בין השאר הוא מציע 
עסקה , שעל פיה תרשה ממשלתו לכמה אלפי יהודים לצאת לישראל , תמורת העלאת 
הייצוג האתיופי בוואשינגטון לדרג של שגרירות . קאבדה הגיע לוואשינגטון לפני 
יותר מחודש , ונעזר על - ידי ארגונים יהודיים ושגרירות ישראל . אברהם 
פוקסמן אישר כי נפגש עם קאבדה בירושלים , והוסיף שהוא מאמין ברצינות כוונותיה 
של ממשלת אתיופיה . ביוזמת הליגה נגד השמצה נפגש קאבדה בסוף אפריל עם נציגי 
ארגונים יהודיים בארה"ב , ואמר כי מצב היהודים באתיופיה ישתפר וכי איחוד 
המשפחות יתקדם מהר יותר , אם הוא יוכל לדווח לממשלתו שהוא נהנה מגישה קלה 
יותר אל צמרת הממשל האמריקאי . כן דיבר על " האינטרס האסטרטגי המשותף לישראל 
ולאתיופיה בים סוף " . לפי מקורות שונים בוואשינגטון , האמריקאים אמנם מגלים 
עניין בעסקה היהודית של קאבדה , אבל בראש סדר יומם עומד הרעב עצום - הממדים 
באתיופיה , ומה שהם חושבים כהעדר סיוע מצד הממשלה באספקת מזון לרעבים באזורי 
הלחימה . האמריקאים הבהירו לקאבדה , כי תנאי מרכזי לשיפור היחסים עם ארה"ב 
הוא הפסקת ההפצצות האתיופיות על נמל מאסאווה . נודע , כי בשבוע שעבר ביקש 
הסנאטור דייוויד בורן , יושב ראש ועדת הביון המצומצמת של הסנאט , את עזרת 
ישראל בשכנוע האתיופים לאפשר את חידוש התנועה במאסאווה . בורן נפגש לצורך 
זה עם שגריר ישראל בוואשינגטון , משה ארד . גורמים בממשל מוסיפים להאמין 
כי השינוי החיובי היחיד , היכול להתחולל באתיופיה , כרוך בהסתלקות משטרו 
של מנגיסטו . להערכתם , ימיו של שליט אתיופיה ספורים . אבל נראה שגורמים 
אחרים , בייחוד במחלקת המדינה , חושבים עכשיו כי בעיית הרעבים באתיופיה 
שלפי הערכות פסימיות מגיעים לחמישה מיליון מחייבת הידברות עם מנגיסטו . 
זו גם העצה ששמעו האמריקאים מישראל . מומחה לענייני אתיופיה , פרוף פול 
הנזי , אומר כי מצבם של יהודי אתיופיה אינו חמור יותר ממצבם של כל האתיופים 
האחרים , ובעייתם תיפתר לכשתיפתר בעיית אתיופיה . " אתיופיה " , הטעים 
הנזי , " ראויה להישמר כמדינה , אבל מנגיסטו אינו אתיופיה אף כי יש בישראל 
אנשים רבים החושבים כך " . הנזי הוסיף כי רוב יהודי אתיופיה נמצאים ממילא 
מחוץ לתחומי שליטתו של מנגיסטו , ועסקה אתו לא תוכל לעזור להם . איש סגל 
בסנאט , העוסק בעניין , דיבר השבוע בחריפות על עמדת ישראל והארגונים היהודיים . 
" יש אלפים רבים של יהודים בתחומי המורדים " , אמר . " אינני מבין את 
הגישה הזו . אם דואגים ליהודים , צריך לתמוך במורדים , לא בממשלה " . 
אברהם פוקסמן אמר , כי " אמנם נכון , שיש יהודים באזורי המורדים , אבל 
אנחנו עוסקים רק באלה היכולים לצאת , והם נמצאים בעיר הבירה אדיס אבבה " . 
