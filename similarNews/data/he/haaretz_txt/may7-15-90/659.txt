עובדי הנהלת בתי המשפט מונעים הפעלת שיפוט מהיר של בבתי המשפט לתעבורה בשעות 
אחה"ץ . ביוזמת נשיא ביהמ"ש העליון , מאיר שמגר , ונשיא בימ"ש השלום בתל - 
אביב , יצחק רביבי , עמדו שופטי בתי המשפט לתעבורה להפעיל החל מן השבוע 
הבא , בכל יום ראשון בשבוע בשעות אחה"ץ , שיפוט מהיר של עברייני תעבורה 
שנתפסו במהלך סוף השבוע . ההפעלה תוכננה להתבצע באורח ניסיוני למשך שבעה 
שבועות . לפי התכנון , בכל יום ראשון היו אמורים 51 שופטי תעבורה לשפוט 
את עברייני התעבורה , כדי לסייע במלחמה בתאונות הדרכים . לאחר שהתכנית זכתה 
להיענות השופטים ולתמיכת המשטרה , התנגדו עובדי הנהלת בתי המשפט להפעלתם 
בשעות אחה"ץ , משום שלא נענתה דרישתם לתוספות שכר משמעותיות . משרד המשפטים 
הביע אמש אכזבה על החלטת העובדים . צוין , כי הנהלת בתי המשפט הבטיחה לשלם 
לעובדים שעות נוספות על עבודתם בשעות אחה"ץ , אך הם לא קיבלו את ההצעה . 
