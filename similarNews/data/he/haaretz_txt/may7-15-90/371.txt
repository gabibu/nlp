בון ( מיוחד ל"הארץ " ) . ברוב ערי מזרח גרמניה יסולקו בימים הקרובים הקומוניסטים 
מעמדות הכוח שבהן החזיקו במשך יותר מארבעים שנה . במקום הקומוניסטים ישובצו 
עתה נציגים של מפלגות שמרניות , או של הסוציאל דמוקרטים . זוהי התוצאה 
החשובה ביותר של הבחירות המקומיות במזרח גרמניה , שהביאו למעשה למהפך בשלטון 
המקומי , לאחר המהפך שהתחולל בסוף חודש מארס במערכת השלטון הארצי . במזרח 
ברלין , למשל , יכהן החל מן הימים הקרובים ראש עיר סוציאל דמוקרטי . המועמד 
לתפקיד , טינו שווירצינה , כבר הודיע , כי הוא מוכן לנהל משא ומתן על 
הקמת קואליציה רחבה , אך הוציא מהכלל הזה את הקומוניסטים , שייאלצו לחבוש 
את ספסלי האופוזיציה . גם ברוב הערים הגדולות האחרות של מזרח גרמניה כולל 
לייפציג , דרזדן , קוטבוס , מגדבורג ורוסטוק ייאלצו הקומוניסטים לפנות 
את עמדותיהם בשלטון . המפלגות בבון הביעו אתמול שביעות רצון מתוצאות הבחירות 
המקומיות במזרח גרמניה , שהבליטו לדעתן את רצונם של האזרחים באיחוד מהיר 
של שתי המדינות . ברחבי מזרח גרמניה התחילו כבר אמש דיונים על הקמת קואליציות 
במישור המקומי , ובמקרה אחד , בעיר לייפציג , גוייס פוליטיקאי מערב גרמני 
כדי למלא את תפקיד ראש העיר . השבוע צפויות במזרח גרמניה שביתות אזהרה אחדות 
בתביעה להעלאות שכר בשיעור של חמישים אחוז ויותר . ראש הממשלה לותר דה מאזייר 
אמר אתמול כי הכלכלה של ארצו איננה מסוגלת לעמוד בתביעות כה מרחיקות לכת . 
אחדות משביתות האזהרה מכוונות גם נגד ממשלת בון , הנדרשת להעניק לתושבי 
מזרח גרמניה אפשרות להשוות במהירות את רמת הכנסותיהם למקובל במערב גרמניה . 
ברית המועצות רמזה על נכונותה להסכים לאיחוד מהיר של שתי הגרמניות , במידה 
ויתר בנות הברית ממלחמת העולם השניה ידחו את ההחלטה בשאלה מה יהיו מהות הקשרים 
הצבאיים של גרמניה המאוחדת עם ארצות אירופה - דיווח אתמול העיתון " וושינגטון 
פוסט " . העיתון , המסתמך על גורמים מהימנים במערב גרמניה ובארצות הברית , 
כתב כי שר החוץ הסובייטי , שווארדנאדזה הציע לדחות לכמה שנים את הדיון 
על חברותה של גרמניה המאוחדת בברית הצפון אטלנטית . הוא העלה הצעה זו במושב 
הראשון של שיחות " ה4 פלוס 2 " , שהתקיימו בסוף השבוע בבון ( המדובר בארבעת 
מדינות הברית : ארה"ב , בריה"ם , בריטניה וצרפת ושתי ממשלות גרמניה ) 
. העיתון כותב , עם זאת , כי אין להניח שההצעה הסובייטית תזכה לתמיכת 
ארה"ב , בריטניה וצרפת , הטוענות לקשר הדוק בין גרמניה החדשה לבין נאט"ו . 
עם זאת , עשוייה ההצעה לזכות לתמיכתה של מערב גרמניה , מאחר והיא תחיש 
את תהליך האיחוד . 
