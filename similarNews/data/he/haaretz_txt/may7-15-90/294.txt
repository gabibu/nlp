הממשלה המשיכה אתמול בדיון על הצעדים לקליטת העלייה והיציאה מהמיתון במשק . 
הדיון הבא יהיה בישיבת הממשלה הבאה , ועד יום א הקרוב על משרד האוצר להגיש 
תוכנית כלכלית מקיפה לקליטת העלייה , ובמרכזה הצעות אופרטיוויות ליציאה 
מהמשבר . במרכז הדיון עמדה אתמול סקירה שהוכנה במשרד הכלכלה והתכנון על - 
ידי מנהלת הרשות לתכנון כלכלי , רות לובנטל . הסקירה דנה בכלי המדיניות 
המומלצים ליציאה מהמיתון , ועמדה על " צווארי הבקבוק " הקיימים היום במשק 
בנושא הצמיחה . משרד הכלכלה מצביע על ששה גורמים מרכזיים המעכבים את הצמיחה 
במשק : רמת מסוי גבוהה הפוגעת ביזמות העסקית , רמת תשתית נמוכה , שיעורי 
ריבית שולית גבוהים הפוגעים ברצון להשקיע , חוק לעידוד השקעות הון שמיצה 
את עצמו , חוסר יציבות במשק הנובע מהאינפלציה , מהגירעון בתקציב המדינה 
ומחוסר ודאות פוליטית , ושוק עבודה קשיח , כתוצאה ממבנה חוק שכר - המינימום , 
מהצמדות השכר במשק ומחוק ביטוח אבטלה . משרד הכלכלה מציע להקטין את רמת 
המסוי , לשנות את חוק שכר המינימום וחוק ביטוח אבטלה , להרחיב את ההשקעות 
בתשתית , לתת ערבויות מדינה תמורת פרמיה להשקעות חדשות לא דרך חוק עידוד 
השקעות הון הקיים , להפחית את ההגבלות בשוק האשראי , לאשר רפורמה בשוק 
ההון , ולשמור על ריסון תקציבי . במהלך ישיבת הממשלה התבטאו שרים בדבר הצורך 
הדחוף בגיבוש כלי מדיניות כלכליים , שיבטיחו יציאת המשק מהמיתון והיערכות 
ריאלית יותר לקליטת העלייה . דוד מגן הציע להעביר את מפעלי התעשייה הצבאית 
מרמת - השרון לרמת - בקע בנגב . עלות ההעברה תכוסה ממכירת הקרקע במרכז הארץ , 
שעליה שוכנת כעת התעשייה הצבאית . מגן גם תבע להפעיל את חוק אזורי הפיתוח . 
רוני מילוא אמר , כי אנו מצויים במצב חירום במשק , וחייבים להעמיד בראש 
ובראשונה את תחום יצירת המקורות לתעסוקה ומקומות עבודה לעולים ולמובטלים . 
מילוא ציין כי הוא רואה בבעיית התעסוקה לעולים בעיה קשה יותר מבעיית הדיור . 
