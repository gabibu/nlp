בית הדין הגבוה לצדק , הוציא אתמול צו ביניים האוסר על כינוסה של המועצה 
הדתית באשדוד בהרכבה הקיים , וצו על תנאי המחייב את המועצה לנמק מדוע לא 
ישונה הרכבה , באופן שיכלול גם ארבעה נציגים מסיעת המערך . ישיבתה הראשונה 
של המועצה הדתית היתה אמורה להתקיים היום . הצווים הוצאו במענה לעתירה שהגישה 
סיעת המערך באשדוד נגד שר הדתות , המועצה המקומית באשדוד , כל הסיעות החברות 
בקואליציה ונציגיהן . בעתירה שהוגשה באמצעות עו"ד דוד גלאס , טוענת סיעת 
המערך כי קופחה קשות בהרכב החדש של המועצה הדתית , כאשר זכתה שם לייצוג 
של שני חברים בלבד , בעוד היא מיוצגת במועצת העיר על ידי ארבעה חברים . 
זאת , בניגוד למפד"ל , שזכתה לטענתם לייצוג מפליג של ששה חברים במועצה 
הדתית , כאשר נציגותה במועצת העיר היא חבר אחד בלבד . לטענת העותרים , 
העדפתה השרירותית של המפד"ל על פני סיעת המערך , נובעת משיקולים זרים ופסולים 
במיוחד של שר הדתות , זבולון המר , הבא להיטיב עם מפלגתו " תוך יצירת 
דיספרופורציה בולטת והפרת האיזון המפלגתי ביישוב " . יתר על כן , נמנע מן 
העותרים מלהעלות את השגותיהם , שכן השר לא הביא כלל את הצעת המועמדים לאישור 
מליאת מועצת העיר , כנדרש . 
