החוכמה המצטברת של השבועות האחרונים צריכה לחנך לזהירות : למרות כל הסימנים , 
נא לא לשים עדיין את הכסף על ממשלת אחדות . אבל עד שהעניין יתברר אנחנו 
עדים עכשיו להימור ציני , שאפילו נפתוליה הקודמים של הרכבת הממשלה מחווירים 
לעומתו . בתוך כל הערפל , דבר אחד מתנשא בבהירות : רוב הנהגת מפלגת העבודה , 
נפשה יוצאת בחזרה אל השלטון . אי אפשר כמובן ללמוד על כך מאף מלה הנאמרת 
בזכות ההליכה האחראית יחד לפתרון הבעיות הגדולות של האומה . אין תום צח 
יותר מאשר זה העוטף את הכוונות המוצהרות להזיז את תהליך השלום , לטפל בעלייה 
ולהסיר את שאר המכשולים הניצבים בדרכנו . מותר לתת אשראי כלשהו לדוברי המערך , 
כאשר הם מספרים עד כמה מסוכן להשאיר את גורל המדינה בידי הליכוד ושותפיו . 
אבל גם הנימוס הזה כלפי כוונותיהם יתקשה לטשטש את העובדות . עובדה היא שממשלת 
אחדות , בתנאים טובים יותר למערך , שיבשה את תהליך ההסדר במידה כזאת , 
שגרמה את היוזמה לפירוקה . עובדה היא שהבלגן בקליטת העלייה לא נמנע בממשלה 
הקודמת , ורק המטשטשים בעם ינסו לשכנע אותנו שאחדות חדשה , תפורה בגסות , 
תעשה הבדל . עובדה היא שהליכוד לא הזמין בכלל את המערך להצטרף , וכל הדיבורים 
שם בעד הם של כלה מכוערת הנדחפת לחופה . ועובדה היא גם שלא ניתן שום סימן 
לנכונות הליכוד לשנות את יחסו לעמדה האמריקאית . להיפך : שמיר כבר אמר 
לא לנקודות האמריקאיות , המפד"ל בהצעתה לממשלת אחדות אינה אומרת מלה על 
הסוגיה שפירקה את הממשלה , ופרס משחק בכנולא בעניין הכן - לבייקר . הוא 
אומר לפתע , בפיתול ניסוחי , שהעניין הזה איננו העיקר , אלא השלום . 
ועובדה היא , כנ"ל , שהליכוד נותן לו רק סיבות להשתכנע כי זוהי סיסמה ריקה . 
הדבר הקל ביותר בימים אלה , ממש נובע כאשד מהעט , הוא לתאר בצבעים פלסטיים 
את עליבות המערך , את שיבוש דרכו , את אובדן הבושה כניסוחו של חיים רמון , 
את אחורי המיניסטר כניסוחו של יוסי שריד , את המניעים הפוליטיים ואף האישיים 
הדוחפים גברת קשישה ודחויה זו אל חיקו של שנוא . אין עוד צורך בחזרה על 
המובן מאליו . כרגע השאלה היא , באמת , כפי שמציג אותה המערך , אבל במהופך : 
מהי טובת המדינה . השאלה הבנאלית , שעוטרה באחרונה בכל הציצים והגדילים 
על - ידי מבחר לשונות ציניות , איננה מקבלת תשובה ראויה במירוץ הנלעג של 
המערך . שלא יפחידו אותנו בסכנת שרון כשר ביטחון , בדיבורים הנשמעים עכשיו 
בפרוזורי התשוקה לשלטון על טיהור צפוי במטכ"ל , בהשפעה על טיב הצבעתם בעתיד 
של רבבות העולים מבריה"ם אם הליכוד ישלוט , בקרע עם ארה"ב ועם יהדות העולם , 
בהחרפת האינתיפדה . אני מונה כאן חלק מהנימוקים מפי המחייבים במערך את 
ההליכה יחד . את עיני מי הם מעפרים ? מאיפה ההמצאה הייחודית הזאת בתולדות 
המשטרים המודרניים , שמפלגה חייבת להמשיך ולשבת עם יריבתה בגלל מגרעותיה 
הנוראות של היריבה ? אם אפשר לבודד את השיקול הלאומי האחד שצריך להנחות 
את פרצופו של המשטר בארץ , הרי זה שאסור לו בשום פנים להפקיע את עקרון התחרות 
על השלטון . דווקא עיקרון זה חייב להביא את המערך לשמש , כמיטב יכולתו , 
כאלטרנטיווה ולא כמתפרצת לממשלה דו - גושית . יכולתו לא הוכחה במיטבה בין 
היתר בגלל גילוי העריות הממושך עם הליכוד . במה שנקרא טווח קצר , מותר להודות , 
יש נוחיות מסוימת בהצטרפות לממשלה . היא תדחה מריבות פנימיות קשות . היא 
לא תרחיק את המערך מזמן - טלוויזיה יקר הניתן בעדיפות למי שיושב בפנים . 
יש עוד נימוקים מן הסוג הזה שהם , לאמיתו של דבר , יחד עם דחפים אישיים 
שאינם נעלים מבינתנו , המניעים הראשיים לגמגום המביך של המערך . אבל , 
במה שנקרא טווח ארוך , ממשלה משותפת תהיה קבורתו הסופית . נא לא לשים עדיין , 
כאמור , את כספכם על כך שממשלה כזאת תקום . ההימור הנוכחי הוא גרוע יותר , 
בעל ממדים היסטוריים כמעט : משחק הפוקר שהמערך מנהל , כביכול למען כולנו , 
על פרצופה של הפוליטיקה הישראלית . 
