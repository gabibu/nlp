פסק - דינו של בג"ץ מאתמול הוא פריצת דרך משמעותית בתחומים רבים של החיים 
הציבוריים ובמשפט החוקתי בישראל . בית - המשפט העליון ממשיך לפתח את המשפט , 
בדרך של יצירה שיפוטית . התקדים בהחלטת בג"ץ בא לידי ביטוי בכמה מישורים : 
ראשית , באשר לדרך , שבה יוצר בית - המשפט את המקור המשפטי לחובה , המוטלת 
על המפלגות . בית - המשפט ממשיך ביתר - שאת בדרך , שהותוותה עוד בעבר . 
הוא גוזר כללי התנהגות בחיים הציבוריים , וכלפי מי שממלא תפקיד ציבורי 
מכוח עקרונות יסוד , אשר גם הם עצמם , נקבעים על - ידו . צורת הממשל הדמוקרטי 
בישראל , זכויות היסוד של האזרח ובעיקר חובת הנאמנות וההגינות של איש הציבור 
מהווים את חומר הגלם , שבאמצעותו יוצר בית - המשפט את חובת הגילוי של המפלגות 
כלפי הציבור . מדרך זו משתמע המסר כלפי המפלגות והציבור , כי ההמשך עוד 
יבוא . " בחובת הנאמנות נגזרת חובת הגילוי " , אומר השופט ברק . חובת 
הנאמנות וההגינות תוליד חובות חדשות , ככל שהמציאות הישראלית מזה והתנהגות 
הגופים הציבוריים מזה יחייבו . שנית , היעדר חקיקה אינו משאיר את השדה פרוץ . 
נכונות בית - המשפט להתערב ולפקח על החיים הציבוריים נגזרת מחובתו השיפוטית , 
ומתפיסות יסוד חוקתיות . בית - המשפט ממלא את החלל הריק . שלישית , הסכמים 
בין מפלגות , הנוגעים לחיים הפוליטיים ולחיים הציבוריים , אינם נחלת הפוליטיקאים 
בלבד . הם נחלתו של הציבור . אזרחי המדינה רשאים לעקוב אחר ההליכים הפוליטיים , 
ולעצב את דעותיהם על - יסוד התנהגותם של המפלגות ואנשי הציבור . רק כך 
יובטחו שיתופו המתמשך של הציבור וזרימה חופשית של מידע , המעצבים את המשטר 
הדמוקרטי ומבטיחים אותו . רביעית , תוכנו של הסכם ציבורי חייב להיות מוגבל 
לנושאי הכלל ולטובת הכלל , ולהיבחן על - פי האינטרסים הציבוריים . בג"ץ 
נכון להטיל חובות מן המשפט הציבורי על הסכמים ציבוריים ובין - מפלגתיים . 
בג"ץ יהיה מוכן להתערב בקביעת אמות - המידה הראויות של הסכמים ציבוריים , 
ולפקח על חוקיות ההסדרים ומידת הגינותם . הגילוי הוא הערובה המרכזית לשמירה 
על מסגרת נורמטיווית הולמת , ואבטחת כללי הגינות ומינימום חיוני של היגיינה 
ציבורית . חובת הגילוי היא גורם הרתעתי , שמספק בג"ץ לציבור למניעת עסקאות 
מפוקפקות במשא - ומתן קואליציוני . החושך לא יכסה עוד על המהלכים של מפלגות 
ונציגי ציבור . " אור השמש הוא המטהר הטוב ביותר , ואור המנורה הוא השוטר 
היעיל ביותר " , כותב השופט ברק . חמישית , זכות הציבור לקבלת מידע מן השלטון 
מקבלת עיצוב ואפיון , כאינטרס שלבש בהדרגה צורה של זכות של ממש . כותב 
השופט ברק : " מידע המצוי עם ( איש הציבור ) אינו נכס פרטי משלו . זהו 
נכס השייך לציבור , ועליו להביאו לידיעת הציבור " . על - יסוד פסיקה זו 
עוד יבוססו עתירות רבות בעתיד . על רקע ההתנהגות התת - נורמטיווית של נציגי 
הציבור , שהיינו עדים לה במעשה המרכבה הקואליציוני , בולט שבעתיים אורם 
של הסטנדרטים הקבועים , שמציב בג"ץ . אין ספק , שדבר גורר דבר . ככל 
שפריצת הגדר מרחיקת לכת יותר , כך מעורבות בג"ץ תהיה רבה יותר . 
