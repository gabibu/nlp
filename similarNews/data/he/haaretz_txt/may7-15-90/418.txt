כמו באופנה , כך גם באיפור : הכל מגוון ועשיר יותר . גמישות , ובעיקר 
התאמה אינדיווידואלית , הן המפתח לאיפור בשנות התשעים . " אין מראה מוחלט 
יחיד " , אומר מנהל בית כריסטיאן דיור בראיון ל"ווג " הגרמני . לדעתו , 
חייב האיפור להתייחס לפנים ולא לביגוד . " צריך להביא את הנשים לחשוב 
על סגנון האיפור שלהן . ברגע שהפעולה הופכת להיות אוטומטית היא מאבדת 
את מטרתה . אישה צריכה לחשוב מה יגרום לפניה להיראות טוב לעתים מספיקה 
מעט מסקרה לריסים , טיפה קלה של סומק ומעט שפתון . איפור כבד מדי נראה 
נורא " . דומיניק סאבו , מחברת הקוסמטיקה גרליין , מעריכה כי תם עידן כללי 
האיפור הנוקשים ובעתיד יהיה המראה קליל ויצירתי יותר . " משקלו של 
מרכיב ההנאה באיפור חשוב יותר כיום " , היא אומרת . " מריחת קרם בסיס 
ופודרה מדי יום אינה מהנה כלל " . לכן מעדיפה סאבו לפתח מוצרים חדשניים 
שמלהיבים ועונים על הצורך ביצירתיות . " נשים אינן אוהבות שינויים . 
קשה לשכנע אותן לנסות משהו חדש על הפנים . אני זוכרת את צמד הצלליות הראשון 
שהכנתי לגרליין אדום עגבנייה מט עם אפור - חום כהה . חשבתי שהצבעים 
נפלאים , אבל כולן רצו כחול מתכתי . כיום נדמה שהגישה השתנתה . נשים 
מתייחסות לצבע בצורה מתוחכמת יותר " . " בשנות התשעים נראה פנים חדשות , 
פנים של האינדיווידואל " , כך מבטיח סרג לוטן , מחברת האיפור היפאנית " שיסיידו " . 
" כיום חשוב יותר להיות נאמן לעצמך , להשתמש בצבע שמחמיא ולא בצבע שמכסה , 
בצבע שמדגיש ולא בצבע שמשנה . האיפור בנוסח שושלת , של עפעפיים צבועים 
ושפתיים בוהקות , נראה מיושן . נשים לא רוצות להיראות כמו בובות צבועות " . 
הפעילות האינטנסיווית בעידן המודרני מפחיתה את האיפור למינימלי והמראה של 
שנות התשעים יהיה המראה הבריא . " בריאות היא חלק מהיופי , הטכנולוגיות 
המתקדמות מאפשרות לנו ליצור מוצרים שמשאירים על העור ברק של מים . " . בתחום 
עור הפנים יחולו כנראה השינויים הגדולים . " העור עצמו חשוב מתמיד לא 
סתם מכוסה בשכבת איפור אלא זוהר דרכה " , אומרת דומיניק מונקורטואה , ראש 
מחלקת הקוסמטיקה בבית שאנל . " טכניקות הצבעים משתנות , אפשר ליצור צבעים 
אשר בהתאם לנוסחה יתפקדו בדרכים עדינות יותר , גוונים שקופים יהיו מונחים 
בשכבות כדי ליצור טון עמוק יותר " . מונקורטואה טוענת כי לסוג החומר משמעות 
רבה יותר . " צבע הוא נפלא , אבל היום הטקסטורה ממלאת תפקיד חשוב יותר . 
אני רוצה לגרום לנשים לשחק הן באלמנט הצבע והן באלמנט הטקסטורה . בדרך 
כלל גוון מט הולם יותר את רובנו , בעוד שהצבעים הזוהרים נוטים להסתיר את 
הפנים " . המראה לקיץ 09 מתבסס על ניגודי צבעים בגוני מט ובגונים זוהרים : 
שפתיים מבריקות בצבע טבעי - שקוף מול איפור עיניים בגוני מט , עור שזוף 
עם שפתיים בוורוד - פנינה , זוהר וצלליות בגוני זהב , או שיער משוח בשמן 
מול איפור עיניים מינימלי ושפתיים אדומות מט . עיניים ושפתיים מודגשות באופן 
שווה שוב אינן אופנתיות . סימן ההכר באיפור העכשווי הוא שפתיים במט ופנים 
בגוון אחיד . הפודרה מומלצת כשיש לה תפקיד כפול : להקנות את המראה היבש 
המבוקש ולשמור על לחות העור . 
