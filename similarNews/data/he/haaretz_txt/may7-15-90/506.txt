האפשרות שתפרוץ התקוממות של ערביי ישראל הועלתה אתמול במושב על הפלשתינאים 
והאינתיפאדה בכנס " ממלחמות בין מדינות למאבקים בין - קהילתיים " , מטעם 
מכון דייוויס של האוניברסיטה העברית . ד"ר עזיז חידר מהאוניברסיטה העברית 
אמר , כי בתחילת העשור היו ערביי ישראל עסוקים במאבק לשיפור תנאי החיים , 
אך משפרצה האינתיפאדה העמידו בראש מאבקם את נושא הסכסוך הפלשתיני - ישראלי 
ואת הפיתרון לבעיה הפלשתינית . משזה לא הושג , שבו ואיזנו את הדאגה לעצמם 
מול הדאגה לאחיהם הפלשתינים . ערביי ישראל , אמר חידר , חיים בהרגשת נחיתות 
גוברת בחברה הישראלית , ובתחושה של מבוכה ובלבול על כך שאין להם חלק בסיוע 
למאבק . המאבק הפוליטי בקהילה זו מתנהל בין קיצונים לקיצונים . התנועה המתקדמת 
לשלום , שניסתה להיות פחות קיצונית , איבדה מכוחה . אם התנועה האיסלאמית 
תקרא להם להימנע מהצבעה בבחירות הבאות , ייתכן שיישמעו לה . " האם תפרוץ 
התקוממות ? " שאל . " אין לדעת , אך ברור כי הערבים מאבדים את סבלנותם 
והאסון קרוב " . ד"ר אברהם סלע ממכון טרומן טען כי אש"ף שולט בשטחים ותושביהם 
לא יוכלו לפרוק את עולו . לדבריו , רואות מדינות ערב את יחסיהן ההדדיים 
כיחסים בין מדינות , וכוונתן להתייחס גם אל הפלשתינאים כאל מדינה . על 
כן הן מתקרבות אל אש"ף הנראה להם כמסגרת למדינה שבדרך . לישראל , טען , 
אין תוחלת בהידברות עם מנהיגות פלשתינית מקומית . מעטים בשטחים ידברו עם 
ישראל ללא הכשר מאש"ף . אהוד יערי , פרשן הטלוויזיה , אמר שקיימת הנהגה 
מקומית צעירה שקמה בעקבות האינתיפאדה , וכי היא פועלת בניגוד להנהגת אש"ף . 
קיים , לדבריו , דו - קיום בין המימשל הצבאי לבין הנהגה זו . יפרח זילברמן 
אמר כי מתנהלות שתי אינתיפאדות , האחת חילונית והאחת איסלאמית , ופעילותן 
מקבילה ומשלימה . גם הוא סבור כי בשטחים פועלת מפקדה עצמאית המתחרה במפקדת 
אש"ף טוניס . בועז שפירא , מאוניברסיטת תל אביב , הביא מסקנות מהשוואה 
שערך בין ההתפתחויות בנמיביה לסכסוך הישראלי - פלשתינאי . שפירא אמר כי הפיתרון 
בנמיביה אינו הפיתרון הראוי הואיל ושם מדובר במושבה של דרא"ף , שמעולם לא 
טענה כי נמיביה היא חלק מהמולדת . על פיתרון לסכסוך הפלשתיני - ישראלי יש 
ללמוד , לדעתו , ממחקרים על סכסוכים המתרחשים באזורים שבהם הגבול הבין - 
לאומי אינו חופף את הגבול האתני . 
