פרקליטת המדינה , דורית בייניש , תמנה בימים הקרובים צוות חדש של משפטנים , 
שיצטרך לבחון מחדש את חומר הראיות נגד ראשי הבנקים ורואי החשבון שהיו מעורבים 
בפרשת ויסות המניות . הצוות יבדוק אם להגיש כתבי אישום נגד מנהלי הבנקים , 
בעקבות פסק הדין של בג"ץ שביטל את החלטתו של חריש שלא להעמיד לדין את ראשי 
הבנקים לשעבר . לסופר " הארץ " נודע כי מאז החלטת בג"ץ ביום חמישי לא התקיימו 
עדיין שום דיונים והתייעצויות במשרד המשפטים בנושא זה . גורם בפרקליטות 
המדינה אמר שהצורך במינוי צוות משפטנים חדש , שיבחן את חומר הראיות , נובע 
מכך שעו"ד ברכה אופיר מפרקליטות מחוז תל - אביב שעמדה בראש הצוות שהכין 
אשתקד את טיוטת כתבי האישום נגד ראשי הבנקים פרשה מעבודתה בפרקליטות בעקבות 
מינויה כשופטת בימ"ש השלום . גורמים משפטיים העריכו אמש כי בעקבות החלטת 
בג"ץ , קרוב לוודאי שלא יהיה מנוס מהגשת כתבי אישום נגד ראשי הבנקים ורואי 
החשבון , אולם תהליך הכנת כתבי האישום עשוי להימשך שבועות אחדים . אותם 
גורמים העריכו שראשי הבנקים שנגדם יוגשו ככל הנראה כתבי אישום , יבקשו מחריש 
לאפשר להם לקיים הליך של " שימוע " , בטרם יוחלט אם להגיש כתבי אישום , 
כדי לנסות לשכנע את חריש לדבוק בעמדתו שאין להגיש אישומים פליליים נגדם . 
גורמים במשרד המשפטים הביעו אמש דאגה רבה מערעור מעמדו של היועץ המשפטי לממשלה 
בעקבות פסיקת בג"ץ . הם ציינו כי העובדה שפעמיים תוך חצי שנה החליט בג"ץ 
להתערב בשיקול דעתו של חריש ולבטל את ההחלטות שקיבל , תשפיע ללא ספק גם 
על יכולת תפקודו היומיומי של חריש ועל התייחסותם של ראש הממשלה והשרים לעצותיו 
ולחוות דעתו המשפטיות . עם זאת העריכו גורמים משפטיים בוועדת החוקה של הכנסת , 
שהממשלה לא תדיח את חריש מתפקידו , משום שחריש נהנה מאמונו של ראש הממשלה , 
שכבר סירב כמה פעמים להיענות לפנייתו של שר המשפטים דן מרידור , שביקש 
כי הממשלה תפטר את חריש . עובדים במשרד המשפטים סיפרו אמש , כי מצב רוחו 
של חריש היה קשה מאד שלשום וכי איש מצמרת המשפטנים במשרד , למעט עוזרו ברוך 
אברהמי , לא באו כדי לעודדו ולחזק את ידיו . 
