שגריר ישראל בצרפת עובדיה סופר היה אתמול בפסטיבל הסרטים בקאן , בשעה שבקרפנטרא 
התקיים טכס אזכרה בהשתתפות שרים ואישי ציבור שהגיעו במיוחד מפאריס . נודע 
כי היעדרותו של השגריר משכה את תשומת לבם של האורחים ושל אמצעי התקשורת המקומיים . 
שלשום עזב אמנם סופר את קאן והגיע לקרפנטרא , ואולם הוא שב לקאן לפני הטכס 
המרכזי שהתקיים אתמול , כדי לקיים קבלת פנים לכבוד סרטו של דני וקסמן , 
שהוקרן מחוץ לתחרות . דובר השגרירות דני שק , מסר אמש בתגובה כי השגריר 
החליט לקיים את קבלת הפנים , אך לא להשתתף בה . לדבריו , בגלל חשיבות 
האירוע לקידום הסרט הישראלי , הוזמנו אליו מפיצים ואנשי קולנוע . השגריר 
סבור כי דווקא בעצם קיומו של האירוע , תוך דקת דומייה לזכר חילול הקברים 
יש תשובה נאותה שנועדה להוכיח כי החיים נמשכים על אפם וחמתם של עוכרי ישראל . 
לפני מספר חודשים נמתחה בקהילה היהודית ביקורת על סופר , שהשתתף באירוע 
נוצץ לרגל מירוץ הסוסים השנתי , בשעה שבפאריס התקיים טכס זיכרון לקרבנות 
השואה . 
