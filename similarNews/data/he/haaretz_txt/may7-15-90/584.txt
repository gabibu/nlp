בית - הדין הגבוה לצדק הוציא אתמול פסק - דין , המחייב את המפלגות לפרסם 
את כל ההסכמים הקואליציוניים , שנחתמו ונחתמים על - ידן , ובכלל זה הסכמים 
בין הסיעות לבין עצמן ובין חברי - הכנסת לבין עצמם . שופטי בג"ץ פסקו , 
כי חובת הפרסום חלה גם על הסכם , שערכה מפלגה לקראת כינון ממשלה , גם אם 
נכשלה אותה מפלגה במאמציה לעשות כן . מכאן נובע , שחובת הפרסום תחול גם 
על הסכמים קואליציוניים , שחתמה מפלגת העבודה במהלך ניסיונותיה להרכיב ממשלה , 
אף כי אינם תקפים עוד . עיתוי הפרסום , כפי שנקבע בפסק - הדין , יהיה 
לא מאוחר ממועד התייצבותה של הממשלה העתידית בפני הכנסת . ההחלטה מדגישה 
גם , כי הנושא ראוי להסדר חקיקתי . בהיעדר חקיקה , לא מצא בית - הדין 
הגבוה לצדק " להשאיר את השדה פרוץ " , כהגדרתו . הצו ההחלטי ניתן אתמול , 
בתום הדיון בארבע עתירות פרטיות , שהוגשו נגד כל סיעות הכנסת ובהן עתירתו 
של אליעד שרגא , השובת זה חודש ימים מול משכן הנשיא בתביעה לשינוי שיטת 
הממשל . העתירות נידונו בפני נשיא בית - המשפט העליון , מאיר שמגר , והשופטים 
אהרן ברק ואליעזר גולדברג . בנימוקי פסק - הדין מרחיב הנשיא שמגר בשתי נקודות : 
הנורמות , שמן הראוי שיחולו על עריכת הסכמים ציבוריים , ותפקידו של בית 
המשפט . בין השאר מדגיש שמגר , כי תהליך דמוקרטי מותנה באפשרות לקיים ליבון 
גלוי של הבעיות , העומדות על סדר יומה של המדינה . " דעת קהל חופשית ומודעות 
הציבור לנעשה במערכת השלטון הם חלק אינטגרלי מן המבנה של המשטר הדמוקרטי , 
הבנוי על שיתוף מתמשך של הציבור . אולם , אין אפשרות לקיים את אמון הציבור 
על יסוד הנסתר ממנו . שלילתו של יסוד הגילוי ברבים , יש בו כדי לדלל את 
יכולתו של הציבור ליטול חלק בחיים הפוליטיים " , כותב שמגר . בהתייחסם לכוח 
האכיפה של חובת הפרסום , כותבים שופטי בג"ץ , כי בהיעדר פיקוח שיפוטי , 
אין דרך יעילה ומיידית לביקורת ולאכיפת החובות , העולות מן המשפט הציבורי . 
עם זאת נאמר בהחלטה , כי עצם הגדרת החובה תיצור נורמה , שבמסגרתה " כל 
חבר - כנסת , שיבחר שלא לפרסם הסכם עם סיעה או עם חבר - כנסת אחר , יזכה 
בחסינות , אך הגדרת מחדלו , כמנוגד לנורמות הרצויות והנכונות , תעמוד 
בעינה " . השופט אהרן ברק מוסיף בהחלטה מספר הערות , הנוגעות למקורה המשפטי 
של החובה לגלות הסכמים פוליטיים קואליציוניים ואופוזיציוניים . לדבריו , 
הופך ההסכם הפוליטי במשטר הפרלמנטרי , הנהוג בישראל , למכשיר פוליטי - 
משפטי חיוני . אך טבעי הוא , קובע השופט , כי כשם שהאזרחים צריכים לדעת 
את מצע המפלגות , כך צריכים הם לדעת את תוכן ההסכמים הפוליטיים , הסוטים 
לעתים קרובות מהמצע . חובת גילוים של ההסכמים הפוליטיים , גורס ברק , אינה 
נעוצה רק בצורך של האזרח לגבש עמדה פוליטית . קיים גם הצורך של חברי - הכנסת 
עצמם , המצביעים אמון בממשלה , לדעת בדיוק מהן ההתחייבויות , שאותן נטלו 
על עצמם מרכיביה . בהתייחסו למועד הפרסום כותב השופט ברק , כי העיקרון המנחה 
צריך להיות חשיפת ההסכם לעיני הציבור עם כריתתו , והמועד האחרון הוא ערב 
הצגת הממשלה . בהידרשו לתפקידו של בית - המשפט בנושא , קבע ברק כי " מן 
התבונה הוא , שחובת הגילוי תיקבע בדבר חקיקה ראשי . תחום זה טרם הוסדר 
באופן ספציפי על - ידי המשפט הציבורי , והושאר לאוטונומיה של הרצון הפרטי " . 
לאור מצב עניינים זה , רואה השופט את התערבות בית - המשפט , " הגוזר 
דין מעקרונות יסוד ידועים ומקובלים " , כמוצדקת . לדעתו , אין נושא גילוים 
של ההסכמים הפוליטיים נופל בתחום , שבו " הפעילות השיפוטית אפשרית , אך 
בלתי - רצויה " . השופט אליעזר גולדברג מציין בהחלטתו , כי היו לו ספקות 
באשר להפעלת סמכות בית - המשפט , כשהיו כל הצדדים נכונים לגלות את ההסכמים , 
גם שלא על דרך החיוב . עם זאת , החליט להצטרף לדעת עמיתיו , מן השיקול 
ש"אם יישאר הנושא פרוץ לחלוטין עד החקיקה , ואם יישאר הגילוי רק לרצונם 
הטוב של המתקשרים , לא מנענו סכנת פגיעה במרקם חיינו הציבוריים , על כל 
ההשלכות שבכך " . עם התקבל ההחלטה , אמר אליעד שרגא : " זהו ניצחון גדול 
לדמוקרטיה הישראלית , ולתנועת המחאה לשינוי שיטת הממשל . מי שחשב , שתנועת 
המחאה היא בבחינת הכלבים נובחים והשיירה עוברת , למד עתה כי הכלב הזה יודע 
גם לנשוך " . עו"ד מיכאל קורינלדי , שהגיש את העתירה , הגדיר את ההחלטה 
כ"פרק חשוב בחוקה , הנכתבת על - ידי פסקי - הדין של בית - הדין הגבוה לצדק " . 
