עובד אגודת " אל חאק " לזכויות האזרח בשטחים , עבדאללה גוברין , עתר 
לבג"ץ נגד מפקד כוחות צה"ל בגדה , בגין צו מעצר מנהלי , שהוצא נגדו למשך 
שנה . העתירה הועברה לדיון בהרכב של שלושה שופטים . בעתירה טוען גוברין , 
חולה לב , כי בעת המעצר הופעלה נגדו אלימות רבה , שבעטיה נזקק לטיפול 
רפואי , ובשל ההתעללות נגדו אף הועמד לדין חייל בדרגת סמ"ר . עוד נאמר בעתירה , 
כי במהלך הערעור על גזר הדין התברר שהמשיבים לא ידעו דבר על עבודתו של 
גוברין בארגון " אל חאק " . מכאן , עולה האפשרות כי צה"ל ראה כפעילות בלתי 
חוקית את עבודתו של העותר , המחייבת מגע עם אנשים רבים . בחיפוש שנערך בביתו , 
שבוע לפני המעצר , לא נמצא אומנם כל חומר מרשיע , אולם העובדה כי המשיב 
לא ידע על מקום עבודתו של גוברין מלמדת כי איסוף החומר שימש עילה למעצר . 
בעתירה , טוען גוברין גם כי צו המעצר הוצא נגדו שלא כדין , בלא נימוקים 
ענייניים ובחוסר סבירות בולט . 
