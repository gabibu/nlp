תקיעת סכין בגב , מעשה נבלה הנהוג בעולם התחתון , קיימת גם בפוליטיקה . 
אבל אין הסטטיסטיקה מכירה מקרים שבהם תוקע אדם סכין בגבו שלו . מדינות , 
לעומת זאת , מצליחות להסב נזק לעצמן . מקרים כאלה כבר קרו בהיסטוריה וברברה 
טוכמן , בספרה הידוע " מצעד האיוולת " , סקרה אחדים מהם . היא קראה לסוגיה : 
הגשמת מדיניות המנוגדת לאינטרס העצמי . הגיבוי הממשלתי לניסיון ההתנחלות 
ברובע הנוצרי הוא מקרה קלאסי של מדינה שבחרה לתקוע סכין בגבה היא . עתה 
מוטל עליה להוציא את הסכין בהקדם ולאפשר לפצע להגליד במהרה . אין לחשוד בקבוצת 
המתנחלים , ואף לא ברשות הממשלתית שהמציאה לה את המימון , בכוונה להזיק 
לאינטרס הלאומי בירושלים . שני הגורמים שאפו דווקא לחזק את אחיזתנו בירושלים . 
הבעיה בכך שאלה וגם אלה לא ידעו מה שהם עושים , פשוטו כמשמעו . אבל גם 
אם למתנחלים מותרת בורות או תמימות בנושאים מורכבים , אין לממסד , יהיו 
אשר יהיו הרכבו או כוונותיו , הצדקה לכך . בעל טור קבוע ב"וושינגטון פוסט " 
כתב , " בסצנריו המציאותי ביותר להסדר מזרח - תיכוני תהיה מזרח ירושלים 
המחיר שיצטרכו הערבים לשלם עבור תבוסתם המשפילה ב7691 . הפלשתינאים והקהילייה 
הבין - לאומית צריכים להסכים לריבונות ישראלית על העיר הבלתי מחולקת , כאחד 
המרכיבים של הסדר כולל " . קריאה זו מסבה הנאה וסיפוק לישראלי המצוי , שמפגין 
בקול את אמונתו בזכויותיו , וחושש מתנאי ההסדר המדיני . עובדה היא שכך 
רואה הפרשן האמריקאי , גים הוגלנד , את ההסדר של בעיית ירושלים בבוא הזמן , 
ויש יסוד להניח , כי גם בבירות העולם הלא - ערבי האמינו בכך . כך אכן 
היה . אותו פרשן מוסיף , כי " סצנריו כזה לוקח בחשבון , שריבונותה של 
ישראל תרוכך באמצעות מתן ביטחונות בנוגע לגישה ולזכות הישיבה , המשקפים 
את מעמדה של ירושלים כעיר קדושה לנצרות , לאיסלם וגם ליהדות . אבל הפעילות 
החשאית של הליכוד במקרה בניין סנט גון מעוררת שאלות קשות בנוגע לרצונה ויכולתה 
של ממשלה ישראלית בעתיד לספק ולקיים ביטחונות כאלה " . אפשר להניח , כי גם 
בממשלת המעבר יש שרים המכירים היטב את המציאות הבין - לאומית ויודעים כי 
הגשמת מאוויי העם היהודי בירושלים תלויה לא רק במעשיהם בעיר הזאת , אלא 
גם בהשלמה ובהכרה הבין - לאומית במעמדנו הייחודי בה . אם נכונה הערכה אופטימית 
זו , אין הסבר הגיוני למעשה שנעשה , כפי שאין גם הסבר מחמיא לשתיקת ראשי 
המערך בכל הנוגע לתסבוכת החדשה והמיותרת . הסוגייה המשפטית שולית למעשה , 
אף על פי שהתפתחותה אמורה להשפיע עתה על הפתרון ואולי אף לאפשרו . אבל 
נניח כי מבחינה משפטית בלבד הכל כשורה ואמנם קיימת חברה פנמית אותנטית למהדרין , 
שעשתה את שעשתה בתום לב , וכי היתה גם רשאית להשכיר את הנכס למי שמצאה 
מתאים לשבת בו . ברור גם שצודקים עקרונית דוברי הממשלה , שאומרים שכולנו , 
כיהודים , זכאים לחיות בכל מקום בארץ ישראל ובמיוחד בירושלים . אבל האם 
הם גם חכמים ? זאת השאלה שחייבת להטרידנו מאוד . ההישג היחיד של אותו חוק 
ירושלים , שעבר ברוב כה גדול בכנסת בתחילת שנות ה08 , הסתכם במחאת ההסתלקות 
הנחפזת של כמה שגרירויות מן הבירה לתל אביב . לא נעים , אבל גם לא נורא , 
כי מעבר לזה לא עולל המעשה המיותר נזק בלתי - הפיך לעתידה של ירושלים . 
החוק נתפס בעולם כהתפרצות ריטורית , הפגנת שרירים חסרת משמעות כמעט . 
וכך גם קיבלנו את התגמול הדיפלומטי . לא כן מעשה ההתנחלות בלב הרובע הנוצרי . 
השארת המתכונת הקיימת של הרובע , לפיה מוקצה מקום מוסכם וסמלי לבני שלוש 
הדתות , היא הערובה הטובה ביותר לשלמותו ולשלומו וגם לסיכוי כי יישמר הפסיפס 
הבין - דתי המיוחד בחומות ירושלים ויזכה לכבוד מכל הצדדים . פסיפס קסום 
זה נותן לבירת ישראל את הממד האוניוורסלי , נכס מיוחד במינו . מי שאינו 
תופס זאת , או מזלזל בכך במעשיו , אינו מבין את האלף - בית של הדו - קיום 
ומסכן את זכותו להחזיק בנכס עצמו . מסיבה זו בלבד הכרח שהממשלה עצמה תתקן 
בדחיפות את הנזק שנגרם לעניינינו בירושלים , ללא זיקה והמתנה למוצא משפטי , 
שדבר אין לו עם הסוגייה המדינית . אם כך תעשה , תגלה הממשלה , כי יש 
שכר וגבורה , ואף ביטוי של ביטחון עצמי , גם ביכולת לתקן משגים , ולא 
רק בהתעקשות לחיות עמם ועם תוצאותיהם . מבקרי המעשה השתמשו הרבה במלה " פרובוקציה " . 
אבל אין בהגדרה זו למצות את הנושא . המתנחלים עצמם , חדורים הרגשת צדק 
סובייקטיווי - אבסולוטי , רואים רק אותו וכמהים לממשו . כך חונכו , לכך 
עודדו אותם . בעיני עצמם אין הם פרובוקטורים , אלא ממלאי שליחות קדושה . 
הבעיה החמורה והמדאיגה היא רק במתן הגיבוי המימסדי ובהצדקתו בדיעבד . הוא , 
ולא מעשה המתנחלים , היה תקיעת סכין בגב האינטרסים היהודיים והישראליים 
בירושלים , ואת המעידה הזאת צריכה הממשלה לתקן בהקדם האפשרי . התשכיל 
לעשות זאת ? יהיה זה מביך במקצת , אבל יהיה בכך גם מבחן רצוי של מדינאות . 
לכך ראויה ירושלים ולכך צריכים להיות ראויים גם אלה שגורלה בידיהם . 
