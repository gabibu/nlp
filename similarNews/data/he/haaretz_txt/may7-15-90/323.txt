ועדת המשנה לתכנון ובנייה של עיריית ירושלים אישרה הקמתו של בית אבות בבניין 
הישן של בית החולים שערי צדק , בקצה רחוב יפו . בכך באה , ככל הנראה , 
על פתרונה בעיית השימור של הבניין ההיסטורי , אשר הלך ונהרס בשנים האחרונות , 
תוך שהוא מתפורר , מפורק ונשדד מאלמנטים הסטוריים רבים שעיטרו אותו . נסיונות 
של עיריית ירושלים לשמור על הבניין , באמצעות אטימה של דלתות וחלונות , 
נכשל , וגנבים פרצו את האטימות שוב ושוב . על פי תוכנית בניין ערים שאושרה 
אתמול , ושעדיין טעונה אישור של הוועדה המחוזית , יוקם בבניין , בית אבות 
ציבורי - עירוני , אשר יכלול מחלקות לתשושים , סיעודיים וגריאטריים . 
ליזמים תותר תוספת בנייה בקומת המרתף וכן תוספת בנייה על הבנין הקיים , 
תוך שמירה על אופיו המקורי של הבניין המיועד לשימור . האבן , כך נקבע , 
תהיה מאותו סוג , גוון , סיתות וכיחול של אבן הבניין הקיים . ישתמשו 
גם באותם אלמנטים של בנייה . כן נקבע , כי המבנים , המהווים תוספות בנייה 
מאוחרות , אשר אינם תואמים את אופי הבניין , ייהרסו לפני כל בנייה בשטח . 
היזמים גם התחייבו לשחזר מחדש ואף להגדיל את מרפסת הכניסה בחזית המערבית 
של הבניין . אישור התוכנית התאפשר לאחר שהעירייה קיבלה מחברת אזורים את זכויותיה 
בבניין שערי צדק הישן והעבירה לאזורים בתמורה את מתחם מנורה ליד מרכז זארר 
בכר . בעבר עתרה הנהלת בית החולים שערי צדק לבג"ץ , בבקשה שיורה לעירייה 
להרוס את הבניין . שערי צדק , שנקלע למצוקה כספית , ביקש לנצל זכויות 
בניה בהיקף גדול באותו שטח . לאחר דין ודברים הסיר שערי צדק את העתירה . 
אדריכלים , ששימורה של ירושלים ההסיטורית יקר לליבם פתחו בעבר במאבק ציבורי 
נגד ההריסה . פרוף יהושע בן אריה , שפרסם מחקרים רבים בתולדות ירושלים , 
חתם בעבר על תצהיר לבג"ץ ובו קבע , כי אין להשוות את הריסת מבנה בית הספר 
כי"ח והמבנה הגרמני של טליתא קומי בירושלים , למקרה של שערי צדק , שחשיבותו 
ההיסטורית עולה עליהם לאין שיעור . " כל פגיעה במבנה המקורי של בית החולים 
שערי צדק " , כתב בן אריה , " תהיה והינה מעשה ברברי של חברה חסרת תרבות " . 
עתה , כאמור , נמצא פיתרון שיאפשר לשקם את הבניין , לשמרו , ואף להופכו 
לבית אבות שישרת את אוכלוסיית הקשישים של ירושלים . 
