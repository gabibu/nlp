" העדר התאמת שער החליפין היא הסיבה העיקרית לאבטלה ולרפיון במשק . לא 
ניתן לעודד השקעות לטווח ארוך ולעודד את המשק ללא שינוי בשער החליפין ומבלי 
שתהא ודאות עסקית מוחלטת באשר לצעדי הממשלה . החמור מכל הוא , שנגיד בנק 
ישראל ממשיך להצהיר כי אין לנהל את מדיניות שער החליפין בהתחשב ברווחיות 
יצוא " . דברים חריפים אלו אמר אתמול דב לאוטמן , יו"ר התאחדות התעשיינים , 
בפגישה עם הכתבים הכלכליים בירושלים . לאוטמן התריע על הסכנות החמורות שהוא 
רואה בתוכניות הכלכליות המתגבשות עתה באוצר ובבנק ישראל . לדבריו , התוכניות 
הללו לא יביאו בטווח הקצר לפתרון בעיית האבטלה , ואם יאומצו יש סכנה כי 
אף ירעו את מצב התעסוקה . לדבריו , חלקים מהתוכנית שמגבש האוצר אינם קשורים 
במישרין לעידוד העלייה , והאוצר ובנק ישראל מנצלים שעה קשה זו במשק על - 
מנת להציע שינויים מבניים מרחיקי לכת , שחלקם יביאו לפגיעה קשה בתעשייה 
ובסקטור העסקי . כדוגמה העלה לאוטמן את נושא החשיפה המתוכננת . " אנו לא 
נגד חשיפה , אולם חשיפה מאסיווית כפי שהיא מתוכננת כיום , תביא בטווח הקצר 
לפגיעה בתעשייה ולא תאפשר קליטתם של עובדים בסקטור העסקי " . לאוטמן טען , 
כי ניתן לקלוט כיום עשרות אלפי עובדים בסקטור העסקי , אם תביא הממשלה תוכנית 
פרטנית של סיוע למפעל הבודד , בענפים שכושר הקליטה בהם גבוה . הוא הציג 
תוכנית שגיבשה התאחדות התעשיינים ליציאה מהמשבר , שעיקריה : השקעה מאסיווית 
במחקר ופיתוח , עידוד יזמות תעשייתית בקרב העולים , השקעות מאסיוויות בתעשייה , 
שינוי במדיניות שער החליפין והבטחת רווחיות היצוא . 
