" תהליך השלום יקום או ייפול רק סביב הסעיף הרביעי מפגש המשלחות . הבעיה 
העיקרית היא , שאם ייפול תהליך השלום שעל פי יוזמתנו יש לעשותו עם תושבי 
השטחים בקהיר , כיוון שמצרים וישראל הן החתומות על הסכם קמף דייוויד יתאחדו 
הערבים מולנו וידרשו ועידה בין - לאומית " . לא שמעון פרס אמר דברים אלה 
לזבולון המר , אלא יצחק רבין ; ויש בהם כדי לסתור את טענתו של יצחק שמיר , 
שלפיה האמריקאים עיוותו את משמעותה של החלטת ממשלת ישראל מיום ה41 במאי 
9891 . אם שר הביטחון לשעבר דוגל בהשקפה הנ"ל איך להסביר את כמיהתו להחייאתה 
של ממשלת האחדות ? הרי הוא חייב לדעת , כי את היעד המדיני שבחידושו הוא 
רואה כורח אין להשיג תוך כדי שותפות עם הליכוד . באותה שיחה עם שר הדתות 
הביע רבין את צערו על כי הממשלה התפרקה " על עניין יוקרתי של כן לבייקר 
או לא לבייקר " . גם פרס דיבר על הסוגיה , איזו תשובה יש להשיב למזכיר המדינה 
של ארצות הברית , כעל ויכוח על " סיסמה " בלבד . שני מנהיגי המערך נתפסים 
לטעות ; כל סיסמה מבטאת עניין שבמהות , ועל חילוקי דעות בעניין מהותי התפוררה 
הקואליציה בין שתי המפלגות הגדולות . יוזמת ישראל אומצה על ידי הממשל האמריקאי , 
והדו - שיח בין ואשינגטון לירושלים התמקד בהצעה לעריכת בחירות בשטחים . 
מראשית נובמבר עמדה להכרעת ישראל ההצעה האמריקאית , שלפיה אחד או שנייים 
מערביי ירושלים המזרחית וכן אחד או שניים מערביי השטחים , שגורשו בעבר , 
יורשו להשתתף במשלחת שתייצג את הפלשתינאים במפגש שיתקיים בבירת מצרים . 
המערך צידד במתן תשובה חיובית לפנייה האמריקאית . בסופו של דבר מנע שמיר 
את קבלת ההצעה ; מכתב שניסח הרב עובדיה יוסף , ושראשי המערך ראו בו בסיס 
להמשך קיומה של ממשלת האחדות , נפסל על ידי ראש הממשלה . מה טעם בחוות דעתו 
של פרס , כי המכתב הזה עשוי לשמש בסיס לשיקומה של ממשלת האחדות ? איזה 
ניסוח מתכנן רבין , כדי להתגבר על התנגדות הליכוד למתן תשובה חיובית לבייקר 
ועם זאת לספק את משאלתו של מזכיר המדינה של ארצות הברית ? שום להטוטי סגנון 
לא יצליחו להחליש את התנגדותו הנחרצת של שמיר ולמלא את משאלתה של ההנהגה 
האמריקאית בעת ובעונה אחת . בתוך התשובה , לו ניתנה , היתה חבויה ההסכמה 
המהותית למהלך היחידי העשוי לשחרר את התהליך המדיני מקיפאונו . לא עמידה 
על יוקרה מפרידה בין שני שותפי הקואליציה לשעבר , אלא ניגוד ענייני בין 
שתי גישות ביחס לשאלה כיצד לפתור את בעיית הפלשתינאים . רבין עומד על דעתו , 
כי עתיד התהליך המדיני מותנה בשותפות עם הליכוד . פרס עדיין מאמין , כי 
סיעת ש"ס עוד תחזור למוטב . שניהם ככלואים , איש איש בעמדתו . תקוותו 
של פרס , שעוד יעלה בידו לכונן ממשלה בברית עם החרדים , נראית מפוקפקת 
לא פחות מציפייתו של רבין , שיצליח להביא לידי שיקומה של ממשלת אחדות . 
בין שיוכל שמיר להקים ממשלת ליכוד עם כל הדתיים והימין הקיצוני , בין שייכשל 
אין לחזור לממשלת אחדות . די לנו באכזבה אחת , ושום ברכה לא תצמח מאכזבה 
שנייה , המובטחת מראש . 
