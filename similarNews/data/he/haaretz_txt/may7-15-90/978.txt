" מסע לארמניה " , סרטו של העיתונאי האמריקאי ממוצא ארמני תאודור בוגוסיאן , 
יוקרן היום בפני מליאת רשות השידור כדי שזו תכריע אם לשדרו . הסרט היה 
משובץ לשידור במסגרת תוכניות התעודה ופרטים עליו כבר פורסמו במדורי הטלוויזיה 
בעיתונות , אך יומיים לפני השידור , סמוך ליום השואה הארמני , החליטו 
יו"ר הרשות אהרן הראל והמנכ"ל אריה מקל לבטל את ההקרנה . הראל ומקל הסבירו 
כי הגיעו אליהם פניות מן הרבנות הראשית של יהודי טורקיה , התאחדות יוצאי 
טורקיה בישראל וארגונים אחרים של עולי טורקיה בארץ . לדבריהם , הסרט הוא 
חד - צדדי ויכול לגרום נזק ליהודים בטורקיה ולהרעה ביחסי החוץ עם המדינה 
המוסלמית היחידה שמקיימת עם ישראל יחסים דיפלומטיים . הסרט עוכב לשידור 
עוד לפני שצפה בו מישהו מהנהלת רשות השידור . בעקבות המחאה שקמה , החליטה 
הנהלת רשות השידור להעביר את ההחלטה למליאתה . " ההצעה היא לשדר את הסרט 
ולערוך לאחר מכן דיון שבו יושמעו דעות שונות בנדון " , אמר אהרן הראל . ח"ך 
יאיר צבן ממפ"ם ביקש אתמול מהראל להביא לידיעת חברי המליאה את פניית עשרות 
חברי הכנסת , הסופרים והמשפטנים מכל גוני הקשת הפוליטית , שהצטרפו לקריאתו 
לא להתעלם מרצח העם הארמני ולהקרין את הסרט . בעלון המצורף לסרט כותב בוגוסיאן , 
" כמו רוב בני דורי הארמניים , גודלתי על הסיפורים של הפשעים שנעשו נגד 
בני עמי על ידי הטורקים העותומאניים . יצאתי למסע כדי להפריד בין עובדות 
לדמיון " . 
