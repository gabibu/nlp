בודפשט ( מיוחד ל"הארץ " ) . בכיכר ואנצלאס , במרכז פראג , הפגינו אתמול 
למעלה ממאה אלף אנשים למען איסור פעילותה של המפלגה הקומוניסטית והחרמת רכושה . 
את ההצעה העלה לראשונה התובע של פראג , פרנטישק סוקול . התובע הכללי של 
צכוסלובקיה חיווה דעתו כי איסור פעילותה של המפלגה הקומוניסטית אינו תואם 
משטר דמוקרטי . משקיפים פוליטיים אומרים כי הקריאות לאיסור פעילותה של המפלגה 
מועילות למעשה לקומוניסטים ומגבירים את סיכוייהם בבחירות בחודש הבא . רבבות 
תושבים , בחלקים שונים של צכוסלובקיה , חתמו בימים האחרונים על עצומה התובעת 
לחדש את עונש המוות , אותו ביטלה האסיפה הלאומית לפני שבועות ספורים בלבד . 
יוזמי העצומה הושפעו משלושה מקרי רצח מתועבים שארעו באחרונה , ושקורבנותיהם 
היו נערות צעירות . סערה גדולה במיוחד עורר מקרה הרצח בבית חולים בפארג . 
עובד זמני של בית החולים חטף ממיטתה ילדה בת שבעה חודשים , ביצע בה מעשים 
מגונים , והרג אותה . האיש נמצא ישן במיטתו בעוד שגופת הילדה מוטלת תחת 
המיטה . התברר כי הרוצח הוא אסיר לשעבר שנשפט על אונס ושוחרר ממאסרו בראשית 
השנה במסגרת החנינה הנרחבת שהעניק הנשיא האוול עם היבחרו . האסירים המשוחררים 
נתקלים במקרים רבים בסרוב להעסיקם ולהשכיר להם דירה , והאירועים האחרונים 
עוד הגבירו מגמה זו . 
