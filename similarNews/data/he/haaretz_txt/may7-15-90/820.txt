ואשינגטון ( ע"ר ) חוקרים הגיעו לתגלית חדשה , המחזקת ככל הנראה את התיאוריה , 
כי לנגיף האיידס " שותף לפשע " מסתורי , המסייע לו בהריסת מנגנון ההתגוננות 
בפני מחלות שבגוף האדם . מרבית חוקרי האיידס דחו אמנם עד כה את הרעיון כי 
נגיף האיידס פועל בשיתוף עם מיקרו - אורגניזם ( שטרם זוהה ) ומביא בדרך 
זו לתסמונת האיידס , אולם שני מומחים למחלה , שדבריהם מתפרסמים בגיליון 
החדש של כתב העת " סאיינס " , טוענים כי בידיהם ראיות חדשות לכך ש"השותף 
לפשע " המסתורי אכן קיים . לדבריהם , מדובר במיקרו - אורגניזם פרימיטיווי , 
נטול קרום - תא , הידוע כמיקופלאסה . ד"ר שי - צינג לו , מהמכון לפתולוגיה 
של הכוחות המזוינים בואשינגטון , מדווח כי גילה את המיקופלאזמה ברקמותיהם 
של 22 מבין 23 חולי איידס שאותם בדק . הוא מוסר , כי מצא את המיקופלאזמה 
גם אצל שישה חולים שבגופם לא נתגלה נגיף האיידס , ואשר מתו מסיבות בלתי 
ידועות כמה שבועות לאחר שנתגלו בגופם תופעות דומות לתסמונת האיידס . החוקר 
גם הגיע למסקנה , שהמיקופלאסמה מסוגל לגרום למוות בכוחות עצמו ; כאשר הזריק 
אותו לגופם של ארבעה קופים , מתו כולם תוך תשעה חודשים . בכתב העת נמסר 
גם , כי חוקר אחר , ד"ר לוק מונטניי ממכון פאסטר בפאריס , שהתפרסם על 
חלקו בגילוי נגיף האיידס , הודיע , כי הוא תומך לפחות בחלק מממצאיו של 
לו . במחקר נפרד משלו גילה גם מונטניי את המיקופלאזמה כמסייע אפשרי לנגיף 
האיידס . 
