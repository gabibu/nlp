חברת מהדרין - פריאור הסירה אתמול את התביעה לבג"ץ נגד חברת תנובה אקספורט 
המופעלת על - ידי מפרק מפעיל . בדיון שנערך אתמול בבית הדין הגבוה לצדק בעתירה 
שהגישה מהדרין - פריאור נגד מפרק אגודת תנובה אקספורט , העו"ד מאיר ליפא , 
ונגד רשם האגודות השיתופיות , אורי זליגמן , הצהיר המפרק בבית המשפט כי 
השלים את קציבת חובות חברי האגודה לאגודה מכוח תקנון האגודה , ושבכוונתו 
לנקוט באמצעים המתאימים לגביית חובות אלה וחובות אחרים של חברי האגודה , 
מתוך היתרות השוטפות של האגודה . כמו כן הצהיר המפרק בבית המשפט , כי הוא 
נמצא בעיצומה של גביית חובות החברים , במסגרת החשבון הסופי המוגש לחברים 
באגודה בעצם ימים אלה , לגבי העונה הקודמת , ומהתשלומים המגיעים לחברים . 
לאור הצהרות אלה של המפרק הודיעו אתמול העותרים על הסרת העתירה . חובות תנובה 
אקספורט , האורזת ומייצאת כ%54 מכלל ייצוא ההדרים מישראל , מסתכמים בעשרות 
מיליוני דולר . חלק מהחובות הם למועצה לשיווק פרי הדר , וחלקם לבנקים , 
לחברת המימון ח . ל שירותי מימון של החברה לישראל , לגורמים בשוק האפור 
ולחברות הפועלות בענף , כגון מהדרין - פריאור . חמתם של הנושים יצאה על 
מפרק החברה , לאחר שהוחלט להעניק מעמד של נושה מועדף למועצה לשיווק פרי 
הדר . סופו של דבר הושג הסדר פשרה בין החברה לישראל לבין המפרק . בזמנו התחייבו 
ראשי משרד החקלאות בפני המגדלים כי אין להם מה לחשוש לספק את הפרי לאגודה , 
ושחובות האגודה לא ינוכו מהתמורות המגיעות להם בשל אספקת הפרי . 
