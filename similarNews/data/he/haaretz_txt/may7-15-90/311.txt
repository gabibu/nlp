לפני זמן קצר ראה אור הספר " שתיקת הדג " , ספר שיריה הרביעי של תחיה בת - 
אורן משוררת , ציירת ופמיניסטית מוצהרת , שהיתה בעבר הבשלנית הידועה ביותר 
בארץ . כביתר ספריה , גם כאן באים לידי ביטוי הגיגיה , הנעים בין עצב 
ובדידות לבין שוועה לקשר אנושי והחשש מפני שעון הזמן . המינוריות מזכירה 
פה ושם את רוח שיריה של רחל אלא ששיריה של בת - אורן אינם מעוררים רחמים . 
הם נכתבו מעמדת חוזק ומתוך הבנת האמת והשלמה עמה , מנקודת ראות של אישה 
שהצליחה להתמודד בדרכה שלה עם הקשיים . כך אומר שירה " ויתור " : " עלי 
להשלים עם תפקידים משניים בדומה לנסיגה תמורת שלום וצריך לגלם את כולם 
כראשיים אפילו את רק סטטיסטית . עלי להשלים עם לכתם ובואם עם התסריט , 
הגמגומים והמסך אבל אני לא יכולה עלי להוציא אהבה מן הארץ כמו לחם אפילו 
שזו לא העונה " . בת - אורן רואה את הציור והשירה כשני תחומים המשלימים זה 
את זה , והיא מושכת גם בעט וגם במכחול מאז שהיא זוכרת את עצמה . היא עלתה 
ארצה מקנדה בגיל שמונה . לאחר שנישאה ועברה להתגורר בירושלים הוצע לה להיות 
אחראית על השידורים לעקרת הבית בענייני בישול , חיסכון במזון וניקיון , 
בקול ישראל של תקופת הצנע . בתחום זה הפכה בת - אורן להיות אורים ותומים . 
ההצלחה ברדיו הניבה ספרי בישול והליכות הבית ומדורים זהים בעיתונים . ספרה 
המפורסם ביותר " 563 שולחנות ערוכים " ( 1691 ) מבוסס על הצעות תפריט 
לכל יום ויום בשנה ולכל תפריט הוראות הכנה של מרכיביו . בשלב הבא החלה להתדפק 
על דלתות משרד החינוך ואגף החינוך של הכנסת , בדרישה להביא לשינוי הגישה 
וללמד את מקצוע כלכלת הבית לשני המינים כאחד דרישה שברבות הימים יושמה בבתי 
ספר שונים . כשהיתה כבר אם לשלושה ילדים ( בתה היא הזמרת אסתר שמיר ) עזבה 
הכל ועקרה לבית שכור בכפר שמריהו . כדי להתפרנס הדיחה כלים במסעדה , עבדה 
במלצרות ובשמרטפות , ולאחר שהתבססה מעט נרשמה לבית המדרש למורים לאמנות 
ברמת השרון וסיימה אותו מתוך כוונה להיות מורה לציור . בד בבד התמסרה לציור , 
בעיקר באקריליק , והחלה למכור תמונות בתצוגות שערכה בבתים פרטיים בכפר 
שמריהו . סגנון הציורים שבחרה הוא אישי מאוד , והוא מושפע לאורך כל הדרך 
מן החוויות העוברות עליה . היא הציגה כבר תערוכה בבית העם בכפר שמריהו ובקרוב 
תקיים תערוכה בגלריה תל - אביבית . בנק דיסקונט רכש באחרונה ציורים פרי 
מכחולה כדי לעטר בהם את קירות משרדיו . " הציור והשירה מאוד מעורבים אצלי " , 
אומרת בת - אורן . " הציורים בדרך כלל מדברים על שירים שכתבתי והשירים 
הם כמו ציורים בצבעים ויש ביניהם קשר חזק , לא תמיד במודע " . כפמיניסטית 
ולוחמת ותיקה על מעמד האישה היא מודעת בהחלט לתרומתה בתחום זה , וזוקפת 
לזכותה כמה מן ההישגים . " התחלתי עם השקפת עולם שלא התאימה לסביבה " , 
היא אומרת . " אמנים תמיד הולכים לבד ורואים לפני כולם את עולם האשליות " . 
היא ניסתה לנפץ עולם זה בספרה " שחרור האישה לאן ? " ( 5791 ) , שבו 
הביעה את דעותיה הבוטות על אי - שוויון ההזדמנויות לשני המינים , תחרויות 
היופי , עיתוני נשים ומדורי נשים . לדעתה כל אישה זקוקה ל"חדר משלה " 
( כשם ספרה של הסופרת האמריקאית מרילין פרנץ ) , דהיינו לעצמאות , לעוצמה 
ולהעזה . לדעתה אין סתירה בין דעותיה הנחרצות לבין לשון הספר , שהוא כתב - 
געגועים למשפחה , לגבר ולהכרה . לו היה הגבר שותף מלא בחיי הנישואין , 
ספק אם היתה מתנערת מן הרצון לתרום את חלקה שלה לחיי משפחה . ביסודה היתה 
תלויה , נפשית וכלכלית , בגבר , אך בדיעבד הסתבר לה שאינה יכולה לחיות 
ללא שיתוף פעולה . כשביקשה לשווק את דעותיה הפמיניסטיות - מיליטנטיות לעיתונים 
השונים , התברר לה שהללו אינם מעוניינים במיוחד בדעותיה , אלא בעיקר במתכוניה 
אך אלה לא עניינו אותה עוד . למרות המיליטנטיות המאפיינת אותה חוזר ספרה 
האחרון , " שתיקת הדג " , אל סטריאוטיפים נשיים מקובלים ושיריה מבקשים 
את האהבה המסורתית , הרכה , המבקשת לקלוט את הגבר הקשוח ולשאת חן מלפניו , 
ולהביאו לדבר על אהבה . בניגוד לספר על שחרור האישה כאן נקודת הראות היא 
אישית וקיים קונפליקט בין האישה החזקה שהיא מתכוונת להיות לבין הדימוי המסורתי 
שניתן לה , שלפיו כל האנרגיות שבעולם מנותבות לעבר האהבה הגדולה המצפה לה . 
