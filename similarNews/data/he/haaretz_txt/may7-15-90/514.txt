שני מחבלים נהרגו אתמול בצהריים , בהיתקלות עם חיילי חטיבת גולני , בגזרה 
המרכזית של אזור הביטחון בלבנון . לכוחות צה"ל אין נפגעים . ככל הנראה 
היו המחבלים שייכים למפלגה הקומוניסטית הלבנונית . ההיתקלות ארעה צפונית 
לקנטרה . חיילי צה"ל זיהו , בעת פעילות שיגרתית , אור ליום אתמול , חוליית 
מחבלים העושה דרכה לתוך אזור הביטחון , לכיוון גדר הגבול בין ישראל ולבנון . 
הם פתחו באש לעבר המחבלים , אך ככל הנראה הצליחו אלה להימלט . עם אור ראשון 
פתחו חיילי צה"ל בסריקות באיזור . " באחד הערוצים הסמוכים נתקלנו בשני 
מחבלים . הם ירו עלינו ראשונים וזרקו רימונים . קצין , שהיה בסוף הכוח , 
פתח באש לעבר המחבלים . במכת האש הראשונה הם נהרגו " , סיפר רב - סרן ארז , 
מפקד הכוח . המפקד ציין את התגובה המהירה והמקצועית של חייליו . ברשות 
המחבלים נמצאו שני רובי קלצניקוב , שני טילי לאו , שש מחסניות , ארבעה 
רימוני יד ושני אפודי קרב . למקום התקרית הגיעו אתמול אלוף פיקוד הצפון , 
האלוף יוסי פלד וקצינים בכירים מהפיקוד , שתחקרו את החיילים על פרטי הארוע . 
מקורות צבאים בפיקוד הצפון מסרו , כי חיילי הכח פעלו כפי שהיו צריכים לפעול . 
הם הדגישו שחיילי החטיבה נלחמו באזור קשה , מכוסה צמחיה סבוכה . ההתקלות 
זו היא התקרית השניה בתוך יממה , באזור הבטחון . שלשום , סמוך למעבר בית 
יהון , בגזרה המערבית , נתקל כח של צד"ל בחוליית מחבלים . בהתקלות זו 
נהרג מחבל אחד ושני נתפס . אחד מאנשי צד"ל נפצע במהלך הארוע . המחבל הפצוע 
סיפר , כי הוא וחברו הוכנסו לשטח על - ידי איש תנועת " אמל " , שיש לו 
היתר מטעם יוניפיל לנוע בשטח . מקורות מהימנים מציינים , כי אם אכן תאמת 
גרסת המחבל , כי איש " אמל " הוא שהכניס אותם לשטח , יש בכך תפנית במדיניות 
הארגון , הנחשב כפרגמטי . רוב המחבלים , המנסים לפגוע בכוחות צד"ל וצה"ל , 
הם מאנשי החיזבאללה . שני המחבלים היו שייכים למפלגה הלאומית הסורית . 
הפצוע הוא כורדי לבנוני מביירות והמחבל שנהרג היה מטריפולי . ברשות המחבלים 
נמצאו מטולי אר - פי - גי , פצצות אר - פי - גי , שני רובי קלצניקוב מחסניות , 
תחמושת , אפודי קרב ומקלע רוסי . בשבועות האחרונים היו מספר תקריות באזור 
הבטחון . התקרית הזכורה האחרונה ארעה כאשר כח של יחידת גבעתי , שפעל בתוך 
לבנון , הרג שישה מחבלים מארגון החיזבאללה בביתם . 
