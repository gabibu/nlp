ואשינגטון ( מיוחד ל"הארץ " ) . מנהיג דמוקרטי רב - השפעה בבית הנבחרים 
של ארה"ב יציע השבוע להעניש את ישראל על פרשת ההתנחלות באכסניה ברובע הנוצרי 
במזרח - ירושלים , באמצעות הגדלת העמלה על ההלוואות האמריקאיות לצורך שיכון 
העולים בריה"ם . האיש , דייוויד אובי , ציר קונגרס ממדינת וויסקונסין , 
עומד בראש ועדת המשנה לענייני פעולות - חוץ בוועדת ההקצבות של בית הנבחרים . 
לוועדה זו תפקיד מרכזי בכל חקיקה , הנוגעת לסיוע החוץ של ארה"ב . בסוף 
השבוע שעבר אמר אובי בשיחה פרטית , כי ידרוש מוועדה משותפת של שני בתי הקונגרס 
להוסיף ללשון החוק סעיף , שיטיל על ישראל עמלה של % 1 כארבעה מיליון דולאר 
על ההלוואות לשיכון העולים . הלוואות אלו , בסך 004 מיליון דולר , יבואו 
ממקורות פרטיים אך הערובות להן יינתנו על - ידי ממשלת ארה"ב . הערובות הן 
רק סעיף אחד בחבילת חקיקה גדולת - ממדים , שנכרכו בה עשרות חוקים , שבין 
רבים מהם אין כל קשר . זו טכניקה , המכונה בעגת הקונגרס " חוקי עץ חג 
המולד " : חברים בשני בתי הקונגרס " תולים " חוקים נוספים על " ענפיו " 
של חוק מרכזי אחד , כדי לנצל את להיטותו של הממשל להעביר את החוק . החוק 
המרכזי כולל סיוע של מאות מיליוני דולרים לפנמה ולניקרגואה , והוא מרכיב 
בולט במדיניות הנשיא בוש לסייע ל"דמוקרטיות חדשות " . כרגיל בתהליך החקיקה 
האמריקאי , קיבלו בית הנבחרים והסנאט גרסאות שונות של אותו החוק , והפערים 
נסגרים במסגרת מה שמכונה " ועידה " בין שני הבתים . הוועידה עמדה לדון 
בעניין בשבוע שעבר , אך היקף השינויים , שהכניס בית הנבחרים בגרסת הסנאט , 
עיכב את הדיונים והם ייערכו , לבסוף , השבוע . שני בתי הקונגרס התכוונו 
מלכתחילה להקל על ישראל , באמצעות ביטול מלא או חלקי של העמלה . הסנאט 
הציע להסתפק בעמלה של % 52 . 0 ( מיליון דולר ) , ובית הנבחרים השמיט את 
העמלה מעיקרה . אובי , הנחשב לידיד ביקורתי של ישראל , עומד כנראה לשנות 
את המצב , כשיציע עמלה של % 1 במחאה על התנהגות ממשלת ישראל בפרשת הרובע 
הנוצרי . ההיקף המצומצם של ה"עונש " , וההיקף הגדול של ההלוואות האמורות , 
הופך את העניין לביטוי סמלי , יותר ממעשי , של כעס בקונגרס , אך הוא 
משקף את הנזק הכבד , שגרמה הפרשה לדימויה של ישראל בוואשינגטון . 
