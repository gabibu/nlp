קרפנטרא ( מיוחד ל"הארץ " ) . משטרת צרפת שחררה את מרבית הצעירים חברי 
הפלגים הנאו - נאציים שנעצרו בסוף השבוע כחשודים במעורבות בחילול בית הקברות 
היהודי בקרפנטרא , בדרום צרפת . דוברי המשטרה נמנעו אמנם מלמסור פרטים מדויקים , 
אך נראה שמרבית הנחקרים המציאו הסברים משכנעים באשר לפעילותם בלילה שבין 
יום ג ליום ד בשבוע שעבר שבמהלכו חוללו 33 קברים והוצאה גופתו של יהודי 
מהקבר . לפי כל הסימנים , נתונה עתה החקירה הצרפתית במבוי סתום . בנוסף 
לחקירה בחוגי הימין הקיצוני הנאו - פשיסטי , נבדקת אפשרות למעורבות של קבוצות 
מוסלמיות קנאיות , ואף נבדקת אפשרות שהחילול בוצע בידי קבוצה של מסוממים . 
על - פי דיווחים אחדים , נהגו צעירים צורכי סמים , מגולחי ראש , להתכנס 
מדי פעם בחלקת שדה הסמוכה לחומת בית הקברות היהודי בקרפרנטרא . בבית העלמין 
נערך אתמול בצהרים טכס זיכרון ונאמרה תפילה . הטכס נערך על - ידי רבה הראשי 
של יהדות צרפת , יוסף סיטרוק , והשתתפו בו למעלה מ000 , 5 אנשים יהודים 
ולא יהודים שהגיעו ברובם מעריה הדרומיות של המדינה . את הנשיא מיטראן ייצג 
ראש לשכתו . בעצרת השתתפו חצי תריסר שרי ממשלה , מנהיגי מפלגות , איגודים 
מקצועיים , מנהיגים דתיים ואישי רוח . ההנהגה החילונית של הקהילה היהודית 
בצרפת מארגנת היום " מצעד מחאה דוממת " לכיכר הבסטיליה בפאריס . כל המפלגות 
בצרפת , להוציא מפלגת הימין הקיצוני " החזית הלאומית " קראו לתומכיהן 
לבוא לעצרת ולהביע הזדהות עם הקהילה היהודית הפגועה . 
