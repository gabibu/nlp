בכירי מדעני המים בארץ פנו בסוף השבוע במברק אל ראש הממשלה , יצחק שמיר , 
שבו הם מבקשים לזמנם לפגישה דחופה בנושא מצב משק המים " ההולך ומחמיר מדי 
יום " . קבוצת המדענים , שבראשה עומדים הפרוף יעקב בר מהטכניון , מנכ"ל 
תה"ל לשעבר הד"ר אהרון וינר והפרוף הלל שובל מהאוניברסיטה העברית , המייצגים 
את " ועד מדעני המים " , מטעימים במברקם לראש הממשלה כי " יש צורך עליון 
שהממשלה תתערב ותקבע מדיניות לשעת חירום להצלת משק המים " . קודם לשיגור המברק 
שלחו המדענים , בשבוע שעבר , מכתב לשמיר שבו נאמר בין השאר כי " אנו כותבים 
אליך לאחר שנכשלו מאמצינו לשכנע את נציב המים ושר החקלאות , אשר בידם מופקד 
משק המים בישראל , לעבור למדיניות שתבטיח את אספקת המים הדרושה לעיר , 
לתעשייה ולחקלאות בארץ לאורך שנים , מבלי שתגרום להרס המאגרים הן מבחינת 
איכות המים והן מבחינת כמותם . אנו מצרפים את ההתכתבות בינינו לנציב המים 
המדברת בעד עצמה . כאזרחים שאכפת להם וכבעלי מקצוע אנו מבקשים ממך להתערב 
מיד בנעשה במשק המים " . עוד מטעימים בכירי מדעני המים בארץ בפנייתם לראש 
הממשלה , כי " יש הכרח לעבור מיד למדיניות שתתבסס על הפקת מים בהיקף שנקבע 
על - ידי המדענים ובעלי מקצוע , כהיקף ההפקה המותר במשק המים בארץ . בעשרות 
השנים האחרונות נמשכת ההפקה מעל למותר והיא גרמה כבר להרס חלקי של מאגרי 
מי תהום ולהרעת איכות המים עד שחלק מהמאגרים אסור בניצול לצרכי שתייה " . 
בכירי מדעני המים מתריעים , כי " למרות שהמדיניות המוצהרת של משרד החקלאות 
היא שמאגר ירקון - תנינים מיועד לספק מי שתייה למרכז הארץ ודרומה , יש כוונה 
לשאוב ממנו מעל למותר תוך הורדת מפלסיו אל מתחת לקווים האדומים שנקבעו על - 
ידי המומחים . יש בכך משום סיכון מאגר זה עד כדי הרס בגלל סכנת המלחה " , 
מתריעים מדעני המים . הם מטעימים כי על אף שנת הבצורת הנוכחית והמצב הרע 
של המאגרים האחרים יש למנוע הפקה ממאגר ירקון - תנינים בהיקף שיסכן את עצם 
קיומו . מאגר ירקון - תנינים הוא אחד משני המאגרים התת - קרקעיים הראשיים 
במדינה . המאגר האחר , אקוויפר החוף , ניזוק עוד לפני כן בצורה קשה בשל 
המלחה וזיהום . העתקים ממכתבם אל ראש הממשלה , שיגרו מדעני המים אל נציב 
המים , שר החקלאות , ועדת הכלכלה של הכנסת ומבקר המדינה . 
