אתמול החריף הסכסוך בין הנהלת תדיראן לבין עובדי קבוצת הקשר של תדיראן , 
כשאלה מנעו בכוח את כניסתו של המנכ"ל החדש של הקבוצה , משה קלינמן , למשרדו . 
עמי שכטמן , מזכיר ועד עובדי קבוצת הקשר של תדיראן ודובר הוועד , אמר 
אתמול כי לעובדים אין עניין אישי נגד המנכ"ל החדש . " מדובר בהיבט העקרוני 
של החזרתו לעבודה של מנהל הבקרה בקבוצה , אמנון ברוכיאל , שגרם לנזק אדיר 
במערך יחסי העבודה בקבוצת הקשר , והחזרתו מרמזת שוב על גישה הרסנית " , 
אמר שכטמן . לדבריו , חברי הוועד ביקשו לדעת את הסיבה לפיטוריו של מנכ"ל 
הקבוצה הקודם אבי שריר , אך לא קיבלו לכך הסבר . " כל עוד לא נקבל הסבר 
לפיטוריו של שריר לא נהיה מוכנים לקבל לתפקיד את קלינמן " אמר . הדובר מסר 
כי בדעת העובדים לפעול לניתוק מוחלט של קבוצת הקשר מכור . " אם הבנקים 
מנהלים את תדיראן , אז בבקשה שהם יסירו את האחריות ממנהלי תדיראן ויעבירו 
אותה לעובדים " . לדברי שכטמן , העובדים בודקים את האפשרות לשיתוף ההסתדרות 
ברכישת המפעל , שכן " בניהול הנוכחי אין תקומה למפעל " . מלשכת דובר קונצרן 
כור , המרכז כיום גם את הדוברות של תדיראן , נמסר בתגובה כי ההפרעות לעבודה 
בחטיבת הקשר הצבאי מתקבלות בחומרה רבה . בתדיראן טוענים כי חטיבת הקשר גורמת 
לקבוצה את הנזק הגדול ביותר , עם חובות של עשרות מיליוני דולר , והנהלת 
תדיראן מזהירה שאין בכוונתה להתפשר עם העובדים . אם הפרעות העבודה יימשכו 
נמסר לא תהיה כל אפשרות אלא לסגור את המפעל , ומנהל המפעל כבר קיבל את 
כל הסמכויות לפעול ברוח זו . 
