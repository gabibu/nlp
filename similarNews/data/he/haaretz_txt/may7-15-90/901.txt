( ע ) . ראשי התאחדות בעלי המלאכה והתעשייה בישראל מסרו שלשום ללשכתו 
של שר האוצר בתל אביב , מסמך הכולל שורה של הצעות לקליטת עולים מבריה"ם . 
בין ההצעות מתן אפשרות ליזמים מקרב העולים להקים מפעלים או עסקים זעירים 
משלהם , או להשתלב במפעלים קיימים . יו"ר ההתאחדות , יוסף מאירי , מסר 
כי ההצעות כוללות ארגון בסיס מידע מרכזי עבור אוכלוסיית העולים החדשים . 
בסיס מידע זה ינוהל ממוקד אחד לצורך הזנתו , ומהתאחדות בעלי המלאכה , 
לצורך הפעלתו המעשית , ויימצא בידי כל הגורמים הרלוונטיים . ההתאחדות גם 
תתדרך את חבריה שיקלטו עולים חדשים , לגבי זכויות העולים וחובותיהם . כדי 
שרמת המידע הנמסרת לגורמים השונים תהיה מהימנה , תערוך ההתאחדות סקר עדכני , 
שיכלול נתונים כלכליים וחברתיים אודות מצב המפעלים , ונתונים לגבי הפוטנציאל 
של מקומות התעסוקה הפנויים והמתאימים לקליטת עולים על מגוון מקצועותיהם . 
התאחדות המלאכה והתעשייה תעצב לאלתר מודלים כלכליים , לסיוע להקמת מפעלים 
ועסקים זעירים ולבדיקת כדאיותם . ההנחה הבסיסית היא כי מודלים אלה יתבססו 
על הקמת קרן לאומית לפיתוח התעשייה הזעירה . לטענת ההתאחדות , יש לארגן 
את כל הגורמים הנוגעים לנושא הקליטה המעשית תחת קורת גג אחת , והיא מוכנה 
להעמיד את שירותיה לצורך פעולה ארגונית זו . 
