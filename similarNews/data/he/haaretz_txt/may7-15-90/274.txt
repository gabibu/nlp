מאז נכזבה התקווה לכונן ממשלה בהגמוניה של מפלגת העבודה , שוררת אווירה 
קשה בין חבריה ותומכיה . מפח הנפש מהול בחרדה . גם מי שמחייבים את הישיבה 
באופוזיציה חרדים מנזקיה הבלתי - הפיכים של ממשלת ימין . גם מי שמעדיפים 
ממשלת אחדות כרע במיעוטו מודעים לשחיקה הצפויה של מפלגת העבודה בקואליציה 
כזו , לוויתור על קידום ממשי של תהליך השלום , למחיר האלקטוראלי הבלתי - 
נמנע . התיקו הפרלמנטרי הוא הכופה את הקיפאון המדיני , וכמסתבר ניתן לשנותו 
רק בפתק הבוחר . בטרם בחירות , הסיכוי לשבירתו מצוי בידי מי שעכבותיו 
המוסריות קטנות יותר ושטרור אינו זר לתרבותו הפוליטית . גם אם תקום ממשלת 
ימין צרה בראשות שמיר , תוסיף אי - היציבות לאפיין את המערכת הפוליטית . 
לא מן הנמנע אפוא כי יהיה צורך להקדים את מבחן הקלפי . בלוח הזמנים הפוליטי 
ממוקמת הוועידה של מפלגת העבודה אי - שם ב1991 , ועידה שאמורה היתה להתכנס 
לפי החוקה כבר בשנה זו . הוועידה היא מועד יעד , שההכנות לקראתו חשובות 
לעתים יותר מהאירוע עצמו . ההכנות הן מנוף לפעילות ארגונית ורעיונית , 
שיש לה תכלית מוגדרת ולוח זמנים קונקרטי , וכך היא עשויה להחדיר במפלגה 
רוח של ניעור ושינוי , סיכוי להתחלה חדשה . לוועידה עצמה שלוש משימות עיקריות 
בתחום הרעיוני , בתחום הארגוני ובתחום האלקטוראלי , וביצוע מוקדם של כל 
אחת מהן חיוני להבראה של מפלגת העבודה . המשימה בתחום הרעיוני היא לחדד 
ולעדכן את המסר המדיני והחברתי של המפלגה . מבחינה מדינית , יש צורך 
בהגדרה מחודשת של האמצעים להשגת שלום עם הפלשתינאים ועם ירדן ובקביעה פשוטה 
ובהירה של תנאי ישראל לשלום כזה . השינויים המתחוללים בעולם ובאזור מחייבים 
בחינה מחודשת של נוסחאות ישנות . בשטח החברתי יש צורך בתשובה ישראלית מקורית 
לשאלה המתעוררת ברוב ארצות המערב המפותחות : מהי משנתה של מפלגה סוציאל - 
דמוקרטית על סף שנות האלפיים . לשון אחר , מהם הביטויים המעשיים של הזיקה 
של מפלגה כזו לציבור השכירים ולשכבות החלשות . הוויכוחים הפנימיים סביב 
תקציב המדינה חשפו במפלגת העבודה מחלוקות תפיסתיות בנושאים החברתיים , והן 
עמוקות לא פחות מהמחלוקת הבנאלית כמעט בין " יונים " ל"ניצים " . נחוץ 
אפוא לקבוע מהו המסר הייחודי בתחום הכלכלי - חברתי . המשימה בתחום הארגוני 
היא דמוקרטיזציה מלאה של חיי המפלגה . הביטוי העיקרי לכך צריך להיות הנהגת 
בחירות מוקדמות ( " פריימריס " ) לכל תפקידי הייצוג החיצוניים ( הכנסת , 
העיריות , ההסתדרות ) , שכל חברי המפלגה יוכלו לבחור ולהיבחר בהן . 
גם מוסדות המפלגה צריכים להיבחר על - ידי כלל החברים . אם תהיה מפלגת העבודה 
הראשונה שתנהיג שיטה זו , תוכל להשתבח בכך ששימשה מופת של דמוקרטיה פנימית 
למפלגות אחרות . היא תשוב ותרכוש את אמון רבבות מתומכיה , שהיו מרבית 
מפגיני " נמאסתם " בכיכר מלכי ישראל . לא רבים יהיו מוכנים היום להצטרף 
למפלגה שאינה מעניקה לחבריה שותפות אמיתית ויכולת השפעה בבחירת הדרך וההנהגה . 
המשימה בתחום האלקטוראלי , שאינה אחרונה בחשיבותה , היא הצגת צוות מוביל 
שיוכל לזכות באמון הציבור בבחירות הבאות . יש אולי תירוצים לדחות את ועידת 
מפלגת העבודה עד שנת 1991 , סיבות טובות אין . שום תהליך חיובי לא יתרחש 
בינתיים ושום שיפור לא יחול מאליו . כינוס הוועידה כבר במהלך שנת 0991 
אפשרי מבחינה חוקתית . הדבר יחייב להתחיל בהכנות כבר בשבועות הקרובים , 
וכאמור בהכנות אלה עצמן טמונה ברכה . העשייה מוציאה מן המבוכה . אם 
תרצו , הרי זה כמו ניתוח : משעה שנקבעה נחיצותו אין עוד טעם לדחותו , 
שהרי החולה לא נעשה צעיר ובריא יותר בחלוף הזמן . 
