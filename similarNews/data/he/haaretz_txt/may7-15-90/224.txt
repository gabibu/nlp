משרד השיכון הגיש למועצה הארצית לתיכנון ובנייה התנגדות רשמית על ההחלטה 
לאשר את בניית קניון מלחה בירושלים . מתכנן המחוז של משרד השיכון , שמריהו 
כהן , דורש לדון מחדש בתוכנית . במקביל , שלח מנכ"ל משרד השיכון , עמוס 
אונגר , מכתב לשר הפנים , אריה דרעי , ודרש לקיים דיון חוזר על התוכנית , 
במסגרת המועצה הארצית לתיכנון ובנייה . עם בקשת משרד השיכון , הוגשה למועצה 
הארצית גם התנגדותו של נציג דגל התורה בוועד המחוזי , יוסף בן - פורת , 
ובכך ממלאות ההתנגדויות את תנאי החוק ערעור למועצה הארצית מחייב שני מתנגדים 
לפחות . משרד השיכון חוזר על טענותיו , שכבר הושמעו בפני הדרגים התיכנוניים 
שאישרו את התוכנית , ולפיהן עם הקניון יהיו בירושלים פי שניים שטחי מסחר 
מהדרוש , והקניון יהרוס את מרכז העיר , ואף יפגע בפוטנציאל המסחרי של פרויקט 
ממילא . שני המתנגדים טוענים עוד , כי כבר היום קיים חלל גדול בתפר שבין 
שני חלקי העיר , התפר המיועד לתוכנית ממילא , שגם במסגרתו מתוכנן מרכז 
מסחרי . העברת מרכז הכובד המסחרי של ירושלים לאזור דרום מערב , שם עתיד 
לקום קניון מלחה , תחזק , לדעתם , את החלל בין שני חלקי ירושלים . הגשת 
הערעור תעכב את תחילת העבודות בקניון לכמה חודשים . עיריית ירושלים , התומכת 
בתוכנית הקניון , והרשות לפיתוח ירושלים , הדוחפת את הפרויקט , בטוחות 
כי יעלה בידן לשכנע את חברי המועצה הארצית לתיכנון ובנייה , כי יש פוטנציאל 
מתאים להקמתו של הקניון במלחה , וכי הקמתו לא תפגע בפרויקטים חשובים אחרים 
בירושלים . 
