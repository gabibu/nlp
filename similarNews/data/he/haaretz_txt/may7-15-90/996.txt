ועדת החקירה הפנימית במפלגת העבודה עומדת לסיים היום את עבודתה . לפנות 
ערב עתידים תשעת חבריה לחתום על הדו"ח הסופי , ובו ככל הנראה מסקנות קשות 
נגד יו"ר המפלגה ח"ך שמעון פרס , זאת לקראת הפרסום הרשמי של הדו"ח בישיבת 
מרכז המפלגה ביום חמישי . אחר הצהריים תתכנס ישיבה משותפת של לשכת המפלגה 
וסיעתה בכנסת לדיון ראשון על הנעשה במפלגה , ועל המסקנות המתבקשות כלפי 
ההנהגה בעקבות כישלון הניסיון להקים ממשלה צרה , שהוביל להישארותה של המפלגה 
באופוזיציה . יצחק רבין עומד לדרוש בישיבה כי מפלגת העבודה תפעל עתה להקדמת 
הבחירות ותקיים בהקדם בחירות פנימיות בשיטת הפריימריס לבחירת ההנהגה . במהלך 
סוף השבוע גובש סופית הדין וחשבון של ועדת החקירה והוא אף קיבל את אישור 
רוב חברי הוועדה . אתמול עסק יו"ר הוועדה , פרוף יורם לס , בשיחות בלתי 
רשמיות עם אחדים מחברי הוועדה שמתנגדים עדיין לניסוח המוקצן , לקראת ישיבתה 
הרשמית של הוועדה היום בשעה שתיים בצהריים . הטיוטות החריפות ביותר שהודלפו 
בשבוע שעבר מדיוני הועדה כלפי שמעון פרס , לא נכללו כלשונן בדו"ח הסופי , 
אך הוועדה לא יכלה להתעלם מאשמתו של יו"ר המפלגה מכישלונה בבחירות לכנסת 
ולרשויות המקומיות . בצמרת מפלגת העבודה קיימת הערכה כי פרסום הדו"ח ביום 
חמישי , עשוי לתת תאוצה לניסיונות להביא למהפך בצמרת מפלגת העבודה . לקראת 
כינוס מרכז המפלגה ביום חמישי כבר ביקשו את זכות הדיבור שמעון פרס ויצחק 
רבין , והם יהיו אלה שיתייחסו ראשונים לפרסום הממצאים והמסקנות של הוועדה . 
אולם המאבק הפנימי במפלגה עשוי למצוא ביטוי חריף כבר בדיון הצפוי היום . 
נודע כי חלק מחברי לשכת המפלגה , עשויים לדרוש בישיבה היום את התפטרותו 
של שמעון פרס . הערכה בצמרת מפלגת העבודה היא , כי פרס אינו מתכוון כלל 
להסיק מסקנות אישיות מהמהלכים הפוליטיים הכושלים להם היה אחראי , וכן אינו 
מתכוון להסיק מסקנות בעקבות דו"ח ועדת החקירה . מקורביו טענו אתמול כי פרס 
ישיב מלחמה נגד כל משמיציו . מקורבי ח"ך רבין אמרו אתמול כי הצעתו להקדמת 
הבחירות ופריימריס גורסת שעל מפלגת העבודה להיות עתה אופוזיציה לוחמת נגד 
כל ממשלת ימין צרה . " מתוך מיקומה באופוזיציה , צריכה לדעת מקורבי רבין , 
מפלגת העבודה לפעול להקדמת הבחירות במגמה לשנות גם את שיטת הממשל , וכדי 
לבחור ישירות בראש הממשלה על - ידי הציבור כולו " , נטען אמש בשמו של רבין . 
מקורבי רבין אומרים , כי לנוכח פירוק ממשלת האחדות , הניסיון שנכשל להקים 
ממשלה ע"י מפלגת העבודה והמגעים עם המפד"ל שנסתיימו , יציע רבין , שמפלגת 
העבודה תבחר כבר בזמן הקרוב את המועמד שיובילה במערכת הבחירות הבאה . רבין 
יציע שכלל חברי המפלגה הרשומים כיום , הם שיבחרו את המועמד בהקדם , וזאת 
כדי למנוע מריבות פנימיות ממושכות , סביב בחירת המועמד לראשות המפלגה . 
ביקורת קשה נגד ח"ך יצחק רבין נמתכה אמש בחוג " משוב " במפלגת העבודה 
מצד מקורבי פרס , ובעיקר מצדו של ח"ך יוסי ביילין , העומד בראש החוג . 
ביילין אמר בין היתר כי מנהיג שישתמש בתשובה לבייקר כתירוץ לפירוק ממשלת 
האחדות אינו ראוי להנהגה . " אם היה במפלגת העבודה מנהיג שפירק את הממשלה 
רק משום שסבר כי ישנה אפשרות להקים ממשלה אחרת , ואילו למרכז אמר כי בלי 
תשובה חיובית לבייקר תפורק הממשלה , הוא עשה שקר בנפשו , רימה את המרכז , 
רימה את העם ואינו ראוי להיות מנהיג " , אמר ביילין . ח"ך אברהם בורג אמר 
בכינוס כי יש להביא להקדמת ההתמודדות הפנימית כדי לא להיקלע לאנארכיה ארוכת 
זמן . " העימות בין שני האישים , פרס ורבין , הוא עימות אישי ויצרי 
ללא שום בסיס אידאולוגי , ואחת המשימות שלנו היא להיות הכוח המניע למניעת 
כל פילוג פנימי במפלגה . הקונספציה שניתן לקנות את תמיכת הדתיים בכסף ובתקציבי 
ענק נכשלה " , הסביר בורג . 
