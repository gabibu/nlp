בתום דיון ממושך מחתה אתמול בחריפות הנהלת רשות שמורות הטבע נגד התכנית להקמת 
משדרי תחנת קול אמריקה בערבה , בשל פגיעתה בנוף וסכנתה לנדידת הציפורים 
העולמית , ולחי ולצומח באזור . הדיון המיוחד בהנהלת הרשות , נערך לקראת 
הישיבה , המתוכננת למחר , של המועצה הארצית לתכנון ולבנייה , שעליה מופעל 
לחץ לאשר בהקדם את הפרויקט . מנכ"ל הרשות , אורי ביידץ , יצא בתום הישיבה 
בקריאה לממשלה לשקול מחדש את עמדתה לגבי הקמת תחנת קול אמריקה , ולא להתעלם 
מחילוקי הדעות בין התומכים בתוכנית לבין מתנגדיה . אבי שמירת הטבע בארץ וחתן 
פרס ישראל , הפרוף היינריך מנדלסון , טען כי " האתר בו אמור להתנוסס הפרויקט 
הענק של קול אמריקה , הוא בין האזורים המועטים בעמק הערבה שבהם טרם נפגע 
שיווי המשקל האקולוגי העדין והמיוחד של האזור . גורם נוסף אותו יש לקחת 
בחשבון הוא נדידת הציפורים . " עמק הערבה נמצא על אחד מנתיבי הנדידה החשובים 
בעולם , בשל מיקומו והתנאים האווירודינאמיים המיוחדים שבו . מליוני ציפורים 
חולפות מעל לעמק בנדידת האביב והסתיו . " קרוב לוודאי שבעיקר אלה שנודדות 
בלילה , יפגעו בכבלים הרבים ובמבני המתכת , וייהרגו או ייפצעו אנושות " , 
אמר מנדלסון . 
