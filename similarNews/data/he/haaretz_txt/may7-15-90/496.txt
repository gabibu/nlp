בתאונת דרכים , כשני קילומטרים צפונית לצומת גולני , נשרפו אתמול למוות 
שני נהגים ושני נוסעים אחרים נפצעו . השניים קיבלו טיפול רפואי על - ידי 
צוותים של מד"א מטבריה והועברו לטיפול בבית החולים פוריה בעיר . התאונה ארעה 
עקב התנגשות של מכונית מסוג אאודי 08 , שבה ישב ראש מועצת הכפר בוקעתה ברמת - 
הגולן ואדם נוסף . הם יצאו ממסעדת " נימר " , סמוך לצומת גולני ובצעו סיבוב 
פרסה על הכביש , והתנגשו חזיתית במכונית מסוג טרספורטר , בה נסעו שני תושבי 
נצרת , שהיתה עמוסה בלוני גז , ועשתה דרכה בכיוון הנגדי . כתוצאה מההתנגשות 
עלו באש שני כלי הרכב . שני נוסעים , משני כלי הרכב , הצליחו להימלט מהלהבות 
ואילו שני הנהגים נלכדו באש ונשרפו . " הבלונים התעופפו לכל עבר ובמקום 
נשמעו כל הזמן התפוצצויות . לא יכולנו להתקרב למכוניות השרופות " , סיפר 
יוסי שחר , מנהל מד"א בטבריה . למרבה המזל , לא היתה תנועה ערה על הכביש 
בעת ההתנגשות ובלוני הגז שהתפוצצו , לא פגעו באיש ולא גרמו נזק . למקום 
הגיעו אנשי לשכת התנועה , אשר פתחו בחקירה לברור של נסיבות התאונה . 
