" יש לעגן את הטיפול בגמילה מאלימות בחקיקה , כך שהטיפול יהיה חלק ממערכת 
ענישה של גברים אלימים , המכים את בני משפחותיהם " . דברים אלה אמר אתמול 
יו"ר איגוד העובדים הסוציאליים , אלי בן - גרא , בדיון שקיימה נעמת בנושא 
האלימות במשפחה ובחברה . בן גרא הסביר כי עד כה טיפלו בקרבנות , אך צריך 
גם להעלות את האפשרות של טיפול בעבריינים . לדבריו , המסגרות שכבר פועלות 
במספר ערים צריכות לשמש כמודל . הדיון , בהנחיית הקרימינולוגית רונית לב - 
ארי , מנהלת מרכזי נעמת לאלימות , התקיים בצל מותה של סגנית פרקליטת מחוז 
חיפה עדנה כהניא , שבעלה חשוד בהכאתה . עו"ד יהודית קארף , המשנה ליועץ 
המשפטי לממשלה ויו"ר הוועדה בנושא מדיניות חקירה , תביעות ומשפט בעבירות 
אלימות במשפחה , שהגישה לפני חודשים מספר את המלצותיה , אמרה כי קשה לשנות 
עמדות ביחס לבעיה חברתית והדבר דורש חינוך . כדי להפעיל משפט פלילי יש צורך , 
לדבריה , בתלונות , אך הנשים נרתעות להגישן מסיבות של פחד , בושה ותחושת 
אשמה . לדעת קארף , אם נשים תדענה כי יש להן זכויות ויש מי שעוזר להתמודד 
הן תפעלנה את החוק . אך כאשר יש חוסר ישע והשוטרים מתייחסים כמתווכים לשלום 
בית , כאשר מוגשת תלונה , קשה להפעיל את הליכי המשפט הפלילי . קארף הביעה 
את תקוותה כי עתה , לאחר הגשת המלצותיה , יובהר לשוטרים כי תפקידם לפתוח 
בחקירה פלילית לכל דבר , כאשר מוגשת תלונה של אשה מוכה . היא גם ממליצה 
להכין תשתית חינוכית לשוטרים ופרקליטים העשויים לטפל בפרשות מסוג זה . מנהלת 
המרכז לסיוע לנשים בהרצליה , רות רזניק , שהיא יו"ר סיעת רץ בנעמת , סיפרה 
כי היא חיה בחרדה מתמדת מרצח הנשים הנמלטות למקלט . היא ציינה כי קיפוחן 
של הנשים נובע מהעדר שוויון בין המינים . " לוא היו מכים יהודים בשיעורים 
שמכים נשים , כבר היתה קמה זעקה בכל העולם " , היא הדגישה . מזכ"ל נעמת 
מאשה לובלסקי ציינה כי נושא האלימות עולה לכותרות במקרי מוות , אך אינו 
זוכה לטיפול ממלכתי , ונותר בידי גופים וולונטאריים . 
