ואשינגטון ( מיוחד ל"הארץ " ) . מקורות במשרד ההגנה של ארה"ב אומרים , 
כי אין להוציא מכלל אפשרות להוציא מאתיופיה אלפי יהודים נוספים , אם תגיע 
ישראל להבנה עם המורדים בחבלי אריתריאה וטיגרה . המקורות , אשר היתנו את 
השיחה איתם בעילום שמם , אמרו כי יש להניח שהמורדים ידרשו בתמורה " הפסקה , 
או לפחות האטה של הסיוע הצבאי הישראלי למשטר באדיס אבבה " . המקורות האלה 
טוענים זה זמן מה , כפי שטוענים פרסומים אחרים במערב , כי יועצים צבאיים 
ישראלים מושיטים סיוע רב ערך לכוחות הממשלה , הנמצאים זה שנה ויותר בנסיגה 
כללית . בתחילת השנה ניסו המורדים האריתריאים לבוא בדברים עם שגרירות ישראל 
בוואשינגטון , אבל הושבו ריקם . מנכ"ל הליגה נגד השמצה של בני ברית , 
אברהם פוקסמן , שארגונו פעיל במאמץ להציל את יהודי אתיופיה , אמר כי " אלי 
לא פנה איש , וממילא לא יכולתי לדחות אף אחד " . פרוף פול הנזי , מומחה 
לענייני אתיופיה במרכז המחקר של " ראנד קורפוריישן " בוואשינגטון , שהיה 
הממונה על אפריקה במועצה לביטחון לאומי בממשל קארטר , אומר כי מצבם של יהודי 
אתיופיה אינו חמור יותר ממצבם של כל האתיופים האחרים , ובעייתם תיפתר לכשתיפתר 
בעיית אתיופיה . איש סגל בסנאט , העוסק בעניין , דיבר בשבוע שעבר בחריפות 
על עמדת ישראל והארגונים היהודיים . " יש אלפים רבים של יהודים בתחומי 
המורדים " , אמר . " אינני מבין את הגישה הזו . אם דואגים ליהודים , 
צריך לתמוך במורדים , לא בממשלה " . אברהם פוקסמן אמר כי " אמנם נכון , 
שיש יהודים באזורי המורדים אבל אנחנו עוסקים רק באלה היכולים לצאת , והם 
נמצאים בעיר הבירה אדיס אבבה " . השבוע המשיך יועץ - הסתרים של מנגיסטו היילה 
מריאם , שליט אתיופיה , את ביקורו המתארך בוואשינגטון . האיש , קאסה 
קאדה , אשר ביקר בישראל בחודש אפריל , ומתואר לפעמים כ"אחיו החורג של מנגיסטו " , 
מנסה לשווא להיפגש עם מזכיר המדינה גיימס בייקר , כדי לדבר על לבו להפשיר 
את יחסי ארה"ב - אתיופיה . קאבדה מציע שממשלתו תרשה ליהודים הנמצאים תחת 
שליטתה לצאת לישראל , תמורת העלאת הייצוג האתיופי בוואשינגטון לדרג של שגרירות . 
הוא אמר לכמה מבני שיחו , כי " איחוד המשפחות יוכל להתקדם מהר יותר " , 
אם ישיג את מבוקשו מן האמריקאים . קאבדה הגיע לוואשינגטון לפני חודש ויותר , 
וקיבל עזרה מארגונים יהודיים ומשגרירות ישראל . אברהם פוקסמן מן הליגה 
נגד השמצה אישר כי נפגש עם קאבדה בירושלים בחודש שעבר לשיחה ממושכת , והוא 
מאמין ברצינות כוונותיה של ממשלת אתיופיה . לפי שעה הצליח קאבדה להיפגש 
רק עם תת מזכיר המדינה לעניינים פוליטיים , בוב קימיט , שדרגתו מקבילה 
למנכ"ל משרד החוץ בישראל . כאשר אמרו לו היהודים , שפגישה עם קימיט היא 
הישג כשלעצמו , הוא השיב להם : " באתיופיה אין איש מכיר את שמו של קימיט , 
אבל הכול מכירים את שמו של בייקר " . קאבדה נפגש גם פעמים אחדות עם עוזר 
מזכיר המדינה לענייני אפריקה , הרמן כהן . הפגישה האחרונה התקיימה ביום 
שלישי שעבר . לפי מקורות שונים בוואשינגטון , האמריקאים אמנם מגלים עניין 
בעסקה היהודית של קאבדה , אבל בראש סדר יומם עומד הרעב עצום - הממדים באתיופיה , 
ומה שהם חושבים להעדר סיוע מצד הממשלה בהסדרת אספקת מזון לרעבים באזורי 
הלחימה . בני שיחו האמריקאים של קאבדה הבהירו לו , כי תנאי מרכזי לשיפור 
היחסים עם ארה"ב הוא הפסקת ההפצצות האתיופיות על נמל מאסאווה , כדי שתוכל 
להתחדש הפלגתן של אניות מזון . הנמל נפל בידי המורדים בחודש פברואר , אבל 
הוא מופצץ ללא הרף על ידי חיל האוויר האתיופי בשעות היום , ומתקניו הוצאו 
מכלל פעולה . על - פי עדי ראייה מטילים האתיופים על מאסאווה גם פצצות מצרר . 
כמה מרסיסיהן הגיעו באחרונה לידי ארה"ב , ומומחים אמריקאים מנסים עכשיו 
לבדוק מי סיפק לאתיופים את הפצצות . בשבוע שעבר התערב הסנאטור דיוויד בורן , 
יו"ר ועדת הביון המצומצמת של הסנאט , כדי לנסות ולשכנע את האתיופים לאפשר 
את חידוש התנועה במאסוואה . בשבוע שעבר דווח ב"הארץ " גם , כי בורן נפגש 
עם שגריר ישראל בוואשינגטון , משה ארד . בתחילת החודש הציעה בריה"ם להתחיל 
בהפעלת רכבת אווירית משותפת עם ארה"ב לעזרת 004 אלף הרעבים בבירת אריתריאה , 
אסמרה . היא נמצאת עדיין בשליטת הממשלה , אבל המורדים סוגרים עליה מכל 
עבר . אבל הסכמה בעניין מתעכבת , כי ארה"ב רוצה להבטיח , שהמזון אמנם 
יגיע לידי האוכלוסייה האזרחית ולא יועבר אל צבא הממשלה . 
