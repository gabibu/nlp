החלטה לשלול ממכון מזור בתל אביב את ההיתר לעיסוק בחומרים רדיואקטיביים , 
נתקבלה אתמול במשרד לאיכות הסביבה על ידי הממונה על הקרינה במכון לחקר בריאות 
הסביבה , הד"ר שמואל ברנר . ההחלטה עומדת להיכנס לתוקף החל מיום א . דוברת 
המשרד לאיכות הסביבה שרי צימרמן אמרה אמש כי זהו אחד האמצעים שבהם הוחלט 
לנקוט בעקבות פרשת השלכתה של פסולת רדיואקטיבית למכולות אשפה בגבעתיים . 
היום עומדת להתכנס ועדת החקירה שמונתה על ידי מנכ"ל המשרד לאיכות הסביבה 
כדי לדון באירוע , וצפוי כי בישיבתה ביום א יסוכמו ממצאי הוועדה ותוגשנה 
המלצותיה . דוברת המשרד לאיכות הסביבה הבהירה אמש כי בשלב זה טרם נתקבלה 
החלטה בקשר למשך תקופת השלילה . 
