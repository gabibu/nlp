" נעשים דברים חייתיים , שיגעוניים , או לאומניים " , אמר אתמול שר הדתות , 
זבולון המר , בעת ביקורו בבית הקברות בחיפה , שבו חוללו הקברים . " נפעל 
לשוחח עם המשפחות שקברי יקיריהן נפגעו , כדי לנחמן . נפנה לכל מי שצריך , 
על - מנת לגנות ולהוקיע את המעשה , כדי שלא תיווצר נורמה של חידוד יחסים 
בארץ , ולא יקרה מה שקרה בצרפת : מעשה חולני על רקע אנטישמי " , אמר המר . 
למראה כתובות הנאצה על הקברים , אשר רובן קוראות ליישוב ערבי כלשהו בארץ 
( אום אל - פאחם , שפרעם ) , או למנהיג ערבי ( חוסני מובארק ) , להשמיד 
את היהודים , אמר השר המר כי ברור שהמעשה קשור לקונפליקט היהודי - ערבי . 
" אין להטיל את האשמה במי שלא עשה זאת , אך למעשה יש ודאי קשר לאיבה לישראל , 
ולעם היהודי " , אמר המר . לדבריו , יש קו פשע מאחד בין מעשה חילול הקברות 
בצרפת למה שנעשה בחיפה . השר הבטיח כי שיקום 56 הקברים , בעלות של כ56 
אלף שקלים , לא יתעכב , ויתבצע כבר בימים הקרובים . מנכ"ל משרד הדתות , 
זבולון אורלב , הקים ועדה מיוחדת , שבה יטלו חלק עיריית חיפה , חברה 
קדישא והמועצה הדתית בעיר , ואשר תפקידה יהיה ליצור תשתית תקציבית לשיפוץ 
המצבות וקירות בית - העלמין , שנפגעו . מנהיגי הדתות השונות בצפון הארץ 
התכנסו לפגישה עם אורלב , במשרד הפנים בחיפה , וחתמו על הצהרה משותפת , 
המגנה את חילול הקברים . אף מנהיג דתי לא נעדר מן הישיבה , שזומנה בהתראה 
קצרה . הגיעו : הקאדי של עכו וסגן נשיא בית הדין השרעי לערעורים שייח מוחמד 
חוביישי , הקאדי של חיפה שייח פריד וגדי טברי , ראש העדה היוונית אורתודוכסית 
בחיפה גון מגדלני , יו"ר ועד הנאמנים להקדש המוסלמי חסן דרויש , מזכיר 
העדה האחמדית בחיפה אחמד עודה וראש העדה המארונית האב סלים סוסאן . בפגישה 
השתתפו גם שני הרבנים הראשיים של חיפה : הרב האשכנזי , שאר ישוב הכהן , 
והרב הספרדי , הרב אליהו בקשי דורון . כמו כן , השתתף בפגישה מנהל משרד 
הדתות באזור חיפה והצפון , ד"ר נסים דנה . דבריהם החד - משמעיים של כל הנוכחים 
בפגישה נגד חילול הקברים , ובמיוחד הערתו של אורלב כי " גינוי מבצעי חילול 
הקברים נעשה בהעדר הידיעה מי הם , ומאיזה עדה מוצאם " , תרמו לאווירה של 
שיתוף פעולה . " זה מעשה מביש ומכאיב . אני בטוח שכל ערבי , מוסלמי או 
נוצרי , שיש לו מצפון , לא היה מזיק לקברים , המקודשים לבני כל הדתות " , 
אמר שייח טברי . לדבריו מכאיב עוד יותר שהמעשה נעשה דווקא בחיפה עיר עם 
מסורת של דו - קיום . שייח חוביישי פנה בקריאה לשלטונות ולמשטרה ללכוד את 
האשמים במעשה ו"לדכא אותם ביד ברזל " . האב סלים סוסאן מסר כי ראשי העדות 
הנוצריות שיגרו מברקים לראש הממשלה , יצחק שמיר , ולראש עיריית חיפה , 
אריה גוראל , בהם נאמר : " אנו רואים בפגיעה בקברות היהודים פגיעה בכבוד 
האדם באשר הוא אדם " . " איני משתתף בצער אחי היהודים " , אמר האב סוסאן , 
" משום שחילול הקברים פגע בי אישית , ובכולנו . נעבוד יד ביד , כדי 
לשים לדבר הזה קץ " . אחמד עודה אמר : " צר לנו שמקרים כאלה מתסיסים מדי 
פעם את הציבור , ומערערים את הביטחון והשלווה , שאנשי המקום שרויים בהם " . 
