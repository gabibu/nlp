דיונים קדחתניים נערכו אתמול באגף התקציבים באוצר לקראת הגשתה של תוכנית 
מקרו כלכלית מקפת לממשלה ביום ראשון הקרוב . היום ייפגשו ראשי אגף התקציבים 
עם השר דן מרידור על מנת ללטש את פרטי התוכנית ולבחון בפירוט את השפעת הכיוונים 
העיקריים שתטווה התוכנית על מגזרים שונים במשק , כגון ענף הבנייה , ההשקעות 
בתשתית , ההוצאה האזרחית הכוללת וההוצאה הביטחונית . בנוסף , ייבחנו השפעות 
שונות על תחום המחירים ומאזן התשלומים . הממונה על התקציבים במשרד האוצר 
מסר אמש כי פרטי התוכנית עדיין אינם סגורים עד הסוף והם ייסגרו כפי הנראה 
לקראת סוף השבוע . במרכז התוכנית עומדת הוצאה תקציבית נוספת לקליטת גל העלייה 
הצפוי , הגדול בהרבה מ04 אלף עולים שעליהם הוחלט בתקציב שאושר . התקציב 
הנוסף לקליטת העלייה יבוא מהמקורות העיקריים הבאים : קיצוץ בתקציבי כל המשרדים 
ומלוות חוץ ומלוות פנים , שיממנו בין היתר את הפער בין ההוצאה הצפויה לבין 
הקיצוץ הצפוי בתקציב . כבר עתה ברור כי הגירעון התקציבי יגדל במידה מסוימת , 
אך השיעור הסופי עדיין לא ידוע . עדיין לא ברורה ההשפעה שתהיה לתוכנית המתגבשת 
על מאזן התשלומים . אם כי באחרונה התבטאו בכירים באוצר ובבנק ישראל כי מצבו 
של מאזן התשלומים כיום איתן והוא מאפשר ללוות בחו"ל . בתחום התשתית דרושות 
השקעות בסדר גודל ניכר . התוכנית תטפל גם בנושא הבנייה למגורים ובדרכים 
לצמצם את המחסור המחריף בדירות . עדיין לא ברור כיצד תשפיע התוכנית על 
רמת המסוי והאם במסגרתה ישולבו רעיונות שהועלו באחרונה בממשלה בדבר הצורך 
בהורדת המסוי על עבודה , שינוי חוק שכר המינימום , והקטנת הפרשות המעבידים 
לביטוח לאומי . התוכנית אמורה להיות מוגשת לממשלה ביום ראשון הקרוב , ונראה 
כי עד למועד זה יספיקו באוצר לגבש את כל הפרטים על מנת להביא לממשלה תוכנית 
מקפת וסגורה . 
