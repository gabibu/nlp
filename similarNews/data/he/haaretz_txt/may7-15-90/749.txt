עו"ד אבי גולדהמר , חבר סיעת הליכוד במועצת חיפה , מציע לראש סיעת רץ במועצה 
עו"ד אדם פיש , להצטרף לאופוזיציה ולהתחיל לפעול במשותף . הצעתו של גולדהמר 
באה לאחר הודעת סיעת רץ כי היא תפרוש השבוע מן הקואליציה אם לא תאושר בחירתו 
של הרב הרפורמי ארני גלאק למועצה הדתית . " פירוק הקואליציה תלוי בפעילי 
המערך " , הבהיר אדם פיש מסיעת רץ . " אנו מבקשים להחליף את נציג הקהילייה 
הרפורמית למועצה הדתית הרב ראובן סמואלס , ברב ארני גלאק , וזאת עקב העובדה 
שתוקן החוק , והיום העובדה שסמואלס גר מחוץ לחיפה פוסלת אותו מלכהן במועצה 
הדתית בחיפה " . פיש לא שלל את האפשרות של שיתוף פעולה עם הליכוד באופוזיציה . 
יש לציין כי סיעת רץ ביקשה לדחות את ההצבעה בנושא צירוף הרב הרפורמי גלאק 
למועצה הדתית בישיבת המועצה השבוע , עקב מחלתו של עו"ד שלמה לבנוני , מן 
הליכוד , התומך בבחירתו . דליה רז , חברת מועצת העיר מטעם המערך , אמרה 
כי הסיעה עדיין לא החליטה על הצבעתה בנושא וכי ככל הנראה יינתן לחברי הסיעה 
חופש הצבעה . רז הביעה את תקוותה כי הקואליציה העירונית לא תתפרק . 
