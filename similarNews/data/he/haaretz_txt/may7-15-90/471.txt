הממשלה החליטה על מינוי ועד נאמנים חדש לנכסי ההקדש המוסלמי ביפו . בהודעה , 
שפרסמה אתמול לשכת היועץ לענייני ערבים במשרד ראש הממשלה צויין , כי " הוועד 
ישקף את כוונת הממשלה לוודא דאגה הולמת לצרכי המוסלמים , לניהול תקין ולפיקוח 
ממשלתי על המקרקעין , שברשות הוואקף " . ההודעה על מינוי הוועד עוררה תסיסה 
בעיר . יוסף ריחן , יו"ר המועצה האיסלמית בעיר , הגיב באומרו , כי " הודעת 
הממשלה , על מינוי הוועד , הינה פרובוקציה ותכליתה להכשיל את הבחירות למועצה 
האיסלמית , שיתקיימו בשבת " . מינוי הוועד החדש נעשה לאחר זמן רב , שבו 
לא פעל הוועד הקודם , ונכסי הוואקף נותרו ללא ניהול . בסוף השנה שעברה , 
התפטר ועד הנאמנים , בראשות השופט ראסם נאשף מטייבה . נאשף נימק את ההתפטרות 
בטענה , שהוועד לא זכה לשיתוף פעולה מצד תושבי יפו וכתגובה ללחץ שהפעיל , 
לדבריו , השר אהוד אולמרט למכור את נכסי ההקדש , כדרך לפתור את מצוקותיו 
הכלכליות . הוועד שהתפטר מונה בעקבות אי - סדרים בתפקוד הוועד שקדם לו . 
באותו זמן לערך , נרצח יו"ר הוועד דאז , אחמד פנגרי . פרסום החשדות לאי - 
הסדרים עורר תסיסה בקרב ערביי יפו . זמן מה אחר - כך , התקיימו בעיר בחירות 
למועצה האיסלמית , הרואה עצמה כמייצגת את האינטרסים של תושבי יפו הערבים , 
ודורשת מהמדינה להכיר בה ולהעביר אליה את האחריות החוקית לנכסי הוואקף . 
הממשלה לא הכירה במועצה ופעלה , תחת זאת , למינוי ועד נאמנים חדש . המאמצים 
לכינון ועד חדש נתקלו בקשיים , שכן כל האישים הערביים מיפו , אליהם פנה 
היועץ לענייני ערבים סרבו לכהן בוועד . בלית - ברירה מונה ועד שהורכב מתושבים 
שאינם יפואיים . בהודעת לשכת היועץ על המינוי הנוכחי , לא צויינו שמות 
חברי הוועד החדש ומקום מגוריהם . סגן היועץ לענייני ערבים , ד"ר אלכסנדר 
בליי , אמר כי זהו עניין פורמלי בלבד , וכי ינתן לכך פומבי לאחר שהדבר 
יפורסם ב"רשומות " . ד"ר בליי אמר בתגובה , כי נושא בחירת ועד נאמנים להקדש 
המוסלמי הוסדר בחוק , מכוחו ממנה הממשלה את הוועד . 
