זנבה ( עסט"א ) . ארגון הבריאות העולמי ידחה היום למועד בלתי מוגבל את 
בקשת אש"ף להתקבל לארגון המסונף לאו"ם . ההערכה היא שארגון הבריאות , שאש"ף 
מבקש זה שנים אחדות להתקבל אליו , עומד לאשר את ההחלטה ברוב מוחץ , וכמעט 
ללא דיון . לפני שנתיים השיגה ארה"ב דחייה של שנתיים בדיון בבקשת אש"ף , 
שהושגה רק בדקה האחרונה , אחרי דיון מר ואלים , בהצבעה צמודה למדי . השנה 
נכנעו המדינות הערביות ללחצים מצדדים שונים , ביניהם איומים של ארה"ב , 
והן יביעו תמיכתן בהחלטת פשרה שתשים קץ , לפי שעה , לניסיונות אש"ף להתקבל 
לארגון . הצעת הפשרה קוראת למנכ"ל " להמשיך בבירורים על בקשת פלשתין , 
ולדווח לוועידה במועד המתאים " . ההחלטה גם קוראת למנכ"ל להעניק סיוע טכני , 
שטיבו לא פורש , לתושבי השטחים . משקיפים סבורים , כי ההחלטה לדחות את 
בקשת אש"ף תאושר כמעט פה אחד , ורק ארה"ב וישראל יצביעו נגדה . שתיהן מתנגדות 
לאזכור " פלשתין " כנציג לגיטימי של העם הפלשתיני . ארגון הבריאות נחשב 
עד כה ליעד הקל ביותר מבין הארגונים הבין - לאומיים השונים , משום שדרוש 
רוב פשוט בלבד כדי לקבל חברים חדשים . השר המתאם במשרד הבריאות , אהוד אולמרט , 
נאם אתמול בפני משתתפי הכינוס השנתי של הארגון . אולמרט אמר כי כל שירותי 
הבריאות ממשיכים לפעול בשטחים חרף האינתיפאדה . הוא ציין , כי יחידות רפואיות 
חדשות , כולל יחידה כירורגית לילדים , הוקמו בשטחים , בעזרת ישראל . עוד 
אמר השר אולמרט : " ארגון הבריאות העולמי חייב לשמור על צביונו ועל מטרותיו 
ולהתנגד בתקיפות לכל ניסיון לערב פוליטיקה בדרכי פעולתו , ולמנוע הפרעה 
מצדם של אלה המנעים על - ידי הטרור ומנסים לכפות מדיניות פוליטית שתשרת את 
מטרותיהם " . השר הדגיש בנאומו , כי כל בתי החולים , המרפאות והתחנות לטיפול 
באם ובילד ממשיכות לפעול . לדבריו , הרחבת שירותי הרפואה המונעת הביאה לירידה 
משמעותית של תמותת תינוקות בשטחים . 
