כמו קאטו הזקן , שנהג כידוע לסיים כל נאום במשפט " צריך להרוס את קרטגו " , 
כן התעשיינים , לא חשוב מה קורה , תמיד ובכל מצב יתבעו פיחות והטבות לתעשייה . 
בשבוע שעבר קיים נשיא התאחדות התעשיינים דב לאוטמן מסיבת עיתונאים בירושלים , 
וירה שם אש וגופרית כנגד התוכנית הכלכלית והתוכנית לקליטת העלייה שמתכונן 
משרד האוצר להגיש ביום ראשון הקרוב לממשלה . התוכנית של האוצר , לדברי לאוטמן , 
מחטיאה את העיקר . הפתרון הנאות לדבריו הוא פיחות והטבות : סיוע למפעלי 
תעשייה לקליטת עולים חדשים , השתתפות במימון הכשרה מקצועית בתוך המפעל ומחוצה 
לו , מענקים למפעלים מועדפים שייקבעו על ידי ועדה מיוחדת , השתתפות בשכר 
לעולים שיועסקו בפרויקטים של מחקר ופיתוח , הקמת קרנות שיעודדו יוזמות של 
עולים בתעשייה , סיוע למפעלים קטנים . בסרט הזה כבר היינו , ואולי אין 
צורך להתייחס לדברים האלה ברצינות מופרזת . אלא שבמקרה זה שרבבו התעשיינים 
את תביעותיהם לעניין שהוא חשוב ויקר מכדי שישמש מנוף לאינטרסים של מגזר כלשהו 
העלייה , האתגר החשוב ביותר שעמד בפני הציונות בעשורים האחרונים . בשנות 
החמישים הוקמו מפעלים רבים שהשיקול היחיד להקמתם היה אספקת מקומות עבודה 
לעולים . את מחיר הקמתם של מפעלים אלה משלם המשק הישראלי עד היום . גם אילו 
היה ההרכב הדמוגרפי של העולים המגיעים כעת לארץ זהה לזה של שנות החמישים , 
היה מקום לפקפק בצדקת החזרה על שיטה זו , לאור תוצאותיה . אבל עולי שנות 
התשעים אינם דומים לעולים שבאו למדינה בשנותיה הראשונות , ושיטות שנות החמישים 
לא יצלחו לגביהם . התוכנית שתוגש על ידי האוצר לממשלה ביום ראשון אינה כליל 
השלמות ( ראה ידיעה בעמוד זה ) . אפשר לבקר בה לא מעט מן הפרטים ; אפשר 
להסתייג מגודל הגירעון התקציבי ומהקיצוץ הלא מספיק בתקציבי המשרדים . אולם 
לפחות על פי הצהרת הכוונות , מסתמנת במשרדים הכלכליים נכונות לאמץ גישה , 
המבוססת על פחות מעורבות ממשלתית ויותר חופש ליוזמה הפרטית , כדי להגיע 
לשינוי מבני במשק הישראלי . על כך צריך לברך ואולי גם להוסיף תקווה שהממשלה 
תתמיד בקו זה ותתעלם מלחצי האינטרסנטים . 
