יומיים של שיחות בין ראש ממשלת יפאן טושיקי קאיפו לנשיא ארה"ב גורג בוש , 
לא הניבו סיכומים מפורשים בין שני המנהיגים , מעבר להצהרות הדדיות של רצון 
עז לצאת ממסלול ההתנגשות בענייני סחר . קאיפו הכריז שיפעל במרץ להרחבת השוק 
היפאני בפני תוצרת אמריקאית , ובוש הודה שארה"ב חייבת לסייע לצמצום הפער 
המסחרי עם יפאן , על - ידי הקטנת הגירעון הפיסקלי ועידוד מודרניזציה בתעשייה 
האמריקאית . אין להמעיט בחשיבותם של רצון טוב יפאני או ייעול הייצור האמריקאי , 
אך קשה לראות פתרון מהיר לשאלת הגירעון של 94 מיליארד הדולר , שרשמה ארה"ב 
לזכות יפאן בשנה שעברה , בעוד הקונגרס האמריקאי מראה סימנים גוברים של חוסר 
סבלנות כלפי ההסברים היפאניים ומאיים בנקיטת צעדים נגדיים . ואשינגטון דורשת 
מטוקיו פעולה מהירה בשלושה תחומים : חיסול ההגבלות שצוינו ב"רשימה מספר 
103 " של הקונגרס , ביטול " המכשולים הסטרוקטורליים " בפני כניסת תוצרת 
אמריקאית ליפאן , וריסון השקעות יפאניות שיש בהן השתלטות על חלקים בתעשייה 
האמריקאית . הקונגרס העניק ליפאן ארכה של 81 חודשים , להוכחת רצונם הטוב 
בפתיחת השוק היפאני לשלוש " קבוצות מבחן " : מחשבי - ענק אמריקאיים ( שהם 
הרבה יותר זולים מאשר התוצרת היפאנית , אך טוקיו מעניקה סובסידיות ממשלתיות 
גדולות כדי לבטל את היתרון האמריקאי ) ; ביטול האיסור דה - פקטו על יבוא 
לווייני תקשורת אמריקאיים ( שטיבם עולה על אלה שנבנים ביפאן ) ; וביטול 
ההגבלות על יבוא מוצרי עץ ובנייה ( שמגינות על המנסרות היפאניות הבלתי - 
יעילות ) . הארכה תסתיים רק בסוף דצמבר , ואז יהיה הנשיא חייב להפעיל 
אוטומטית סנקציות נגד יבוא מיפאן ; אך לגבי שורה של מוצרים חייב הממשל לדווח 
לקונגרס על התקדמות התיקונים היפאניים כבר מסוף אפריל , כלומר תוך פחות 
מחודשיים . למרות ההצהרות האופטימיות של בוש וקאיפו , פקידים בכירים בשתי 
המדינות אינם בטוחים כלל שאפשר יהיה למנוע את ראשיתה של מלחמה כלכלית בזמן 
הנותר . 
