( ע ) . נכה צה"ל , שאימץ אלמן ערירי ואביון , שנפטר לפני כשנה , ביקש 
מבית משפט השלום בתל אביב להוציא צו מניעה , שיאסור על ישיבת פוניבז מבני - 
ברק להרוס את המצבה שהקים מכספו על קברו של המנוח . בעתירה מציין התובע , 
יהודה סימון , כי המנוח נפצע בשעתו , כף ידו נקטעה וכי הוא הוכר כנכה 
צה"ל . בעת שנפטר היה אלמן ערירי , עני וחסר כל רכוש . התובע סימון נפצע 
קשה במלחמת ששת הימים והוכר כנכה צה"ל . הגורל המשותף יצר ביניהם קשר נפשי 
חזק , והתובע ואחיו , עו"ד משה סימון , טיפלו במנוח בשנותיו האחרונות . 
על מנת לקיים חסד של אמת עם המנוח , הקים התובע מכספו מצבה על קברו . לתדהמתו 
הרבה , טוען התובע , בעת שהוקמה המצבה הופיעו אנשי ישיבת פוניבז במקום 
ומסרו לו בצורה חד משמעית , כי הם עומדים להרוס את המצבה שהקים מעל לקבר , 
באשר יש להם תביעות כספיות מאחיו , עו"ד משה סימון . התובע הודיע להם , 
כי יתנגד בכל תוקף להריסת המצבה , אולם , לטענתו , הם מתעלמים ממנו . 
בכתב התביעה שהגיש נטען , כי " הנתבעת נוקטת בדרך הבזויה של איומים בהריסת 
המצבה , מעשה בזוי הנוגד את ההלכה , פוגע קשות בכבוד הנפטר ומעורר אסוציאציות 
לא נעימות לדרך בה הלכו צוררי ישראל כנגד בתי עלמין יהודיים " . " תמוה הדבר " , 
נאמר בתביעה , " כי דווקא הנתבעת , שהינה מוסד האמור להתנהל על פי ההלכה 
היהודית , תנקוט בדרך שאינה יכולה להתקבל על הדעת ומקוממת כל אדם מן היישוב " . 
טרם נמסרה תגובת ישיבת פוניבז . 
