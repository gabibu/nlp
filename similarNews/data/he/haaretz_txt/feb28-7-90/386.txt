תצטרף לרשימה המפוארת של מתאגרפים יהודים גדולים בעבר " , אמר נשיא המדינה 
חיים הרצוג לאלוף העולם היהודי מצרפת , פאבריס בנישו , בעת שאירח אותו 
אתמול במישכן נשיאי ישראל בירושלים . פאבריס הזמין את הנשיא לחזות בקרב 
שלו על התואר העולמי במשקל קל - נוצה מול הדרום - אפריקאי וולקום נקיתה , 
שיהיה במלון הילטון בתל אביב ב - 01 במארס . " אם יתאפשר לי , אשמח לבוא " , 
השיב הנשיא . בנעוריו היה מר הרצוג מתאגרף במועדון מכבי בדבלין , עיר הולדתו . 
" מה אמרה אמא שלך כאשר ראתה את האף השבור שלך " , שאל הנשיא והצביע על 
אפו שלו . " הורי התרגלו " , השיב פאבריס , ואילו הנשיא גילה כי אמו כעסה 
מאד על עיסוקו הספורטיווי . בנישו עלה לירושלים עם אביו , האמרגן פאטריק 
בנישו ורופאו ד"ר זאן - מארי פרנק . הוא התקבל בבירה על ידי סוללה של כתבים , 
צלמי עיתונות וטלוויזיה ואנשי רדיו . " אני מקווה לעלות לישראל ולגדל 
כאן את ילדי " , אמר פאבריס לנשיא , וזה מצידו איחל לו הצלחה בקרב והוסיף : 
" הגיע הזמן שגם לישראל יהיה אלוף עולם באיגרוף " . לפני שנפרד מהנשיא הגיש 
לו פאבריס זוג כפפות . " באלה זכיתי בשנה שעברה באליפות העולם " , אמר 
פאבריס לנשיא , וחתם עליהן למזכרת . בתום הביקור אצל הנשיא הגיעה פמלייתו 
של בנישו לרחבת הכותל המערבי בירושלים , שם זוהה המתאגרף על ידי תיירים 
רבים מצרפת שביקרו במקום . 
