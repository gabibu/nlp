אף שהלב מתפתה להאמין בתחזית האופטימית , כי בסופו של דבר יובילו שני הנציגים 
הראשיים של הציבור היהודי בארץ יד ביד לפחות לראשיתו של הסדר מדיני עם נציגות 
מוכרת של הציבור הערבי בשטחים ומחוצה להם , די להאזין לרטוריקה שבפי הצמרת 
הדו - ראשית של היהודים כדי לנחות על קרקע המציאות הקשה . והמציאות הזאת 
שנוצרה " באשמתו " של יאסר ערפאת וחבר מרעיו , שהעזו לסרב לדחות את כל 
הצעות - הנגף של ישראל , העבירה את הכדור , כפי שאמר בגלוי גיימס בייקר , 
אל המגרש הישראלי . אפילו יצחק רבין מוכן לאשר שבראשונה בתולדות הסכסוך , 
הפרטנר הוא זה שממתין לישראל ולא להיפך . בסוף השבוע , קשה להאמין , 
היו במחנה הלאומי שטענו כי אש"ף לא עשה כל זאת אלא כדי לממש את מזימתו המרושעת 
לפורר את ממשלת האחדות . אבל בניגוד למה שנדמה מהניסיון המתיש לעקוב אחרי 
דקדוקי עניות כמו פלשתינאים " מקוטלגים " או שמיים " , גם אלמלא התעקשו 
הפלשתינאים , למשל , על ייצוגם של הירושלמים והגולים , לא היתה לממשלה 
הזאת תוחלת חיים ארוכה , ואם היתה מוטב היה מותה מחייה האומללים . השבר 
באחדות הפיקטיווית והוא עמוק מצוי באמון בין שני המרכיבים שעליהם עומדת 
הממשלה . במשך עשרה חודשים , כמעט מאז יצאה יוזמת השלום לדרך , לא החמיץ 
יצחק שמיר שום הזדמנות לטעת בלב שותפיו ליוזמה ממפלגת העבודה , מארה"ב וממצרים 
יותר משמץ של ספק בדבר כמיהתו להצלחתה . לעתים פיקפקו גם תומכיו המובהקים 
אם אין היוזמה הזאת נושאת את שם שמיר לשווא . אפילו למי שמצויים בכל פרטיה 
ודקדוקיה קשה לשחזר את כל התלאות והמכשלות ששמיר ושליחיו , משה ארנס ואליקים 
רובינשטיין , הניחו בדרכה . מי ששוקד השכם והערב על המצאת עוד ביטחונות 
והבהרות , ומוצא מתחת לאדמה אמתלות לעוד דחייה , אל יתפלא שהבריות חושדים 
שכל מאמציו מכוונים לסחבת , בתקווה שהיריב יתרצה ליטול על עצמו את מלאכת 
הסירוב . מי מהקוראים מאמין באמת שארנס התכוון למה שכתב לבייקר בנובמבר 
אשתקד : " כל יום של עיכוב בבחירות גורם תסכול לראש הממשלה ולי " ? איזו 
סיבה יש היום לשמעון פרס להאמין להם , שגם אם שמיר ידלג על מכשול הייצוג 
הפלשתיני ( שהוא כבר ממעיט בערכו ומכנה אותו " טכני " ) , הוא לא ימצא , 
או ימציא , מכשול חדש בשלב הבא של התהליך ? הניסיון שרכש מאז הקמתה של 
ממשלת האחדות הראשונה ב4891 לימד את פרס שרק איום ממשי על המשך שלטונו יכול 
להזיז את שמיר ממקומו : היה זה החשש שפרס לא ימלא אחר הסכם הרוטציה שאילץ 
את ממלא מקומו לבלוע את היציאה מלבנון ומטאבה , את ביטול פרויקט הלביא ואת 
תוכנית ההבראה הכלכלית . גם אז נגרר שמיר אחרי תכתיבי המערך כמי שכפאו שד 
ונגד הזרם שהכתיבו רבים מעמיתיו בליכוד . אחרי שהסכם הרוטציה מומש והאיום 
המיידי הוסר , הדף שמיר אחת לאחת את כל היוזמות והפשרות שרקם פרס בשיתופם 
של ה"ה שולץ ומובארק . גם אז טענו ראשי הליכוד כי מה שמדריך את מנהיג המערך 
אינו הכמיהה לשלום , אלא הגעגועים ללשכת ראש הממשלה . בתגובה להחלטת לשכת 
העבודה בעניין האולטימטום , אמר שמיר שרבין רוצה בשלום ואילו פרס רוצה להיות 
ראש ממשלה . בין אם הטענה נכונה ובין אם לאו , מדוע זה רע שמנהיג שואף 
להנהיג ולקדם את רעיונותיו ? שוב הם מספקים לו שפע סיבות לפרק את החבילה 
ואחר - כך מקוננים שהסיבות הללו אינן אלא תירוצים של תאב - שררה . בארבע 
עיניים מוכנים אחדים משרי שמיר להודות , שהוועידה הבין - לאומית היתה פחות 
מסוכנת מהיוזמה החדשה , אבל הבעיה היתה שהם לא האמינו לפרס . שמיר טוען 
שפרס הוליך אותו שולל בפרשת טאבה ובוחר להתעלם מכך שהליכוד חתם על ההסכם 
שחייב את ישראל להגיע לבוררות . החשד הנורא שמנהיג ציוני יעשה יד אחת עם 
הערבים והאמריקאים כדי למכור את האינטרסים של המדינה ליריב , אינו מרפה 
גם היום מהשקולים שבנאמני שמיר . די בכך שאדם סביר יברח מפני שותפים מעין 
אלה כמפני אש . עד כה היה מקובל להניח כי רגע האמת הטריטוריאלי , הרגע שבו 
ישראל תיאלץ להכריע בין נאמנות לרעיון שלמות הארץ לבין הסיכוי לשלום , הוא 
הרגע שבו תתנפץ השותפות ויגיע הקץ לשיתוף הפעולה בין שני היצחקים המחזיקים 
את הממשלה על שתי רגליה . עכשיו נראה שהרגע הזה קרוב הרבה יותר : הוא יגיע 
כאשר תוסר המסיכה מעל פניהם של חברי המשלחת הפלשתינית וגם סומים יוכלו להבחין 
בדמיונם ל"איש עם הזקן " . שמיר מבין מן הסתם כי נוכח הליכוד המתפורר לנגד 
עיניו לא יוכל להרחיק לכת עד כדי כך , מה גם שפרס והסובבים אותו לא יתביישו 
להזכיר לליכוד את הבגידה בעקרונותיו . נראה בעליל שהאחדות הטכנית סיימה 
את דרכה לאחר שכלתה טיפת האמון האחרונה . 
