ואשינגטון ( מיוחד ל"הארץ " ) . העיתון " ואשינגטון פוסט " פירסם אתמול 
בעמודו הראשון דיווח על חיסול משתפי פעולה בשטחים . " ניו יורק טיימס " 
הקדיש את מלוא עמודו השלישי לתיאור הפתיונות שבאמצעותם מושכת ישראל מתיישבים 
יהודיים חדשים . הדיווח ב"פוסט " תיאר את הקצב הגובר של החיסולים כביטוי 
" הן לייאוש הגובר בין פלשתינאים בגדה המערבית , והן להיחלשות השליטה של 
מנהיגיהם " . כתב העיתון בישראל שמע את התיאור הבא של חיסול משתף פעולה בכפר 
בית פוריק , לא הרחק משכם : " תחילה הוא הוכה באגרופים ובמוטות ברזל . 
אחר כך נוכחו האנשים שהוא עדיין לא מת . הם התחילו ליידות בו אבנים , 
עד שנקבר תחתיהן . הכול השתתפו בזה , כולל הילדים הקטנים " . את עדות הראיה 
ייחס ה"פוסט " למנהיג מקומי של ארגון פתח בבית פוריק . המנהיג , נאגי חאטאטבה , 
ביטל את קריאתו של אבו איאד , ממנהיגי אש"ף בתוניס , להפסיק את חיסולם 
של משתפי הפעולה . " עם כל הכבוד לאבו איאד , הוא אינו יודע מה קורה בשטח " , 
טוען חאטאטבה . חאטאטבה אמר לכתב כי הוא מסתתר זה שנתיים מפני שלטונות 
ישראל . הדיווח בפוסט מציין כי בפברואר פחת מספר ההרוגים בהיתקלויות עם צה"ל 
בשטחים לתשעה , מהם שלושה בלבד בגדה המערבית . בתקופה הזו עלה עד 51 מספרם 
של החשודים בשיתוף פעולה שחוסלו . הדיווח ב"ניו יורק טיימס " על משיכת מתיישבים 
חדשים מציג צילום גדול של בית מידות , הנבנה והולך באחת ההתנחלויות . לרוחב 
עמוד שלם מותח ה"טיימס " את הכותרת : " הבטחות בדבר נופי גנים והלוואות 
מיוחדות מפתים מתיישבים יהודיים לגדה המערבית " . כתב טיימס בישראל מציין , 
כי אמנם רק אחוז וחצי מעולי בריה"ם התיישבו לפי שעה בשטחים , אבל הוא מצטט 
את מנהיג המתנחלים ישראל הראל : " האמן לי , אנחנו עושים כמיטב יכולתנו 
להביאם לכאן . אנחנו משקיעים בזה הרבה אנרגיה " . טיימס מוסיף כי ממשלת ישראל 
משתפת פעולה במאמץ , באמצעות סובסידיות ניכרות במזומנים למתיישבים החדשים . 
יועץ ראש הממשלה אבי פזנר אמר לטיימס : " אתה יכול להצטער על זה או לא , 
אבל זה בא במסגרת חופש הבחירה " . הדיווחים הבולטים בשני העיתונים רבי ההשפעה 
ביותר בארה"ב הם ביטוי להתחדשות העניין התקשורתי בישראל ובמזרח התיכון , 
מקץ חודשים ארוכים שבהם נדחק האזור לשולי הדרמות של אירופה המזרחית ושל 
אמריקה המרכזית . הידיעות שממשלת ישראל החליטה להטיל צנזורה רשמית על דיווחים 
העוסקים בעליית בריה"ם עוררו עניין ותמיהה . רשת הרדיו הציבורית העמידה 
את הידיעה בראש מהדורות החדשות שלה במשך שעות ארוכות , ונשמעו ניחושים שישראל 
מנסה להוריד מסך של שתיקה על תוכניותיה ליישב עולים בשטחים . רשת הטלוויזיה 
אי - בי - סי טרחה לציין בסוף דיווח מישראל על הפרשה , כי לא הגישה את הכתבה 
לעיון הצנזורה , מפני שלא היו בה מרכיבים צבאיים או ביטחוניים . 
