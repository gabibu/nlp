בכיכר העיר אמנם מציבים לו כבר גיליוטינה ומודדים את צווארו , כדי להבטיח 
שראשו יותז במכת להב אחת . אך אני מוכן להמר שראשו יישאר על כתפיו . הוא 
פשוט ילך . או שיילך הביתה או שיילך לשיחות עם הפלשתינאים . כפי שהתפתחו 
הדברים , לא נשארה לו אפשרות אחרת . אם לא יעשה או את זה או את זה או 
שרון ושות או פרס ושות או בייקר ושות יערפו את ראשו . בחירה ברורה מאוד . 
השיטה שלא להחליט אינה המצאה מקורית של יצחק שמיר . כפי שאומר הפרוף דן 
הורוביץ , הפוליטיקה הישראלית היתה בנויה מאז ומתמיד על החלטות שעיקרן איך 
לא להחליט . עקב כך , הרבה דברים צמחו בארץ מעצמם , בחלקם גידולים דפקטיוויים 
מלידה . אם יש לנו דברים להתברך בהם בדרך אי - ההחלטה , יד המקריות שמרה 
על הפתאים . שמיר העלה את אי - ההחלטה לדרגת אמנות . זה היה גם עיקר כוחו . 
זה החזיק אותו למעלה הרבה שנים . אך המצב שנוצר עתה שולל ממנו את הגדולה 
שבמעלותיו . עתה אינו יכול להימלט עוד מהחלטה . האופציות שלו הצטמצמו מאוד 
וכבר אינו צריך יותר מדי להתלבט : נותר לו לבחור רק בין הליכה הביתה לבין 
הליכה לקהיר . בחירה פשוטה מאוד . אם ילך להידברות , אולי יתחיל במהלך 
שסופו חלוקת ארץ ישראל . אך לפחות הוא וחבריו יהיו בשטח כדי לעמוד על הדברים 
המהותיים באמת לפי האידיאולוגיה של תנועתו . אם ילך הביתה , ודאי שחלוקת 
הארץ ואולי אף מדינה פלשתינית , שהוא וחבריו כה חוששים מפניה , יתממשו 
בדרך מזורזת כשהעניינים מנוהלים על - ידי ממשלת מערך בראשות שמעון פרס . 
אם ילך להידברות , יהיה לו המערך כשותף נרצע הם כל כך אוהבים להיות בשלטון ! 
ורבין כבעל ברית בעל משקל לחלק מדרכו של הליכוד . אם ילך הביתה , אולי 
יוכל להשתזף בשמש על כסא נוח , אך על מפלגתו המפוררת ישתלט האיש מהחווה 
עם הטלה על הכתפיים . אם ילך לתהליך , יזכה , בשלב הראשון לפחות , בדבר 
האהוב ביותר עליו : עוד רווח זמן . אם ילך הביתה , השמאל הוא שייתן את 
הטון . אוף ! בחירה כה פשוטה בין שתי אופציות . מנקודת ראותו שלו , ברשימת 
הבעד והנגד בין הליכה לכאן להליכה לשם , הדעת נותנת שהחלטתו לא צריכה להיות 
כה קשה כפי שהיא נראית . רבים במחנה שלו עצמו , ושמעתי זאת מפיהם לא פעם 
בשבועות האחרונים , מחזיקים בדעה נחרצת שאי - אפשר עוד לשבת בחיבוק ידיים . 
שמפלגת שלטון חייבת להמציא פתרונות . זה לא רק רצונה של צמרת הליכוד , 
אלא גם דעתו של רוב הציבור במדינה . תוכנית הבחירות היתה שלו . הרעיון 
לדבר עם פלשתינאים היה שלו . רעיון הממשל העצמי לחמש שנים היה שלו . רעיון 
דחיית המשא והמתן על המעמד הסופי היה שלו . אולי כל זה מוביל בסופו של דבר 
למדינה פלשתינית אך אם מישהו יכול לחסום אפשרות זו , זה רק שמיר ואלה שיבואו 
תחתיו ממחנהו . אין אדם מחושק יותר לעניין ארץ - ישראל משמיר על - ידי שמיר . 
ואילו הייתי איש ליכוד , הייתי סומך עליו בעיניים עצומות שגם כאשר יחל 
המפגש ההיסטורי , הוא לא יקל עליהם את החיים . אנשים כשרון , לוי ומודעי 
אינם מפתיעים אותי . היום הם כאלה ומחר יהיו כאלה . אני מכיר ליכודניק 
מאוד ידוע המאמין שאם שרון יהיה בראש , הוא ימסור לפלשתינאים את הגדה . 
יצריהם האישיים קודמים לאידיאולוגיה . אחרת לא היו מתנהגים בצורה כה חסרת - 
רסן . משום כך , כה מפתיעים אלה במחנה שמיר המהססים לתת תמיכה מלאה ולא - 
מסויגת בשמיר . ובראשם בני בגין . אם על שמיר אינם סומכים , אם לו לא יתנו 
את מרחב התמרון הטקטי שהוא זכאי לו , על מי יסמכו ? על אריאל שרון ודוד 
לוי ? האין הם מבינים שבדרך זו הם מכתירים את פרס לראש ממשלה ואת שרון לראש 
הליכוד ? את זאת הבין אפילו הקיצוני שבהם , משה ארנס , הסבור כי שווה 
לקחת את הסיכון . אחרת אמריקה לא תבין זאת והציבור לא יעכל דרך התנהגות 
כזאת של מפלגת שלטון . לליכוד אין רוב להיות לבדו בשלטון . וכשהמפלגה תתפורר 
לה באופוזיציה , מי יהיה בסביבה לבלום את ביילין , רמון , שריד , צוקר , 
ויצמן וצבן שיהיו עמודי תווך בממשלת פרס ועל פיהם יישק דבר ? בשעות האחרונות 
עושה שמיר להידוק השורות במחנהו , כשהוא מבהיר להם שאם יהיו מאחוריו , 
הוא יוכל ללכת להידברות . אם נגע הפירוד יפשה בתוכם , הוא יכול ללכת הביתה 
ואחריו המבול . שמיר משול למי שנקלע לצרה בגונגל : מימינו אזור הנחשים , 
משמאלו אזור הנמרים , מאחוריו קיר גבוה , ומלפניו ימה של מים צוננים . 
אם שמיר לא יטפס על הקירות , נשאר לו בעצם רק מוצא אחד הגיוני . אני בטוטו : 
יצחק שמיר ילך ! 
