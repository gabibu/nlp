צוות החמישה מקרב חברי הוועד הפועל של מכון התקנים , שבחן את המועמדים לתפקיד 
מנכ"ל המכון , יציע את המועמד המועדף עליו רק בישיבה הבאה של הוועד הפועל 
של המוסד , כנראה בחודש הבא . על כך מסר אתמול יו"ר המכון , צבי אלון . 
דוברת מכון התקנים עדינה כספי אמרה עם זאת , כי חברי הנהלת המכון כבר הודיעו 
בכתב ליו"ר המכון שהם סומכים ידם על המועמד שבחר הצוות ונותנים בו ובאלון 
עצמו אמון מלא בכל הנוגע לתהליך הבחירה . באשר לטענות שבתהליך בחירת המנכ"ל 
הופעלו לחצים פוליטיים , טען יו"ר המכון כי ההליך היה תקין . הוא סיפר , 
כי לאחר שהמנכלי"ת הנוכחית של המכון אינג מרים מילר הביעה רצונה להשתחרר 
מתפקידה , הובא הנושא בפני הוועד הפועל של המכון שמינה צוות מבין חבריו 
כשבראשו ראש המכון . תפקיד הצוות היה לחפש מועמדים , לראיינם ולהמליץ על 
מועמד לתפקיד המנכ"ל בפני הוועד הפועל . לדבריו , הצוות ראיין מועמדים 
רבים מתוך המכון ומחוצה לו . " הצוות קבע , בצורה חד - משמעית ומראש , 
שהמועמד יהיה בעל כישורים מתאימים מבחינה הנדסית וניהולית ורק שיקולים אלה 
הינחו אותו . נושא מפלגתיות המועמד כלל לא הועמד במבחן הן בראיונות והן 
בדיוני הצוות . אם היו ניסיונות השפעה על תהליך הבחירה , הם לא נענו ואף 
לא הובאו כלל לדיוני הצוות " , אמר צבי אלון . 
