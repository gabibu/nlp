עשרות אלפי דגים בכנרת מתו בהרעלה מכוונת . הרעלה זו , שהיא מהגדולות ביותר 
שהיו באגם בשנים האחרונות , התגלתה אתמול בשעות הבוקר המוקדמות בצפון - 
מזרח האגם , באזור מפרץ אמנון . ההרעלה בוצעה כנראה על - ידי דייגים . 
נראה כי למים נשפכה כמות גדולה יחסית של חומר הדברה שטיבו עדין לא נקבע , 
תוך פגיעה מסוימת באיכות המים באזור . הכמות הגדולה של דגים שנפגעו בהרעלה , 
מוסברת בכך שבעונה זו של השנה , ערב עונת ההטלה , מתרכזת אוכלוסית דגים 
גדולה יחסית , סמוך לשפך הירדן אל הכנרת , בהיות האזור עשיר במזון וממוקם 
בקרבת אחד ממוקדי ההטלה באגם . בעקבות גילוי ההרעלה הועברו אזהרות לשווקי 
הדגים בישובי בצפון . באחדים מהשווקים נלקחו דגימות דגים כדי לוודא שאין 
שם דגים שנדוגו באמצעות ההרעלה . ההודעה הראשונה על ההרעלה נמסרה על - ידי 
שומר במפרץ אמנון , סמוך לשעה ארבע בבוקר . הוא דיווח לפקח מינהלת הכנרת , 
אלעד זוהר , כי הבחין בדגים רבים הקופצים ומשתוללים במים , בעוד אחרים 
נראים כמעולפים . הפקח שיצא למקום , גילה כמויות גדולות של דגים , חלקם 
עדיין במצב של הלם , כתוצאה מהשפעת חומר ההדברה המרעיל , וחלקם מתים . 
מאוחר יותר נראו יותר ויותר פגרי דגים צפים על - פני המים , לאחר שדגים 
שהורעלו לפני - כן , ופגריהם שקעו בשלב ראשון , החלו לעלות ולצוף . במקביל 
דיווח הפקח על כמויות גדולות של דגים המומים . נפגעו דגים מכל הסוגים ובהם 
אמנונים , שפמנונים , ביניות , לבנונים , סרדינים ועוד . סגן מנהל מינהל 
הכנרת , שלמה בהלול , סיפר אתמול כי " המראה בחוף אמנון היה מדכא מאד . 
משטח המים היה מכוסה באלפי פגרי דגים צפים , בעוד אלפי דגים המומים אחרים , 
חסרי יכולת לנשום בשל השפעות חומר ההדברה , משתוללים במים וכאילו צועקים 
" הצילו " , ואנחנו איננו יכולים להושיעם " . במקום ההרעלה נלקחו דגימות 
של פגרי דגים , לבדיקות מעבדתיות . בחקירה ראשונה לא ידע השומר למסור פרטים 
מזהים כלשהם על כלי שייט חשודים שנראו בשטח בטרם האירוע . החקירה נמשכת . 
