פאריס ( ע"ם ) . ועדה שהוקמה בסוריה על - ידי השלטונות הסוריים המליצה 
להנהיג פלורליזם מפלגתי במדינה , במקום המשטר החד - מפלגתי כך טוען העיתון 
המצרי " אל - מוחרר " . העיתון מספר כי הוועדה הוקמה בעקבות השינויים במזרח - 
אירופה , ומציין כי " אלמלא השינויים האחרונים במדינות מזרח - אירופה ונפילתו 
של צאושסקו , ידיעה כזו לא היתה מתקבלת על הדעת " . העיתון מוסר כי הוועדה , 
המכונה " ועדת החירויות הכלליות " , הוקמה כמה שבועות לאחר הוצאתו להורג 
של צאושסקו , ובראשה הועמד עבד אל - חלים חדאם , סגן הנשיא . הוועדה אמורה 
לבדוק את תחושותיו של העם הסורי עקב השינויים הגדולים בבריה"ם , במזרח - 
אירופה וכמה ממדינות ערב , ולהגיש הצעות מידיות לגבי הדרך הטובה ביותר לחלץ 
את סוריה מהמשבר שבו היא שרויה ללא זעזועים . ועדת החירויות הכלליות המליצה 
בדו"ח הראשון שלה לקבל את עקרון הפלורליזם המפלגתי , במקום השלטון החד - 
מפלגתי של מפלגת הבעת . הוועדה המליצה גם לאפשר את הקמתה של מפלגה איסלמית 
רשמית במקום תנועת " האחים המוסלמים " . המופתי של סוריה , אחמד כפתארי , 
המקורב ביותר לראשי ההנהגה הסורית , פנה לאחד מראשי " האחים המוסלמים " , 
כדי לממש את המלצת הוועדה להפוך את התנועה למפלגה חוקית . המגעים , לדברי 
" אל - מוחרר " , מתקיימים בינתיים על " אש קטנה " . חאלד בכדאש , מזכ"ל 
המפלגה הקומוניסטית הסורית , דרש מממשלת סוריה להקים משטר רב - מפלגתי לאחר 
שנודע לו על הקמת הוועדה . העיתון המופיע בלונדון , " אל - כלמה אל - מנועה " , 
מספר באותו עניין כי המפלגות המרכיבות את " החזית הלאומית המתקדמת " בסוריה 
מקיימות מגעים אינטנסיוויים כדי להכשיר את הקרקע לכינוס מיוחד של מליאת החזית , 
שבמסגרתו תיבחן נוסחה חדשה לשיתוף בין המפלגות הללו לבין מפלגת הבעת השלטת . 
משקיפים צופים שבמהלך הכינוס תושג הסכמה שתעניק למפלגות החברות ב"חזית " 
יותר חופש פעולה לפעול ברמת הציבור . הסברה היא , שבמסגרת ביצוע המלצות 
הוועדה יוכלו אותן מפלגות להוציא לאור ביטאונים ועיתונים שישקפו ויבטאו את 
דעתן , בגבולות האמנה שתסדיר ותתאם את הקשר והפעילות בינן לבין מפלגת הבעת . 
