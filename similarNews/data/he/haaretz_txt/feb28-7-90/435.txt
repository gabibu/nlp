מחר בערב תתקיים ישיבה של שרי הליכוד בביתו של ראש הממשלה , יצחק שמיר . 
בכירים בליכוד אמרו כי לפגישה תהיה השפעה מכרעת על התפתחות התהליך המדיני 
ועל המשך קיומו של הליכוד כמסגרת פוליטית מאוחדת . ככל הנראה , יבוא השר 
דוד לוי לביתו של ראש הממשלה , למרות הקרע החריף בניהם , כדי לנסות ולמנוע 
משמיר להיכנע לדרישותיה של מפלגת העבודה ולתביעות האמריקאים . מקורביו של 
לוי הבהירו אמש כי גם אם יבוא לוי לביתו של שמיר , " אין לראות בכך צעד 
למען ראש הממשלה " . שר הביטחון , יצחק רבין , סבור כי שמיר עשוי למנוע 
משבר ממשלתי ולסלול את הדרך למפגש קהיר באמצעות נוסחה הקובעת כי כל פלשתיני 
ששמו מופיע במרשם האוכלוסין בגדה המערבית וברצועת עזה יוכל להשתתף במשלחת 
הפלשתינית . שמיר ינסה , להערכתו , להשיג מחר את תמיכת רוב שרי הליכוד 
בהצעה זו . בישיבת פורום שרי המערך שהתקיימה אתמול אמר השר יצחק רבין כי 
הפרשנות להצעה זו היא שבמשלחת יהיה מגורש אחד או שניים , ופלשתיני ששמו 
מופיע במירשם התושבים בשטחים , והוא מחזיק דירה או משרד בירושלים . מומחה 
לנושא השטחים אמר אתמול כי ד"ר סרי נוסייבה ממלא אחר התנאים המופיעים בנוסחה 
זו , שכן הוא מתגורר בכפר אבו - דיס שבנפת בית לחם ומחזיק דירה בירושלים , 
שם גם בית הוריו וביתו הקודם . גורמים פלשתינים אמרו כי מבחינתו של אש"ף , 
נוסייבה הוא ירושלמי לכל דבר , והסכמת ישראל לשיתופו במשלחת תניח את דעתו 
של הארגון בנושא הייצוג המזרח ירושלמי . לקראת הדיון המכריע בליכוד , גוברים 
הקולות בקרב מחנה שמיר נגד צרוף מגורשים ומזרח ירושלמים למשלחת הפלשתינית . 
השר משה קצב , הנימנה עם תומכיו המובהקים של שמיר , הודיע כי יתנגד לכך 
בתוקף . כך אמר גם סגן השר בנימין נתניהו , ששב אתמול מוואשינגטון . נתניהו 
דורש לעכב את המשך התהליך כדי לקדם מהלך שהוא החל בו כבר בארה"ב גיוס חברי 
קונגרס נגד כוונת הממשל לקיים את הבחירות בתנאים של אלימות ובלי בטחונות 
מספיקים . לדבריו , הוא מצא הרבה אוזניים קשובות לטענותיו . אחד השרים 
המקורבים ביותר לשמיר אמר אתמול כי התנגדותו של שמיר למפגש קהיר אינה רק 
בשל בעיית הרכב המשלחת הפלשתינית , אלא בגלל אי אמון בסיסי ביחסים בינו 
לבין ממלא מקומו . לדברי אותו שר , פרס מעוניין לפרק את הממשלה בכל מחיר 
כדי לזכות בראשותה , והוא ימשיך לחתור להפלתה בטיעונים שונים , גם לאחר 
פתיחת השיחות בקהיר . השר הביע את החשש שפרס יחזור על ה"תרגילים " מימי 
שיחות טאבה , וישבש את מהלכיו של ראש הממשלה . ראש הממשלה המשיך אתמול לפעול 
להרגעת הרוחות בתנועתו . הוא קיים פגישות עם חברי הכנסת עובדיה עלי , 
יעקב שמאי ומיכאל קליינר , ונתן אור ירוק לשרים ניסים ומרידור לגבש את חוקת 
הליכוד , כדי שניתן יהיה לכנס מושב מיוחד של ועידת הליכוד . בכינוס זה 
תאושר החוקה וייבחרו מוסדותיה החדשים של התנועה , בכלל זה יו"ר המרכז . 
שמיר רוצה להחליף בכך את אריאל שרון כיו"ר מרכז הליכוד . שרי מפלגת העבודה 
הודיעו אתמול כי הם עומדים מאחורי האולטימטום שלהם לליכוד , לקבל את ההכרעות 
המדיניות בקבינט ביום רביעי בשבוע הבא . לעומת זאת טען אמש גורם בכיר המקורב 
לשר הביטחון , כי אם ראש הממשלה יזדקק לארכה כדי להכין את מיפגש קהיר , 
רבין יעניק לו אותה . אתמול התברר כי אין בידי שר האוצר שמעון פרס מידע 
מלא ורשמי על המסמך שמזכיר המדינה האמריקאי , גיימס בייקר , הפקיד לפני 
שבוע בידי שר החוץ ארנס . פרס שוחח טלפונית עם שמיר במהלך ישיבת שרינו , 
וביקש לקבל לידיו את הרשימה בהקדם . מלשכת ראש הממשלה נמסר כי בשעות הערב 
העביר שמיר לפרס את נוסח הבקשה של בייקר . היעדר נוסח השאלות לא איפשר לפרס 
לנסח הצעת החלטה לקבינט , תוך תביעה משמיר להביאה להצבעה בתוך שבועיים , 
כפי שמחייב אותו ההסכם הקואליציוני . שמיר דחה את בקשתו של פרס לקיים כבר 
היום את ישיבת פורום הארבעה , והוא יכנס אותו רק ביום ראשון , לאחר הדיון 
של שרי הליכוד שיתקיים במוצ"ש . 
