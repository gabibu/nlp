שר התיירות , גדעון פת , דחה אתמול דרישה של המלונאים להסיר את הפיקוח 
על המחירים בענף . הוא התנה אפשרות מסוג זה , באחריות אשר יגלו בתי המלון 
בהמשך בקביעת מחיריהם אשר יוגשו לאישור . שר התיירות נפגש אתמול לראשונה 
בירושלים עם נציגיה החדשים של התאחדות המלונות , בראשותו של הנשיא הארגון , 
מיכאל פדרמן , אשר נבחר על מקומו של אלי פפושדו , שפרש מסיבות אישיות . 
המלונאים ביקשו מהשר , כי הממשלה תתערב פחות בענייניו הכלכליים של הענף . 
פת הסביר , כי התערבות המדינה באה לידי ביטוי לא רק בפיקוח על המחירים , 
אלא גם במתן שורה ארוכה של הטבות וסיוע למלונות . בין השאר מדובר במתן 
מענקים להקמת בתי מלון חדשים ; החזר ביטוח שער ; ופטור מותנה על רכישת 
מוצרים בחו"ל ללא מכס . שר התיירות הביא כדוגמא לשיתוף פעולה אחראי בין 
גורמי הענף למשרד התיירות את הקמתה של ועדה משותפת לקביעת מחירים מירביים 
למשקאות בבתי המלון . בפגישה נדון גם נושא דירוג המלונות . נציגי המלונאים 
הציעו לבחון את האפשרות לבטל את רמת הדירוג הכוכבי , אשר נקבע ע"י משרד 
התיירות . פת השיב , כי לפני שמבטלים את הדירוג הקיים , יש לבדוק מה יהיה 
המאכניזם אשר לפיו יקבעו המענקים להקמת בתי מלון חדשים והאמצעים לדפרנסציה 
בין מלון למלון , קרי איך ידע התייר הבודד אם בית מלון יקר אם לאו . נושא 
נוסף שנדון היה ריווחיות ענף המלונאות . המלונאים ביקשו סיוע ממשרד התיירות 
להפחתת העלויות , כדי לעלות את ריווחיות בתי המלון . שר התיירות קיבל עקרונית 
את בקשתם . בנושא תוכניות שיווק ופרסום משותף בחו"ל , ביקשו המלונאים להרחיב 
את הפעילות המשותפת . שר התיירות הביע את נכונותו , בתנאי שענף המלונאות 
ישתתף אף הוא כספית . נציגי התאחדות המלונות ביקשו עוד להיות מעורבים יותר 
בפעולות לקראת איחוד אירופה . הם גם עמדו על השלכות המעבר לשבוע עבודה מקוצר 
בן חמישה ימים בענף המלונאות וביקשו את סיוע משרד התיירות בפעולות פרסום 
ושיווק לעידוד תנועת תיירות פנים . לדברי פת קיצור שבוע העבודה מהווה אתגר 
חשוב לתעשיית התיירות בכלל והמלונאות בפרט . הוא הדגיש , כי בתי המלון 
צריכים להתארגן בתיירות הפנים . 
