ואשינגטון ( ע"ר ) . תפוקת הסמים בעולם הגיעה לשיא בשנה שעברה , וגילויי 
שחיתות בכמה מדינות חיבלו במאמצים לעצור את סוחרי הסמים הגדולים כך קובע 
דו"ח של מחלקת המדינה האמריקאית , שפורסם ביום חמישי . גם תצרוכת הסמים 
הגיעה לשיא , וסוחרי הסמים מצאו דרכים מתוחכמות להלבנת רווחיהם , נאמר 
בדו"ח . הדו"ח מצביע על כך , שארה"ב היא השוק הגדול בעולם לסמים , אולם 
הגדלת הייצור גרמה להרחבת הטריטוריה של הסוחרים גם למדינות אחרות . " ארה"ב 
אינה מתנחמת בכך שיש שיפור בנושא הסמים בתחומה , וכי סוחרי הסמים עוברים 
למדינות אחרות . ארה"ב מודאגת מסחר הסמים בעולם כולו , מאחר שעליית הביקוש 
במדינות אחרות עלולה לחבל במאמצים להקטנת הייצור וההפצה של הסמים " נכתב 
בדו"ח . תנאי גידול טובים הביאו להגדלת תפוקת האופיום בבורמה ובגוואטמלה , 
וממשלות בוליוויה , תאילנד , לאוס , סוריה ואיי בהאמה משתפות פעולה 
עם מגדלי הסמים . 
