( ע ) . חולת הפוליו מאור - עקיבא , שולמית גבאי , הועברה לאשפוז ביחידה 
לטיפול נמרץ בבית לוינשטיין ברעננה , לאחר שפתחה בשביתת רעב . היא מוחה 
על הסחבת שנוקטות הרשויות המטפלות בה , ומונעות ממנה לחזור לחיק משפחתה 
באור עקיבא . בגלל החשש ששביתת הרעב תפגע בנשימתה הסדירה , החליטו הרופאים 
לאשפז אותה ביחידה לטיפול נמרץ , תחת פיקוח מתמיד . בעלה של חולת הפוליו , 
מרדכי גבאי , אמר כי שביתת הרעב שעליה החליטה גבאי היא " נשק כואב , 
אך בלתי נמנע " . כל הנסיונות , ההתרוצצויות וההתכתבויות בין משרדי הממשלה 
השונים לא הועילו עד כה , אמר . שולמית מאושפזת לשווא בבית לוינשטיין , 
לדבריו , " ללא הצדקה , בשל אטימות לב וסחבת בירוקרטית " . מנהל אגף האיכלוס 
במשרד השיכון , ישראל שוורץ , אמר כי למשפחה הוקצב סכום חריג לרכישת דירה 
מתאימה , אך התברר כי קיימת חריגת בנייה שאינה מאפשרת לקבל רשיון כדין . 
עם זאת , המשרד יעשה מאמץ מיוחד כדי לסיים את ההליכים ולאפשר לשולמית גבאי 
לחזור לביתה . 
