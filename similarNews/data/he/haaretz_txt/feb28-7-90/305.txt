למראה ולמשמע הדיון ב"מוקד " , בו לקחו חלק שלושה חברי ועידת הנשיאים , 
המתכנסת בירושלים סימור רייך , הארולד סקוואדרון וזק סטיין ולצדם פרופסור 
שלמה אבינרי , ליוותה אותי תחושה של חוסר רלוואנטיות . הארבעה הם דיפלומאטים 
מנוסים ורהוטים בהתנסחויותיהם , והם נוהגים בזהירות מירבית . הם עוקפים , 
מתוך ניסיון , את המוקשים שבדרכם . כך מעביר יורם רונן את הדיון לפסים 
מופשטים ולבעיות כלליות שכבר דשו בהן פעמים אין - ספור . כמו למשל השאלה 
לגבי בעיית הנאמנות הכפולה של היהודים בחו"ל . על - כך נענה רונן : " לא 
נאמנות כפולה אלא אהבה כפולה " . איש מהחבורה אינו מוכן להסתכן בתחזיות היפותטיות . 
בעיית הקשר הסבוך בין הקהילה היהודית בארה"ב לישראל עולה , ואבינרי מציע 
הצעה שאינה נראית מעשית בעיני השלושה כל משפחה יהודית תשלח את ילדיה לשנת 
שהייה בישראל , לא לשם עלייה אלא למען התנסות והבנה של ישראל מבפנים . על 
האולפן ריחף צלה הכבד של בעיה אקטואלית פי - כמה : דעתה ויחסה של מנהיגות 
זו לתהליך השלום ולהידברות עם אש"ף . הנושא נעקף לא פעם , והדוברים חזרו 
והדגישו שביסוד היחסים ההדדיים מונחת האקסיומה שכל החלטה הנוגעת בביטחון 
ישראל נתונה בידי ממשלת ישראל בלבד , וליהודי ארה"ב אין כל רשות להתערב 
בה . אולם ברור שלשלושה עמדה ברורה בנושא זה . ואכן , הוועידה בפיניקס 
לא מכבר הפגינה נטיות יוניות , והצביעה ברוב מכריע בעד שיחות עם אש"ף . 
עכשיו מסבירים השלושה שאמנם היתה הצבעה בעד הידברות , אבל תוך מגבלות והסתייגויות . 
הביקורת על עמדות ישראל מובלעת , והשלושה מדברים באורח כוללני על הרשות 
למתוח ביקורת , ועל פלוראליזם של דעות ביהדות ארה"ב . פרופסור אבינרי מאמין 
שיש מקום למתוח ביקורת בשיחות פרטיות , אבל ביקורת פומבית בארה"ב מעוררת 
התנגדות חריפה בישראל , ועלולה גם להזיק . אין ספק שהקשר בין ישראל ליהדות 
ארה"ב מורכב , עמוק ובעייתי , ושני הצדדים כאחד מנסים לשמור על זהירות 
מירבית . קיימת גם מחויבות עמוקה לישראל , ושני הצדדים זקוקים זה לזה . 
