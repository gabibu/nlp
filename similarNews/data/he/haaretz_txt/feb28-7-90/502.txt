הממשלה עומדת לדון היום באישור ההצעה המשותפת של שרי החקלאות ואיכות הסביבה 
למינוי המליאה החדשה של רשות שמורות הטבע ובהצעתו של שר החקלאות אברהם כץ 
עוז למינויו של מפקד הנח"ל לשעבר , תא"ל ( מיל . ) יורם גלבוע , לתפקיד 
מנכ"ל רשות שמורות הטבע . לקראת ישיבת הממשלה , פנו בסוף השבוע ראשי החברה 
להגנת הטבע , עזריה אלון ומנחם זלוצקי , לשרי החקלאות ואיכות הסביבה בקריאה 
שיכניסו שינויים בהרכב המוצע למליאה החדשה , המונה 11 חברים ונכללים בה 
שני העוזרים הפוליטיים של שני השרים , אך לא כלולים בה מדענים , שעיסוקם 
והתמחותם בשמירת הטבע . בפנייתם קוראים ראשי החברה להגנת הטבע לשני השרים 
לפעול ברוח החוק ולמנות לחברי המליאה החדשה של רשות שמורות הטבע נציגים של 
גופים מדעיים ונציגים ממשרדי ממשלה ומוסדות מדינה , שעיסוקם נוגע לתחומים 
שרשות שמורות הטבע מופקדת עליהם ואחראית לפני המדינה על שמירתם . החברה להגנת 
הטבע מביעה בפנייתה לשרים דאגה נוכח העובדה , שבהרכב המוצע למליאת רשות 
שמורות הטבע חסרים אנשים , שיש להם כישורים מקצועיים רלוונטיים וידע בתחומי 
שמירת הטבע . חסרונם מעמיד בספק את יכולתה של רשות שמורות הטבע לפעול כפי 
שמתבקש מהחוק הקובע את יעדי הרשות . החברה להגנת הטבע אומרת כי אין היא חולקת 
על זכותם - על - פי - חוק של השרים למנות מינויים כהבנתם , ופנייתה נעשית 
מתוך דאגה כנה לנושא הטבע בארץ . אנו מצפים שהשיקול המכריע בבחירת האנשים 
המתאימים יהיה מעורבותם וזיקתם לנושא שעליו יופקדו ואנו מבקשים שהשרים ישקלו 
שנית את המינויים וכי ישנו אותם על פי השיקולים שעליהם מצביעה החברה . אנו 
חוששים שרשות שמורות הטבע תפנה לאפיקים הרחוקים מן הכוונות שהונחו ביסוד 
הקמת הרשות , נאמר בסיום הפנייה . 
