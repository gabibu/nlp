משרד התעשייה והמסחר השלים הכנת פרויקט לגיוס משקיעים להקמת מפעלים בערי 
פיתוח . מנכ"ל המשרד , דן דרך מסר שהמטרה היא לחזק את ערי הפיתוח מבחינה 
כלכלית , לסייע לקליטת העלייה במפעלי תעשייה ולהגביר את התעסוקה של תושבי 
ערי הפיתוח . דרך ציין כי גיוס המשקיעים יתבסס על הניסיון המצטבר ממעורבות 
הקהילות היהודיות בעולם בפרויקט שיקום השכונות , ועל הקשר שנוצר בשנים האחרונות 
בין מנהיגי קהילות אלה לבין ראשי עיירות הפיתוח . המנכ"ל הוסיף שראשי ערי 
הפיתוח שישתתפו בפרויקט , יזכו למלוא הסיוע ממשרד התעשייה והמסחר , חברת 
מבני תעשייה , הבנק לפיתוח התעשייה , מכון היצוא וגופים אחרים . כמו כן 
יעמיד המשרד לעזרת הפרויקט מרכז מקצועי שילווה את המגעים עם המשקיעים הזרים . 
