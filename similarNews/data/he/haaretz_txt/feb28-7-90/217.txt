" בהחלט היתה הנחיה שלא מעבירים דיווחים על פצועים כתוצאה ממכות . ברצועת 
עזה העברנו רק דיווחים על פצועי ירי , ועל פצועי מכות שבורי רגליים וידיים 
לא העברנו . כך אמר רב סרן שלמה נחום , עד התביעה במשפט גבעתי ב שהתחדש 
אתמול . רב סרן נחום העיד כי למעשה מדובר היה בהנחיה שלא להעביר דיווחים 
על פצועי מכות . סופר ה"ארץ " מציין כי אכן היתה תקופה ברצועה שצה"ל לא 
העביר נתונים על פצועים כתוצאה ממכות והעיתונות ניזונה מדיווחים של מקורות 
ערביים , אשר דיווחו באותה תקופה ( פברואר 88 ) על מאות תושבים שהוכו . 
אתמול בהתחדש המשפט בו נאשמים ארבעה חיילי גבעתי , ביניהם שני קצינים , 
בהכאה ובאחריות להכאה של שני תושבים ממחנה הפליטים אל בורייג , הודיע הסניגור 
עו"ד משה ישראל כי ההגנה תבקש בישיבה הקרובה לזכות את ארבעת הנאשמים מכל 
אשמה ולהודיע כי על הנאשמים אין צורך להשיב כלל על האשמה . עורכי הדין טוענים 
כי התביעה הצבאית , אשר סיימה את השמעת עדיה , לא הצליחה להוכיח את הקשר 
של ארבעת הנאשמים למקרה הספציפי הזה , או כל קשר למותו של אחד משני התושבים 
הערבים שנפטרו כתוצאה ממכות בבית החולים . עוד טוענים הסניגורים כי התביעה 
הצבאית לא הצליחה להוכיח כל קשר של הנאשמים לאירוע שאירע במחנה הפליטים אל 
בורייג . בית הדין הצבאי בראשותו של השופט אל"ם יורם צלקובניק , יצטרך להכריע 
בנקודה זו בישיבה הקרובה שתתחדש ביום א הקרוב . אם אכן תידחה בקשתם של הסניגורים , 
יפתח ביום א שלב עדי ההגנה ובכוונת הסניגורים להביא לבית הדין עשרות עדים , 
ביניהם חיילים ששירתו ברצועה וקצינים בכירים בתפקידי מח"טים וקצינים בדרגות 
תת - אלוף ואלוף . לא מן הנמנע שהסניגורים יבקשו מבית הדין הצבאי לאפשר להם 
לזמן לעדות את שר הביטחון יצחק רבין , אשר שמו הועלה עשרות פעמים במשפט 
זה כאיש שנתן פקודות והנחיות לשבור ידיים ורגליים . העד הבכיר הראשון , 
תא"ל יעקב אור , מפקד כוחות צה"ל ביהודה ושומרון , שימש באותה תקופה כמפקד 
כוחות צה"ל ברצועה . תא"ל אור איבד אתמול את סבלנותו כתוצאה מחקירתם הקשה 
של הסניגורים ואישר למעשה בחקירה הנגדית כי באותה תקופה שרר ברצועה מצב של 
כעין מלחמה . לדבריו אכן הוכו מפירי סדר בלי כל קשר למעצרם . עד אחר , 
סא"ל משה זיו , אישר כי באותה תקופה אכן היה ברצועה אלמנט של ענישה והיו 
פצועים כתוצאה ממכות . הוא אישר כי מח"ט גולני לשעבר , אל"ם גבי אשכנזי , 
שהשתתף באחת מהישיבות עם הפרקליט הצבאי הראשי תא"ל אמנון סטרשנוב , קרא 
לו להתפטר . ארבעת הנאשמים הם רב סרן יצחק לויט , סגן עופר רשף , סמל ראשון 
אלי שוקרון וטוראי גדי גנבה . עד ההגנה הראשון יהיה המג"ד רב סרן יצחק לויט . 
