רשות השידור פועלת להצבת כתב קבוע במוסקווה , שישמש כראש סניף של הרשות 
בכל מזרח אירופה , ויהיה אחראי לסיקור שם . לדברי מנכ"ל רשות השידור , 
אריה מקל , הרשות נמצאת בקשר עם רשות השידור הסובייטית . למעשה , אמר , 
כבר התקבלה תשובה חיובית , אך נאמר לו כי הביצוע מותנה באישורו של משרד 
החוץ הסובייטי . בתשובה לשאלה מי יהיה הכתב במוסקווה , ענה מקל שעדיין אין 
החלטה בעניין , אך רבים מעוניינים בתפקיד ולא תהיה בעיה למצוא מועמד . בעקבות 
ההתפתחויות האחרונות בגוש המזרחי , נקשרו באחרונה גם קשרים בין רשות השידור 
לבין רשויות השידור של הונגריה , פולין וצכוסלובקיה . עם הונגריה כבר יש 
לרשות השידור קשרי גומלין בתחום הפולקלור ( " הדודאים " ו"הפרברים " 
יופיעו שם ) , ובשבוע הבא יבקרו בישראל אנשי רדיו בכירים מהונגריה . גם 
מנכ"ל רשות השידור של רומניה אמור היה להגיע , אך הוא פרש מתפקידו ובא לישראל 
כאדם פרטי , וכמלווהו של הרב רוזן . מחר יגיע לישראל מנכ"ל רשות השידור 
של פולין , קרול סביצקי , לביקור של שבוע ימים . במהלך ביקורו יחתום עם 
המנכ"ל על הסכם לשיתוף פעולה בין שתי רשויות השידור בתחומי החדשות , הדרמה , 
התעודה ועוד . באחרונה שהה בישראל צוות של הטלוויזיה היוגוסלווית , שצילם 
כאן סרט והתעניין בנושא העלייה . רשות השידור סיפקה לו קטעים מצולמים . 
מצכוסלובקיה התקבלה בקשה לעזרה בפיתוח מערך שידורי רדיו לחו"ל בגלים קצרים . 
רשות השידור השיבה שהיא מוכנה להעמיד לרשות הצכים את כל הידע שהצטבר אצלה 
בהפעלת משדרים לחו"ל . 
