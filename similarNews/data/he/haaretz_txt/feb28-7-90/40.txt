יוסף קוויתי , קצין מינהל מחוז חיפה במשרד הפנים , וראש הוועדה המקומית 
לתכנון ולבנייה רכס הכרמל , יודיע בישיבת מליאת הוועדה שתתקיים ביום ג 
הבא על התפטרותו מתפקידו . במכתב ששלח אל משה גלזנר , הממונה על מחוז חיפה 
במשרד הפנים , טוען קוויתי , כי התפטר מן הוועדה משום שבאחרונה מתקבלות 
בה החלטות אשר נוגדות את החוק . קוויתי הוא נציג הממונה על המחוז בוועדה 
שבה תשעה בעלי זכות בחירה , ביניהם שבעה נציגי רשויות מקומיות . בוועדה 
חברים גם נציגי שרי הפנים , השיכון , המשטרה והבריאות , וכן נציג אגד 
ערים לכבאות . בשיחה עם " הארץ " , סיפר קוויתי כי התפטר בעקבות ישיבה שנערכה 
ב09 . 1 . 92 , שבה התקבלו , לטענתו , שתי החלטות לא חוקיות : הראשונה 
המלצה להעביר לוועדה מחוזית את בקשתו של תושב דלית אל - כרמל לבנות בית 
על קרקע פרטית , המיועדת , לדברי קוויתי , לפי תוכנית המתאר המפורטת הכללית , 
שטרם אושרה לשטח ציבורי פתוח . לדברי קוויתי , התנגד בזמנו תושב דלית אל - 
כרמל לייעוד תוכנית המיתאר , והוועדה המחוזית קיבלה את התנגדותו , בתנאי 
שתוצע לו קרקע חליפית . אולם הקרקע החליפית לא הוצעה , ומשום כך תוכנית 
המתאר עדיין לא מאושרת . בקשה שנייה שאושרה על - ידי הוועדה המקומית רכס 
הכרמל , ושאינה חוקית לטענת קוויתי , גם היא של תושב דלית אל - כרמל , 
שבנה בית על קרקע פרטית שלו בלי רשיון . היום הוא מבקש להשיג רשיון לבית , 
אף שהוא בנוי על תוואי דרך מאושרת בתוכנית אחרת . הממונה על המחוז משה גלזנר 
אישר את ההתפטרות . " צר לי על שנאלצת להגיש התפטרותך על רקע הנסיבות המתוארות 
על - ידך , אך אני בהחלט מבין וגם מצדיק את המסקנה שאליה הגעת " , נאמר 
במכתב תשובתו לקוויתי . העתקים נשלחו לראשי המועצות המקומיות דלית אל - 
כרמל ועוספיא . 
