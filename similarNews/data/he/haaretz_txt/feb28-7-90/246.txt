סרטיו של אוליבר סטון מעניינים יותר מהאיש עצמו . בראיונות , ובזמן שהותו 
בפסטיבל ברלין האחרון , הוא מציג עצמו כמטיף בשער הנושא את דברו של העם . 
יוצר אמריקאי עממי ואותנטי , המייצג את אלה שהיו בוייטנאם וחזרו ממנה פגועים 
ומצולקים לעד . מין גון פורד חדש , שבא מקוטב פוליטי אחר , שמאלה למרכז 
ולא ימינה לו . סטון עושה סרטים כדי למחות נגד מעורבותה של אמריקה בווייטנאם , 
וכעת בפנמה , וכדי למנוע הישנותם של מקרים דומים . הוא נוטף קלישאות , 
ונדמה שהוא כמעט מאמין ביכולתו של הקולנוע להגשים יעדים אלה . למזלו , 
העממיות והאותנטיות , שנדמות לנו מזויפות כאשר הוא מדבר , מתגלות בסרטיו 
כאמיתיות ובעלות נפח רגשי מהימן . רון קוביק , צעיר כל - אמריקאי ופטריוטי , 
חדור שנאה לקומוניסטים ואמונה ביעדיה המוצהרים של אמריקה , מתגייס למארינס , 
נלחם בווייטנאם , חוזר ממנה משותק בכל פלג גופו התחתון , והופך בהדרגה 
לאחד ממנהיגי תנועת המחאה נגד אותה מלחמה . בידיהם של סטון וקוביק ( שסייע 
בכתיבת התסריט ) הופכים סיפורה של וייטנאם , והמחאה נגדה , לדראמה אמריקאית 
מייצגת , שבתוכה פועל קוביק כגיבור אמריקאי מייצג : הוא כל גיבוריה הכל - 
אמריקאים של אמריקה שהתגלגלו לדמות אחת , נפגעו מקרבתם אל המיתולוגיה האמריקאית 
ומרדו בה . הסרט מורכב כמעט אך ורק משיאים . סצינות המייצגות את סביבתן 
ההיסטורית והתרבותית , והנושאות את סמליה בבוטות , כמעט כמדים קולנועיים : 
החל מסצינת הפתיחה של הסרט , המתרחשת ברביעי ביולי , יום עצמאותה של אמריקה , 
וגם יום הולדתו של גיבור הסרט , וכלה בסצינת הסיום , המתרחשת בזמן הוועידה 
לבחירת מועמד לנשיאות מטעם המפלגה הדמוקרטית . הסרט מתקדם משיא לשיא , 
מסצינה סמלית אחת לבאה , ופורש לפנינו אפוס אמריקאי שהוא כמעט סיכום כל 
האפוסים האמריקאים שקדמו לו . כמו ב"פלאטון " ( סרט אחר של סטון ) , 
יעדו של הסרט הוא להפוך את מלחמת וייטנאם ותוצאותיה לסיפור אמריקאי קלאסי , 
למקם אותו בתוך ההיסטוריה והתרבות האמריקאיות ולא להציג אותה כאירוע חריג , 
א - היסטורי , בלתי ניתן להבנה או לתפיסה במושגים היסטוריים מסורתיים . 
תחושת השליחות וההתלהבות שמניעה את סטון מתורגמת בסרט לאנרגיה הטוענת את 
מצלמתו ואת הקולנוע שהוא עושה בעוצמה : זהו קולנוע דידקטי , בוטה במכוון , 
עממי במוצהר , שכולל כמה סצינות חזקות ביותר . את הסצינות הבודדות בווייטנאם 
מצלם סטון באקספרסיוויות האופיינית לו , במצלמה פרועה , שנעה ללא הפסקה . 
הסצינות בבית החולים , שאליו נשלח קוביק לאחר פציעתו , הן ריאליזם אמריקאי 
מסורתי ואותנטי . גיחה למקסיקו הופכת בידיו למסע אל ההשפלה והסיוט , שכולל , 
בשיאו , דו - קרב מטורף בין שני נכים בכיסאות גלגלים באמצע הדרך בשום מקום : 
זה בוטה , זה מיידי , זה חזק . טום קרוז , בתפקיד הראשי , נענה לחלוטין 
לחזונו של סטון , הטוען שבחר בו כדי להציג את צדה האפל של הדמות שאותה גילם 
ב"אהבה בשחקים " . הופעתו הרחבה והמרשימה של קרוז מורכבת ממטמורפוזות , 
מהתגלגלותה של הדמות האחת למספר רב של דמויות נוספות , והוא מבצע את המשימה 
בהצלחה מרובה . לנגד עינינו הוא הופך לגיבור אמריקאי אותנטי , שמסכם את 
מגוון הדמויות שקדמו לו ויוצר אב טיפוס לגיבורים האמריקאים שיבואו בעקבותיו . 
זו לא הפתעה : גם ב"איש הגשם " היתה דמותו מורכבת ומעניינת בהרבה מזו 
של דסטין הופמן , שזכה לרוב התשבחות . אם אמנם יזכה בקרוב ב"אוסקר " 
הפרס מגיע לו . " נולד ברביעי ביולי " טומן בחובו מלכודת שקל ליפול לתוכה . 
קל להתייחס בזלזול מסוים לבנאליות המכוונת של הסרט , לעובדה שסטון הופך 
את סרטו למין אפוס קולנועי המורכב מסצינות ומעמדים מתולדות הקולנוע בעל הנגיעה 
הריאליסטית והשליחות החברתית . אולם יש להבין שזו בדיוק היתה כוונתו : 
סרט שנועד לחבר את החוויה של וייטנאם עם ההיסטוריה והתרבות שסבכו אותה והתעלמו 
ממנה , ליצור סרט שכולו מורכב מתחושה של המשכיות וביקורת . סטון מגשים 
יעד זה במיומנות רבה , באנרגיה עצומה ובדחף עממי אמיתי ומרגש . כל אחת 
מהסצינות היא אמירה על אמריקה , על הקולנוע שלה ועל מקומה של ההיסטוריה 
האמריקאית של העשורים האחרונים בתוכם , סצינות המצטרפות לכלל חזון אמריקאי 
אותנטי , החושף את עברו הקולנועי וגם מעשיר אותו . 
