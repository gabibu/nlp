רבת עמון ( ע"ר וע"ץ ) . חוסיין מלך ירדן , שהציב עצמו בראש תנועת המחאה 
הערבית נגד הגירת יהודי בריה"ם לישראל , יצא אתמול לפאריס , כדי להשיג 
תמיכה של מדינות מערב אירופה בעמדתו . פקידים ברבת עמון אמרו , כי המלך 
חוסיין ימשיך לאחר מכן ללונדון והוא יבקש תמיכה בעמדה הערבית , הטוענת כי 
זרם העולים מבריה"ם לישראל מסכן את היציבות במזה"ת . חוסיין קרא קודם לכן 
לכנס ועידת פסגה ערבית לדיון חירום על ההגירה היהודית הגדולה לישראל . נמסר , 
כי הוא מודאג בעיקר מהצהרות חוגי הימין בישראל , לפיהן ירדן היא למעשה 
המדינה הפלשתינית . " אנו מקווים כי ממשלת צרפת תסייע לנו בצמצום הסכנה 
שבהגירה זו , המשפיעה לא רק על ירדן אלא על מדינות ערב כולן " , אמר פקיד 
ירדני בכיר ערב צאתו של חוסיין . ברבת עמון נמסר כי חוסיין , אליו נילוו 
גם ראש חצר המלוכה , שריף זייד בן שאקר ושר החוץ מרואן קאסם , ייפגש עם 
הנשיא מיטראן , עם ראש הממשלה רוקאר , עם שר החוץ דימה ועם שר ההגנה שוונמו . 
