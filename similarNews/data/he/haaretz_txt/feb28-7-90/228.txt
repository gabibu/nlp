צוות קוסמופוליטי של פסנתרנית פיליפינית , צלן ברזילאי ומנצח רוסי הטביע 
את חותמו על הקונצרט הששי של הסינפונייטה . בתוכנית מן הקלסיקה אל הרומנטיקה 
והמאה העשרים , לא היה ברור למה בחרו ברביעיית כלי מיתרים של שוסטקוביץ 
בעיבוד לתזמורת בידי רודולף ברשאי , למרות שמלחין זה כתב יצירות מקוריות 
רבות לתזמורת , ולמרות שהעיבוד לא עושה דבר , מלבד הכפלת כלים ואיבוד אופיה 
האינטימי של גרסת המקור . לפסנתרנית ססיל ליקאד טמפרמנט נמרץ עד כדי אקספלוסיביות , 
חוש דרמאטי מפותח לא ספונטאני , אלא מחושב היטב ומתוכנת בקפידה הבעה 
אמוציונאלית עזה ומגע רך באפיזודות הפיוטיות , אך תמיד במרחק בטוח מן הצד 
הזה של גבול הסנטימנטליות , בנגינת הקונצרטו מספר 2 של שופן . בפסאזים 
המהירים נקטה לא פעם טמפו המבליע צלילים במהירותו היתרה ומטשטש את התוכן 
המלודי הטמון גם בהם . נגינתה החפה מקלישאות יצרה רושם מרתק ומרענן . את 
הקונצרטו לצלו בסי במול מגור של בוקריני ניגן אנטוניו מנסס נגינה אלגאנטית 
וקולחת , וגם אדישה וסתמית למדי בעיצובה ובהבעתה . בסימפוניה הקאמרית לכלי 
מיתרים של שוסטקוביץ הראה המנצח מרק גורנשטיין יכולת ניכרת בנגינה תזמורתית 
מגובשת ומהוקצעת , בהצללה מלאה וממוזגת היטב , בגוני עוצמה עשירים ורגישים , 
ובהשראת האווירה הדיכאונית והמיוסרת לעתים של היצירה . 
