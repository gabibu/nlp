במכתב אל היועץ המשפטי לממשלה , יוסף חריש , תובע עו"ד אביגדור פלדמן לבטל 
כליל את כתבי האישום שהוגשו לבית משפט השלום ברמלה נגד 8 פעילי השמאל , 
שנפגשו עם נציגי אש"ף בהונגריה לפני כשנתיים . זאת , בין השאר , משום 
שלטענתו מתקיים עתה בפועל משא ומתן מדיני עם אש"ף , דבר המביא לכדי אי - 
סבירות קיצונית את כתב האישום נגד קבוצה המואשמת בקשר עם נציגי אש"ף למטרות 
שלום . פלדמן מתכוון לעתור על כך לבג"ץ , אם לא תיענה פנייתו לחריש . עוד 
טוען פלדמן במכתבו לחריש , כי העילה לתביעת הביטול היא " אישום סלקטיווי 
אליו מתגנבות המקריות והשרירותיות המדריכות את כוח התביעה לבחור בפלוני , 
ולהניח לאלמוני " , ו"שיקולים זרים בהפעלת כוח התביעה הפלילית " . עוד מציין 
פלדמן כי הבקשה מופנית ליועץ המשפטי לממשלה , משום " שיש רגליים לסברה 
כי היועץ המשפטי היה מעורב בהגשת כתב אישום זה " , שהוגש על פי הנחייתו ועצתו , 
בדיוק כפי שהיה היועץ המשפטי מעורב בהחלטה שלא להגיש כתב אישום נגד עזר 
וייצמן , ובהחלטה להגיש כתב אישום נגד קבוצת השמאל שיצאה למפגש עם אש"ף 
ברומניה . 
