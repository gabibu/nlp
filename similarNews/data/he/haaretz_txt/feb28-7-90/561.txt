פיטורי עובד לאלתר תוך הפרת החובה ליתן לו הודעה מוקדמת מזכים אותו בפיצויים . 
הפיצוי המגיע הוא הפסד השכר בפרק הזמן שנקצב בחוזה המסוים לתקופת ההודעה 
המוקדמת . בהעדר קביעה מפורשת , תקופת ההודעה המוקדמת היא בת חודש לעובד 
חודשי , וזאת על - פי המנהג שהוכר בפסיקה . בית הדין הארצי לעבודה סיכם 
לאחרונה את הסוגייה של שיעור הפיצוי , ופסק הלכה כללית וקבע תנאים קבועים 
ואחידים לכל המקרים , כדלקמן : הפיצוי לעובד בגין הפרת חובת ההודעה המוקדמת 
הוא חלקי , כלומר , בגובה הפסד השכר ברוטו , ללא פיצוי בגין הפסד תנאים 
נלווים . מאידך , בתקופת ההודעה המוקדמת העובד אינו חייב לחפש תעסוקה ולהוכיח 
כי נקט באמצעים סבירים למנוע או להקטין את הנזק . התוצאה היא פשרה מסוימת . 
אם העובד לא יצליח למצוא עבודה בתקופת ההודעה המוקדמת , הוא יקבל את שכרו 
וייצא מפסיד רק את התנאים הנלווים , כגון פיצויי פיטורים , קופת גמל ופדיון 
חופשה . אך אם יקבל העובד תעסוקה אחרת למחרת פיטוריו וישתכר אפילו יותר 
מאצל מעבידו הקודם , הוא יהיה זכאי בכל זאת ממעבידו הקודם לכל הפסד השכר 
ברוטו ללא נלווים , אך גם ללא ניכוי השכר שקיבל עבור אותה תקופה ממקור אחר . 
יש להעיר כי הפשרה הנ"ל היא נוחה , פשוטה , אחידה וחוסכת התדיינות , אך 
בלתי צודקת , כיוון שהיא פועלת ברוב המקרים לטובת המעביד . גם כשאין מניעה 
להמשך העסקת העובד עד לסוף תקופת ההודעה המוקדמת , ההלכה מעודדת מעביד לפטרו 
לאלתר ולפדות את שכרו בלבד . בכך המעביד חוסך לעצמו את כל ההוצאות הסוציאליות , 
תוספות רכב וטלפון ופיצויי הפיטורים וחופשה היכולים ביחד להגיע למחצית השכר . 
ולעומת זאת קטנים סיכויי עובד שפוטר לפתע למצוא מיד עבודה מכניסה אחרת , 
שתפצה אותו לפחות על הפסד התנאים הנלווים לשכר בתקופת ההודעה המוקדמת . 
