וזרות דרכיה של הפוליטיקה הישראלית : היזם הפוליטי העיקרי של המערך מזה 
חודשים רבים הוא גם הדבק החזק ביותר של ממשלת האחדות . מנבאי נפילת הממשלה 
אינם מביאים בחשבון במידה מספקת את הדבית העיקשת של יצחק רבין בשימור המבנה 
הנוכחי של הממשלה . האם הוא צודק , האיש הזה שעושה עכשיו הכל כדי לא לבחון 
את סיכויי המערך להוביל את המדינה ? הוא נגד הליכה עם פורשי הליברלים לטריק 
של הפלת שמיר . הוא ביטל בבוז את הדיבורים על החזרת עזר וייצמן לקבינט בטענה 
שאין לערבב שמחה בשמחה . הוא שיחק כל הזמן הזה נגד לוח זמנים קישח מדי בתהליך 
המו"ם . הוא יודע שפרטנות ימנית כזאת והצמדת אקדחים לרקת ראש הממשלה יכולים 
להסתיים בירייה , והוא לא מעוניין בה . רבין לא רוצה גם לשמוע על משחקי 
הרוטציה החדשים מבית היוצר של מוטה גור ואחרים במפלגתו . בקיצור , שר הביטחון 
הוא הכוח המשמר החזק ביותר בממשלה הנמצאת בתקופתה הרופפת ביותר . אם הדבר 
יהיה תלוי בו , הממשלה תמשיך לדדות , עד סוף הקדנציה . מי שמצפה ממנו 
לאיזה מהלך פתאומי שישמוט מתחתיה את השטיח , יש לו בראש רבין דמיוני . העיסוק 
בנבכי אישיותו של רבין הוא בעל עניין מוגבל . ייתכן שהוא אינו מסוגל היום 
למהלכים - בגדול יותר מכפי שהיה מוכשר לכך אי - פעם בעברו . העיקר איננו 
בתהיות על רוחב האופק ההיסטורי והאישי שלו . נוכח התנהגותו , ובגלל העובדה 
שהוא הכוח הפוליטי המשפיע ביותר בממשלה אחרי שמיר ( ואולי לפניו ) , השאלה 
האמיתית היא האם הוא מוביל את שמיר לעבר יעד ברור , או שמא ראש הממשלה מנצל 
אותו בדרך אל המבוי הסתום . אין לשלול מרבין את תרומתו בכך שאילץ את שמיר 
ללכת על תוכנית הבחירות . כאשר הסתבך הניסיון לגבש מהלך בחירות , הוא 
ניתב את הממשלה אל מו"ם מקדים עם משלחת פלשתינית . גם מי שליגלגו על סיכויי 
תוכניתו , וביניהם פרשנים המקלסים אותו עכשיו , אינם יכולים שלא לראות 
כיצד ההצעה ההיא מתקרבת למימוש וסוחבת באדרתה את ראש הממשלה . אבל נדמה 
שתוך כדי הטקטיקה הלא - בלתי - מוצלחת הזאת , רבין מתאהב בהדרגה באמצעים . 
הוא כל כך מעשי , שהמעשה עצמו נבלע אצלו בתוך התכסיס . כדרכו לא בפעם 
הראשונה הוא מזניח את המטרה על מזבח האמצעים ואולי מוכן אף להקריבה . המטרה 
היא , כמובן , הסדר הבעיה הפלשתינית ולא שורה של פעלולים זמניים . ייתכן 
שבעזרת תמרונים אלה ייפגשו בסופו של דבר משלחות של ישראל ושל פלשתינאים . 
אבל אין שום סיכוי שמפגש זה יוביל להתקדמות כלשהי כאשר הממשלה מונהגת על - 
ידי הליכוד . ואילו רבין , מתוך שכנוע עמוק , סבור שהמערך לא יוכל להזיז 
את התהליך ללא השותפות עם יריבתו . הוא חוזר ומדבר על הצורך ( " צורך 
קרדינלי " , הוא אומר לעתים ) להגיע לקהיר , וגם לשלבים שאחרי המפגש הראשון , 
כממשלת אחדות . מי שנוהג כמותו להסתכל רק אל התחנה הבאה אולי צודק : המערך 
לבדו לא היה מגיע אל הנקודה הנוכחית . רבין היה בדעה שמוטב כי שמיר יוותר , 
כפי שעשה פעמים אחדות באחרונה , בלחץ האמריקאים ולא תחת אולטימטום של המערך . 
לכן הוא ממשיך לתת לשמיר בפומבי חבל נוח גם בסוגייה הקשה ביותר כרגע , 
שיתוף מזרח - ירושלמים במשלחת . הוא מצטרף לניסוח הקושי מתוך תקווה שלשמיר 
יהיה קל יותר להתפשר עם האמריקאים ( לפי הצעות שרבין ופרס מוכרים להם ) 
מאשר להיכנע לתביעה הבאה מבפנים . אבל יותר ויותר קשה לדעת מי מוליך את 
מי באף : שר הביטחון את ראש הממשלה , או להיפך ? אם שמיר יגיע אל מפגש 
המשלחות בקהיר אמנם רגע מר בתולדותיו כשרבין אוחז בידו , הוא יוכל לפוצץ 
את המעמד כשלמערך או לאמריקאים זה יהיה לגמרי לא פשוט להאשים אותו בחבלה 
בתהליך . יהיו שם יותר מדי עילות להליכה הביתה : אופן הדיווח של המשלחת 
הפלשתינית לבעלי - הבית בתוניס ; הדגל שאולי יציגו על מכוניותיהם ; נוסח 
נאומי הפתיחה ; כל תירוץ כמעט . ושמיר יוכל לומר שהרי הסכים לשיחות בקהיר , 
אבל הוא לא מוכן , על גופתו הוא לא ייתן , שייסדו לו שם מדינה פלשתינית . 
אלא שהמחויבות של רבין ללכת יחד עם הליכוד היא כה גדולה , שגם אם שמיר 
יקרא למשלחת לחזור מקהיר הביתה , רבין ימשיך להיות כבול בידי התזה המופרכת 
בדבר יתרונות האחדות . גישה זו נובעת אצלו ככל הנראה מראיית התהליך כמשהו 
ממושך , עניין של שנים , אשר לאורכו ( בהעדר רוב משכנע של המערך ) יתעוררו 
גם בעתיד אותם קשיים שלא איפשרו למערך להוביל לבדו תוכנית מדינית . מה שרבין 
אינו מוכן לעכל היא מסקנה הנובעת מעובדה נחרצת , אסטרטגית ולא טקטית : 
הליכוד אינו בנוי בשום פנים להסדר של ממש עם הפלשתינאים . עם אופק רחב יותר 
ונועזות מדינית הנעדרת ממנו , שר הביטחון היה צריך להבהיר מזמן שמטרת המו"ם 
עם הפלשתינאים היא מה שהינה באמת : צעד לפתרון הסכסוך הישראלי - פלשתיני 
על ידי חלוקת ארץ ישראל בין שני העמים . ואת זה אי אפשר להגשים עם הליכוד . 
אבל הוא הולך בקטנות , עקב בצד אגודל . הוא משחק דמקה , ולא אתפלא אם 
שמיר ינצח אותו בשחמט . 
