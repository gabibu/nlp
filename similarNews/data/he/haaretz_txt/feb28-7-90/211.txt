עיתון הספורט היומי " עולם הספורט " נסגר אתמול , לאחר שהופיע במשך חצי 
שנה . מודעה גדולה בעמוד הראשון תחת הכותרת " הודעה " , בישרה על הסגירה 
ובה נאמר עולם הספורט מופיע היום בפעם האחרונה . ניסינו להביא לקורא הישראלי 
עיתון שכולו ספורט . לאחר ששה חודשים של הופעת העיתון , הגענו למסקנה שאין 
מקום לעיתון ספורט יומי בישראל . אנו מודים לקוראים , למפרסמים ולצוות 
העובדים על האמון והתמיכה " . על החתום הנהלת העיתון . בעל העיתון היה איש 
העסקים אריה גנגר , שניסה לתקוע יתד בעולם העיתונות , וראה בספורט קרש 
קפיצה . לפני חצי שנה הוקם העיתון בתנופה גדולה , בתקווה ליצור עיתון ספורט 
יומי שיצליח להשתלב בעולם העיתונות בארץ . גנגר רכש מערכת סדר ממחושבת ושכר 
שתי קומות בבניין " על המשמר " . תחילה הופץ העיתון בעשרים אלף עותקים . 
לפני חודשיים , כשהתברר שהתפוצה הולכת ומצטמצמת , הודח העורך אבי רצון , 
מי שהיה עורך הספורט בעיתון " חדשות " , והוכנסו בעיתון מספר שינויים כמו 
הוספת מדורי צרכנות , רכילות וכדומה . אולם השינויים לא הועילו , ותפוצת 
העיתון המשיכה להידרדר . באחרונה הופצו כחמשת אלפים עותקים בלבד , ומהם 
נרכשו בפועל כמחצית . את העריכה נטל על עצמו דודי גרשונוביץ , נציגו של 
גנגר בארץ , שהיה מנכ"ל העיתון וגם מנכ"ל השבועון " העולם הזה " . בלוגו 
של העיתון לא צויין כלל שם של עורך . סגירת העיתון היתה בלתי נמנעת , לאור 
הקיצוצים התקציביים שנעשו בו באחרונה , בהם פיטורי כתבים , משכתבים ועורכים . 
לפני חודשים אחדים אמר גנגר : " לא התכוונתי להרוויח אבל גם לא התכוונתי 
להפסיד " . כבר שלשום היתה בעיתון אווירת סיום , אולם עד שתיים בלילה לא 
היתה ודאות שאכן העיתון ייסגר . העמוד הראשון מעומד , ללא המודעה על הסגירה 
עד שתיים בלילה , אז הוכנסה המודעה . הדבר עורר תרעומת חריפה בקרב רבים 
מהכתבים , שהרגישו כי סוגרים את העיתון מאחורי גבם בלי ליידע אותם . בגיליון 
האחרון אתמול , מספר 741 , הודפסו בדיחות פנימיות וכתבות שאינן קשורות 
לספורט , ביניהן על כתבי העיתון . אחד הכתבים שהגיע לעיתון אמר : " נדהמתי 
לבוא בבוקר ולמצוא שהעיתון נסגר , לארוז את חפצי ולהתחיל לחפש עבודה בעיתון 
אחר " . כתבת אחרת אמרה , כי לא הופתעה מסגירת העיתון אולם היא זועמת על 
הדרך שבה נסגר . קוראיו העיקריים של העיתון היו ספורטאים שהופתעו לגלות שהעיתון 
נסגר . " בניגוד למה שחושבים , היה מקום לעיתון ספורט רציני שיסקר ענפי 
ספורט אחרים מלבד כדורגל וכדורסל . אולם מה שהכשיל אותו היתה מערכת שיווקית , 
פרסומית וניהולית שלא קראה היטב את המפה ועשתה שוב ושוב שגיאות שגרמו לסגירתו " , 
דברי אילן ליזרוביץ , כתב בדסק הכדורגל . " עולם הספורט " נכשל אולי 
בקונצפציה שלו , אך ללא ספק שינה את גישתם של העיתונים היומיים אל מדורי 
הספורט . 
