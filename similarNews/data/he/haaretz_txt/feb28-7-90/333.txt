הם כל - כך מסכנים . בעיקר רחמנות על הנעלבים . דוד לוי , קשה לו עם היחס . 
הוא אינו רואה תועלת בפגישה עם שמיר שלא ם - ש - ת - ף אותו . " ליד המושטת 
שלי " , התלונן מרה , " הגיבו בדברי ל - ע - ג " . ומודעי בכלל אינו מקבל 
הזמנה ולכן בלי מתווכים ראש הממשלה יודע בדיוק את הטלפונים שלו . עד שלא 
יאשרו לו סיעה עצמאית , בכלל אין על מה לדבר . גם שרון מאוד פגוע . לא 
נתנו לו לנצח . הלב נשבר ממש . לא יודע אם גם אתם שמעתם בזמן האחרון אנשים 
כה רבים אומרים שלא היו רוצים להיות עכשיו בנעליו של ראש הממשלה . כולם 
קמים עליו . החישוקים , המערך , האמריקאים . אפילו בני בגין . מעליבים 
אותו . שופכים את דמו . פתאום , אנשים שוחרי - טוב , המקדישים את חייהם 
בלי ליאות לעבודה ציבורית , מרגישים שעושים להם עוול . כפי שקורה לעתים 
קרובות , בתקופה מרוחקת מדי מהבחירות , כל העניין הפוליטי נסוג לפתע ממקורותיו , 
כלומר מהציבור שהציב את האנשים האלה במקומותיהם , ונהפך לקינה על מר גורלם 
של הנבחרים . לפתע הם מתחילים לשלוח יד איש באנטי - רעהו . מקללים זה את 
זה , מנדים , משמיצים , מחבלים תחבולות זדון , כמעט מעמידים אחד מהם 
למשפט על שדיבר עם איזה גינקולוג ירושלמי , סוכן - אש"ף נורא . ובעיקר 
הם נעלבים : אנחנו , העושים ימים כלילות , שרק טובת עמישראל לנגד עינינו , 
היתכן שכך יעלה בגורלנו ? זה צדק , זה ? החיזיון הפוליטי לובש צורה הפוכה 
מזו של ימי הבחירות . כבר לא רק - אנחנו - יכולים ומוסיקת - מצעדים על רקע 
דגלים מתנופפים וסנטרים זקורים , אלא קינים והגה והי . פרצופים פגועים , 
על סף דמעות או בזעם לא - עצור , ניבטים אליך כאילו הדבר הנורא ביותר שקרה 
להם הוא שרבובם אל תוך המדמנה הזאת שבה חובטים בהם וממררים את חייהם . כך 
חדלה הפוליטיקה לפתע להיות מצעד גא ובוטח לקראת הניצחון , במכוניות שרד 
המחליקות חרש בתוך רשת פלאפונים מלשכה ללשכה , בין שומרי ראש ויועצים . 
היא נעשית משהו אחר לגמרי : מאבק מריר על הישרדות שממנו בוקע ועולה קול 
היבבה . וזה הרגע שבו יש לומר לגנטלמנים האלה דברים אחדים . לא , לא במלים 
גסות . בעדינות , ברוח של עצה טובה . למקדמי הרעיון הציוני , למשל , 
אפשר להציע שיעשו יד אחת עם כל מי שרק אפשר כדי להפיל את הממשלה המתאכזרת 
ויעמדו שוב למבחן הבוחר . במעמד זה , כמו באמרה הידועה על הגרדום , מצטללת 
המחשבה מאוד : שם אולי יוכלו לתבוע את עלבונם ולברר האומנם יש מי שעוד רוצה 
לראותם על הבימה הציבורית . לדוד לוי מותר אולי לומר שבכיותיו נמאסו ושעל 
כן , במקום להמתין לטלפון המחניף מראש הממשלה , ילך לו יחד עם שאר בעלי - 
הדבר וישים קץ לשותפות המשפילה אותו כל - כך . אך העצה העיקרית שמורה לראש 
הממשלה . אני מאמין שיצחק שמיר אינו חרד לכיסאו . לבו בעצם עם אלה המערימים 
קשיים על דרך שאין הוא רוצה ללכת בה . הוא שבע מרורים . הוא , יורשו של 
בגין ונכדו הפוליטי של זבוטניסקי , מביא על ארצו , נגד רצונו , את מימוש 
החלום הפלשתיני . מה הוא צריך את זה ? על מה כל העלבונות והחיבוטים והלב 
הנקרע מבפנים ? אילו רצה באמת להעביר את תוכנית המשא והמתן , היה יכול להביאה 
לישיבה הקרובה של הממשלה ולקבל רוב גדול . אבל המצב המיוחד הזה שבו הוא 
מתנצח עם השותפים לדרכו , נוצר במידה רבה מפני שהוא עצמו אינו מעוניין בדרך 
ההיא . ברוב ארצות הים , פוליטיקאי במצבו היה משליך את הכפפה בפניהם של 
אלה שהטילו אותה לעברו . הוא היה מסביר יפה , באופן נוגע ללב , את הנסיבות 
שהובילו אותו להחלטה הקשה . הוא היה מתפטר . זה שבועות אחדים אני סבור שכך 
נכון שינהג ושכך אמנם יעשה ברגע המתאים כאשר יתברר לו , כאיש בעל מצפון 
פוליטי חזק , כי הרחיק לכת הרבה מעבר למה שהוא יכול לחיות אתו בשלום . עכשיו , 
כאשר רק רצון אדיר לקדם את תהליך ההסדר יכול לאפשר לו לגייס את התמיכה הדרושה , 
הוא חייב לבדוק עם עצמו עד כמה רצון זה אכן מקנן בתוכו . אין הוא זקוק 
לעצת איש כדי לקיים את הבירור המכאיב : הרי אין ספק שהמחשבות המייסרות הללו 
אינן מרפות ממנו . אבל הוא לא אזר עדיין את הכוח לגאול את עצמו מהשפלותיו . 
לא הייתם רוצים להיות במקומו ? גם הוא אינו רוצה להיות במקום שבו הוא נמצא . 
ובימים אלה , ימי נהמת העלבון והכאב המנסר סביבו וההתחבטות הקיומית של 
חבריו , זה הרגע למנהיגם להציג מופת . יותר מדי התרחקו כל המתלוננים האלה 
מהציבור הגדול ששלח אותם לסבלותיהם בכנסת ובממשלה . הגיע כנראה הזמן לברר 
אם הישראלים , רחמנים בני רחמנים , לא נמלכו בינתיים בדעתם . אנשים כה 
סובלים חייבים לעצמם תשובה על השאלה המנקרת : האם אין עוד רבים הרוצים 
כמוהם , למען רווחת הכלל להסיר מעליהם את הנטל הנורא . 
