התביעה הצבאית הגישה ערעור לבית הדין הצבאי לערעורים , נגד זיכויו של קצין 
מיחידת גבעתי , סג"ם יובל ווילס , שהואשם בגרימת מוות ברשלנות . ווילס 
זוכה בשבוע שעבר מאשמה זו בבית הדין הצבאי של פיקוד הדרום . הוא הועמד לדין 
לאחר שירה כדורי פלסטיק על תושב רפיח , והרג אותו . האירוע התרחש ב88 בזמן 
שרפיח היתה נתונה בעוצר . כוח צה"ל בפיקודו של ווילס רדף אחר תושב שהפר 
את העוצר . התושב הפסיק לרוץ , התכופף , הביט לעבר חייל שרדף אחריו , 
הרים חפץ מהרצפה וסובב את גופו אל החייל . אז ירה סג"ם ווילס לעבר רגליו 
של התושב , אך פגע בגופו והרגו . בית הדין הצבאי , בראשות השופט אל"ם עמנואל 
גרוס , קבע כי הנאשם נקט פעולה סבירה , באמצעותה ביקש למנוע פגיעה בגופו 
של אחד מפקודיו . בית הדין אף שיבח את מעשהו של הנאשם , ש"פעל כפי שמפקד 
צריך לפעול " . לאחר זיכויו של סג"ם ווילס הוחלט בפרקליטות ובתביעה הצבאית 
להגיש ערעור . התביעה הצבאית טוענת כי גם אם מקבלים את תיאור ההתרחשויות 
כפי שהוצג בבית המשפט , לא היתה בכך סכנת חיים לחייל , ולא היתה הצדקה 
לירי ע"י מפקדו . התביעה הצבאית מבקשת לבטל את זיכויו של סג"ם ווילס , ולהרשיעו 
בגרימת מוות . גורם משפטי צבאי אמר אמש כי " התביעה הצבאית משגעת את החיילים 
בעצם הגשת הערעור . מצד אחד , היא מאפשרת להם להגן על עצמם מיידוי אבנים , 
ומצד שני היא מעמידה אותם לדין " . 
