ספרים טובים הם מצרך נדיר , ואיכות אינה ערובה לפופולריות . ספרים גרועים 
מככבים ברשימת רבי המכר בעולם כולו , ותסריטאים ובימאים מעבדים אותם לקולנוע . 
לספר " אישה שטן " נקלעתי כמעט במקרה , ושילמתי את מחיר הסקרנות . קודם - 
לכן צפיתי בסרט בשם זה עם רוזאן בר , שצופי טלוויזיה בארה"ב אימצו אותה 
אל לבם , ועם מריל סטריף , שמופיעה שם בתפקיד קומי . כאשר צפיתי בסרט כעסתי 
על כל רגע מבוזבז . קיוויתי שאיכות הסרט אינה מלמדת על איכות הספר , ושההגזמות 
עד קצה גבול האבסורד המטופש הן נחלתו של הסרט בלבד . פיי ולדון , סופרת 
אנגליה , ילידת ניו - זילנד , נחשבת לסופרת רצינית , וספריה הרבים זוכים 
להצלחה , גם אצל הביקורת . אבל ספר זה פשוט מיותר . קשה להבין מה הנחה 
את הוצאת " כתר " להוציא אותו לאור בעברית , אלא אם הם בונים על הצלחת 
הסרט . לספר יומרות אבסורדיות ומוגזמות , אפילו יותר מאשר לסרט . הסופרת 
פיי ולדון והבימאית סוזאן זיידלמן איבדו , כנראה , כל חוש מידה . מדור 
זה נועד להמליץ על ספרים טובים , מעניינים , או כאלה שיש בהם חשיבות קורא , 
מסיבות שונות . הספר הזה מהווה דוגמה מעניינת לאיזו קיצוניות עלולה להגיע 
המחשבה הפמיניסטית , המתבססת על כמה אקסיומות שקנו להן מהלכים בקרב חוגים 
נשיים מסוימים . לא כל סיטואציה אבסורדית היא בהכרח סאטירה . לא כל אוסף 
של דברי הבל ורעות רוח , יוצרים " סיפור מאלף , מקרי ותוסס " ( כמו 
שמצוטט ה"טיימס " על כריכת הספר ) . אני האמנתי לתומי שרק יין נשפט על 
מידת התסיסות שלו . ה"אישה - שטן " שמה רות . בעלה בוב הוא רואה חשבון 
נאה , הבוגד בה עם מרי פישר , סופרת מפורסמת של רומנים - רומנטיים , שהיא 
עשירה ויפה , המשחקת במציאות דמות שכמו נלקחה מאחד מספריה . ברומנים של 
פישר " הנמכרים במאות אלפי עותקים בכריכות מנצנצות בוורוד וזהב , נושאות 
גיבורות קטנות ונאמנות , ללא שיור , עיניים דומעות אל גברים יפי - תואר , 
ועל ידי כך שהן מוותרות עליהם , סופן שהם זוכות בהם . ומרי פישר היא קטנה , 
ויפה וענוגה למראה , נוטה להתעלף ולהתייפח , ולשכב עם גברים , ולהעמיד 
פנים שאינה שוכבת . . . בת 34 ומורגלת באהבה . היא מחברת ספרים רומנטיים . 
היא משקרת לעצמה , ולעולם כולו " . רות היא היפוכה הגמור של מרי . גובהה 
מטר ושמונים וחמישה ס"ם , ו"גברים הם שהופכים נשים לשמנות " . היא כהה ולסתה 
בולטת , עיניה שקועות , וחוטמה נשרי , ועל סנטרה יש לה שומות מצמחות שיער . 
היא מספרת כי מזגה וחזותה אינם מתיישבים זה עם זה , ובמשחק המזל הגדול 
שהם חיי - אישה , לא שיחק לה מזלה . היא קוראת , כמובן , בדבקות את הרומנים 
של מרי פישר , וגם היא , כמו הגיבורות של אותם רומנים " חוברת יחד עם 
הרבים בהונאה עצמית , ובמשאלות - לב נטולות יסוד " . זהו יחס הבוז שרוכשת 
ולדון למנטליות שמאחורי ספרות כזו , אלא שהדברים מוכרים עד לזרא . גם ולדון 
יוצרת במרי פישר וברות דמויות סטריאוטיפיות , שהן קריקטורות ולא נשים . 
הגיבורות של פישר יפות , ענוגות וחסרות ישע . רות היא מכוערת , התוהה 
בינה לבינה " כיצד שורדות נשים מכוערות , אלה שכולם מרחמים עליהן ? " 
ועונה " הן חיות כדרך שאני חיה . מעיזות פנים כנגד האמת . מעבות את העור 
כנגד השפלה מתמדת , עד שהוא גס וקר כשל תנין . ואנו ממתינות לזקנה , הכופה 
שוויון על הדברים " . חוכמת חיים מוכרת לעייפה , וחסרת הצדקה . אם בא לקורא 
להזיל דמעות על מר גורלה של רות , הרי הגלגל מתהפך . רות הנבגדת מונחה 
על ידי כוח חזק מן האהבה לבעלה , וזו השנאה . " נשים טובות אוהבות את 
הבעלים שלהן . אך אהבה היא רגש חיוור בהשוואה לשנאה . היא חסרת - מנוח 
וטרחנית . . . מוטב לשנוא מאשר לאהוב . אני שרה שיר הלל לשנאה , ולכל 
האנרגיות הנלוות לה . אני שרה שיר מזמור למות האהבה " . השנאה משנה אותה 
מן היסוד . היא יוצאת למסע הנקמה , הורסת את כל מה שנחשב בעיני בעלה , 
שורפת את ביתם המשותף , משלחת את שני ילדיהם המאוסים לביתה של פישר , 
מקוממת נגדה את אמה הזקנה המתגוררת בבית אבות , ומתחילה לפעול כדי שבעלה 
יישלח לבית סוהר בעוון מרמה . בספר מביאה רות גם לאובדנה של מרי פישר . 
הסרט מפגין רחמים רבים יותר , ומרי פישר יוצאת מן הנקמה שלמה . בספר הופכת 
רות באמצעות השנאה לאישה אחרת , עצמאית ומשוחררת , אם כי בעלה הבוגדני 
הוא עדיין מרכז חייה . בספר היא הופכת עצמה , באמצעות ניתוחים פלסטיים 
מסובכים , לכפילה של מרי פישר . ואז מתממשת נקמתה הגדולה באמת , אם כי 
דומה שהיא נוקמת בעצמה . מוסר ההשכל אינו ברור לי . נראה לי כי ולדון עצמה 
הסתבכה במסר שלה . רות ומרי אינן אלא סמלים לתפישה מקובלת של מושגי יופי 
וכיעור נשיים . וכך גם השנאה והאהבה . הכל בנלי עד להחריד . הבעל בובו , 
יצור חסר אופי וחוט שדרה , נטול כל זהות משלו . דמותו מחוקה לגמרי , 
וקיומו בא מייצריהן של הנשים בחייו . הספרות הפמיניסטית נוטה לבטל את הגברים , 
ומציגה אותם כאפסים גמורים , שנשים מנווטות אותם כרצונם . אם נשים אכן 
חזקות מגברים , ובעלות אישיות מורכבת יותר , הרי הצגת הגבר שבסיפור כמריונטה 
חסרת אישיות משלה , נוטלת אפילו מסיפור עלילה לא אמין זה , את המעט שיש 
בו . אנו שואלים את עצמנו מי הן הדמויות החד - ממדיות שיצאו מקריקטורה גרועה , 
שאפילו אינה משעשעת ומצחיקה ? קשה להתייחס ברצינות לספר , והוא מתמשך 
ללא - סוף . אם הוא אמור ללמד אותנו לקח , הוא נכשל לחלוטין . הקריאה 
בו , כמו הצפייה בסרט , היו עבורי עינוי מתמשך . ראו הוזהרתם . 
