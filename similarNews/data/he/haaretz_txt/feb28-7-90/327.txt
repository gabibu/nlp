הואיל ונתתי להרצאתי את הכותרת המעיקה " כתיבה לאחר אושוויץ " , הנה לאחר 
סיכום המאזן הספרותי , רצוני להעמיד לבסוף את האתנח , את שבירת הציוויליזציה 
ששמה אושוויץ כנגד הדרישה הגרמנית לאיחוד מחדש . כנגד כל מגמה שהיא תולדה 
של אווירה , תולדה כפויה של תעמולה ; כנגד כוח הקנייה של הכלכלה המערב - 
גרמנית תמורת מארק גרמני קשה אפשר להשיג אפילו אחדות ; כן , אפילו כנגד 
זכותם של עמים אחרים , ללא סייג וללא ערעור , להגדרה עצמית ; כנגד כל 
אלה מדברת אושוויץ , שכן אחד התנאים המוקדמים לזוועה זו , בין שאר כוחות 
מניעים נושנים יותר , היתה גרמניה מאוחדת . לא פרוסיה , לא בוואריה , 
אף לא אוסטריה , לא יכלו לפתח ולהוציא לפועל לבדן את השיטות ואת הרצון לרצח - 
עמים מאורגן : נדרשה לכך גרמניה כולה . יש לנו כל הסיבות לפחד מעצמנו כישות 
המסוגלת לפעול . שום דבר , גם לא תחושה לאומית צבועה בצבעים אידיליים , 
גם לא נדר בהן צדק בדבר רצוננו הטוב , המאוחר , אינם יכולים להפוך התנסות 
זו שהתנסינו כגרמנים מאוחדים , אנו כפושעים והקורבנות יחד אתנו , ליחסית 
או לקלת - משקל יותר . איננו יכולים להתעלם מאושוויץ . ואל לנו גם לנסות , 
ככל שנידחק לכך , צעד אלים זה , מפני שאושוויץ שייכת לנו , היא אות - 
הקלון המוסיף להיות טבוע על מצחנו , וכרווח היא סיפקה לנו תובנה שאפשר לנסחה 
במלים אלו : עכשיו סוף - סוף אנו מכירים את עצמנו . 
