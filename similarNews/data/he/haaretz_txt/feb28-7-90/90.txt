הנשים הבריטיות הצליחו לקעקע את אחד המבצרים האחרונים של הגברים בבריטניה : 
ספינות הצי . מעתה הן יוכלו לשרת על סיפונן של ספינות מלחמה ואפילו להשתתף 
בקרבות ימיים . השר הבריטי לענייני צבא , ארצי המילטון , הכריז ביום שני 
בערב בבית הנבחרים , כי הנשים המשרתות במדים בצי המלכותי יוכלו מעתה לשרת 
על סיפונן של פריגטות , משחתות ונושאות מטוסים . חוקי המשמעת שחלים על 
הגברים יחולו גם על הנשים , ויחסים אינטימיים בין המלחים אסורים לחלוטין . 
שירותי הצי גם דאגו מראש לסיוע פסיכולוגי לנשים שישרתו בצוותים מעורבים . 
החיילות הראשונות שהתנדבו להפלגה יתייצבו ביום שלישי למסדר על סיפונה של 
המשחתת גלוסטר . הנשים יוכלו לשרת בכל התפקידים , אולם עדיין לא ברור אם 
ישרתו גם בתפקידי ירי . האיסור על נשים לשוט בצוללות עדיין עומד בעינו . 
הצי הבריטי הינו הראשון המאפשר נוכחותן של נשים בספינות מלחמה . חיל האוויר 
הבריטי מאפשר לנשים להטיס רק מטוסי תובלה , בעוד שאלה המשרתות בצבא היבשה 
חייבות להיות מרוחקות 54 ק"ם מהחזית . אדמירלים רבים התנגדו להחלטה , אולם 
המשבר החמור בכוח האדם בצי הבריטי לא הותיר בעצם כל ברירה . 
