הרשות להגנת הצרכן בהסתדרות הגישה לפני ימים אחדים תלונה נגד חברת מרזי מורית , 
בקשר למודעה שפורסמה באחרונה מטעם החברה . התלונה הוגשה לממונה על הגנת 
הצרכן במשרד התעשייה והמסחר . חברת מרזי מורית העוסקת בשיווק תוכניות הרזיה 
על פי ידע שווייצי , דחתה את הטענות הנכללות בתלונת הרשות להגנת הצרכן . 
התלונה מתייחסת למודעות שפורסמו בחודש האחרון בעיתונים , הנושאות את הכותרת 
" לרזות עם שוקולד ביו - גרם " . בתוך הטקסט שבמודעה נאמר , בין השאר , 
כי תוכנית ההרזייה של החברה משלבת גם שוקולד ביו - גרם במינון מדויק . 
כן צוין כי השוקולד , בשל תוספות מיוחדות שיש בו , כמו צלולוזה וסיבים , 
פועל יחד עם כל מרכיבי תוכנית ההרזיה של החברה , להאצת ההרזיה ופירוק שומנים . 
הטענה העיקרית של הרשות להגנת הצרכן היתה , כי מהפרסום למוצר עלול להתקבל 
הרושם שניתן לרזות מהשוקולד הזה , בעוד שלמעשה השוקולד מכיל אותה כמות קלוריות 
כמו שוקולד רגיל . בתגובה טען מנכ"ל חברת מרזי מורית , מנשה מנור , כי 
המסקנה כאילו עולה מהפרסום שאפשר לרזות רק מהשוקולד בטעות יסודה . המודעה 
מסבירה ללקוח הפוטנציאלי כי במסגרת תוכנית ההרזיה אפשר ליהנות משוקולד מזמן 
לזמן ובמינון מתאים . עוד אמר מנכ"ל החברה כי לא התיימרו לטעון שהשוקולד 
הוא דל קלוריות נהפוך הוא , על האריזה יש פירוט מלא של הערך התזונתי של 
השוקולד , הכולל גם את הערך הקלורי שלו שהוא 045 קלוריות ל001 גרם . בתגובה 
להצעת הרשות להגנת הצרכן שחברת מרזי מורית תשנה את נוסח המודעה , הודיע 
מנור כי יהיה מוכן לשמוע מהרשות הצעות לשינויים מסוימים במודעה . כן אמר 
כי החברה תעשה מאמץ לשלב את הערות הרשות במודעותיה העתידיות . מנהל שירות 
המזון במשרד הבריאות , דניאל רייכמן , אמר בתשובה לשאלה כי המשרד אישר 
את יבוא השוקולד לארץ וכי לא נמצא כל פסול במרכיבי השוקולד , המתאימים כולם 
לתקן . אשר לטענת הרשות להגנת הצרכן כי מן המודעה עלול להתקבל הרושם שאפשר 
לרזות מאכילת שוקולד , השיב רייכמן כי בנושא זה מטפל הממונה על הגנת הצרכן 
במשרד התעשייה והמסחר . עם זאת הוסיף כי במשרד הבריאות מכינים עתה תיקון 
לתקן , העוסק באיסור ייחוס סגולות רפואיות למוצרי מזון . על פי התקן הקיים , 
טוענים רייכמן ומומחים אחרים במשרד הבריאות , הרזיה אינה נחשבת לסגולת 
ריפוי , ובדעת המשרד להוסיף בתקן סעיף בו ייאמר במפורש כי גם ייחוס של שינוי 
משקל תודות לשימוש במוצר מזון ייחשב כסגולת ריפוי . אם יהיה סעיף כזה בתקן , 
הרי כל חברה שתייחס סגולות של הרזיה למוצריה תיחשב כעוברת על החוק . הממונה 
על הגנת הצרכן במשרד התעשייה והמסחר , עובדיה שרגאי , אישר כי תלונת הרשות 
להגנת הצרכן הגיעה אליו והיא נמצאת בטיפול . 
