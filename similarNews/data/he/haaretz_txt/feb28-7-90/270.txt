המשטרה והפרקליטות ספגו השבוע סטירת לחי מבית המשפט המחוזי בתל - אביב , 
שזיכה את סלומון משראווי מאשמת רצח אחמד פנגרי , שהיה יו"ר הוואקף ביפו . 
פסק הדין ביסס את מה שהיה ברור כבר מתחילת הפרשה לרבים שהכירו את חומר 
החקירה , שהפעם " נתפר תיק " למשראווי , הידוע בכינויו " המודיע המשטרתי " . 
השופטים אימתו את טענות משראווי שזעק במשך 61 חודשים מתא המעצר שהוא חף 
מפשע . מחומר הראיות ומדברי השופטים עולה חשש כבד שכמה קציני חקירות ומודיעין 
שאפתניים , ממשטרת יפו ומרחב איילון , שניהלו את החקירה , בסיוע כמה נרקומנים 
וסוחרי סמים , התאמצו מעבר למקובל ונקטו שיטות לא סבירות רק כדי להביא להרשעה 
בכל מחיר של משראווי . והחמור מכל בעקבות האשמתו של משראווי ברצח , נחה 
המשטרה על זרי הדפנה המזויפים של " פענוח רצח פנגרי " , והפסיקה , זה כשנה 
וחצי , לחפש אחר הרוצח האמיתי . וכאילו כדי לסבך את המצב , אירעו ביפו 
בחודשים האחרונים עוד שני ניסיונות התנקשות באותה שיטה על - ידי רעול פנים 
שירה בקורבנו מטווח קצר באקדח . המקרים האלה אירעו כשמשראווי ישב במעצר . 
משראווי ריצה בעבר עונש מאסר על ניסיון רצח . הוא היה מעורב בהרבה פרשיות 
שאירעו ביפו ב51 השנים האחרונות . באותה תקופה גם סייע פעמים רבות למשטרה 
ועזר לה לחשוף ולהפליל עשרות עבריינים , בעיקר עברייני סמים ביפו . לא 
אחת חשף המודיע המשטרתי שחיתויות וחריגות בפעולותיהם של שוטרים . הרבה פעמים 
נטל לעצמו בצדק ושלא בצדק את הילת חשיפת עבריינים , על חשבון המשטרה . 
למרות זאת , איש מהם , ובעיקר אנשי המודיעין והחקירות של המשטרה , לא 
ויתרו מעולם על שירותיו . מצד שני , הרבה עבריינים ביפו שונאים אותו ומחכים 
לראות את נפילתו . יש המאיימים עליו בגלוי , ויש המנסים ל"תפור " לו תיקים 
פליליים . רצח אחמד פנגרי נתן לכולם את ההזדמנות ל"טפל " במשראווי . היה 
לו אכן סכסוך עם הנרצח , ואישתו של הנרצח טענה כי ראתה אותו יורה בבעלה , 
אף על פי שהרוצח היה רעול פנים . חוקרי המשטרה חייבים היו לנהוג משנה זהירות 
בחקירה , ביודעם כי למשראווי שונאים רבים . כמה מבין עברייני הסמים שהעידו 
במשטרה הודו שיש להם אתו חשבונות גלויים וממושכים . בהחליטם להגיש כתב אישום 
נגד משראווי , התעלמו החוקרים ואנשי הפרקליטות מידיעות שביפו הוצע הרבה 
כסף לאנשים , כדי שיעידו נגד משראווי . מחומר חקירה חסוי שנחשף בעת המשפט 
התברר כי חוקרי המשטרה סללו את הדרך לדרבון גורמים מפוקפקים להעיד נגד משראווי 
בכך שביקשו מעבריין מועד , עקילה חמודה , שמשראווי הוא שנוא נפשו , לעזור 
באיסוף עדויות נגד משראווי . חמודה היה קרובו של הנרצח ובעבר משראווי הביא 
להפללתו . השבוע הוכיח כי התיק נגד משראווי נתפר בחוטים גסים . במשטרת תל 
אביב היו גם כמה קציני משטרה שנשמו לרווחה בעקבות פסק הדין המזכה . שכן , 
גם במשטרה היו כאלה שסברו מלכתחילה כי הראיות בתיק הזה קלושות ובלתי מהימנות . 
איש לא יכול לפצות את משראווי ואת משפחתו אשה וחמישה ילדים , הורים ואחים 
על החודשים הרבים שבהם ישב במעצר . כל אותה תקופה נלחם בעקשנות להוכיח 
את חפותו , הציף קציני משטרה , חברי כנסת ואישי ציבור במכתבים ארוכים , 
שבהם פירט את העלילה שנרקמה נגדו ואת הרקע לאיבה שרוחשים לו קציני משטרה 
ועבריינים . אנשי המשטרה והפרקליטות יכולים להתנחם בכך שכמחצית מהתקופה שישב 
משראווי כעצור בפרשת הרצח , חופפת לעונש מאסר שהיה תלוי נגדו בעניין אחר 
ושנוכה עכשיו מתקופת המעצר . דבר נוסף , המעיד על שיקול דעת לקוי בטיפול 
בפרשה , היו בדיקות הפוליגראף . הגם שאינן קבילות בבית המשפט , יכולות 
בדיקות כאלה לתת אינדיקציה מסוימת . משום מה התעקשו חוקרי המשטרה שלא לערוך 
בדיקת פוליגראף למשראווי , שהתחנן ללא הרף לעבור בדיקה כזאת , ואף ביקש 
שיחקרו אותו בהיפנוזה ו"בזריקת אמת " . בסופו של דבר הצליח , בסיוע פרקליטו 
הנחרץ עו"ד דרור מקרין , לשכנע את בית המשפט שדן בשעתו בהארכת מעצרו , 
לחייב בצעד יוצא דופן את המשטרה ושב"ס לאפשר לו לעבור בזמן המעצר בדיקת פוליגראף 
פרטית . משראווי נמצא דובר אמת כאשר הכחיש את מעורבותו ברצח פנגרי . מנגד , 
ערכה המשטרה , לבקשת הפרקליטות , בדיקות פוליגראף לעדי המפתח נגדו , 
שטענו כי ראו אותו בזירת הרצח . אחד מהם נמצא דובר שקר והשני סירב לעבור 
את הבדיקה . למרות כל זה ולמרות שחוקרי המשטרה לא מצאו את האקדח שבו בוצע 
הרצח ולא גילו סימני ירי על ידיו ובגדיו של משראווי שעות אחדות לאחר הרצח , 
הגישה הפרקליטות כתב אישום . בפסק הדין שוללים השופטים אחת לאחת את טענות 
המשטרה והתביעה . הם אינם מקבלים את גרסת התביעה לגבי המניע ושעת הרצח ומעדיפים 
את גרסת ההגנה . הם אינם מקבלים את גרסת התביעה שנסתה להפריך את האליבי 
של משראווי . ובעיקר אין השופטים מאמינים לעדי התביעה העיקריים . בפסק 
הדין כתב השופט טלגם : " נראה לי שבצדק ההגנה מצביעה על כך ששני עדים אלה 
אינם ראויים לאמון . לא רק משום שהם נרקומנים ושניהם לא הצליחו להגיע לבית 
המשפט ( לעדות ) בזמן , למרות אזהרותינו . . . לא רק משום ששניהם שונאים 
בנפש של הנאשם . לא רק מפני שעקילה ( שהביא אותם להעיד במשטרה ) ידע לדבריו 
על עדויותיהם סמוך לרצח , אבל שמר את הדבר בסוד מהמשטרה . . . אלא משום 
שעדותם איננה יכולה להתקבל כלל על הדעת " . בהמשך מונה השופט את הסתירות 
החמורות והתמיהות בעדויותיהם של שני עדי התביעה המרכזיים : " שני עדים 
אלה אינם ראויים לאמון ולא הייתי בונה על עדותם מאומה . אדרבא , רצוי לדעתי 
שהמשטרה תחקור בדבר והפרקליטות תקבע אם אין מקום להעמידם לדין באשמת מסירת 
עדות שקר " . ידוע שגם במשטרה וגם בדרגים בכירים בפרקליטות היו אנשים שהיססו 
כבר מתחילת הפרשה להמליץ על הגשת כתב אישום לנוכח מסכת הראיות הרעועה . הנושא 
כולו מצריך בדיקה של גורם בלתי תלוי , כפי שדרש לאחר פרסום פסק הדין יו"ר 
הוועדה לביקורת המדינה של הכנסת , פרופסור דוד ליבאי . עתה אפשר כבר לגלות 
מה שאי אפשר היה לפרסם בגלל קדושת הסוב - יודיצה : משפטנים וגורמים אחרים 
שהכירו את פרטי הפרשה הזהירו עוד לפני הגשת כתב האישום את גורמי אכיפת החוק 
שעסקו בתיק , שיש חשש גדול שבעלי עניין " תפרו תיק " למשראווי ולכן יש 
להיזהר בטיפול בפרשה . 
