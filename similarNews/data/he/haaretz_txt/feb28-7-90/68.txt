ראשי הספורט יצאו במסע תעמולה תקשורתי יקר , שתכליתו להשיג לספורט את אשר 
לספורט . הם טוענים בצדק , כי המיגזר הזה של הפעילות בישראל מוזנח , דחוק , 
אינו נהנה מן התקציבים שהוא ראוי להם , חי בתחושה שהוא דחוי על ידי המימשל 
על כל רבדיו . אבל בדרך הטובה להשיג יותר כסף , כדי שאפשר יהיה לתפעל את 
הספורט על פי המינימום הנראה בעיני מנהיגיו , קיימו אתמול ראשי ארבעת המרכזים 
הגדולים מסיבת עיתונאים מבולבלת מאד . אחרי שהבנתי שהם דורשים יותר כסף , 
ובזה הם כמובן צודקים , נשארו כמה סימני שאלה בלתי ברורים . כך היפנו 
ראשי הפועל , מכבי , בית"ר ואליצור את טענותיהם . הפוליטיקאים רוצים להרוס 
את הספורט , כך אמרו , וגם איימו לעשות עימם חשבון . הספורט בישראל אינו 
פוליטי גם זה נאמר בלי להניד עפעף . וכאן עולה תמיהה ראשונה : מה פירוש 
אינו פוליטי ? ומי מנהל את הספורט בישראל אם לא פוליטיקאים ? את מרכז הפועל , 
למשל , מאיישים שליחי מפלגות . יש מפתח מדוייק , לפיו מיועדים כך וכך 
מקומות לזרם הפוליטי הזה , כך וכך מקומות לזרם ההוא , כך וכך למפ"ם וכו . 
אלה , כמובן , מינויים פוליטיים . מדוע הפוליטיקאים טובים או גרועים 
מהפוליטיקאים , שראשי הספורט הכריזו עליהם מלחמה ? . נציג אליצור , 
שהיא , כידוע , הזרוע הספורטיווית של היהודות הדתית , נשאל מי הם אותם 
חברי כנסת שעליהם מכריזים במסיבת העיתונאים מלחמה . איש אליצור נקב בשמו 
של ח"ך ליכוד שהצביע שלשום בועדת הכספים נגד אישור תכנית ההימורים החדשה 
של הטוטו . שאלוהו : ומה עם חברי הכנסת הדתיים שהצביעו יחד עם ח"ך הליכוד 
נגד התכנית ? כאן גימגם משהו לא ברור , כדי להמחיש שכל העסק הזה מאד מבולבל 
ומאד לא ברור . . את מסיבת העיתונאים אירגנו עסקני הספורט בשם מרכזי הספורט . 
לשאלה אחת לא נתנו תשובה : מדוע לא הוזמן יו"ר אגודת הדוושנים , שבעיקבות 
עתירתו לבג"ץ נדרשו להכניס תיקונים בסידרי חלוקת כספי הספורט למרכזים . 
ראשי הספורט מתנגדים בתוקף להעברה ישירה של כספי הטוטו לאגודות הספורט . 
הטיעון שלהם תמוה : לדבריהם , ההעברה דרך מרכזי הספורט היא החסכנית והיעילה 
ביותר . אם תהיה העברה ישירה יצמח גבנון ביורוקרטי של פקידים וחשבים ופקחים 
וכו . לך וחשב מה גודל המנגנון של מרכזי הספורט , כדי להבין שכמו שאין 
מדברים על החבל בביתו של התלוי , מן הראוי לא לדבר על ניפוחי מנגנון במרכזי 
הספורט . הפועל , למשל , הוא הזרוע הספורטיווית של ההסתדרות . הוא מייצג 
את התפיסה ההסתדרותית ומבטא את ערכיה . והנה , תמיכת ההסתדרות בזרוע הספורטיווית 
שלו אפסית גם היא . לעולם לא תשמעו תביעה מראשי הפועל , למשל , לקבל מהממשלה 
שקל כנגד כל שקל שנותנת ההסתדרות . מדוע ? כי גם ההסתדרות כמעט שלא נותנת . 
מדוע ראשי הפועל מתרעמים רק על הממשלה ? הספורט בישראל סובל ממצוקה תקציבית 
חמורה . גם משום שהמדינה מעמידה לרשות הספורט משאבים אפסיים , גם משום 
שהניהול גרוע , בבחינת אנשים טובים עושים דברים גרועים . מאד גרועים . 
