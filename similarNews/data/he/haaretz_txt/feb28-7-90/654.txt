ששה מדענים בכירים עתרו אתמול לבג"ץ , נגד מה שהם מכנים מינויים פוליטיים , 
לא מקצועיים , לרשות שמורות הטבע . העתירה הוגשה נגד הממשלה , נגד שר 
החקלאות , אברהם כץ - עוז , ונגד השר לאיכות הסביבה , רוני מילוא . העותרים 
אומרים , כי הם חרדים לגורלו של השירות אם , בניגוד לחוק , יבוצעו המינויים 
לרשות מתוך שיקולים פוליטיים ומפלגתיים , על בסיס הבנה בין הליכוד למערך . 
הם טוענים כי זו הפעם הראשונה שקיימת תחושה כי שר החקלאות או הממשלה משתמשים 
בכוח המינוי כדי להכניס לרשות את אנשי שלומם , ולקדם אינטרסים מפלגתיים . 
העותרים הם הד"ר יורם איל , אקולוג , יו"ר הוועדה לשמירת טבע של החברה 
לזואולוגיה ; הפרוף יהודה ורנר , זואולוג , והפרוף דניאל כהן , בוטניקאי , 
שניהם מן האוניברסיטה העברית ; הפרוף זאב נאוה , אקולוג מהטכניון ; הד"ר 
גדי קציר , זואולוג מאוניברסיטת חיפה ; והפרוף אמוץ זהבי , מאוניברסיטת 
ת"א . הם מדגישים כי אין להם כל עניין אישי בעתירה . באמצעות בא כוחם , 
עו"ד רנאטו יאראק , ביקשו העותרים צו על תנאי שיחייב את השרים לבוא ולנמק 
מדוע לא יימנעו ממינוי לתפקידים יו"ר הרשות ומנהל הרשות " אנשים שאינם בעלי 
הכשרה וזיקה מספקת לנושא " . הם ביקשו גם צו ביניים שיאסור להשלים את המינויים 
עד לדיון בעתירה . העותרים קובלים על סירובו של השר מילוא להיפגש עמם . 
בפגישה שהצליחו לאחר מאמצים לתאם עם שר החקלאות , העלו בפניו את חרדותיהם , 
ואת בקשתם למנות רשות מקצועית שתכלול גם מדענים מתחומי הזואולוגיה והבוטניקה . 
" מטעמים השמורים עמו , אך אשר על פי הנסיבות אינם נחזים ככשרים וחוקיים " , 
כותבים העותרים , " לא שעה לבקשותיהם , אלא העלה רעיון כי ימנה ועדה 
מקצועית , שתפעל בין מליאת הרשות ובין המנהל " . השופט שאול אלוני העביר 
את הדיון בעתירה , כולל הבקשה לצו הביניים , להרכב של שלושה שופטים , 
שידון בה עוד השבוע . 
