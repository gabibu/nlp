בשעה שהמלך חוסיין מפגין בריש גלי את שיתוף הפעולה הצבאי של ארצו עם עיראק , 
מתחולל מאחורי הקלעים בירדן תהליך אחר , המטריד גם הוא את ישראל . בשנת 
9891 הפכה ירדן לבסיס הקדמי החשוב ביותר של הפעילות הצבאית הפלשתינית נגד 
ישראל . במובנים רבים הפכה עמאן לבירת האינתיפאדה . בתוניס נמצאת אמנם 
המפקדה הראשית של אש"ף , אך פיקוד השדה , שבו מתכננים חלק ניכר מהפיגועים 
בשטחים ובישראל , נמצא בירדן . בהתארגנות מחדש שערך ערפאת במנגנונים הצבאיים 
שלו נקבעה ירדן כמקום המרכזי והעיקרי , מיד אחרי תוניס . גם במצרים ועיראק 
קיימת פעילות בתכנון הפיגועים , אך ירדן היא כיום במקום הראשון . גם רצח 
המטיילים הישראלים ליד איסמעילייה תוכנן כפי הנראה בירדן , ולא אצל מגורשים 
מרצועת עזה כפי שפורסם תחילה . אחראי לכך אחד הפלגים של הגיהאד האיסלמי , 
המוכר כ"בית אל מוקדס " , שמרכזו בירדן . בראשו עומד השייח אסעד תמימי , 
שגורש לפני שנים מחברון . תמימי , וגם סגנו איברהים סרבל , הממונה על 
הפעילות הצבאית של הארגון , פועלים מירדן ללא הפרעה . השפעתו של תמימי 
רבה גם על הפלגים האחרים של הגיהאד האיסלמי הפועלים מלבנון ומסודאן . במסגרת 
מאמציו של הפתח לפרוש חסותו על הגיהאד האיסלמי , מחזרים אנשיו אחרי שייח 
תמימי . כל זה ידוע לשלטונות ירדן . ארגון דתי קיצוני אחר , החמאס , מוצא 
את עיקר מקורותיו הכספיים בירדן . במהלך השנה האחרונה תפס החמאס מקום נכבד 
בפעילות האינתיפאדה ובפיגועים קשים בשטחים . קודם ברצועת עזה , אך פעילותו 
מתרחבת גם לשטחי הגדה . את עיקר כספיו מקבל החמאס מארגון האחים המוסלמים 
בירדן , וגם זה ידוע ודאי לשלטונות הירדניים . שירותי המודיעין הירדניים 
פועלים נגד ארגונים פלשתיניים הקשורים לסוריה ומנסים להתבסס בירדן , כמו 
זה של אבו מוסה ושל אחמד גיבריל , או הארגון הקיצוני במיוחד של אבו נידאל . 
לא כך כאשר מדובר בארגונים הנמצאים תחת מטריית אש"ף , מהפתח ועד לחזית 
העממית הדמוקרטית . כל אחד מארגוני אש"ף הקים לעצמו שלוחה בירדן שממנה הוא 
פועל מול השטחים . הבולט ביותר הוא הפתח , שהקים מפקדה קדמית בירדן . 
גם " מנגנוני ביטחון " שונים של הפתח הקימו סניפים בירדן . כך למשל כוח 
71 ונציג קבוצה אחרת ועדת ארגון 88 . כל אלה מגייסים אנשים בירדן לפעילות 
בישראל , ולעתים אף מאמנים אותם שם . גם כמה מנציגי ועדת ההתקוממות העליונה 
של אש"ף מתבססים בירדן . הן לחזית הדמוקרטית והן לחזית העממית יש שלוחות 
פעילות בירדן . הראשונה בראשותו של אחמד דחיל והשנייה , שהיה לה קשר לקבוצת 
המרצחים משכם שהיתה ידועה כ"נשר האדום " . מהו הרקע לשינוי מטריד זה ? באשר 
לשיתוף הפעולה הצבאי עם עיראק אפשר לטעון , כי המלך חוסיין מבקש גם לאותת 
לישראל שאי אפשר להתעלם כליל מירדן בתהליכים המדיניים . מי שלא מתחשב בה 
עלול למצוא בה גם סכנה צבאית , לא מצד צבאה , אלא משיתוף צבאי עם אחרים . 
השיתוף הצבאי עם עיראק הוא גם תשובה לסכנה הנשקפת מאלה בישראל המבקשים להפוך 
את ירדן לפלשתין שנייה . שונה המצב באשר לפעילות פלשתינית חבלנית משטחי ירדן . 
לכאורה עומד הדבר בסתירה לחששו של המלך חוסיין מפני הסתבכותה של האינתיפאדה , 
הסתבכות שעלולה להקצין את החברה הישראלית , ואם תעלה בישראל ממשלה ימנית 
עלולה זו לנקוט צעדים קשים , שיגרמו לנהירת פלשתינאים מהשטחים לירדן . 
מזה חושש חוסיין , משום שזהו חלק מתהליך הפלשתיניזציה של ירדן . ומדוע 
לדרבנו ? המלך יודע גם מניסיונו , ששיתוף פעולה צבאי עם הארגונים הפלשתיניים 
מניב פירות באושים . זה מה שאירע לירדן בסוף שנות הששים . גם אז חשב חוסיין 
שהוא שולט על האירועים , ובסופו של דבר היה עליו להפסיק אותה שותפות בשפיכות 
דמים קשה ביותר , בעיקר דם פלשתיני , כמובן . אף על פי שהמלך חוסיין מנסה 
להופיע באחרונה בתפקיד של קיצוני אנטי ישראלי , זוהי מסכה שאינה אמיתית . 
סביר יותר שחששות אחרים מובילים את המלך בעניין זה . למשל , הפחד שפלשתינאים 
אזרחי ממלכתו יתנו יד למהומות אפשריות כתוצאה מהמצב הכלכלי הקשה שבו נתונה 
ירדן . למלך יש עניין שאזרחיו הפלשתינאים , שרבים מהם שייכים למעמד הבינוני 
הנפגע ביותר מהמצב הכלכלי , ישמרו על שקט . ואכן , זה מה שעשו הפלשתינאים 
בעת המהומות שאירעו בירדן לפני כתשעה חודשים . התשלום הוא בהיתר לאש"ף לפעול 
משטח ירדן נגד ישראל . הן בהזנת האינתיפאדה והן בתכנון פיגועים בשטחים ובישראל . 
זהו ככל הנראה חשבונו של המלך , ובישראל שואלים יותר ויותר , ובעיקר אלה 
שתמכו בו תמיד ורוצים בשלמות ממלכתו , האם לחוסיין ברור כי הוא משחק באש ? 
