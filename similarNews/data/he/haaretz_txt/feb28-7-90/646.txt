הדבר הגרוע ביותר שקרה לרב ניצב משה פרידמן , מפקד כוח המשטרה בפרשה המסעירה 
שהיתה שלשום בנתניה , הוא צילומי הטלוויזיה . עיון חוזר שוב ושוב במכשיר 
הוידאו , מגלה כי האשם הבולט ביותר בפרשה המסעירה הוא לא אחר מאשר מפקד 
המשטרה פרידמן . אני חוזר למה שראו בטלוויזיה : שלושה אנשים נראו שם רצים . 
תחילה רץ מאמן מכבי ת"א נסים בכר . אחר כך נראה רץ מפקד המשטרה פרידמן . 
ואחר כך נראה מגיע בריצה המנגר של נתניה מרדכי שפיגלר . משלושת הרצים היה 
אלים רק אחד : רב ניצב פרידמן . הוא הפעיל כוח בברוטאליות . חמישה - ששה 
שוטרים טיפלו במאמן בכר , אבל רב ניצב פרידמן כנראה לא סומך עליהם . הוא 
דוחף את כולם בגסות והולם במאמן בצורה בלתי סבירה . לטיפול כזה אנחנו רגילים 
כאשר מדובר לפחות בנרקומנים , או במתפרעים בשטחים . ומה שחמור עוד יותר : 
שמעתי אתמול את רב ניצב פרידמן מתראיין בתקשורת כמה פעמים . מתקבל הרושם 
שהוא סובל באופן חריף מהבנת המתרחש . הוא עוד לא מבין את מה שראו הכל בטלוויזיה . 
הוא משום מה רואה הפוך . גם דימיונו ועולם הדימויים שלו בלתי מובנים . 
בראיון לגלי צה"ל הוא מכנה את המאמן התל אביבי " פשט " . קצין משטרה המעז 
להתנהג כך וגם להעליב אזרחים מול מיקרופון פתוח ראוי שהממונים עליו יבדקוהו 
באופן יסודי . 
