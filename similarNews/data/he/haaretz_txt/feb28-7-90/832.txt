סיפורה של הדמות הבדויה של ורנר הרמן ( אלכס פלג ) הוא סיפור אופייני לקבוצת 
גדולה של אינטלקטואלים גרמנים , שהגיעו לארץ ישראל בשנות השלושים ומצאו 
עצמם זרים בארץ , שלמרות דיבורים על קליטת עולים , התנכרה ומתנכרת עדיין 
לזרים המגיעים אליה . סיפורה של אלזה לסקר - שילר האמיתית ( מרים זוהר ) 
הוא סיפור ייחודי על משוררת נפלאה ואומללה , שמבחינה חברתית שייכת אמנם 
לקבוצה זו , אבל הרי היא היתה אומללה בכל מקום שבו היתה , כאילו שהאומללות 
והכאב הם המחיר שהיא משלמת על שירתה . המחזה של מוטי לרנר משלב בין סיפורים 
אלה , אבל הם אינם משתלבים באמת , למרות שלכאורה קורותיה של לסקר - שילר 
הם הקצנה של קורותיו של הרמן . חלקה הראשון של ההצגה , על רקע תפאורה כללית , 
סתמית , תמוהה וכאילו סמלית של אלי סיני , מוקדש לבניית המפגש והיחסים 
שבין שתי הדמויות , והוא חוזר על שרטוט יחסים ראשוני , מבלי להעמיק אותו . 
דמותה של לסקר - שילר , שהיתה יכולה להיות טראגית גם בכמיההת לאהבתו של 
הרמן , יוצאת ממנו מגוחכת ופתטית . הרבה תשומת לב הוקדשה לעיצוב הצד החיצוני 
של הדמויות : מרים זוהר ואלכס פלג נראים ומדברים ממש כמו שהיינו מתארים 
לעצמנו את הדמויות האלה : במבטא , באיפור , לבוש והתנהגות . דווקא הצלחה 
זו חושפת את המגרעת העיקרית של ההצגה , והיא היעדר אפשרות להציץ ולהרגיש 
את נשמתן של הדמויות , שבלעדיה הסיפור כולו אינו שווה הצגה . בחלק השני 
של ההצגה , דווקא בגלל שלדמותו וסיפורו הפרטי של הרמן ( וליכולת המשחק 
של אלכס פלג ) ניתן מרחב מחיה , מקבל המחזה מעט עומק ואמינות , וגם דמותה 
של לסקר - שילר ומשחקה של זוהר נשכרים מכך . דמותה האילמת של זוהר נשארת 
אמנם חרותה בזיכרון , אבל בסופו של דבר שירתה של לסקר - שילר אינה באה בהצגה 
זו לידי ביטוי , אלא בעיקר תמהוניותה . 
