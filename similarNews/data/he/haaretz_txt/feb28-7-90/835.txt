הממשלה תתבקש הבוקר לאשר במשאל טלפוני את מינוייהם של השר משה קצב כשר בקבינט , 
דוד מגן כשר בממשלה , משה נסים כשר התעשייה והמסחר , רוני מילוא כשר העבודה 
והרווחה ורפי אדרי כשר לאיכות הסביבה . אמש הגיעו השרים דן מרידור ומשה 
שחל לסיכום בדבר מינוי השרים החדשים , וייתכן שהכנסת תאשר עוד הערב או לכל 
המאוחר מחר בבוקר , את המינויים הללו . בכך נסללה הדרך לכינוס הקבינט המדיני 
ביום ד . קודם לכן הודיע שמיר , כי לא יכנס את הישיבה לפני שיזכה בהסכמתה 
של מפלגת העבודה למינוי השרים . למעשה הגמישה מפלגת העבודה את עמדתה בנושא 
מינויי השרים החדשים בליכוד , לאחר ששר הביטחון , יצחק רבין , אמר כי 
המערך אינו יכול לנהל במקביל שתי חזיתות : החזית המדינית וחזית המינויים . 
בפגישה אתמול בין השרים שחל ומרידור נרשם פרוטוקול על ידי עוזרו של שחל , 
ירון רן , והשיחה כולה גם הוקלטה , כדי למנוע פרשנויות שונות על תוכן 
הפגישה . כזכור , לאחר הפגישה הקודמת בין שחל למרידור , פרסם דוברו של 
שחל הודעה , לפיה מרידור הסכים לרוטציה בת חצי שנה בין הליכוד למערך במשרד 
העבודה והרווחה . מאוחר יותר הוכחש סיכום זה . מ"ם ראש הממשלה , שמעון 
פרס , אישר עוד אמש את הסיכום שהושג . הבוקר הוא ינוסח בכתב , ולקראת 
הצהרייים יובא לאישור טלפוני בממשלה . 
