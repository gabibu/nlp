אם המהלך המדיני יתקדם ויתקיימו בחירות בשטחים , גם תנועת החמאס הדתית תשתתף 
בהן . במצב מסויים , החמאס עשוי להיות , לפחות ברצועת עזה , בן שיח נוח 
יותר לישראל מהגורמים הלאומיים הקשורים באש"ף , מעריכים גורמים ביטחוניים . 
המסקנה הזאת נובעת מההערכה השוררת כיום במערכת הביטחון כי תנועת החמאס היא 
למעשה התנועה העצמאית היחידה בשטחים , שהמנהיגות והקאדרים שלה נמצאים בתוך 
השטחים . בניגוד לפתח ולגורמים האחרים המאוגדים ב"מפקדה המאוחדת " השרויים 
במאבקים פנימיים ומחלוקות בלתי מיושבות , החמאס היא תנועה צנטרליסטית הכפופה 
למרותם של העומדים בראשה . " אם שייח אחמד יאסין אומר משהו , אתה יודע 
שכולם יצייתו לו " , אמר השבוע מומחה לענייני התנועה בהרצאה לפני הקצונה 
הבכירה של המנהל האזרחי בעזה . " לכאורה זה גורם שאי - אפשר להגיע עמו 
למשא ומתן בגלל האידאולוגיה שלו , אבל במסגרת האמונה הבלתי מעורערת שהנצחון 
יבוא ובמסגרת הנשימה הארוכה שיש לארגונים הדתיים , מותר בדרך גם לשחק עם 
המהלכים . אם יגיע מצב שיתקיימו בחירות בשטחים אני מאמין שלחמאס יהיה כדאי 
ללכת לאותן בחירות " , אמר . לדבריו , " יכול להיות מצב , לפחות בעזה , 
שתנועת החמאס תהיה בת שיח נוחה יותר מהגורמים הלאומיים , שחוסר האחידות 
והתפלגות הדעות אצלם יכולים להיות גורם מפריע לעומת האחידות והדוגמאטיות 
של החמאס " . על - פי ההערכה השוררת במערכת הביטחון יוכלו אנשי החמאס לגלות 
פרגמטיות כלפי ישראל , כאשר בעורפם נושף אש"ף והתנועה הלאומית הפלשתינית 
החילונית . החמאס הגיע לכוח רב , שלא בא לידי ביטוי הולם בתקשורת ואפילו 
אש"ף לא היה מודע לו . החמאס לא יוותר על הכוח שצבר והוא ירצה לתרגמו למונחים 
של רווח פוליטי . למרות ההתחזקות המרשימה של החמאס , ואופיו העצמאי ( בעיקר 
בעזה . בגדה פיתחו אנשי החמאס אוריינטציה לגופים הדתיים בירדן ) , ההערכה 
היא כי בשעת מבחן יגבר בכל זאת הכיוון הפטריוטי לאומי שמייצג אש"ף . " הציפיות 
של תושבי השטחים הם קודם לכל לצורה של השתחררות מהשלטון הישראלי " , אומר 
גורם בטחוני . " אם ייראה שאש"ף מוביל את התממשות המהלך הזה והחמאס מעכב 
זאת , בבוא היום , כשיהיה עימות בין השניים כוחו של החמאס ייחלש . אני 
מאמין שהם ( החמאס ) יגררו בסופו של דבר אחרי שאיפת הרוב בשטחים ( למו"ם 
עם ישראל ) וימצאו את הצידוקים הדתיים לכך " . על - פי הערכה זאת , התמיכה 
החזקה שממנה נהנה החמאס עתה קשורה במציאות האינתיפאדה , ובייאוש התושבים 
מחוסר התקדמות התהליך המדיני . 
