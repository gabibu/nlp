אלוף רן גורן והפיקוד הבכיר של אגף כוח אדם בצה"ל השתתפו בפאנל בנושא קליטת 
עלייה , שהתקיים אתמול בבית יד לבנים ברעננה . זאת , על מנת להכיר מקרוב 
את בעיות הקליטה של העולים , לאחר שהרמטכ"ל הטיל על אכ"א את האחריות על 
קליטת העלייה בצה"ל מבחינה חברתית וצבאית . גורן אמר , כי המשימה הדחופה 
ביותר היא לסייע לעולים להתערות בישראל . חיל התחזוקה כבר אימץ 21 מרכזי 
קליטה של עולים ברחבי הארץ וגם בסיסים של חיל האוויר הקימו קשר כזה . האלוף 
אמר , כי זוהי התחלתו של מפעל אימוץ צה"לי , שיקיף יחידות רבות בצה"ל . 
על פי התכנית , כל יחידה תוצמד למרכז קליטה ותטפל בו במישורים שונים . 
צה"ל יפתח את בסיסיו לביקורים של העולים ויארגן עבורם סיורים לטיפוח ידיעת 
הארץ . כמו כן יופצו שאלוני אימוץ בקרב משרתי הקבע , ואחר כך יקשרו בין 
המעוניינים לבין הרשויות המקומיות והגופים האזרחיים המסייעים לעולים . לדברי 
גורן , יידרש תקציב נוסף , כאשר צה"ל יתחיל לקלוט את העולים כחיילים , 
כיוון שמדובר בהגדלה ניכרת של כוח האדם של צה"ל . בשלב זה נערכים לקראת 
קליטת העולים בצבא , הכשרתם המקצועית , התאמתם של מבחני המיון והקניית 
השפה העברית . ראש עיריית רעננה , זאב בילסקי , עושה באחרונה פרסום רב 
לפרוייקט נטאשה - רחל לקליטה ישירה בעיר . לדבריו , רעננה קלטה יותר מ002 
משפחות החצי השנה האחרונה . 
