בשבוע שעבר מת אמיתי רוקם , נער חמד מירושלים , בהתאם לנהלים המדוקדקים 
שקבע צה"ל . הוא נפגע קשה בתאונה באזור נחל חגור , אך העזרה בוששה לבוא 
הכל בהתאם להוראות הקפדניות שניסח צה"ל . ניסיונות מדריך החברה להגנת הטבע 
וחבריו של אמיתי לטלטל קצת את צה"ל מהנחיותיו הנוקשות לא הועילו . הסיוע 
הרפואי והמסוק אכן הגיעו בהתאם לפקודות המחייבות , אבל בשעה ששוב לא היה 
אפשר להושיט עזרה לנער . אמיתי רוקם נמנה עם חבורת מטיילים שיצאה בשבת בבוקר 
לתור את אחת ההסתעפויות של נחל צין . המסלול לא היה מסוכן והטיול התנהל 
בנחת . בסביבות השעה 00 : 11 ישבו המטיילים לאכול . אמיתי וחברו פרשו מעט 
הצידה לנקודה שבה היו שני צוקים וסלע ביניהם . הם ניצבו על צוק אחד וביקשו 
לעבור לצוק השני . חברו של אמיתי ירד במתינות לסלע וטיפס על הצוק הסמוך . 
אמיתי בחר לקפוץ . החבר הזהיר אותו , אך אמיתי לא שעה לו . הוא קפץ ומעד . 
החבטה שספג מהסלע ( שלא היה עמוק במיוחד ביחס לצוק ) הסיטה את גופו הלאה , 
אל עבר תהום שעומקה כ02 מטר . אמיתי נפצע קשה . ברשות מדריכי החברה להגנת 
הטבע היו שני מכשירי קשר . האחד לא פעל והשני לא העביר באופן ברור את השדרים . 
אלי , המדריך היותר מבוגר , פתח בריצה אל עבר הטיולית שהמתינה במרחק 5 
ק"ם . ליוו אותו שלושה מהמטיילים . המדריך השני , יניב , יחד עם שתי 
נערות שעברו קורס לעזרה ראשונה במד"א , נשארו ליד אמיתי . הפצוע היה בהכרה , 
והסימנים החיצוניים העידו שנפצע קשה בראשו ובגבו . כעבור כעשרים דקות הגיעו 
אלי ומלוויו לטיולית , משם מיהרו למכשיר טלפון קרוב וממנו צילצלו למפקדת 
צה"ל באזור . וכאן החל צה"ל להראות שהוא צבא ממושמע מאוד . הרופא הצבאי 
שעמו יצר המדריך קשר ביקש תיאור מפורט על מצב הנער הפצוע ותגובותיו . מעדויות 
המטיילים והמדריכים עולה , שכאשר שמעו נציגי צה"ל ( הרופא ? מפקדת האזור ? 
זהותו המדויקת של הגורם הצבאי נמצאת עתה בבדיקה ) את הדיווח פסקו שאינם 
מוסמכים לפנות לחיל האוויר בבקשה שיזניק מסוק . ראשית לכל נחוצה היתה לדעתם 
בדיקת רופא . הפצרותיו של אלי המדריך לא הועילו . נציגי צה"ל הסבירו , 
כי אם יבקשו מסוק ובדיעבד יתברר כי מצבו של הפצוע לא הצדיק זאת , יהיה 
עליהם לשאת באופן אישי בהוצאות הכספיות הכרוכות בכך . לא עזרה הצהרת המדריך 
שהוא מוכן לשאת בנטל הכספי וגם לא עדות שתי הנערות והמדריך השני שפציעתו 
של אמיתי קשה . נציגי צה"ל פעלו לפי הנוהלים : רופא צבאי יצא למקום התאונה 
ובדק מקרוב את אמיתי . חמש דקות לאחר מכן נפח הנער את נשמתו . זמן קצר 
לאחר מכן הגיע גם המסוק . לא נותר לו אלא לפנות גופה . בין הפציעה לנחיתת 
המסוק חלפו כשלוש שעות . הרמטכ"ל רשאי להיות מרוצה : המשמעת עובדת . שום 
דבר לא הזיז את קציני החטיבה האזורית מההוראות הקפדניות שקיבלו שלא להזעיק 
את חיל האוויר אלא אם רופא נוכח במו עיניו שיש הצדקה לכך . גם חיל האוויר 
זכאי להיות שבע רצון : סוף סוף יוצאת מדיניותו אל הפועל . בעבר הרי הקפיצו 
את מסוקיו הקפצות שווא לא פעם , וגרמו בכך להוצאות כספיות גדולות . בעבר 
הרי הזהיר מפני נוהג זה . עתה מגלים הנוגעים בדבר את הצייתנות הדרושה : 
אין מטריחים את החיל ללא בדיקה מדוקדקת ( עניין שגוי בפני עצמו : מה היחס 
בין הוצאה הכספית הכרוכה בהושטת עזרה לאזרחים לבין הצלת חיים ? מה פשר האבחנה 
שעושה צה"ל בין הזנקת מסוקים להצלת חיילים פצועים לעומת אזרחים ? מה היחס 
בין ההשקעה בחיפוש אחר גופות חיילים נעדרים ראה חטיפות סספורטס וסעדון 
לבין הפעלת מסוק להצלת חיי נער שכעבור שנה יהיה חייל מן המניין ושלשם הצלתו 
יהיה צה"ל מוכן להשקיע את כל המשאבים הדרושים ) . כשהתברר האסון , התגלתה , 
כצפוי , תסמונת המבוכה : הסברים דחוקים , דיווח כוזב על הנסיבות ועל 
לוח הזמנים וחקירות , הרבה חקירות . אחר כך ינסחו נוהל חדש , שאמור לענות 
רטרואקטיווית על המצב הלא צפוי של שבוע שעבר בנחל חגור . כאילו שיהיה בו 
כדי להושיט עזרה בתאונה של מחר , שלא תיכנס בדיוק למשבצת הנוהלית החדשה 
שתיקבע . פעם היה בצה"ל ראש גדול . אחר כך הזהירו מפני תופעת הראש הקטן . 
היום יש לנו צה"ל עם ראש מרובע . לא במקרה מזכירה התנהגותו את תגובת המצרים 
על התקריות בראס - בורקה ובכביש איסמעיליה . גם שם לא שלטו רוע לב דווקא , 
אלא בעיקר נפש בירוקרטית שאולפה לא לאלתר לא לגלות תושייה , אבל להיצמד 
להוראות . בכל מחיר . 
