( ע ) . " הגענו למצב , המאפשר לקבל כעת החלטה חיובית בדבר מפגש שרי 
החוץ של ישראל , מצרים וארה"ב בקהיר , לאור תיאום העמדות של שלוש המדינות 
בעניין הרכב המשלחת הפלשתינית ופרסומו ועל סדר היום של המפגש " , כך אמר 
אתמול שר הביטחון יצחק רבין בוועידת נשיאי הארגונים היהודים באמריקה , המתכנסת 
בירושלים . " אם ייכשל הצעד הראשון הזה לקראת השלום בגלל ישראל , הרי שאין 
יותר תכלית לקיומה של ממשלת האחדות . לא ייתכן , שעכשיו נהיה אנחנו אלה 
שדוחים את יוזמת השלום . אנו נמצאים בימים גורליים ביותר " , אמר רבין . 
הוא הדגיש , עם זאת , שהתהליך והפתרונות לשאלות שהוא מציב חייבים לזכות 
בהסכמה לאומית רחבה , מעל ומעבר לקואליציה הממשלתית . רבין הזכיר את ניסיון 
מלחמת לבנון , שהתקיימה ללא הסכמה לאומית כללית וגרמה למחלוקות בתוך העם . 
" מי שרוצה להתחיל בתהליך שלום עליו לפתוח במגעים עם הפלשתינאים . אין 
שום אפשרות אחרת " , אמר רבין , והוסיף , כי יש לראות בפלשתינאים שותפים 
במאמצים לפתרון הסכסוך , אולם זאת אך ורק בדרך היחידה הקיימת מסביב לשולחן 
הדיונים . " האינתיפאדה הוכיחה כי אינה מוליכה לשום הישג פלשתינאי , אלא 
רק להמשך חיי הסבל " , הוסיף רבין . שר הביטחון קבע כי דו - שיח עם אש"ף 
לא ייתכן , והצביע על ניסיון הדו - שיח של ארה"ב עם הארגון , שנכשל לכל 
הדעות . רבין חיווה דעתו כי אצל חלק גדול של הפלשתינאים תושבי השטחים ניכרת 
התגברות רגשות הכבוד העצמי שלהם . " מתגבר בקרבם הרצון לראות הסדר ביחסים 
עם ישראל , יותר משרצון כזה קיים אצל ערפאת , בווילה שלו בתוניס " , אמר 
רבין . שר הביטחון התריע מפני טרפוד שלטון חוסיין בירדן . הוא ציין שהמשטר 
בירדן מצוי במצוקה ונתון ללחצים , וביניהם גם בעיית העלייה הגדולה , העלולה 
להפוך לגורם המאחד את ארצות ערב נגד ישראל . בנוסף לכך גוברים הקולות הקוראים 
" ירדן היא פלשתין " , המשפיעים על העמדות הירדניות . רבין אמר עוד , בתשובה 
לשאלות משתתפי הוועידה , כי אווירת הגלאסנוסט הסובייטית בבריה"ם עוד לא 
השפיעה על מירוץ החימוש בעולם , לרבות במזה"ת , והוא נמשך כבימים - ימימה . 
לאחרונה סיפקה בריה"ם לסוריה מטוסי התקפה מדגם סוחוי - 42 . גם מדינות אחרות 
מספקות נשק לארצות האזור , כולל ארה"ב , שמכרה זה לא מכבר טנקים לסעודיה . 
רבין אמר כי ישראל , הערנית למירוץ חימוש זה , מבקשת מארה"ב פיצוי על 
חימושן של מדינות ערב , על - ידי מתן אמצעי לחימה נוספים לישראל . 
