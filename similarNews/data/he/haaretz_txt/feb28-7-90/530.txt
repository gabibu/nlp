ארה"ב מבקשת לקיים את מפגש קהיר ב2 באפריל בהשתתפות שלושת שרי החוץ , כך 
נודע אמש מפי מקורות דיפלומטיים מערביים בתל - אביב . המפגש יתאפשר אם פורום 
הארבעה המתכנס היום אחר הצהריים והקבינט שאמור להתכנס ביום רביעי , ישיבו 
בחיוב ובאופן רשמי לשאלה שהציג לישראל מזכיר המדינה , גיימס בייקר : האם 
תהיה מוכנה לשקול שיתופם על בסיס של שמות של פלשתינאים תושבי השטחים ( 
ולא מרשם התושבים , כפי שפורסם בתקשורת בסוף השבוע ) . סופר " הארץ " 
מציין כי ההגדרה של " שטחים " על - פי הממשל האמריקאי כוללת את מזרח ירושלים , 
בעוד שמרשם האוכלוסין בשטחים אינו כולל את תושבי ירושלים . בנוסף לכך יצטרך 
שר החוץ להעביר לארה"ב מסר שבו ייאמר כי ישראל מוכנה שבין שמות אלה יהיו 
שני מגורשים ותושב אחד או שניים מהשטחים המחזיק בדירה או במקום עבודה בירושלים . 
הצעה זו באה לאפשר לראש הממשלה , יצחק שמיר , לעקוף את העימות עם חבריו 
בליכוד סביב שאלת המגורשים וירושלים . האמריקאים מציעים שההכרעה הסופית 
בנושא הרכב המשלחת הפלשתינית תתקבל במפגש שלושת שרי החוץ . ישראל תתבקש 
להתייחס שם לשמות שיוצגו לפניה , וכפי שנקבע בחמש הנקודות של בייקר , היא 
תוכל להודיע כי לא תבוא למפגש קהיר בטענה שההרכב אינו משביע את רצונה . 
עם זאת , אש"ף ומצרים הודיעו לארה"ב כי לא יאפשרו לישראל למלא תפקיד כלשהו 
בהרכבת המשלחת הפלשתינית . נמסר כי בפגישתו עם שר החוץ , משה ארנס , אמר 
בייקר כי ישראל וארה"ב יוכלו לעזוב את מפגש קהיר אם חברי המשלחת הפלשתינית 
יציגו עצמם כמשלחת אש"ף . עם זאת , אין ארה " ב מוכנה לערוב להצהרות מטעם 
אש"ף בנושא זה . גורמים במפלגת העבודה אמרו אתמול כי הסכמה לשיתופו של כל 
פלשתינאי ששמו מופיע במרשם התושבים לא תאפשר לישראל למנוע צירופם של פעילים 
באש"ף , ואף כאלה שהיו מעורבים בטרור . 
