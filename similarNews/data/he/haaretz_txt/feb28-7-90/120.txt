אני אחד מתושבי מרכז תל אביב שלמדו לחיות בדו - קיום עם הסנדל על הגלגל , 
כשם שעדר הזברות התרגל ללהקת האריות בסוואנה באפריקה . אני תושב למוד 
ניסיון , שמבלה מחצית מזמנו בתחרות על מקום חניה ללילה ואת המחצית השנייה 
בניסיונות לשרוד מול עינו הצופה של החוק העירוני . השגרה בהחלט נסבלת , 
בהתחשב בנסיבות . כדייר באזור שהוא רובע מסחרי תוסס ביום ואתר בילוי מועדף 
בלילה , למדתי שאין מנוס משניים - שלושה סנדלים בחודש . יש לי טוסטוס לשעת 
חירום בחדר המדרגות , תחנת המוניות לא רחוקה , ואפשר בהחלט לראות בתקציב 
הסנדול החודשי שלי מעין דמי חסות שאני מעביר בהשלמה נטולת - מרירות לקופתה 
של הרשות העירונית , תמורת הסכמתה לארח את דירת מגורי במקום כה הומה . עכשיו 
עובר האזור תנופת פיתוח , ובמהלכה הופכות חצרות לחניות פרטיות ( עם כניסה 
ויציאה ) ; העירייה תרמה את חלקה והפקיעה עוד שורת בניינים ( לפריקה וטעינה ) 
לטובת הסופרמרקט הסמוך , והפס הכחול לבן הולך ומצטמצם , הולך ומאדים . 
אבל למה להתלונן כל עוד גשם בחוץ . בקיץ , כשכל גוש דן בא אלינו , לים , 
היה הרבה יותר גרוע . ביום חמישי שעבר חזרתי הביתה סמוך לחצות . את חיפוש 
המקום הפנוי סיימתי במפח נפש ונטשתי את המכונית על אחת מפינות הרחוב , אחוריה 
על מגן המכונית שבראש הטור החונה , וחרטומה מקנה חדות לפינת הרחוב , מאיים 
על הפונים ימינה . עלי להתוודות : אני עושה כך לעתים נדירות , מעשה שלאחר 
ייאוש , ומבטיח לעצמי וליושב במרומים שהשכם בבוקר אקום ואסלק את המפגע . 
אבל בבוקר של יום ששי זה שכחתי : אחרי תשע נזכרתי בבעתה שהמכונית עודנה 
מוטלת על רבצה , שורטת בחרטומה את דופן כל משאית שמנסה להביא תוצרת לסופרמרקט . 
ירדתי בסערה , אך התברר כי איחרתי . הפיקוח העירוני עשה את מלאכתו נאמנה 
והצמיד מלתעות לעבריינית הרשומה על שמי . יצאתי ללא טרוניה לעבודתי , ברכב 
האלטרנטיווי , תוך הארכת המסלול הנובעת מביקור בקופת העירייה . רק בצהרים , 
כשראיתי שהמכונית לא שוחררה , נוכחתי , שמרוב חיפזון לא העברתי את הספח 
החתום מן הקופה למוקד השחרור . השבת עברה בנעימים , למרות נקיפות מצפון 
שחשתי למראה הרכב החוסם את הרחוב . היה בכך גם ממד מרגיע : הרי אני חונה 
כה גרוע בסמכות וברשות . רק ביום ראשון בצהרים , לאחר כמעט שלוש יממות 
על הפינה , הוסר המצור . אני חזרתי להיות צייד וניצוד במשחק החניה הגדול , 
ובאי הרחוב נשמו לרווחה . המחיר לסופשבוע ארוך : 82 שקל ( דמי סנדול ) 
ועוד 22 שקל שייגבו בעתיד ( קנס ) עסקה בהחלט הוגנת . ומקבלים כרטיסי 
אשראי . השירות : בסדר . 
