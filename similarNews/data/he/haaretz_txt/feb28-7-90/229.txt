נציגות של ועידת הנשיאים של הארגונים היהודיים בארה"ב נועדה בשבוע שעבר עם 
שגרירה של ירדן בוואשינגטון , במאמץ להפיג את חששותיה של רבת עמון מפני 
יישוב עולים בשטחים , ולהפסיק את המסע הבין - ערבי נגד העלייה מבריה"ם . 
בדיווח שהגיע לירושלים נאמר , כי השגריר הירדני הביע דאגה רבה נוכח הצהרות 
ישראליות בדבר הצורך בשטחים ליישוב העולים . המנהיגים היהודים הבהירו , 
כי יש מידה רבה של הגזמה בדיווחים על הקשר בין העלייה לבין ההתנחלויות , 
וסיפקו לו נתונים עדכניים בנושא זה . חברי המשלחת הסבירו לשגריר הירדני 
כי יהדות ארה"ב מייחסת חשיבות רבה ביותר להגירת יהודים מבריה"ם בימים אלה . 
חוסיין מלך ירדן הגיע אתמול לאיחוד נסיכויות המפרץ , במהלך מסעו במדינות 
המפרץ הפרסי , מסע שנועד לארגון תמיכה ערבית נגד עליית יהודי בריה"ם לישראל . 
זמן מה לפני שחוסיין הגיע לקטר , הרגיע השגריר הסובייטי בנסיכויות המאוחדות 
את הערבים באומרו , כי בריה"ם תעשה הכל כדי למנוע את יישובם של העולים בשטחים . 
סוכנות הידיעות של איחוד הנסיכויות מסרה , כי השגריר הסובייטי , פליקס 
פדוטוב , נפגש עם השר לענייני המדינה , ראשיד עבדאללה א - נועיימה , והדגיש 
בפניו את רצונה של מוסקווה לשתף פעולה עם מדינות ערב כדי למנוע התנחלויות 
בשטחים . סוכנות הידיעות של קטר מסרה , כי חוסיין האשים את ישראל בתכנון 
יישובם של יהודים מבריה"ם ומזרח אירופה בשטחים . " פעולה בלתי חוקית זו 
עשויה רק לסבך את המאמצים להשיג הסדר כולל לבעיית המזה"ת , והיא מהווה פעולה 
תוקפנית נגד זכויות הפלשתינים ואיום על הבטחון הלאומי הערבי " , נאמר בהודעה . 
