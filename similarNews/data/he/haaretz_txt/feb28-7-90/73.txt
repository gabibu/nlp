מזגו הסוער והכרומאטיות הקסומה של המלחין הארמני אראם חצטוריאן באו לידי 
ביטוי מופלא בנגינתה הווירטואוזית הקולחת של הפסנתרנית שושנה כהן , שביצעה 
הקונצרטו לפסתנר מפרי עטו . אלא שקורטוב מקסם הניגודים שבין פראות עצורה 
למסתורין בהם טמון סוד קסמה של היצירה התפוגג בנגינתה של הפסנתרנית , 
שניגנה את כל היצירה בפשטות , בהבליטה את הפן הסיפורי הנגלה לעין של הקונצרטו . 
עלילתי וסיפורי לא פחות היה הליווי , בו ניגנה התזמורת בפלאסטיות רבה כל 
פרט ופרט " דבר דבור על אופניו " אך בכובד שיצר מונוטוניות משמימה . 
מאותו כובד רועם נחלצה התזמורת רק בחלקו הקליל יותר של הערב , שהחל במארש 
ההכתרה החגיגי של מאיירבר , המשיך בפתיחה ל"אורפאוס בשאול " מאת אופנבאך 
והסתיים בסוויטת המחולות " הנערה מארל " , מאת ביזה . המנצח סטיבן סלואן 
היה פה במיטבו . תחת שרביטו ניגנה התזמורת בדיוק ריתמי וביחידות , כאשר 
כלי הנשיפה הסולניים , בעיקר הקלרניטנים גרשון דמבינסקי ואלן צייקוב , 
מנגנים במוסיקליות שירתית ופיוטית . לקהל התאב לחם ושעשועים בסגנון קלסיקלי 
היה זה ערב של הנאה צרופה . 
