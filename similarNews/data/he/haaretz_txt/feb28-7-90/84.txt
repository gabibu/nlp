בית - המשפט המחוזי בתל - אביב זיכה אתמול את סלומון משראווי ( " המודיע 
המשטרתי " ) , שהואשם ברצח אחמד פנגרי , ששימש כיו"ר ועד ההקדש המוסלמי 
ביפו . השופטים משה טלגם , יהושע גרוס ועדנה ארבל קבעו כי שני עדי תביעה , 
שטענו כי ראו את הנאשם , שיקרו . באשר לעד שלישי , קבעו השופטים , כי 
המשטרה הפעילה עליו לחץ לומר שראה את הנאשם בורח מזירת הרצח , בעוד העד 
ראה רק אדם רעול פנים . על דוכן העדים חזר בו העד מגרסתו המקורית ואמר כי 
ראה אדם בלתי מזוהה , בורח מזירת הפשע . משראווי היה עצור 61 חודשים ושוחרר 
אתמול עם זיכויו . הרצח אירע ב88 . 9 . 9 , סמוך לשעה שבע בבוקר , ביפו . 
התובע , עו"ד אברהם טל , טען כי משראווי רצח את המנוח במטרה לסכל את ניסיונותיו 
למכור אדמות השיכות לוואקף . הנאשם אישר כי ניהל מאבקים משפטיים נגד המנוח , 
אולם הכחיש קשר לרצח . כחודשיים לאחר הרצח הביא גיסו של המנוח שני נרקומנים , 
שטענו כי היו עדים לרצח . הם אמרו כי ראו את הנאשם בורח מזירת הרצח , 
ולובש מסיכה על פניו מיד אחרי הירי . הסנגור , עו"ד מקרין , טען כי אין 
להאמין לעדים . בין - היתר הוא טען , כי השנים אינם יכולים להשכים קום 
בשעה כה מוקדמת , בגלל התמכרותם לסם . השופטים אימצו את טענת הסניגור . 
בפסק - הדין כתבו , כי רצוי שהפרקליטות תקבע אם אין מקום להעמידם לדין , 
באשמת מסירת עדות שקר . 
