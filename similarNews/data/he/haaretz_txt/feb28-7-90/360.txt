יו"ר ועדת הפיקוח של קואופרטיב " דן " , משה פוגל , חשוד כי הטריד עובדת 
זוטרה בקואופרטיב על רקע מיני . האירוע , שהתרחש לפני כשלושה שבועות , 
נחקר על ידי המחלק לבילוש נושאי ביחידה המרכזית של משטרת תל אביב . פוגל 
הוא אחד מבעלי התפקידים הבכירים בדן ובתוקף תפקידו הוא ממונה על כל נושאי 
הפיקוח והבקרה בקואופרטיב , בכלל זה על החקירות הפנימיות נגד עובדים החשודים 
בביצוע עבירות . בימים האחרונים נחקר פוגל במשטרה כחשוד ושוחרר בערבות . 
לסופר " הארץ " נודע כי בתחילה הכחיש פוגל כל קשר לחשדות נגדו , אך זמן 
קצר לפני שעמד להכנס לבדיקת פוליגרף הוא הודה בעובדות באוזני הבודק . באותו 
מעמד טען , כי לא הפעיל כוח כנגד העובדת , וכי מדובר ב"אי - הבנה " . גורמים 
מוסמכים במשטרת מחוז תל אביב , העריכו , כי בידי המשטרה ראיות מספיקות 
לביסוס החשדות כנגדו . תיק החקירה יועבר בימים הקרובים לפרקליטות המחוז 
כדי שתחליט אם להגיש כתב אישום . במהלך החקירה נחקרו מלבד פוגל גם העובדת 
וכמה עובדים בדן . העובדת חששה להתלונן במשטרה ביוזמתה , וחקירת המשטרה 
החלה בעקבות מידע שהגיע למשטרה על המקרה . החוקרים בחנו בזהירות את המידע 
הראשוני שהגיע אליהם וערכו בדיקה שקטה , הן בגלל רגישות הנושא והן בגלל 
זהותו ומעמדו של החשוד . רק לאחר שהשתכנעו החוקרים , כי יש בסיס לחשד , 
זומנה העובדת למסירת עדות . העובדת אישרה כי פוגל הטריד אותה על רקע מיני 
וניסה , לדבריה , לשדלה לקיים איתו יחסים . המקרה ארע בשעת לילה , לאחר 
מסיבה שנערכה בבית דן בתל אביב לכבוד עובד שפרש לגימלאות . לפי גרסת העובדת , 
היא נשארה במקום כדי לסדר את האולם , ופוגל נשאר לאחר שכל משתתפי המסיבה 
עזבו . כאשר היתה בחדר צדדי התקרב אליה לפתע פוגל , אשר אין בינו לבינה 
היכרות עמוקה , והחל להטרידה . היא הופתעה ודחתה אותו בהחלטיות ואז המשיך 
לשדל אותה לקיים איתו יחסים . העובדת טוענת , כי נבהלה מהתנהגותו והיתה 
המומה , לכן לא התנגדה להצעתו להסיעה לביתה . אחר כך , כאשר הסיע אותה 
במכוניתו הביתה , חזר לדבריה , להטרידה בניגוד לרצונה . באותו מעמד ירדה 
מן המכונית , לפני שהגיעו לביתה . כעבור כשעתיים , כאשר התאוששה , טילפנה 
לידיד שעובד איתה בדן וסיפרה לו על מה שהתרחש . משה פוגל אמר בתשובה לשאלה 
שהופנתה אליו לקראת הפרסום ב"הארץ " , כי הוא מכחיש בכל תוקף את הטענות שהועלו 
כלפיו בפרשה זו . 
