שר ההגנה המזרח גרמני , תיאודור הופמן , ניסה לשלוף ארנבת מן הכובע , 
כשהציע כאן לשלב את ה"בונדסוואר " המערב גרמני ו"הצבא הלאומי העממי " של 
ארצו , ולהגשים בכך את האיחוד הצפוי של שתי הגרמניות גם בתחום הביטחוני . 
אבל " השולחן העגול " המזרח גרמני , הכולל נציגים של הממשלה ושל קבוצות 
האופוזיציה , לא התייחס להצעה ברצינות יתרה , וקיבל אותה כפי שהיא : גימיק 
מתוחכם נוסף , שמטרתו העיקרית היא לשפר את מורל החיילים ולבלום את הבריחה 
המאסיווית משורות הצבא . דיבורים על צבא כלל גרמני הם הדבר האחרון הנדרש 
לחסידי האיחוד של שני חלקי הארץ החצויה , העושים הכל כדי להרגיע את העולם 
מפני העוצמה האדירה של ארצם . אבל דיבורים כאלה עשויים להעניק פסק זמן כדי 
לנסות ללכד את שורותיו של " הצבא הלאומי העממי " , שאלפים מחייליו הגישו 
באחרונה בקשות להצטרף אל ה"בונדסוואר " . צעירים מזרח גרמנים רבים פשוט אינם 
רואים טעם בהמשך השירות בצבא בעל מסורת פרוסית , המלא עדיין קצינים פוליטיים 
קומוניסטים ומצטייר כמעוז אחרון של המשטר הסטליניסטי המתמוטט . הן במערב 
גרמניה והן במזרחה נהוג שירות חובה , ושתי המדינות מקיימות צבאות גדולים 
ביותר במונחים אירופיים ( כחצי מיליון חיילים במערב וכ071 אלף במזרח ) . 
עד לאחרונה דיברו בשתי הגרמניות על הצורך בהארכת שירות החובה ובגיוס יוצאי 
צבא מקבוצות אוכלוסיה שנהנו עד כה מפטורים כמעט אוטומטיים ( כמו למשל צעירים 
מן הקהילה היהודית ) . אבל התהפוכות במזרח אירופה שינו את התמונה מן הקצה 
אל הקצה . הבעיה החדשה של שתי הגרמניות תהיה כנראה כיצד להיפטר מעודף המגויסים 
ולהפחית את היקף הכוחות המזוינים לרמה שתתאים לשינויים הפוליטיים ביבשת . 
הופמן , שיאבד כנראה את משרתו אחרי הבחירות הדמוקרטיות הראשונות במזרח גרמניה , 
בחודש הבא , אמר שיש להסתפק ב07 אלף חיילים בארצו . שר ההגנה המערב גרמני , 
גרהארד שטולטנברג , נמנע מלנקוב במספרים ואמר שהכל יהיה תלוי בתוצאות המשא 
ומתן הבין - גושי על קיצוץ הכוחות הקונוונציונליים במרכז אירופה . משא ומתן 
זה , הנמשך בווינה כבר יותר מ51 שנים , עשוי להביא בתוך החודשים הקרובים 
להסכמה ראשונה על קיצוצים מרחיקי לכת במספר החיילים בשני צדי החזית האירופית . 
אבל לנוכח הקצב המהיר של האירועים נראות גם ההצעות האחרונות הנדונות בווינה 
כמיושנות . יותר ויותר אנשים כאן סבורים , שבאירופה אין למעשה עוד חזית 
בין - גושית , וממילא אין צורך בהיערכות מאסיווית של כוחות צבא . נשיא ארה"ב , 
גורג בוש , שנשאל השבוע בוואשינגטון על משימות נאט"ו בהעדר איום צבאי מצד 
ברית ורשה , אמר שהאויב החדש הוא " העדר יציבות והעדר יכולת לחזות מראש 
את ההתפתחויות " . המונחים הללו , העדר יציבות והעדר כושר חיזוי , מכוונים 
בוודאי כלפי השינויים המהירים המתחוללים בבריה"ם ובמדינות שנחשבו בעבר לגרורותיה . 
אך לא פחות מכך הם מרמזים על המצב החדש שנוצר בגרמניה , הצועדת בקצב מהיר 
לקראת איחוד כלכלי ופוליטי של שני חלקיה . הכל מניחים במידה סבירה של ודאות , 
שתהיה זאת גרמניה חופשית ודמוקרטית , שתהיה קשורה גם בעתיד במשפחת העמים 
המערבית . לנוכח ניסיון העבר , המעמד הגיאוגרפי והעוצמה המשולבת של בון 
ושל מזרח ברלין , נותר גם " אבל " גדול . אם נאט"ו אינה נדרשת עוד כדי 
להרתיע תוקפנות סובייטית , ייתכן שהיא נחוצה כדי לשלב ( אך גם לכבול ) 
את גרמניה במסגרת פוליטית וצבאית בעלת מטרות מוגדרות . בנקודה זאת אפשר 
לשוב אל רעיונותיו של הופמן , הכוללים הצעה לפרק את הבריתות הצבאיות היריבות 
במרכז אירופה . הצעה זו באה מן הסתם מבית מדרשה של מוסקווה , העומדת ממילא 
בפני חיסול עצמי של ברית ורשה . כל עוד הדבר אפשרי , רוצים הסובייטים ( 
ונושאי דגלם האחרונים , ובהם הופמן ) להשיג מחיר כלשהו בעד החיסול הצפוי 
של הנוכחות הצבאית הרוסית בגרורות המזרח אירופיות לשעבר : התמוססות הדרגתית 
של נאט"ו עד כדי פירוק מוחלט של הברית , וסילוק הכוחות האמריקאיים באירופה . 
הצעות אמריקאיות לקיצוץ כוחותיהם נתקלות בתכיפות גדלה והולכת בהצעות סובייטיות 
נדיבות עוד יותר עד כדי סילוק הדדי ומוחלט של כל הכוחות הזרים בשני חלקי 
היבשת . פירוש הדבר : האמריקאים שבים לביתם , כפי שעשו בתום מלחמת העולם 
הראשונה , והם משאירים את אירופה להתמודד בעצמה עם בעיותיה , שיכללו מעתה 
שוב גרמניה חזקה ומאוחדת , מחוץ לכל ברית הגנה . תחזית כזאת צריכה לעורר 
חלחלה אפילו אצל הסובייטים , שבוודאי לא אמרו עדיין את המלה האחרונה בעניין 
ההסדרים ההגנתיים הנדרשים באירופה החדשה , הצועדת אל העידן של אחרי המלחמה . 
