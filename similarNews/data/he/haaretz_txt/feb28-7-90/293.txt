היום לפני שבוע הודיע אלי יונס , החשב הכללי באוצר , לאנשי רשות הדואר , 
על כוונתו למנוע מבנק הדואר הפצת תוכניות חיסכון מסוג " למתמיד " , הנושאות 
ריבית מועדפת . הוראת החשב הכללי לא היתה גורמת להרמת גבה , אלמלא היה 
עידוד החיסכון היעד המרכזי של בנק הדואר , המוגדר מפורשות בחוק . מי שאינו 
מאמין , מוזמן להתבונן בשלט ענק המוצב מעל בניין הדואר המרכזי בירושלים , 
שם כתוב באותיות של קידוש לבנה " חסוך בבנק הדואר " . באורח פרדוכסלי , 
בנק הדואר אינו מציע , נכון להיום , ולו גם תוכנית חיסכון אחת . החשב 
הכללי סירס את הבנק כשהודיע לראשיו , שלא יהיה מוכן להפקיד אצלו את כספי 
הצבירה בתוכניות החסכון , למרות שהבין , כי לאנשי הבנק אין מוצא אחר להשקעת 
הכספים . הבעייה המרכזית של בנק הדואר היא שקובעי המדיניות ( במקרה זה המדובר 
בשרי האוצר והתקשורת ) , עדיין לא החליטו מה בדיוק הם רוצים ממנו . האם 
בנק הדואר צריך לפעול כבנק מסחרי לכל דבר , שעשוי לשמש כאלטרנטיבה לבנקים 
המסחריים , או שמא הוא נועד לשמש כסוכנות דואר גדולה , שיעדה גביית תשלומים 
מגופים עסקיים . חוסר החלטיות זאת בא לידי ביטוי גם במבנה התפעולי של הבנק . 
מצד אחד האחריות הפיננסית על הבנק מוטלת על האוצר , אך מצד שני , האחריות 
על הצד התפעולי מונחת ברשות הדואר . למנהל בנק הדואר אין סמכויות של מנכ"ל , 
ותפקידו לשמש כקומיסר , המפקח על פעילות הבנק . למרבה הפלא , אין בסמכותו 
אפילו להחליט על החלפת הריהוט במשרדו , לא כל שכן , על פתיחת סניף דואר . 
פקידי האוצר ובנק ישראל היו רוצים לראות את בנק הדואר ממשיך לפעול במתכונתו 
המוגבלת . גליה מאור , המפקחת לשעבר על הבנקים , הודיעה לפני שנתיים לישראל 
אלמוג , מנהל בנק הדואר , כי יחסה לבנק הדואר זהה ליחסה לבנק הדם או בנק 
הזרע . כששאלתי השבוע את החשב הכללי באוצר , אם הוא תומך בהפיכת בנק הדואר 
לבנק מסחרי , התחמק יונס מתשובה ישירה , אך הודה , כי במתכונתו הנוכחית , 
הבנק אינו מסוגל לפעול כבנק מסחרי . הציבור לעומת זאת חושב אחרת , מצביע 
ברגליים בעד בנק הדואר . הפריסה הנרחבת של סניפי הבנק ברחבי הארץ , מאפשרת 
לבצע פעילות בנקאית ( כמו תשלום חשבונות ) גם במקומות נידחים שכף רגלם 
של הבנקאים לא דרכה . אם כן , מה רוצים מבנק הדואר ? הגיע השעה שגורם מוסמך 
יישב על המדוכה ויגדיר מחדש את תפקידו . האם מעוניינים שפקידי הבנק ימשיכו 
להתעסק במכירת בולים בלבד או שמא הגיעה העת שהבנק יעלה כתה , ויתחיל לפעול 
כבנק דואר אירופי לכל דבר . 
