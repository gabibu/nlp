הסדר להעסקת מפקחים על ידי מינהל מקרקעי ישראל באמצעות עובדי קק"ל נעשה מחוסר 
תקנים למינהל , בעת שנמצאה דרך לממן את העסקתם מסעיף תקציבי אחר . הדבר 
התגלה בעקבות תביעתם של 81 פקחים להכיר בהם כעובדי המינהל . הפקחים הסתמכו 
בתביעתם על דברי שר החקלאות בכנסת , שבהתייחסו לפיטורי אחד מחבריהם , קבע 
כי " אין צורך להיאחז בצד המשפטי היבש , וכי העובד היה בפועל עובד מינהל " . 
בית הדין הארצי לעבודה , שאליו הגיע העניין בשלב הערעור , פסק כי ערכאה 
שיפוטית בניגוד לשר חייבת לפסוק לפי ה"צד המשפטי היבש " . בית הדין ציין , 
כי השאלתם של עובדים מרשות אחת לשנייה אינה רצויה ואינה מתיישבת עם פעילות 
מינהלית תקינה , שכן יש בה משום עקיפתם של חוקי התקציב והעובדים שהושאלו 
מהקק"ל אינם כפופים לחוקי התקשי"ר וגם הוראות חוק שירות המדינה אינן חלות 
עליהם . מחומר הראיות הוברר , כי העובדים שוכנעו לחתום על חוזים אישיים 
עם הקק"ל , בטרם הושאלו למינהל . בית הדין הארצי קבע כי המבחן , לפיו פוסקים 
מי הוא המעביד של המפקחים כולל את התשובות לשאלות : מי שילם את המשכורות , 
במי ראו העובדים כמעסיקם , בפני מי חייב העובד להתפטר , בידי מי הכוח 
לפטרם , ואצל מי היו מבוטחות זכויות העובדים . תשובת בית הדין לכל השאלות 
הללו היתה , כי המפקחים ראו את עצמם כעובדי קק"ל וכך התייחסו אליהם גם בקק"ל 
וגם במינהל . העובדים , מצידם , פעלו לשינוי מעמדם , כעולה מהתכתבויות 
שהוצגו לבית הדין . בית הדין , שדחה את ערעורם , התייחס גם לשאלות של החוזים 
המיוחדים בשירות הציבורי , שכן המפקחים טענו כי העסקתם לפי הסכם מיוחד פוגעת 
בזכויותיהם , לרבות זכויות הפנסיה . בית הדין קבע כי המעמד של עובד בחוזה 
מיוחד קיים במקומות עבודה רבים , לרבות המדינה ואין לראות באלה המועסקים 
במסגרתו כמופלים לרעה או כמקופחים . השופטים ציינו כי מעמד העובד הקבוע הוא 
יציר כפיו של ההסכם הקיבוצי , או הסדר קיבוצי , ואין בעובדה שמפקחים מועסקים 
בהסכמתם המלאה כעובדים לתקופות קצובות על פי חוזה אישי , שתנאי העבודה נקבעו 
בו , משום הפליה וקיפוח . הוא הדין לגבי זכויות הפנסיה . זכות זו מוענקת 
מכוח חוק לאותם עובדי המדינה שפורטו באותו חוק , או מכוח הסכמים קיבוציים 
במקומות אחרים . במקרה הנוכחי זכויותיהם של המפקחים הובטחו במסגרת של קופות 
גמל , המהוות זכויות חילופיות המוכרות על פי דין , קבעו השופטים . 
