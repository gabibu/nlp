ביקור במחנה ההשמדה של אושוויץ - בירקנאו הוא חוויה רגשית קשה . גם הקשוחים 
מנגבים מדי פעם את הלחלוחית בקצות העיניים . תחילה בהיחבא , ולאחר מכן 
גם בריש גלי . נסחפים במסע הכאב המטלטל . מסביב שקט אדיר . רק צריחות 
העורבים השחורים קורעות את הדממה . הבעות הפנים אומרות את הכל . כל אחד 
לעצמו . לקראת סוף הביקור בין טורי האינסוף של הבלוקים בבירקנאו , נכנסים 
אל תוך אחד הבלוקים ששומרו באגף זה של מחנה ההשמדה . כל הבלוק האפרורי מלא 
בדרגשי עץ בני שלוש קומות . בין שני טורי הדרגשים חוצץ מעין משטח אבן . 
טורי הדרגשים המתארכים משרים אווירה קשה . תמונות מהעבר מרצדות לפני העיניים . 
לפתע נתפסת העין במעין חריטה חדשה שנעשתה במרכז המשטח החוצץ . לא , לא 
יכול להיות . לא כאן . לא עכשיו . אחרי זמן מאשרים החושים את שזיהתה העין : 
שלושה צלבי קרס טריים שנחרתו כאן , בלב גיא ההריגה . המדריכה המקומית הפולנית 
אינה יודעת מה לומר . מחפשת אחר מלים ואומרת בלחש : " תראו איזה מבקרים 
יש לנו פה " . 09 . 2 . 91 . צלבי קרס . אושוויץ - בירקנאו . לזכור ולא 
לשכוח . 
