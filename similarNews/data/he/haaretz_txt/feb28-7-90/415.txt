קופנהאגן ( מיוחד ל"הארץ " ) . השר משה ארנס שב אתמול לישראל לאחר ארבעה 
ימים גדושי אירועים בפולין , במרכזן עמדה חתימה על חידוש היחסים המדיניים 
בין פולין לישראל . שר החוץ אמר כי הוא אינו יודע עדיין מתי תיערך פגישת 
שלושת שרי החוץ ( ארה"ב , ישראל ומצרים ) " מפני שאנחנו עוד צריכים לדון 
בעניין " . על חידוש היחסים עם פולין , אמר השר שהוא מצפה לגדולות מהקשרים 
בין פולין ובין ישראל ושצפויים יחסים טובים בין שתי המדינות . השגריר מרדכי 
פלצור שהיה עד ליום החתימה " ראש נציגות ישראל " בפולין , נותר כיום ללא 
מעמד דיפלומטי כלשהו , לאחר שבוטלה " נציגות ישראל בפולין " והוסכם על 
חילופי שגרירים . השגריר פלצור אמר כי לאחר ביטול נציגות ישראל בווארשה , 
אין לו פורמלית כל תואר דיפלומטי . אישית יש למר פלצור תואר של " שגריר " , 
אולם לא שגריר ישראל בפולין . על מר פלצור יהיה להמתין להשלמתו של תהליך 
ארוך : הגשת מועמדותו כשגריר ישראל בפולין למשרד החוץ הפולני . הסכמת פולין 
למועמדות . הגשת כתב האמנה לנשיא פולין . רק לאחר השלמת תהליך זה יזכה 
מר פלצור לתואר " שגריר ישראל בפולין " . פלצור ישוב בקיץ לישראל לאחר שלוש 
שנות שירות בווארשה . פלצור ממליץ על ח"ך שבח וייס לשגרירה הבא של ישראל 
בווארשה , בשל הרקע שיש לח"ך וייס בתרבותה של פולין . בקצה האחר של נמל 
התעופה נחת באותו זמן מטוס אל - על מניו - יורק והביא את סגן שר החוץ , 
בנימין נתניהו , משיחות עם פקידים בכירים בוואשינגטון . נתניהו שאל את אנשי 
משרד החוץ שהמתינו לו , האם כבר נקבע מועד למפגש שלושת שרי - החוץ , ושמע 
מהם כי העניין טרם סוכם . בשיחה עם עיתונאים אמר שיש לדרוש הבהרות נוספות 
מארה"ב בעניין המסגרת שבה אפשר יהיה לערוך בחירות בשטחים . 
