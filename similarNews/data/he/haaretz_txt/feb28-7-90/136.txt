בתוך הסערה הציבורית סביב פרשת מינוי יו"ר כי"ל נשכחה עובדה בסיסית אחת . 
קונצרן כימיקלים לישראל הוא חברה ממשלתית . ובחברה ממשלתית בעל המניות 
הוא הממשלה . חוק החברות הממשלתיות נותן לממשלה זכות בלעדית למכור את מניותיה 
למי שתרצה . גם למשקיעי חוץ . להנהלת החברה אין כל מעמד , מבחינת החוק , 
בעניין זה . רפי איתן והנהלת כי"ל יצאו למאבק נגד מכירת החברה לזרים . 
החוק מחייב את ההנהלה לפעול על פי שיקולים עסקיים , אך לגבי מכירת המניות 
היא זכאית להשמיע את חוות דעתה בלבד . חוק או לא חוק , רפי איתן הביס את 
פרס ושרון בסיבוב א . נראה שהתנהגותו של רפי איתן בפרשת ניסיון ההפרטה של 
כי"ל עוררה את זעמו של שר האוצר , והוא החליט להדיחו . החוק מסמיך את הממשלה 
להעלות על סדר יומו של הדירקטוריון בקשה לפטר את היו"ר שלו . ואם הוגשה 
בקשה כזאת , על הדירקטוריון להתכנס תוך שבעה ימים . שר האוצר , ועמו שר 
התעשייה והמסחר , הגישו בקשה להחליף את יו"ר הדירקטוריון , אבל הדירקטוריון 
לא דן בה . יש הגורסים שרפי איתן פשוט בילבל את הדירקטורים וגם את בג"ץ . 
בשעה זו כבר אין ערך לשאלה מה באמת אירע . מה שרלוונטי הוא שאיתן ניצח 
את פרס ושרון בסיבוב ב . עתירתו של רפי איתן לבית המשפט הגבוה לצדק לסכל 
את הדחתו הסתמכה , בין היתר , על הטיעון כי מניעיו של שרון למינויו של 
מנכ"ל משרדו , דן דרך , לתפקיד יו"ר כי"ל היו פוליטיים . באמת משונה 
לשמוע טיעון כזה מפיו של אדם שהוא עצמו מונה לאותו תפקיד מטעמים פוליטיים . 
שרון היה זה שמינה את איתן , שותפו להקמת מפלגת " שלומציון " , למשרה 
זו . האם היו לאיתן כישורים ניהוליים כלשהם ? איזה ניסיון היה לו בתעשייה , 
ומה הבין בכימיקלים ? מכתבו של ראש הממשלה המבקש לדחות את הדיון עד למינויו 
של שר חדש במקום שרון אינו מצדיק את דחיית הישיבה . ראשית , משום שבג"ץ 
פסק כי הישיבה תתקיים ביום ה . ושנית , עצם הבקשה של שמיר מתמיהה . לפי 
חוק רציפות פעולות הממשלה מינוי דרך ליו"ר כי"ל על ידי שרון מחייב גם את 
מי שמחליף אותו ( כרגע ראש הממשלה שמיר ) . כך או כך , גבר איתן על 
פרס ושרון גם בסיבוב ג . שרון הלך ורפי איתן נשאר . יש המנבאים כי איתן 
יאריך ימים בתפקידו , אולי גם אחרי שפרס יילך . הנה , כך אומרים , יתמנה 
משה נסים לשר התעשייה והמסחר והוא לא יתן את ידו להדחה . לפי תגובות בכלי 
התקשורת אפשר לחשוב שזהו ניצחון של הצדק על הרשע , של השיקולים העסקיים 
הטהורים על המזימות הפוליטיות . האמנם ? לאו דווקא . יש כמה הסברים אפשריים 
למה שאירע . ייתכן , למשל , שרפי איתן החליט לצאת למלחמת מאסף , אולי 
אבודה מראש , נגד שני אמני התככים הפוליטיים . וייתכן שאיתן אכן צפה שלאחר 
לכתו של שרון יישאר בתפקידו . יהיה ההסבר אשר יהיה , מה שעומד על הפרק אינו 
כיסאו של רפי איתן אלא גורל ההפרטה של החברות הממשלתיות . הממשלה חייבת 
לצמצם את מעורבותה במשק , ובכלל זה בבעלות על קונצרן כימיקלים לישראל , 
כפי שהמליץ בנק ההשקעות " פרסט בוסטון " לפני כשנה וחצי . אין להתעלם 
מהתנגדות הפוליטיקאים להמלצות " פרסט בוסטון " למכור את מחצית החברה למשקיע 
פרטי בחו"ל , אבל גם אין לוותר על יציאת הממשלה מניהולה . אם כל כך קשה 
למכור את החברה בשלמותה , אולי כדאי לפרק אותה ולמכור אותה בחלקים . מאבקו 
המוצלח , לפחות לפי שעה , של רפי איתן מלמד שיש להנהלת כי"ל כוח רב מדי . 
פירוק החברה יוציא מידיה כוח זה ויאפשר להשלים את ההפרטה . המכירה בחלקים 
עשויה להכניס לקופת המדינה יותר מאשר מכירה כמקשה אחת . 
