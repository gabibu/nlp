האגודה לזכויות האזרח פנתה אתמול ליו"ר ועדת הכספים של הכנסת , אברהם שוחט , 
בתביעה לפעול להקצאת משאבים לשיפור התנאים בבתי המעצר המשטרתיים . במכתב , 
אומרים נציגי האגודה כי בשנות טיפולם בזכויות העצורים , נתקלו בבעיות 
רבות הנובעות מן התנאים הפיסיים במעצר , מן הצפיפות , התנאים הסאניטריים 
הגרועים , ועוד . במכתב מצוטט קטע מפסק דין של השופט מועלם , מבית משפט 
השלום בכפר סבא , בו נאמר : " הציוד והסידורים גרועים משל שוכני המערות ; 
נאמר לנו שחסר נייר טואלט וחסר סבון . הקירות והרצפות מדכאים , ריח הצחנה 
דוחה כל נפש . עבריינים צריכים להענש , ואולם מכאן ועד דחיסתם בתנאים שבני 
אנוש צריכים לסלוד מהם , הדרך רחוקה " . האגודה לזכויות האזרח מדגישה בפניתה 
לועדת הכספים , כי " עצורים , בניגוד לאסירים , אף לא הורשעו בדין , 
ולפיכך הם בחזקת זכאים . לא יתכן מצב בו יוחזקו אנשים בתנאי צפיפיות קשים 
ביותר , ללא טיולים , וללא תנאים בסיסיים לקיים חיים מתקבלים על הדעת " . 
לטענת האגודה גם במקרים בהם קיימת נכונות של המשטרה לדאוג לשיפור תנאי המעצר , 
קיימות בעיות במבנים הפיסיים ובתשתית , וכל שיקול תקציבי אינו יכול לדחות 
פתרונה של בעיה זו . העתקים של המכתב הועברו גם לשר המשטרה , חיים בר לב , 
ולשר האוצר , שמעון פרס . 
