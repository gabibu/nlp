האפוטרופוס הכללי , עו"ד עמרם בלום , הציע לשר המשפטים , דן מרידור , 
להעביר את כל הטיפול בחלוקת כספי העזבונות לטובת המדינה , לאגף התקציבים 
במשרד האוצר . בלום אומר , כי לפני חודשים ספורים פנה ביוזמתו לשר מרידור 
והציע לו שאגף האפוטרופוס הכללי יחדל לטפל בחלוקת כספי העזבונות הנקבעים 
ע"י ועדת שרים מיוחדת בראשות שר המשפטים . בלום הדגיש , כי בקופת האפוטרופוס 
הכללי הצטבר סכום של 56 מיליון שקלים מכספי עזבונות שלטובת המדינה ללא ייעוד 
מוגדר . לדבריו , הציע לשר המשפטים , כי לנוכח ההוצאות הגדולות הכרוכות 
בקליטת עולי בריה"ם , יועברו 54 מיליון שקלים מתוך סכום זה לקליטת העלייה , 
ורק כ02 מיליון שקלים יועברו ליעדים אחרים . שר המשפטים לא קיבל את המלצתו 
של בלום והחליט להביא לאישור הממשלה הצעת החלטה לפיה תמונה ועדה ציבורית 
בראשות שופט בדימוס , שתמליץ בפני האפוטרופוס על המטרות והגופים שלהם יוקצו 
כספי העזבונות . ממשרד המשפטים הבהירו אמש , כי השר מרידור לא החליט לבטל 
את סמכותו של האפוטרופוס הכללי לעסוק בחלוקת כספי העזבונות , אלא הגיע למסקנה 
שהעיסוק הכרוך בחלוקת כספי העזבונות מטיל מעמסה כבדה על אגף האפוטרופוס הכללי , 
" ומעצם טיבו אינו ההסדר הטוב והראוי . גם טיפולה של ועדת השרים בנושא 
אינו הולם , שכן הממשלה ושריה פועלים במסגרת התקציב וחוק התקציב , ולא 
ראוי שיעסקו בחלוקת כספים מחוץ למסגרת זו " . 
