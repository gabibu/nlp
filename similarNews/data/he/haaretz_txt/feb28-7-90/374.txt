בון ( מיוחד ל"הארץ " ) . הקאנצלר הלמוט קוהל ומנהיגי שלוש מפלגות מזרח 
גרמניות המאורגנות ב"ליכוד " שמרני פרסמו כאן אתמול תוכנית לאיחוד מהיר 
של שתי הגרמניות על בסיס החוקה המערב גרמנית . נציגי המפלגות המזרח גרמניות 
אמרו , שניסוח חוקה חדשה למדינה הגרמנית המורחבת איננו דרוש , משום שהחוקה 
המערב גרמנית הנוכחית מאפשרת הצטרפות של מדינות פדראליות למסגרת המדינית 
הקיימת . מנהיגי ה"ליכוד " המזרח גרמני מאמינים , כי תוכניתם לאיחוד הגרמניות 
על ידי הצטרפות לרפובליקה הפדראלית תזכה לתמיכה נרחבת בקלפי . רוב גדול 
של תושבי מזרח גרמניה רוצה באיחוד מהיר עם מערב גרמניה מתוך תקווה לשיפור 
מיידי ברמת החיים . תכניתו של ה"ליכוד " המזרח גרמני , הנתמך בצורה מאסיווית 
על ידי המפלגה הנוצרית דמוקרטית השלטת בבון , כוללת החדרה מיידית של המארק 
המערבי כהילך החוקי היחיד במזרח גרמניה . ה"ליכוד " מציע , כי חסכונותיהם 
של תושבי מזרח גרמניה יוחלפו במארקים מערביים בשיעור של 1 : 1 ( השער הנוכחי 
של המרק המזרחי בשוק החופשי הוא 7 : 1 לעומת המארק המערבי ) . ה"ליכוד " 
המזרח גרמני הוא אחד משתי הקבוצות הפוליטיות העיקריות המתמודדות בבחירות 
הצפויות במזרח גרמניה ב81 לחודש . הקבוצה האחרת , הנהנית מעדיפות במשאלי 
דעת הקהל , היא המפלגה הסוציאל - דמוקרטית . הן הליכוד והן הסוציאל - דמוקרטים 
יכולים להיחשב כ"מפלגות אחיות " של הקבוצות הפוליטיות המקבילות במערב גרמניה . 
גם הסוציאל - דמוקרטים מציעים איחוד של שתי הגרמניות , אבל על פי תכניתם 
יהיה צורך בניסוח חוקה חדשה תהליך שיארך זמן רב , ויעכב בוודאי את הקמת 
המדינה הגרמנית החדשה . התכנית לאמץ את החוקה המערב גרמנית מקצרת את הדרך 
לקראת האיחוד , ולדברי עוזרים של קוהל היא יכולה להתממש הלכה למעשה בתוך 
שבועות אחדים לאחר הבחירות במזרח גרמניה . הקאנצלר קוהל חזר ואמר אתמול בבון , 
כי ממשלתו איננה יכולה להעניק הכרה רשמית לגבול המערבי של פולין , והחלטה 
על הכרה כזאת תצטרך להידחות עד לאחר איחוד גרמניה . אבל הוא הוסיף , כי 
שני בתי הנבחרים של המדינות הגרמניות יכולים לאמץ עוד החודש נוסחה שהתקבלה 
ברוב גדול בבונדסטאג , ועל פיה אין לגרמניה שאיפות טריטוריאליות כלשהן כלפי 
שכנותיה . בתוך כך , שר החוץ הצרפתי , רולאנד דומה , דרש אתמול בנאום 
במערב ברלין ששתי הגרמניות יעניקו כבר כיום הכרה רשמית לגבול ה"אודר נייסה " 
המפריד בין מזרח גרמניה לפולין . דומה אמר , כי הקהילייה הבין - לאומית 
דורשת בהירות בנושא הזה , ורמז בכך על תפקידן של ארבע מעצמות החסות ( ארה"ב , 
בריה"ם , בריטניה וצרפת ) בעיצוב עתידה של גרמניה . יריביו של קוהל במערב 
גרמניה טוענים , כי הוא מותיר בכוונה אי בהירות בשאלת הגבול המערבי של פולין 
מתוך מגמה שלא להפסיד את קולותיהם של מצביעים מן הימין הקיצוני . קוהל מצידו 
אומר , שהחוקה המערב גרמנית איננה מאפשרת לרפובליקה הפדראלית להעניק הכרה 
לגבול של פולין , והתפקיד הזה שמור לממשלה העתידה של גרמניה המאוחדת . בינתיים 
הזהירה המפלגה הרפובליקנית המערב גרמנית מפני הכרה בגבול האודר נייסה , 
וקבעה שהכרה כזאת תהיה בבחינת ויתור על חלקי מולדת וכניעה לתכתיבים מבחוץ . 
הרפובליקנים מונהגים על ידי פראנץ שונהובר , קצין אס . אס . לשעבר , המתבלט 
גם בהתקפותיו נגד ראשי הקהילה היהודית כאן . במערב גרמניה חיים מיליוני 
פליטים שמוצאם מן החבלים המערביים של פולין . חלק מן הפליטים האלה מאורגנים 
בשדולה הדורשת להשיב את זכויותיהם של הגרמנים שאיבדו את אדמתם ורכושם בשטחים 
המהווים כיום חלק מפולין . 
