אוסלו ( ע"ר ) . " אלוהים פורש את כפיו על ישראל ועל עמה הנבחר , ותומך 
בזכותם להחזיק באדמות " , הכריז שר החוץ של נורווגיה , קיאל מאגנה בונדוויק . 
" בתור נוצרי אני מאמין , כי אלוהים פורש את ידו על עם ישראל והוא מגן 
על זכותו לאדמה " , אמר אתמול בונדוויק , בראיון שפורסם בעיתון תנועת העבודה 
ארביידרבלאדט . אולם בונדוויק , שהוסמך ככומר והוא עומד בראש מפלגת העם 
הנוצרית , אמר כי לא יסתמך על התנ"ך , כדי לשרטט את מפת המזרח התיכון , 
בהוסיפו כי אין לנהל פוליטיקה על בסיס של נימוקים דתיים . הוא הדגיש , 
כי ישראל חייבת לחוש בטוחה , כדי לשאת ולתת על שלום עם הערבים . אולם הישראלים 
עשו שגיאות מסוימות במהלך ההיסטוריה . " אני סבור כי הביקורת על ישראל , 
אם כי היא מוצדקת , כאשר מסתכלים עליה פרטים פרטים , היתה חד - צדדית " , 
הוסיף . בונדוויק , המגדיר את עצמו כ"ידיד ישראל " , נתמנה כשר החוץ כאשר 
קואליציה של המרכז והימין עלתה לשלטון באוקטובר אשתקד . בעבר גילה השר עמדה 
צוננת כלפי אש"ף , באומרו שאין הוא רוצה להיפגש עם יאסר ערפאת . בראיון 
אמר גם בונדוויק , כי הוא מאמין שלאלוהים תוכנית מיוחדת לישראל , אם כי 
אין הוא יודע מה היא . 
