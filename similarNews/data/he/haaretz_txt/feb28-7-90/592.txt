מזכיר המדינה של ארצות הברית נשאל באחת מוועדות - המשנה של בית הנבחרים , 
אם הממשל יתמוך בבקשה ישראלית למתן ערבות למלוות בסך 004 מיליון דולר . 
הבקשה , שטרם הוגשה באופן רשמי , מדברת על סכום שייועד לממן בניית דירות 
לעולים המגיעים מבריה"ם . גיימס בייקר השיב כי " יש תמיכה בעניין " , אבל 
מימושה של גישה חיובית זו יהיה מותנה , לדעתו , בכך שממשלת ישראל תספק 
ביטחונות לכך שלא תתמוך בפעילות התנחלותית חדשה או נוספת ; אם ישראל תתחייב 
לכך , " ייתכן בהחלט שהממשל עשוי לתמוך בחקיקה זו " . בעוד שבייקר הקפיד 
לנסח את תשובתו כהבעת דעה אישית בלבד , הוא דיבר למעשה בשם הממשל . התניית 
הערבות למלווה המבוקש בהקפאת הפעילות ההתנחלותית מבטאת את ההתנגדות העקרונית 
של ההנהגה האמריקאית להתנחלויות בצורה של הפצרה , שאין לטעות במשמעותה המעשית . 
מאז ימי הנשיא גימי קרטר ידוע ברבים כי בעניין ההתנחלויות מעבר לקו הירוק , 
ואשינגטון וירושלים אינן רואות עין בעין . יצחק שמיר כראש ממשלה ניסה בכל 
שנות כהונתו להמעיט מחומרת הוויכוח הזה , וביקש להרגיע את הציבור כי אין 
לסווג אותו אלא כאחד משורה של " חילוקי דעות " בין ידידים , ואין לחשוש 
מקיומם של אלה . מי שהזהיר מהם , הוצג כרואה שחורות , וכמי שאינו מבין 
את טבעה של המדיניות האמריקאית . עתה מתברר כי ההתדיינות המילולית בנושא 
ההתנחלויות חורגת מהתחום האקדמי כביכול . הקובלנה כי מזכיר המדינה מנסה 
לכפות עלינו את רצונו הפוליטי , תוך כדי ניצול של מצוקה כספית שמתעוררת 
בעקבות צורכי הדיור של עלייה המונית מברית המועצות ספק רב אם תשפיע על בייקר . 
לדעתו , אין לערב את שיתוף הפעולה האסטרטגי בין ארה"ב וישראל עם התהליך 
המדיני שבין ישראל והפלשתינאים שבשטחים . מאחר שההתנחלויות בגדה וברצועה 
נראות בעיני ואשינגטון כמכשול לשלום בכוחה של ארה"ב להתנות את הערבות למלווה 
לבניית דירות לעולים מבריה"ם , בהתחייבות ישראלית לא רק שלא " להפנות " 
אותם לשטחים המוחזקים , אלא גם שלא לשתול התנחלויות חדשות או " לעבות " 
את הקיימות . שינויי הנוסח שהובאו ביום ו לתקן את ההצהרה מיום ה , אין 
בהם אלא כדי לסבר את האוזן ; לגופו של עניין לא חל שום שינוי . בין שתתאמת 
התחזית של מאתיים ושלושים אלף עולים בעתיד הנראה לעין , בין שמספר העולים 
יהיה קטן מזה ברור שהסיוע שארגוני היהודים בגולה מבטיחים להגיש , לא יענה 
על כל הצרכים . יהיה דרוש לנו מלווה אמריקאי גדול מאד . אפשר לגרוס כי מדינת 
ישראל צריכה להיות מסוגלת להקריב את הקורבנות אשר העלייה המונית תתבע ממנה . 
אך כלום אפשר לחזות ממשלה שתאזור עוז כדי לכפות על האוכלוסייה המקומית הורדה 
מוחשית של רמת הצריכה שאליה הורגלה , כלומר משטר של צנע , והקמתו מחדש 
של משרד לאספקה וקיצוב ? גם ממשלה של אחדות לאומית תירתע קרוב לוודאי מלנקוט 
בצעדים כאלה . ואם לא תעז לעשות זאת אין להבחין במקור מימון אחר זולת זה 
שהממשלה מתכוונת לפנות אליו . ואשינגטון הרשמית אוחזת בנסיבות אלה כדי לקדם 
את המטרות המדיניות שהיא קבעה לעצמה ; על יצחק שמיר והליכוד להיווכח במאזן 
הכוחות כפי שהוא קיים במציאות , ולהיפרד מהאשליות שטיפחו אותן עד עתה . 
