אצל בני משפחתם של חולי איידס קיים עדיין חשש מהידבקות , למרות שאין סיכונים 
להידבקות במגע רגיל לא מיני , על כך מסרו ד"ר ורדה סוסקולני וריטה אברמוב 
מהמחלקה לעבודה סוציאלית במרכז הרפואי הדסה ירושלים , בכנס הארצי השלישי 
של עבודה סוציאלית במערכת הבריאות . השתיים הציגו סקירה ספרותית בנושא האיידס , 
וציינו כי אין עדיין מחקר מתודולוגי מסודר , אלא בעיקר התרשמויות קליניות . 
היחידה המשפחתית של חולי האיידס אינה מוגדרת במונחים המקובלים של המשפחה 
הביולוגית ; אצל הומוסקסואלים קיימות שתי מערכות משפחה הביולוגית והמינית - 
חברתית , אצל מכורים לסמים אין לעתים מערכת משפחתית בכלל , ואילו אצל הטרוסקסואלים 
ישנה בעיקר המערכת המשפחתית הביולוגית . העובדים הסוציאליים מתמודדים זה 
שנים עם השינויים הקיצוניים בדפוסי החיים של בני המשפחה הביולוגית והמשפחה 
החברתית של חולי האיידס . מסקנתם היא , שעל העובד הסוציאלי להתמודד בעבודתו 
עם חולי איידס ומשפחותיהם , בעיקר עם הסטיגמה החברתית , החשש לחשיפה , 
קשיים בהתמודדות של הגילוי על אורח החיים של בן המשפחה , רגשות של כעס 
ועוינות כלפי החולה , החשש מהידבקות , הקשיים בהשגת טיפול רפואי , כל 
זאת בנוסף לקשיי ההתמודדות המלווים כל מחלה כרונית וסופנית אחרת . שריקי 
אסתר ואייל עמליה מבית חולים " קפלן " רחובות מסרו בכנס כי בארץ אפשר להיבדק 
בשבעה מרכזים רפואיים לגילוי האיידס , אך למרות החשיבות בקבלת ייעוץ וטיפול 
של עובדים סוציאליים בחולה ובמשפחתו בצורה פרטנית , הטיפול ניתן במספר מרכזים 
מצומצם , וללא כל תקן . 
