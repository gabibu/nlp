ההגנה במשפטם של ארבעת חיילי גבעתי הנאשמים בהכאתם של שני תושבים ממחנה 
הפליטים אל בורייג שמשפטם מתקיים בבית הדין של פיקוד הדרום תזמן כעד הגנה 
את הפרקליט הצבאי הראשי , תת אלוף אמנון סטרשנוב . עורך הדין של אחד הנאשמים , 
עו"ד משה ישראל , מבקש לזמן את סטרשנוב כעד הגנה לאור תצהירו של הפצ"ר 
לבג"ץ בעניין אלוף משנה יהודה מאיר . בתצהיר לבג"ץ כתב הפצ"ר כי הפקודות 
בתקופה הרלוונטית היו לא ברורות . עו"ד ישראל מבקש לחקור את הפצ"ר בנושא 
הפקודות שהיו באותה תקופה , פברואר 88 , ברצועת עזה , וכן בעקבות עדויותיהם 
של מפקדים במשפט . עדותו של סטרשנוב במשפט תהווה תקדים במשפטים שנערכו לחיילים 
מאז תחילת האינתיפאדה . בתוך כך נודע כי בכוונת ההגנה לזמן לעדות גם את אלוף 
פיקוד המרכז , יצחק מרדכי , ששימש בתקופה בה נעברו העבירות בהן מואשמים 
החיילים כאלוף פיקוד הדרום . הבוקר יתחדש המשפט המכונה " משפט גבעתי ב " 
והעדות המרכזית בו תהיה עדותו של מפקד כוחות צה"ל ביהודה ושומרון תת - אלוף 
יעקב אור ( מנדי ) . זו הפעם השלישית שתת - אלוף אור מתבקש להעיד במשפט 
זה . לפני שבועיים העיד תת - אלוף אור בנושא הפקודות ועתה , בעקבות עדויותיהם 
של מפקד החטיבה לשעבר , אלוף - משנה אפי איתם , וכן בעקבות חומר נוסף שהגיע 
להגנה , הם מזמנים את תת - אלוף אור לעדות נוספת . ארבעת הנאשמים : רב 
סרן יצחק לויט , סגן עופר רשף , סמל ראשון אלי שוקרו וטוראי גדי גנבה , 
נאשמים בהכאה ובאחריות להכאתם של שני תושבים ממחנה אל - בורייג . אחד מהמוכים 
מת כעבור שעות אחדות בבית החולים בעזה . 
