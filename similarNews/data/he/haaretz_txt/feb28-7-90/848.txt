הסכם לשיתוף פעולה תעשייתי בין ישראל ופולין נחתם שלשום בין נשיא לשכת הסחר 
הפולנית קריסטוב קושינסקי , לבין נשיא התאחדות התעשיינים דב לאוטמן . לאוטמן 
שב שלשום מפולין שם שהה במסגרת ביקורו של השר ארנס . על - פי ההסכם יוקמו 
מרכזים לחילופי מידע בנושאי סחר , טכנולוגיות ושיתוף פעולה תעשייתי . 
כמו כן הוחלט על ארגון משלחות של אנשי עסקים אשר יזכו לשירותים של שני הארגונים . 
התאחדות התעשיינים ולשכת הסחר הפולנית יעודדו ביקורים של אנשי עסקים משתי 
המדינות ויעודדו השקעות משותפות , תוך מתן סיוע אדמיניסטרטיבי , כדי לפתור 
בעיות הניצבות בדרכם של משקיעים פוטנציאליים . לאוטמן , שהינו מנכ"ל חברת 
דלתא טכסטיל , ביקר במהלך סיורו גם במפעלי טכסטיל והחל לבחון אפשרות לשיתוף 
פעולה תעשייתי בתחומי הטכסטיל . 
