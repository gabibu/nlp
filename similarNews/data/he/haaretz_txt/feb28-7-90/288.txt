ההערכה החדשה , האומרת כי במשך השנה הנוכחית יגיעו ארצה כ032 אלף עולים 
מברית המועצות , הכתה בהלם את האחראים לקליטת העלייה , ובהם חברי ועדת 
המנכ"לים . כך מתברר מדיווחים מהישיבה שבה נמסרה ההערכה ומתגובות שהושמעו 
אחריה . יש המבקשים להרגיע באומרם , כי ההערכה הזאת היא גבוהה מדי , ובמציאות 
יגיע מחצית מהמספר הנקוב . יש שאינם מוכנים להירגע וטוענים , כי " הפקיד 
הבכיר ביחידה הממלכתית המטפלת בעלייה " , שמסר את ההערכה החדשה , הוא מקור 
מהימן שדייק עד עתה בתחזיותיו בנושא זה . כך או אחרת , אם המספר 032 אלף 
מוגזם ואם לא , ברור לכל שהתחזיות שעליהן היו מבוססות תוכניות לקליטת העלייה 
בתקציב המדינה , ובתיקונים שלו חזו מספר נמוך בהרבה . נראה כי מה שבולם 
עכשיו את זרם העולים מבריה"ם הם בעיקר קשיים טכניים בהעברתם ארצה . יותר 
נתיבי תחבורה משמעותם יותר עולים ביום , בחודש , בשנה . היתה תקופה , 
שבעיות ביורוקרטיות במוסדות ישראליים דווקא , ולא בסובייטיים שימשו בלם 
לזרם העלייה . עתה , כך זה נראה כעת , אחרי שיפור בתהליכי הנפקת הזמנות 
ואשרות כניסה לעולים , עוברים את המחסום הביורוקרטי יותר מועמדים לעלייה 
מאשר המקומות שיש להם במטוסים . הדבר ימצא את פתרונו כאשר יופעלו נתיבי 
עלייה אלטרנטיוויים לאלה הקיימים היום : טיסות עם תחנות ביניים בפולין , 
בצכוסלובקיה ובפינלנד , ואולי אף הפלגות מאודסה דרך הים השחור . אין ספק , 
כי גודל פוטנציאל העלייה הרוסית הוא היום כגודל החרדה של יהודי בריה"ם נוכח 
התמורות העוברות עתה על רוסיה והרפובליקות האחרות בבריה"ם . ליתר דיוק : 
פחד מן האנטישמיות המתעוררת עם הליברליזציה של השלטון מצד אחד , וחשש מפני 
סגירת השערים , אם תיכשל הליברליזציה , מצד אחר . גורמים אלה אינם תלויים 
בישראל כמובן ; אך מכאן ואילך הרבה מאוד תלוי בה דווקא . הדברים אמורים 
במידה רבה בפתיחת מסלולי עלייה חדשים ובפישוט נוסף של תהליכים ביורוקרטיים ; 
בראש ובראשונה בחיסול הפשפוש הדתי בקורות חייהם של הפונים לעלייה . אפשר 
להבין את החששות שמעוררת התחזית של מאות אלפי עולים בשנה וכמחצית מיליון 
בשנתיים אצל כל אלה האמורים להתמודד עם קליטתם . אין לקליטה בממדים אלה , 
או אפילו בקטנים מהם , כיסוי בתקציב המדינה , וגם לא במבנה היערכות המוסדות 
האמורים לטפל בעולים , משרד הקליטה והסוכנות כאחד . המפה הפוליטית , הרועדת 
בלחץ היוזמות המדיניות , אינה מעודדת גם ביחס להיערכות ממלכתית נכונה לקליטת 
עלייה גדולה . ואפילו ישתנה הכל לטובה , עדיין צפויים קשיים לא מעטים . 
אלא שכל זה אינו משנה כהוא זה את הצורך לעודד , לארגן ולקלוט את העלייה 
הזאת ככל האפשר . לא רק שאסור שיהיו בלמים מכוונים להיקף העלייה הרוסית , 
אסור גם שחוסר תושייה ביצירת נתיבי תחבורה , כישלון ארגוני או מחסומים 
ביורוקרטיים ישמשו כבלמים בלתי מכוונים . למרות כל הקשיים הנראים באופק 
קשיי תעסוקה , דיור , קליטה רוחנית העלייה הזאת איננה אסון . היא ברכה , 
ואולי אף הסיכוי הגדול של החברה הישראלית . 
