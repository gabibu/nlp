רבים מן השכירים הפורשים לגמלאות חשים עצמם לא פעם מיתרים וחסרי תועלת בחברה 
בת ימינו , הסוגדת לעלומים . אלא שלגמלאים רבים יש עדיין מה לתרום ותעסוקה 
מתאימה עשויה גם למלא את החלל שהותירה אחריה הפרישה לפנסיה . באוניברסיטת 
בר - אילן מאמינים שהזקנה אינה צריכה להיות מונופול של מומחים או של אנשי 
מקצוע בלבד , והתוכנית בר - אילן ברוקדייל בגרנטולוגיה יישומית נרתמה 
באחרונה לניסיון מעניין , ראשון בסוגו בארץ , של הכשרת פנסיונרים להיות 
חוקרים בתחום הזקנה . הקורס הראשון ייפתח באפריל הקרוב . קורס ההכשרה מתבסס 
על תוכניות דומות שנערכו בארה"ב ובגרמניה ונחלו הצלחה . בקורס ילמדו המשתתפים 
לערוך מחקרי הערכה וצרכים של אוכלוסיית הקשישים במדינה . מרז תוכנית ברוקדייל , 
דוד גלנץ , אומר כי בעקבות תוכנית ששודרה באחרונה ברדיו , נרשמו כבר יותר 
מ04 איש לקורס והוא מקווה שיצטרף אליו גם חלק ניכר מ000 , 2 הפנסיונרים הלומדים 
כיום בבר - אילן במסגרת תוכנית ברוקדייל , כשומעים חופשיים . סטודנטים אלה 
משתתפים בהרצאות , סדנאות , קבוצות דיון , קורסי הכשרה וימי עיון בנושאים 
מגוונים , ובעיקר בתחומים המעסיקים אותם במיוחד . מטרת הקורס , המיועד 
לבני הגיל השלישי בלבד , ושלא יוכלו להירשם לו אנשים שגילם פחות מ06 , 
הוא העמקת ההבנה בגרנטולוגיה חברתית , היכרות עם המחקר העכשווי בתחום הזקנה 
והמדיניות החברתית בארץ ובעולם . המשתתפים יקנו לעצמם מיומנויות במחקר חברתי 
יישומי ויתנסו באופן אישי בתכנון ובביצוע מחקר חברתי , ולא יתפקדו אך ורק 
על תקן של מטפלים או יועצים לקשישים . דוד גלנץ מקווה שהקורס אכן יתרום לאותם 
אנשים המעוניינים באתגרים חדשים ובקבלת תפקידי מנהיגות בארגונים וולונטריים 
בתחום הזקנה . בוגרי הקורס יוכלו להשתלב בארגונים העובדים עם זקנים , בהתנדבות 
או בתשלום מוסכם מראש , ולעזור להם באמצעות חקר השירותים הניתנים להם ומידת 
יעילותם . הרעיון הוא שהאנשים ימצאו תעסוקה בכמה כיוונים , כמו התנדבות 
בארגוני קשישים , אגודות מקומיות למען הקשיש , עבודה בשכר חלקי בארגונים 
שונים ובמחקרים ברמות מתקדמות יותר של זקנה . עידוד הלימוד בגיל השלישי , 
אומר גלנץ , הוא כלי הנותן עוצמה רבה בידי הפנסיונר . האתגר הכרוך בכך 
יכול להשפיע עליהם לשנות אפילו את החקיקה הממשלתית לטובת הזקנים , את התקצוב 
ואת המדיניות החברתית שתופעל כלפיהם . גלנץ רואה בקורס התחלה של קריירה 
חדשה של הפנסיונרים . עד היום פעלו בארץ שני גורמים מרכזיים דומיננטיים 
לחקר הזקנה מחלקת המחקר של ביטוח לאומי ומכון ברוקדייל , שהוא מכון מחקר 
ירושלמי . לדעת גלנץ יש צורך שהזקנים יהיו מטופלים , בצד מוסדות אלה , 
גם באגודות למען הקשיש בכל עיר ועיר וביחד עם ארגונים וולונטריים כבני ברית , 
ויצו ויד שרה , תשופר רווחתה של אוכלוסיית הקשישים . כיום אין לאגודות 
המקומיות משאבים מספיקים כדי לשכור חברה פרטית שתטפל בענייניהם . הרקע הנדרש 
מן המועמדים לקורס הוא בראש ובראשונה עניין בתחום הזקנה , עניין במדיניות 
חברתית ובעריכת מחקרים יישומיים , יכולת קריאה של טקסטים מקצועיים בעברית 
ובאנגלית ונכונות להשתתף בקורס באופן פעיל . הנושאים שיילמדו בקורס , בין 
היתר : התהליך הביולוגי של הזקנה , האדם הזקן ומשפחתו , הזקן במוסדות , 
פסיכולוגיה של הזקנה , עבודה תעסוקה ופרישה , שירותי רווחה לקשישים והזקנה 
בתרבויות השונות . 
