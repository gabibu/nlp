יצירת נשיאות אקזקוטיווית בברית המועצות תעניק למיכאיל גורבצוב סמכויות שלא 
רוכזו בידי אדם אחד ברוסיה מאז מהפיכת אוקטובר . לסטלין היה , למעשה , 
בעשרים השנים האחרונות לכהונתו כמזכ"ל המפלגה כוח מוחלט , אך הוא היה זקוק 
ליותר מעשר שנים כדי להגיע למעמד שהשיג עתה , גם באופן פורמלי , גורבצוב , 
בתוך חמש שנים . גורבצוב ישלוט הן באמצעות מנגנון המפלגה והן באמצעות המערכת 
הממלכתית ויהיה אחראי עליון , גם מבחינה חוקית , על הצבא , על כוחות משרד 
הפנים ועל הקג"ב . בהצבעה היום הוכיח גורבצוב יכולת להשיג את יעדיו מאחורי 
הקלעים , גם כאשר תחילה התקשה להשיגם בהצבעות : בחודש שעבר הוא דרש לאשר 
את השינויים במעמד הנשיא עד ה72 בפברואר , אך לא הצליח להשיג את הרוב הדרוש 
בקונגרס נבחרי העם , ונאלץ להסכים לבירור נוסף ; והנה , בדיוק בתאריך 
שקבע בשעתו , הוא זוכה לאישור דרישתו בסובייט העליון . חברי הסובייט העליון , 
כולל תומכי גורבצוב , הביעו חשש שנשיא אקזקוטיווי המוסמך לשלוט בעתות חירום 
באמצעות צווים ובלי אישור פרלמנטרי יכול ליהפך לדיקטטור . אך נראה , כי 
אצל רוב חברי הסובייט העליון החשש מפני התפוררות ברית המועצות ומפני אנרכיה 
גדול יותר מהפחד מפני גלישה לדיקטטורה . השינויים עדיין טעונים את אישור 
מליאת קונגרס נבחרי העם , ובוודאי גם שם יושמעו ההסתייגויות והחששות . 
אך בסופו של דבר , ישיג גורבצוב שוב רוב למהפך המוחלט בסדרי השלטון הסובייטי . 
האישור ישלים את העברת הכוח בברית המועצות מידי המפלגה לידי הנשיאות והממשלה . 
כיום , למרות התערערות מעמד המפלגה בציבור , גורבצוב עדיין תלוי ב11 חברי 
הפוליטביורו של המפלגה , הנחלקים בין השמרנים למצדדי הרפורמות . ברית המועצות 
נכנסת עתה לעידן של פלורליזם פוליטי , עוברת לכלכלת שוק ומתמודדת עם דרישות 
עצמאות של רוב הרפובליקות האתניות . ביטול מעמדה הייחודי של המפלגה הקומוניסטית , 
שאושר באחרונה , מחסל באופן פורמלי את המכשיר העיקרי שבאמצעותו שלט מזכיר 
המפלגה במתרחש בברית המועצות . נוצר חלל פוליטי , שגורבצוב האיץ את התהוותו , 
וכעת הוא פועל למלא את החלל על - ידי מוסדות וסמכויות הנשיאות שרוכזו בידיו . 
יש כנראה רוב לעמדת גורבצוב , שלפיה הזעזועים הכלכליים , החברתיים והלאומניים 
החזויים בברית המועצות בחמש השנים הקרובות מחייבים ריכוז הסמכויות הממלכתיות 
בידי איש שיוכל לפעול במהירות ובנחרצות . כיום חייב גורבצוב , גם בשעת חירום , 
לקבל אישורים משני גופים נשיאות הסובייט העליון והפוליטביורו . לטענת 
אנשיו , התהליך איטי מדי לסכנת ההתפרצות של האלימות האתנית , סכנת התמוטטות 
מערכת הייצור וההספקה בגלל שביתות וכו . כאשר יאושרו הסמכויות החדשות , 
יוכל גורבצוב לעקוף את כל המוסדות המפלגתיים והממלכתיים ולפעול באופן ישיר 
באמצעות כל מנגנוני השלטון הסובייטי . 
