השביתה במגזר הערבי שלשום , בהיקף כמעט מלא , היא תזכורת נוספת למחדל יוצא 
דופן : הוא אינו נובע מעיוורון כלפי העובדות , אף לא מחוסר אמצעים . יחס 
הרשויות כלפי כששית מאוכלוסי המדינה הוא תוצאה של מדיניות מכוונת . זוהי 
הזנחה ביודעין . ראש הממשלה , שר הפנים , השר המופקד על ענייני הערבים , 
כולם חזרו ואישרו באחרונה כי יש לשנות את אופן הטיפול בבעיות המגזר הערבי . 
כך אמרו , מן השפה ולחוץ , קודמיהם במשך שנים ארוכות . אולם אמירות אלה , 
בצל מצוקה קשה ברחוב הערבי , לא הביאו למעשה . על 001 מיליון השקלים , 
שהם העילה המיידית להשבתה , נאמר כי לא אושר עדיין הסדר פריסת החובות לרשויות 
המקומיות , ועל כן הזרמת הכסף לא בוצעה . והנה , הפלא ופלא , עובדה זו 
לא מנעה את העברת הכספים לרשויות המקומיות היהודיות . ערביי ישראל לוקים 
בשיעור אבטלה הגבוה פי שלושה כמעט מאשר במגזר היהודי . רמת השירותים הניתנת 
להם נחותה בהרבה . די להסתובב בכפרים ערביים , ואף באלה שזכו במעמד עיר , 
כדי להתרשם בנקל עד כמה הופקעו ערביי ישראל במשך השנים מאיכות החיים ומטיב 
השירותים שלהם זוכים אזרחים אחרים , המתגוררים לעתים במרחק הליכה מהם . 
מאז קום המדינה , למרות שיפורים בתשתית הישראלית שהשפיעו לטובה גם על חיי 
המגזר הערבי , ננקטה מדיניות ברורה של אפליה כלפיו . הערבים משולבים אך 
בשיעור זעום בפקידות הממשלתית , ואף בזו האזורית הנוגעת לחיי היומיום שלהם . 
הם מפגרים במצאי של מתקני חינוך ובריאות . בעיני רבים הם מוחזקים לא כאזרחים 
שווי - זכויות , בהתאם להבטחותיה של מגילת העצמאות , אלא כציבור חשוד אשר 
מן הראוי שיודה גם על המעט שניתן לו ממשאבי המדינה . הרשויות המקומיות הערביות 
נכשלות לעתים קרובות בניהול ענייניהן . הן מפגרות בגביית מסים , אינן עושות 
שימוש נכון במשאבים העומדים לרשותן . ראש עיריית אום אל - פחם , שמצא לנכון 
לנצל את יום ההשבתה כדי להשחית מלים על אודות עליית יהודים , הקים מסגד 
ענק בהשקעה גדולה של כסף ועבודה , בעוד הוא מתקשה לדאוג לחוצות העיר ולרמת 
שירותיה . אולם עובדה זו אינה משחררת את הממשלה מהטענה כי היא מקיימת מדיניות 
פסולה של אפליית המגזר הערבי . השיפורים המתבקשים שם אינם דרושים רק לרווחת 
האוכלוסייה הערבית בשם העיקרון של שוויון . הם נחוצים לא פחות מנקודת מבטו 
של הרוב היהודי . מרכיב כה גדול באוכלוסייה המפתח רגשות קיפוח מוצדקים מהווה 
סכנה לחוסנה של המדינה כולה . אם אי פעם תחמיר תחושת המרירות ותתפתח למימדים 
שיאיימו על שלום הציבור וביטחונו , הרשויות הנוגעות בדבר וציבור יהודי ששמר 
על אדישותו לא יוכלו לטעון , כי התפתחות מזיקה כזאת באה עליהם במפתיע . 
