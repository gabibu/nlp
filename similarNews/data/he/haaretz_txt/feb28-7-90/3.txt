ראש הממשלה , יצחק שמיר , קיבל אתמול בלשכתו משלחת של מתיישבי ההתנחלות 
קידר שממזרח לירושלים , בעקבות פציעת רכז הביטחון של היישוב , משה מייכלי . 
מייכלי נפצע בסוף השבוע שעבר ממטען חומר נפץ שהונח ליד צינור המים המוביל 
ליישוב . המתיישבים שטחו לפני שמיר את בעיות הביטחון והפיתוח של היישוב 
וביקשו שצה"ל יחזק את נוכחותו לאורך דרך העפר המובילה לנקודה . כמו כן ביקשו 
אנשי קידר משמיר שהצבא יטפל במניעת חבלות בקו המים ליישוב . שמיר הבטיח 
לדאוג לכך שהכביש המוביל ליישוב ייסלל ושיונח צינור מים חדש , שאינו עובר 
בתחומי הכפרים הערביים . ראש החטיבה להתיישבות בסוכנות , מתי דרובלס , 
שהשתתף בפגישה , אישר כי אכן יונח קו - מים חדש ליישוב בתוך שלושה חודשים . 
דרובלס דיווח לשמיר כי בקרוב יתחיל משרד השיכון בבניית בתי הקבע ביישוב , 
ונענה להזמנת המתיישבים לבוא לטקס הנחת אבן הפינה למבנה הראשון , שיהיה 
לאחר חג הפסח . מייכלי עצמו עדיין מאושפז . 
