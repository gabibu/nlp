" כל המזהמים הגדולים של ישראל הם מזהמים ממשלתיים , וזה האבסורד הגדול 
ביותר היכול להתרחש במדינה מתוקנת " . כך אמר אתמול יו"ר " חיים וסביבה " , 
יוסף תמיר . הוא הוסיף : " ראו את בתי הזיקוק ואת חברת החשמל , וראו 
מי רצה להביא פסולת מסוכנת מגרמניה לקבורה בישראל בנימוקים שאינם מתיישבים 
עם השכל הישר " . הדברים נאמרו בטכס שנערך על ידי המשרד לאיכות הסביבה במרכז 
השלטון המקומי , במלאות 57 שנה לתמיר , בנוכחות ראשי ערים ואישי ציבור 
מכל הקשת הפוליטית , נציגי ארגונים וקהל רב של פעילים בתחום איכות הסביבה 
והגנת הטבע . השר לאיכות הסביבה , רוני מילוא , שכינה את תמיר " מר איכות 
הסביבה " , ציין כי תמיר ניחן בחזון בתקופה בה היה נושא איכות הסביבה דחוק 
לשוליים . בעזרת פעילותו ויוזמות החקיקה שלו , הוא העלה את הנושא לסדר 
היום הציבורי שלנו , וסלל את הדרך להקמת המשרד לאיכות הסביבה . מילוא ציין 
את הגיבוי שקיבל המשרד לאיכות הסביבה במאבקיו העיקריים בשנה האחרונה , כמו 
חוק מאה הפרויקטים של פרס , והמאבק נגד תוכנית כי"ל לייבא פסולת אלומיניום 
מסוכנת מגרמניה לשם מחזר בתמנע . הוא הוסיף , כי תמיר לגביו הוא בחזקת 
פלא : אדם פוליטי שאין לו אויבים והוא אחד מיוצאי המפלגה הליברלית . . 
. בדבריו בטכס אמר תמיר כי הארץ נבנתה תוך הרס סביבתי ואקולוגי . הנגב 
כולו עומד בסימן של אבדן למדינה בכל המובנים . מחצית מהפסולת הרעילה של 
ישראל כבר מוזרמת לשער הנגב לאתר הפסולת ברמת חובב , וכבר זיהמה את מקורות 
המים של הבשור . לדבריו , מביאים לשם את אחד המקורות המזהמים ביותר בעולם 
מבחינה טכנולוגית תחנת הממסר של קול אמריקה בעוד מדינות בארה"ב כמו אלבמה , 
מיין וקליפורניה , שאצלן ביקשו להקים תחנות ממסר קטנות בהרבה , טרפדו 
כוונות אלה באמצעות בתי המשפט . ישראל , אמר תמיר , הזמינה לעצמה צרה שתגרום 
לפגיעה הרסנית בנגב , תוך יצירת התדמית שהנגב הוא פח האשפה של ישראל ושל 
מדינות תעשייתיות עשירות . ומי עומד בראש פרויקט הזיהום אם לא אנשי מורשת 
בן גוריון , רפ"י לשעבר , אמר . 
