" אתם יודעים מדוע הערבים מתנגדים לעלייה לשטחים ? " שאל השבוע יצחק שמיר 
אורחים כלשהם שפקדו את לשכתו . שאל והשיב : " השנאה , כן רק השנאה מדריכה 
אותם " . ומדוע מתנגד יצחק שמיר למשא ומתן עם אש"ף , ארגון שרוב מדינות 
העולם מכירות בו כארגון היציג של הפלשתינאים ? הרבה טרח שמיר וגם אחרים , 
בליכוד ובמערך , בטיפוח השד האש"פי . לא מזמן שיחרר שמיר הכרזה דרמטית 
שלמען השלום הוא מוכן לדבר עם כל אחד , אפילו עם השטן בכבודו ובעצמו , 
אבל עם אש"ף לא ידבר לעולם . עכשיו השטן הזה קרוב אליו יותר משהיה אי פעם . 
אחיו התאום כבר יושב ליד השולחן בקהיר , והמשקיף האמריקאי מתופף עליו בעצבנות . 
הכל ממתינים לשליח של יצחק שמיר שיתפוש את המושב הפנוי . אילו אפשר היה 
לקיים את המושב הזה במחתרת , בלי מיקרופונים , בעיקר בלי צלמים ועיתונאים 
חורצי לשון , היה לו קל הרבה יותר לבלוע את הגלולה המרה הזאת . אבל , 
שמיר יודע שהם יהיו שם , ועוד איך . שום עיתון או רשת טלוויזיה בעולם המכבדים 
את עצמם לא יחמיץ את המפגש הראשון בין ישראל לפלשתינאים . יתרה מזאת , 
שום פרשן פוליטי לא יוותר על מסיבת העיתונאים המשותפת של חברי המשלחת הפלשתינית 
ונציגי אש"ף תוניס במשרדי הארגון בקהיר . אפילו אריה מקל לא יוכל לשים 
עצמו ללעג בכך שימנע בעד הטלוויזיה הישראלית לשדר לאומה את באסם אבו שריף 
מפרט בשידור חי את עמדות המשלחת שגובשו בהתייעצות מוקדמת עם ערפאת . נכון , 
ערפאת עצמו , הסמרטוט האדום מכל , לא יהיה שם , אבל לא בגלל שמישהו יוכל 
להרחיקו מקהיר , אלא משום שהוא , המנהיג , לא הולך אצל נציגיו . משלחת 
ישראל תצא לתל אביב כדי לדווח לראש הממשלה . המשלחת הפלשתינית תמריא לתוניס 
לדווח לנשיא . לא של תוניסיה . במסגרת הביטחונות ששמיר לא קיבל מהאמריקאים 
יש סעיף קטן שנסגר בשקט בין האמריקאים למצרים . לא ממש הסכמה , אלא הסכמה 
שבשתיקה המבוססת למעשה על הצהרות פומביות של ראשי מפלגת העבודה שמעון פרס 
ויצחק רבין . לא אחת אמרו שניהם כי אין להם התנגדות שבמהלך השיחות יתייעצו 
הפלשתינאים עם כל מי שעולה על דעתם . האמריקאים הוסיפו כי הם דורשים אמנם 
שהמשלחת לא תציג עצמה במהלך השיחות כמשלחת אש"ף , אבל למחרת המפגש הם לא 
יבואו בטענות לאיש אם בדרך לירושלים , או לרמאללה , יעברו אצל ערפאת בתוניס . 
עכשו מכנים זאת בצמרת המדינית בירושלים " הבעיה החזותית של שמיר " : כיצד 
הוא ייראה בעיני מיליוני הגויים והיהודים , בעיקר הבוחרים הישראלים , שהאמינו 
לו שאותו לא יתפשו חי לצד מישהו שמזכיר את ערפאת . קפמאבינבעיית שיתופם 
של המגורשים ונציגי מזרח ירושלים עוקפת אפוא את סוגיית הביטחונות הבלתי מספקים . 
הדבר ממחיש ביתר שאת את עומק השפעתה של התקשורת קצרת הזיכרון והסבלנות , 
על החדשות עצמן . פחות מחודשיים חלפו מאז חזר מזכיר הממשלה אליקים רובינשטיין 
מוואשינגטון עם תשובה לא מספקת , מבחינת שמיר , של מזכיר המדינה גיימס 
בייקר , לרשימת הביטחונות שארה"ב התבקשה לספק לישראל . שר החוץ משה ארנס 
ביקש לברר עמו מה עלה בגורלה , אך המזכיר דאג לפזר עוד לפני הפגישה ביניהם 
את המסר כי " מספיק עם הדיבורים " . שמיר יודע שמחנה החישוקים המתרחב מצויד 
בטבלאות המפרטות את הביטחונות שביקש מבייקר ואת תוצאת המיקוח עמו המסתכמת , 
פחות או יותר , באפס . התוצאה העגומה הזאת מזדקרת לעין בעיקר בסעיף העוסק 
בבקשה שארה"ב תבטיח לישראל כי לא תישא ותיתן עם אש"ף . התשובה הסופית היתה 
ש"אין זו מטרתה של ארה"ב להביא במאמץ הנוכחי את ישראל למו"ם עם אש"ף . 
ארה"ב סירבה לערוב לכך שתתמוך בצד שיסבול מהפרת הכללים . יוצא שהיא לא 
תפרוש יחד עם ישראל אפילו אם אחד מחברי המשלחת הפלשתינית ייכשל בלשונו ויפלוט 
במהלך הדיון משהו כמו : " אני מצטער , עלינו לבדוק את ההצעה עם מר ערפאת " . 
האמריקאים ממאנים לשמוע אפילו על הגבלת אורכם של נאומי הפתיחה או צנזורה 
מוקדמת על תוכנם . יוצא שראש המשלחת הפלשתינית יהיה רשאי לדקלם את הצהרת 
הימין הישראלי לאמור : " בקהיר נולדה המדינה הפלשתינית " , ושמיר יוכל 
רק לכבות את המקלט . עתה , עם התקרב רגע האמת , נוספה בעיית מזרח ירושלים , 
וגם עמה היה שמיר מתמודד בנקל אילו יכול לקיים את השיחות במנזר השתקנים . 
אבל הוא מכיר , כמו כולם , שבעולם שבו מתנהלות מהפכות ומלחמות בשידור 
חי , אין אפשרות לנהל שיחות שלום בלי הצהרות פומביות . שמיר מיטיב להבין 
כי מה שקובע אינו דווקא באיזה כתובת יקבלו חברי המשלחת הפלשתינאית את הזמנותיהם 
למפגש . הוא יוכל להכריז השכם והערב כי כל חברי המשלחת הם נציגי יהודה שומרון 
ועזה , אך מדוע יעדיפו הצופים את דבריו על פני הצהרתם של השניים שיצהירו 
" אני ירושלמי " , מה עוד שהמשקיף האמריקאי ( שלא להזכיר את הסובייטי , 
אם אמנם יוזמן ) , יסביר כי מבחינתה של ארה"ב , יש לערביי ירושלים ייצוג 
מלא במשלחת , כפי שהמגורשים מייצגים , בדרך כזו או אחרת , את הפזורה הפלשתינית . 
