מנגואה ( ע"ר ) . איחוד האופוזיציה , שניצח בבחירות הכלליות בניקרגואה , 
האשים בסוף השבוע כי הסנדיניסטים מתכננים מרד נגד הממשלה החדשה שתקום בראשות 
ויולטה צאומורו , והם מחלקים נשק לנאמנים קיצונים של התנועה . הנשיא דניאל 
אורטגה , העומד בראש התנועה הסנדיניסטית , אמר כי יכבד את תוצאות הבחירות 
אשר בהן קיבלה רוב מנהיגת האופוזיציה . אולם דוברי האופוזיציה אמרו כי כמה 
ממנהיגי הסנדיניסטים מכינים מרד נגד תוצאות ההצבעה . " אנו מגנים את חלוקת 
הנשק בין הקיצונים הסנדיניסטים " , נאמר בהודעה מטעם האופוזיציה . בינתיים 
נמסר כי נפתחו מאמצים דיפלומטיים על מנת להביא לחילופי שלטון בדרכי שלום . 
נמסר כי השליח האמריקאי המיוחד הארי שלאודמן יצא להונדורס כדי לשכנע את מורדי 
הקונטראס כי הם ניצחו במאבקם , ועליהם להניח את נשקם ולחזור בשקט לבתיהם . 
נשיא וונצואלה , קרלוס אנדרס פרז , הזמין את שר ההגנה של ניקרגואה , הגנרל 
אומברטו אורטגה , לשיחות בקרקאס כדי לדון בבעיות הצפויות בחילופי השלטון . 
נשיא קוסטה - ריקה אוסקר אריאס לוחץ לקיום פגישה של נשיאי מדינות מרכז - 
אמריקה כדי לדון בחילופי השלטון בניקרגואה . 
