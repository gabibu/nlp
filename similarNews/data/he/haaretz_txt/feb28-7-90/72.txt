בפני אולם גדוש דן אתמול בית המשפט העליון בארבע העתירות שהוגשו נגד היועץ 
ההמשפטי לממשלה , יוסף חריש , בגין החלטתו שלא להעמיד לדין את הבנקאים 
בפרשת ויסות מניות הבנקים . ייתכן כי לקראת הישיבה הבאה , שמועדה לא נקבע , 
יתבקש חריש להמציא לבית המשפט סיכום שמי אשר יבהיר לגבי אלו מן המעורבים 
בפרשת ויסות המניות הבנקאיות יש חומר ראיות . בהופיעה בפני הרכב של שלושה 
שופטים : שלמה לוין , אהרן ברק ומאיר שמגר ( נשיא ) , טענה בא כוח 
המדינה , עו"ד נילי ארד , כי אין במקרה זה " טעמים יוצאי דופן , שיצדיקו 
את התערבותו של בג"ץ בשיקוליו של היועץ המשפטי לממשלה " . קטעים נרחבים בדיון 
הארוך הוקדשו לליבון הסתירה עליה הצביע השופט שמגר בין עמדותיהן של המשטרה 
והפרקליטות שגרסו כי יש להגיש כתב אישום , ובין עמדתו של חריש . ארד הבהירה , 
כי חריש היה שותף לכל המהלכים , גם לאלו של הכנת טיוטות כתבי האישום , 
ו"ברגע שלפני האחרון " , ניצל את הפריבילגיה השמורה לו לשקול ולחשוב אחרת , 
על סמך נימוקים מצטברים . בדברי השופטים נשמעה ביקורת על אי - הבהירות של 
שלב זה , בו שינה חריש את דעתו על אף היותו שותף להכנתן של טיוטות כתבי 
האישום . בא כוחם של המשיבים , עו"ד מישאל חשין , הציע פירוש משלו , שחלק 
על תורת השלבים שהציגה ארד . על פי הבנתו , הדגיש , היתה אכן הוראה של 
חריש להכין את כתבי האישום " על מנת לראות איך זה ייראה " , ולאחר הכנתם 
כ"חלק משיקול הדעת " , המשיך להתלבט . את הטיעון הנרגש והמפולפל , שארך 
כשלוש שעות , פתח חשין באמירה כי " הרצון הבוער בעצמות העותרים יש בו 
משום נקם . מה היא אותה הנאה יתרה לדרוש משפט פלילי ? יש משהו בלתי - יהודי 
בדרישה הזו להכניס לכלוב אנשים המנסים לשקם את חייהם " . בהתייחסו לטענה הכללית 
הנשמעת כי " בית המשפט מנהל את המדינה " , העיר השופט ברק כי " אלו דברים 
בטלים ; לדעתי אנו מתערבים פחות מדי " . הוא הדגיש , כי גם במקרה זה , 
יתערב בית המשפט רק אם ימצא " חוסר סבירות " . סוגייה אחרת שנדונה בהרחבה 
היתה הערכתו של חריש לגבי הראיות להגשת כתבי אישום , ואי - סיום בדיקתו 
לגבי אלו מן הנאשמים יש די ראיות . ארד טענה , כי " בשלב מסוים היתה הערכה 
שיש די ראיות לבסס כתבי אישום בטיוטות , ובשלב מאוחר יותר עלה בלבו הספק " . 
בתגובה אמר השופט שמגר כי " אם כן , צריך תצהיר שיבהיר על מה הספק , 
" אנו צריכים לראות מה הפרמטרים של הספק שעלה בלבו של היועץ " . בחילופי 
דברים בין ארד לשמגר בנושא זה , טענה ארד כי הטעם שהכריע בהחלטתו של חריש 
היה " חוסר עניין ציבורי " , ואי לכך , לא היה מקום לבדוק את הראיות אחת 
לאחת . שמגר לא קיבל טיעון זה , ואמר כי חוסר אינטרס ציבורי הוא ממד שבוחנים 
כאשר יש ראיות . " יש פה איזה קושי מסוים " , העיר שמגר , " צריך לדעת 
נגד מי סוגרים תיק . על איזה עבירות מדובר . השופט ברק הוסיף בהקשר זה , 
כי אם יקבל בית המשפט את הטענה שיש אינטרס ציבורי בהגשת כתבי אישום , " יצטרך 
חריש להחליט עם עצמו לאן הספק הזה מוליך אותו " . 
