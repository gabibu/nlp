דבריו החריפים של הממונה על השכר , יעקב דנון , שלשום על היקף החריגות 
מהסכמי השכר בשירות הציבורי חייבים להדליק נורה אדומה . יושבים להם מנהלים 
בגופים ציבוריים ומחלקים הטבות לעובדיהם , ולא זו בלבד שאינם מתחשבים במצבם 
הכלכלי של הגופים הללו אלא אף עוברים על החוק . אצלנו יכול מנכ"ל של עירייה 
לקנות שקט תעשייתי או לשלם שוחד בחירות באמצעות תוספת חריגה לעובדים , להגדיל 
את חובות העירייה לממדים אסטרונומיים , ואחר כך להעלות בלי ניד עפעף את 
הארנונה . כך עשו בתל אביב , כך עשו בבאר שבע , ובסופו של דבר מי שמשלם 
הוא האזרח הקטן . אצלנו יכול מנכ"ל של רשות שידור לנהל פנקסנות כפולה : 
הסכם שכר אחד כדת וכדין והסכם אחר " מתחת לשולחן " , תוך עבירה בוטה על 
החוק , ובה בשעה להחרים מקלט טלוויזיה , משום שלא שולמה אגרה כחוק . 
אצלנו יכול מנכ"ל של קופת חולים לעקוף את הסכמי השכר בתרגילים בעלי שמות 
משונים , כגון " הסכם ססיות " או " ביטול דרגות " , ואחר כך לבוא לאוצר 
ולבקש סיוע . אצלנו יכול מנכ"ל משרד מבקרת המדינה לתת יותר שכר ממה שנקבע 
בהסכמי המסגרת , ולאחר מכן לפרסם ספר עב כרס על אי - תקינות המינהל הציבורי . 
פתרון אפשרי אחד שהעלה הממונה על השכר הוא חקיקת חוק שיאפשר להעמיד מנהלים 
חורגים לדין פלילי . אבל הפתרון הזה נראה תמים מדי . פתרון הגיוני יותר 
הוא אימוץ המלצות ועדת זוסמן להנהיג מערכת שכר אחידה בכל השירות הציבורי . 
אבל אם המנהל הממוצע מתנהג כפי שהוא מתנהג כעת , מי יערוב לכך שלא ימשיך 
לחרוג גם להבא ? הפתרון הממשי היחיד הוא קיצוץ דרסטי במיגזר הציבורי . 
והחישוב פשוט : פחות עובדי ציבור , פחות תשלומים מתחת לשולחן . 
