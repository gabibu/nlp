קצין בדרגת סרן , שהיה מפקד פלוגת חי"ר , הודח מתפקידו בעקבות אירוע שבו 
נורו ונהרגו שני ערבים מהכפר בני נעים בשנת 88 . בעקבות אותו אירוע הועמד 
לדין החייל שירה בשניים , סמל אילן ערב . עובדת הדחתו של המ"ף התגלתה במשפטו 
המחודש של סמל ערב . המ"ף , סרן אריה מור - יוסף , העיד שלשום . בתשובה 
לשאלת סניגורו של ערב , עו"ד שמגר גורביץ , אם הוא הודח מתפקידו בעקבות 
האירוע , הודה מור - יוסף : " אתה יכול לקרוא לזה העברה או הדחה , זה 
נכון " . ערב מואשם כי במאי 88 , בעת מרדף בכפר בני נעים , ירה לעבר שני 
תושבים והרג אותם . ביה"ד הצבאי של פיקוד המרכז הרשיע את ערב ודן אותו לשנתיים 
מאסר בפועל ולהורדה לדרגת טוראי . ערב עירער על ההרשעה לביה"ד הצבאי לערעורים , 
וטען כי שני עדים מרכזיים לא הובאו לביה"ד , כי הם שהו בחו"ל . גזר הדין 
בוטל וביה"ד הצבאי לערעורים הורה להחזיר את התיק לביה"ד הצבאי ולנהל את המשפט 
מחדש . סרן מור - יוסף טען שלשום כי לא שמר על קשר עין עם אף אחד מהחיילים 
בזמן באירוע , ולכן לא ראה מה התרחש . הוא גם לא יכול היה לומר מה היתה 
הסכנה שנשקפה לערב בזמן האירוע . המ"ף הודה כי בזמן הירי , הוא עבר בין 
בתים בכפר , ולא היה ליד ערב . אחרי הירי , בזמן שהחיילים היו ליד הפצועים , 
הוא היה ליד הגיף ודיווח בקשר על מה שאירע . מור - יוסף שוב טען כי פקד 
לא לירות באש חיה לעבר המתפרעים , אך הוא לא ידע להסביר מדוע כל החיילים 
בכוח שמעו את המילים " אש חיה " ולא את המילה " אסור " . ביה"ד הצבאי , 
בראשות השופט אהרון שליין , קיבל את בקשתו של עו"ד שמגר גורביץ , להגיש 
כראייה את תמליל עדותו של מור - יוסף במצ"ח , וכן את עדותו של עד נוסף , 
פיטר מרגוליס . לטענת הסניגור , העדויות במצ"ח סותרות לחלוטין את העדויות 
שהשמיעו מור - יוסף ומרגוליס בביה"ד . הטלוויזיה הישראלית , העורכת סרט 
ל"מבט שני " בנושא שירותם של חיילים בשטחים , ועל הפקודות הלא ברורות להתנהגות 
חיילים , צילמה וראיינה בין היתר את אילן ערב . 
