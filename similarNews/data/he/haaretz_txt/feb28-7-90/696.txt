לכינוס שרי הליכוד אמש בביתו של ראש הממשלה ולפגישה המיועדת להיום של פורום 
הארבעה תהיה השפעה מכרעת לא רק על קידומו של התהליך המדיני , אלה גם על 
הנעשה בתוך הליכוד ובסיכויי ראש הממשלה יצחק שמיר , להציל , אולי ברגע 
האחרון , את תנועתו מאובדן השלטון ומהתפוררות . לשמיר אין הרבה ברירות . 
התנגדות להצעות האמריקאיות ועמדות המפלגה יובילו לפירוק הממשלה ולנפילתו 
שלו . ספק רב אם הוא יצליח לאחר מכן , במתח הקיים בינו לבין המפלגות הדתיות , 
להביא להקמת ממשלת ליכוד צרה . מהלך כזה פירושו הסתלקות עצובה של שמיר 
מהזירה הפוליטית , וככל הנראה גם הכתרתו של שמעון פרס כראש ממשלה . כבר 
אמש , בפגישת שרי הליכוד בביתו של שמיר , היה אפשר להבין לאן מועדות פניו 
של ראש הממשלה . אין הוא חפץ בפירוק הממשלה , הוא נכון להגיע לוויתורים 
מסוימים , אך לא על חשבון קרע מוחלט בליכוד . אין ספק שאם ייתן שמיר תשובה 
חיובית בנושא תהליך השלום , הוא ישכיל להבליע זאת בתנאים לא קלים , שיאזנו 
במקצת את הרושם שעשויים ליצור ויתוריו לדרישות האמריקאיות ועמדות מפלגת 
העבודה . זאת תוך עטיפת המשך קידום המהלך המדיני בעמדות המסורתיות של הליכוד . 
נראה אם כך , ששמיר ינסה להביא להחלטה שתהיה קרובה ביותר לעמדה שמבקש שר 
הביטחון יצחק רבין לקבל בקבינט . גם אם לעמדותיו של שמיר לקידום היוזמה המדינית 
יש רוב ברור בליכוד , אין צפויים לראש הממשלה חיים קלים בתנועתו . לשמיר 
יהיו עתה כמה חודשים סוערים ביותר בתנועה . אין ספק שאריאל שרון , דוד 
לוי ויצחק מודעי ינסו לכנס את מרכז הליכוד בניגוד לדעתו , ולקבל החלטות 
הסותרות את עמדתו . חברי כנסת מסיעתו , גם אלו שנחשבו עד לאחרונה כמקורביו , 
יפגינו מול לשכתו וביתו . אולם לשמיר תהיה עתה ממשלה אחדות קיימת ומחוזקת , 
ובעיקר הבנה גדולה יותר עם שר הביטחון יצחק רבין . המשך קיומה של ממשלת 
האחדות יכול לעניק לשמיר פסק זמן לעשות סדר בביתו . ראשית , יבקש שמיר 
לסיים את החשבון עם השפל הפוליטי הגדול ביותר מבחינתו , השר יצחק מודעי . 
שמיר רואה במודעי כמי שפתח את הדרך להרס הליכוד , ובהזדמנות הראשונה יבקש 
לגרשו בבושת פנים מהממשלה . שמיר גם ידאג שמרכז הליכוד יתחשבן , בבוא 
היום , עם מודעי וארבעת חברי הכנסת הליברלים האחרים , פנחס גולדשטיין , 
אברהם שריר , פסח גרופר ויוסי גולדברג , ולא יתיר להם כל סיכוי להתברג 
מחדש ברשימת הליכוד לכנסת הבאה . עד היום הוכיח שמיר כי לא ניתן להתעלם 
מנקמתו , והתשלום בוא יבוא , גם אם יתאחר . פסק הזמן שעשוי להיות עתה 
לשמיר , יוקדש גם להתקרבות מחודשת לשר דוד לוי . שמיר מניח שניתן יהיה 
בסופו של דבר להגיע להבנה ושיתוף פעולה מלא בינו לבין לוי , גם אם לוי 
רואה עצמו עתה פגוע ביותר . מבחינתו של שמיר הזמן יעשה את שלו , בעיקר נוכח 
העובדה שלוי עצמו , בניגוד למודעי ולשרון , אינו נטע זר בליכוד , ונאמניו 
הם אנשי חרות הוותיקים והנאמנים ביותר . לאחר שיגרש שמיר את מודעי מממשלתו , 
הוא עשוי להציע ללוי , לצרף לממשלה את אחד מנאמניו , רובי ריבלין , 
עובדיה עלי , ואולי אפילו גם אליהו בן אלישר . התנהגותו של מודעי , 
ומעשיו של אריאל שרון , הביאו את ראש הממשלה למסקנה שיש לקבל באורח מידי 
חוקה לליכוד , לכנס מושב מיוחד של ועידת התנועה , ולבחור בה מוסדות חדשים 
ויושבי ראש למוסדות אלה . אולם גם אם תתקבל נוסחה מדינית שתבטיח את המשך 
קיומה של ממשלת האחדות , שמיר אינו מאמין שניתן להביא לסיום החוקי של 
כהונת ממשלת אחדות זו . שמיר ינסה להוביל למו"ם מדיני , בדיוק עד לאותו 
רגע בו יחליט שיש גם סוף לוויתורים שלו . או אז יהיה זה שמיר שיקבע את 
העיתוי ואת הנושא לפירוק הממשלה , ולבחירות חדשות על רקע אותה מחלוקת . 
תהיה זו קרוב לוודאי מחלוקת מהותית מול עמדת מפלגת העבודה , שתאפשר לשמיר 
ללכד סביבו מחדש את כל גורמי הליכוד , לקראת מערכת בחירות חדשה , שבה 
ינסה להבטיח את המשך שלטונו , או להעבירו לאחד מיורשיו , ככל הנראה לשר 
החוץ משה ארנס . 
