מאיר שטרית , גזבר הסוכנות היהודית ופוליטקאי ממולח , הופיע באחרונה בטלוויזיה 
פעמיים , במרווח ימים אחדים בין הופעה להופעה . בהופעתו הראשונה טען , 
שזכותו של כל אדם לבנות את ביתו כראות עיניו , ואסור לאיש לכפות עליו סגנון 
בנייה שאינו רוצה בו . בהופעה השנייה תבע ביטול המבדקים הפסיכומטריים בכניסה 
למוסדות ההשכלה הגבוהה ויצא בתביעה להרחבת הפקולטות למשפטים ופתיחת קולגים 
פרטיים ללימוד משפטים . תימלא הארץ עורכי - דין , ומי שלא ימצא תעסוקה ופרנסה 
במקצוע שרכש , יפנה לעיסוקים אחרים . לפוליטיקה , למשל . ומה בסך הכל 
דרוש כדי לקלוט עוד מאות ואולי אלפי סטודנטים למשפטים ? לוח וגיר . זה 
הכל . דברי מאיר שטרית . כדי לאשש את טיעונו באשר לזכות לכניסה חופשית 
לפקולטות , טען שטרית , כי נוצרה גילדה סגורה של עורכי - דין , כמו שהיתה 
פעם גילדה של מוהלים , והפרקליטים של היום אינם מאפשרים למתמחים ולפרקליטים 
מן החוץ להיכנס . אין שטות גדולה מזו . עורכי - דין ותיקים , בעלי משרדים 
מבוססים , הם התובעים לבטל את המבדקים , והם התובעים לפתוח קולגים ללימוד 
משפטים מחוץ לאוניברסיטאות , ובשיתוף פעולה עם לשכת עורכי - הדין . יש 
בהם הטוענים בפומבי , שהלשכה היא החייבת לפתוח קולג כזה . עורכי - הדין 
תובעים זאת מטעמים אנוכיים : בנים של עורכי - דין כשלו במבדקי הכניסה , 
או לא עמדו בקריטריונים . גם בניהם של שופטים מכובדים נעצרו בשערי הפקולטות . 
להורים משרדים מבוססים , והם מבקשים לראות את בניהם עובדים בהם . מאחר 
שכך , שלחו אותם הוריהם ללמוד בחו"ל , ולאחר שיסיימו את לימודיהם יבואו 
לכאן , יגשו לבחינות מטעם לשכת עורכי - הדין , כדי שיוכלו לעבוד במשרד 
המשפחתי , בלי שעמדו בקריטריונים של כניסה לפקולטות הישראליות . כך , ולא 
כפי שרואה זאת מאיר שטרית , ייסגרו משרדים קיימים בפני מתמחים ועורכי - 
דין צעירים . כבר היום מתקשים בוגרי פקולטות למצוא משרד להתמחות בו . הזרמה 
חופשית של בנים למשרדי הוריהם היא שתיצור גילדה סגורה . אם ייפתח כאן קולג 
פרטי , או קולג מטעם לשכת עורכי - הדין , יעלו הלימודים בו לא פחות ממחיר 
הלימודים בבריטניה , למשל . כי כדי ללמד משפטים דרושים כספים רבים , לא 
רק ללוח ולגיר . צריך יותר מבנים , יותר מרצים , יותר אסיסטנטים לבדיקת 
מבחנים , והרבה יותר ספרים לספריות . שטרית , כגזבר הסוכנות היהודית , 
יודע שהממון הגדול הזה אינו מצוי . מה גם שהיצף בעורכי - דין יוריד את 
רמת המקצוע עוד יותר . היום , נמנים עם מסיימי הפקולטות גם צעירים מוכשרים 
שבאו מאזורי מצוקה , נעזרו בפרויקטים שונים , ובעמל קשה עמדו במבדקים , 
נכנסו וסיימו את הפקולטות . אבל גם היום יש בין המסיימים סטודנטים שלא 
יעלו את רמת המקצוע בארץ . חלה בו נסיגה רבה , בעיקר בעשור האחרון , גם 
משום שהנמיכו את הרף בבחינות הבגרות , ונדרשת ידיעה פחותה מזאת שנדרשה לפני 
עשרים שנה . יש היום עורכי - דין ילידי הארץ , המתקשים לנסח מכתב בעברית . 
המצב רע לאין ערוך ביחס לטקסטים באנגלית . בעת לימודיהם בפקולטות נקטו 
עיצומים ויזמו שביתות נגד ביבליוגרפיה באנגלית , ועתה יש פרקליטים לא - 
מעטים המתקשים , בעומדם בבית - המשפט , לצטט מפסקי - דין חשובים שניתנו 
בבריטניה או בארצות - הברית ויכולים לסייע לעניין של לקוחם . יש ושופט מבקש 
מפרקליט - מתקשה שיגיש לו את הספר , או את פסק - הדין ששזורות בו מובאות 
מפסקי - דין זרים . השופט מבקש לקרוא את הדברים בעצמו , כי הפרקליט מתקשה . 
וכבר יש שופטים המתקשים אף הם לקרוא אנגלית . וכל זאת , לפני שירחיבו את 
הפקולטות , כעצתו של מאיר שטרית , ויבטלו כליל את המבדקים הפסיכומטריים . 
העיקר , שדבריו של פוליטיקאי משופשף ישאו חן באוזני ציבור - בוחריו , 
ובמיוחד באוזני הצעירים שבהם . אין הוא אומר להם כיצד ייראו חייהם של עוד 
אלפי משפטנים צעירים , שיבקשו מקום להתמחות בו ולא ימצאו . ואחר כך יחפשו 
פרנסה ולא ימצאוה . ימים אחדים לפני הופעתו במהדורת החדשות המאוחרת בעניין 
לימודי המשפט , אמר שטרית את דברו בעניין זכותו של אדם לעצב את ביתו כראות 
עיניו . בעל הממון יקנה את הצביון . קפמאבינלאחר שחלפה המצלמה על פני הווילות 
הנבנות , או העומדות , בשכונות בנה - ביתך , הכריז מאיר שטרית , כי זכותו 
של כל אדם המממן את בניית ביתו לעצב אותו כטעמו וכרצונו . יש היגיון בטיעון 
הזה . אבל , אין האיש חי לבדו , אלא בתוך קהילה ובתוך יישוב . בתוך ביתו 
יעשה ככל העולה על רוחו , ואמנם בבתים פנימה חגיגה גדולה . אינני חושב שפלוני 
שהוא ירקן , או חנווני , או סוחר , או בעל מוסך , או בעל כל עיסוק או 
עסק אחר , חייב לחוש שלא בנוח בביתו שלו , רק מפני שהאדריכל החליט בשבילו 
כיצד עליו לגור ולחיות . מה גם שלא כל האדריכלים גאונים , ויש בהם השוגים 
שגיאות גסות . בבית פנימה זכאי כל אדם לחיות כרצונו . בחוץ הוא חלק מקהילה , 
משבצת ביישוב . הוא רשאי לבקש מן האדריכל שימלא רצונות ומאוויים שלו , 
במגבלות שנקבעו למראה הכללי של הרחוב או השכונה . יתאר לעצמו שטרית בית 
משותף , שדייריו נקבצו באקראי , רק משום שרכשו את הדירות אצל אותו קבלן , 
וכל אחד מעצב את המרפסת שלו כרצונו . האחד צובע אותה בכחול - מזעזע , 
השני בצהוב - ביצה , השלישי מכסה אותה בטפט ארגמני , ואחר תולה את המזגן 
המפוצל שלו , על צינורותיו , בחזית הבית . כך ייראה כל בית . כך ייראו 
כל רחוב ושכונה . מה שנכון לבתים משותפים חייב להיות נכון גם לבוני הווילות . 
שהרי אין שטרית מתכוון להעדיף את בעלי הממון על אלה שאין להם . לא זו דרך 
מחשבתו . וגם בעלי הווילות התקבצו באקראי , רק משום שקנו שם מגרש . אגב , 
בהיות שטרית ראש הרשות המקומית ביבנה , צעיר ונמרץ , הוא נאבק לא רק לגידולה 
ולהרחבתה , אלא גם על שמירת צביונה . הוא לחם בהתפרעות ובאנרכיה שניסו 
להשליט בעלי בתים . והיום הכל הולך ? מן הראוי להזכיר , כי מי שדואג לדמות 
יישוביו , ומי שמקפיד על רמת הלימודים בפקולטות שלו , גם דואג לדמות הבית 
הלאומי כולו , היום ומחר . זה הבית שנבעו בו סדקים ופרצות עוד לפני שהסתיימה 
בנייתו . 
