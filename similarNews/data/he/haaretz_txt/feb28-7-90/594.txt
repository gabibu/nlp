רק גודש של אטימות וחופן של רצון רע גרמו לגיימס בייקר להשמיע שתי הערות 
המכבידות על ההכרעה המדינית בירושלים . לא היתה כל דחיפות להודיע בפומבי 
כי ארצות הברית קושרת את הסיוע לעולים מרוסיה בעיכוב ההתנחלויות , ואין 
הוכחה שאש"ף חדל מן הטרור . את עניין העלייה הציג בייקר כמה שעות קודם בשיחת 
טלפון עם ראש הממשלה יצחק שמיר . את נושא הטרור כדאי לו לבחון לאור הזכרונות 
המרים מפרשת אקילה לארו והתחייבויות דומות מפי אש"ף . אך הליכוד ישגה אם 
ייאחז בטעות האמריקאית כדי לשבש את ההחלטה הקשה העומדת היום בפני פורום הארבעה . 
הרלוונטיות של דברי בייקר להכרעה המדינית היא רק בעדות העקיפה שהיא מספקת , 
עד כמה מאס הממשל בוואשינגטון בתכסיסי ההשהיה של ישראל . בירושלים מלאים 
ברחמים עצמיים שהממשל באמריקה אדיש לצורכי ישראל וסולד משמיר , אבל לא מתלווה 
לכך עשייה מדינית לריכוך המחלוקת . ראש הממשלה שזימן אמש את שרי סיעתו לדיון , 
יודע בדיוק מה עליו לעשות . לפניו מונחת הצעה אמריקאית סבירה . היא מקובלת , 
כנראה , על שר החוץ ארנס וקבוצת שרים אחראיים . נותר לליכוד רק ליטול 
סיכון מסוים ולאשרה בפורום הארבעה ובקבינט . לא נשארו עוד תירוצים . לא 
נשאר במה להסביר את הסחבת לבד מחשיפת האמת העירומה , שהליכוד מאס מראש במשא 
ומתן . כאילו החזיון העתידי של משלחת ישראלית המתדיינת עם נציגי פלשתינאים 
בקהיר מעלה אצל ראש הממשלה ושריו זיכרון של כוויה צורבת מעברם . בהריקו את 
אשפת חיציו המופנים לאמריקאים בא שמיר בתביעות למערך . 01 חודשים מוסס את 
המשא ומתן בלי לדון עם פרס ורבין על המחלוקת המהותית שקיימת ביניהם . עתה , 
כשצריך להשיב לוואשינגטון בחיוב ולהרכיב המשלחת לקהיר , חותר לפתע ראש 
הממשלה לתיאום עמדות עם שר הביטחון . רבין יכול להבהיר לו כי אין עכשיו 
על מה לדבר . קודם צריך להשיב בחיוב לבייקר ורק אחר כך לתאם עמדה עם המערך 
לקראת הדיונים בקהיר . קו אדום משותף ? אין הוא יכול להימתח לפני זכותם 
של ערביי מזרח ירושלים לבחור את הנהגתם ; ואין הוא יכול לחסום את מבוקשם 
להיבחר אליה ; ואין מניעה שצה"ל ייסוג ביום הבחירות מאזורי הקלפיות בשטחים 
ובמקום ישוטטו משקיפים נוסח ניקאראגואה ; ובכלל , ראוי כי השותף הגדול 
בקואליציה יבקש כי לצד ארנס יתייצב אחד משריו , אולי משה שחל , לנסח בקפדנות 
משותפת את כרטיס הביקור שיציג שר החוץ בפתיחת ועידת קהיר ; ולהתמקד בנאום 
יותר בחתירה לשלום גדול ופחות בהתכווצות לאיסורים ולהיתרים טכניים המקדימים 
את ההכנות להסדר הביניים הקמעונאי . אולי חשוב מכל שהמערך יבהיר לליכוד כי 
ידיו אינן כבולות לשום נוסחה נוקשה בעניינים של מה בכך . אם חש שמיר כי 
בשלבים המכריעים נוצרה קואליציה שכללה את ארצות הברית והמצרים והפלשתינאים 
והמערך היא עשויה לקום אד - הוק מחדש לפי הנושא והצרכים . שמיר אינו יכול 
להנות משני העולמות , הן מקביעת קו הגנה אחרון ואדום וחד משמעי המשותף לו 
ולמערך , והן מסירוב לקבל את עמדת הגורם הקואליציוני הגדול בממשלתו . הרי 
גם יבטיחו פרס ורבין לשמיר לתאם עמדות לקראת קהיר , אין סיכוי שיקבלו את 
תכתיבו אלא לתקופה מוגבלת . איש לא עסק עדיין ברצינות בהצעה לוותר בכלל 
על הבחירות ולהניח למשלחת שתגיע לקהיר לייצג את הפלשתינאים במשא ומתן המהותי 
כשהיא מונחית על ידי יאסר ערפאת . אין להעלות על הדעת כי פרס - רבין יעניקו 
לשמיר מראש , המחאה פתוחה לנהוג בבעיות אלה לפי המזער הקמצני של הליכוד . 
ממאי 9891 היתה שהות מספקת לברר מה יקרה לישראלים בקהיר . שמיר ורבין העדיפו 
לדחות כל הכרעה . מה יקרה למשלחת הישראלית בקהיר יוכרע בירושלים בפורום - 
הארבעה רק אחרי שהליכוד יחליט לצאת לשם . 
