האם יפסיקו פרוטסטנטים וקתולים לירות איש בגבו של רעהו בשנה הראשונה של 
העשור החדש ? בלונדון ובדבלין , שתי הבירות החולקות ביניהן את האחריות לירושה 
הצפון - אירית , מטילים רבים ספק בכך שסכסוך דמים עתיק - יומין זה יחוסל 
עוד לפני התדפקותה של שנת 0002 על הדלת הפוליטית . אולם יש המאמינים כי 
אחרי הפלתו של צאושסקו ושחרורו של מנדלה יכול גם עימות זה לשבוק חיים לכל 
חי בשנים הקרובות . אחד מהם הוא צארלס הוכי , ראש - ממשלת אירלנד . זה 
מתכוון לעשות היסטוריה ב11 באפריל . הוא הכריז כי יערוך ביקור חסר - תקדים 
בבלפאסט שבו יוכל לעמוד מקרוב אחר הלוך הרוח הפוליטי במקום חסר רחמים זה . 
הסיבה הפורמלית לעיתוי ביקורו היא הרצאה בפני מכון המנהלים של צפון אירלנד , 
אולם מאחורי הקלעים מסתתרות השאיפות וכמותן גם התקוות . הוכי אינו רק ראש 
ממשלת אירלנד . עתה הוא גם נשיאה התורן של הקהילייה האירופית וככזה הוא 
שם לעצמו מטרה לנסות את כוחו בפתרונו של אותו סכסוך ממושך המעיב על קיומה 
של אירלנד מאז הקמתה . ביקורו יצטלב עם רוחות פוליטיות חדשות שהחלו מנשבות 
בפרובינציה השסועה . מאז החודש האחרון מנהל בה השר הבריטי פיטר ברוק שיחות 
חסויות עם מנהיגי שתי הקהילות בניסיון להביאם לשולחן הדיונים . סיבוב הגישושים 
הראשון אופיין בהפתעה . הפרוטסטנטים והקתולים הביעו נכונות , לראשונה מזה 
שנים , לפתור ביניהם את הסכסוך בדרך של דו - שיח . הפרוטסטנטים , המהווים 
שני שלישים מן האוכלוסייה בצפון , סיפקו את הסיבה לתקווה . הם יהיו נכונים 
לשאת ולתת עם " אויביהם " על אפשרות של שלטון עצמי משותף אם ימולאו תנאים 
מסוימים . אבן הנגף הגדולה ביותר העומדת על דרכם להסדר כזה היא ההסכם האנגלו - 
אירי . הסכם זה , שנחתם בין ממשלות לונדון ודבלין לפני חמש שנים , מעניק 
לאירלנד זכות למעורבות מסוימת בעתידה של צפון אירלנד . עובדה זו היתה לצנינים 
בעיני הפרוטסטנטים המתעבים את אירלנד שנואת נפשם וגם בסיבוב השיחות הנוכחי 
הודיעו כי מבחינתם ההסכם הוא עניין של ייהרג ובל יעבור . אם יבוטל מן העולם , 
ייפתחו בפניהן אפשרויות אין ספור . ממשלת תאצר הגיבה באופטימיות מאופקת . 
את ההסכם היא לא תוכל לבטל , ללא הסכמתה של דבלין . למרווח הזה נכנס צארלס 
הוכי . בשבועות הקרובים , כראש - ממשלה וכנשיא תורן , הוא יבדוק באיזו 
מידה בשלה צפון - אירלנד להסדר פוליטי חדש שיסיר מעליה את אימת הטרור הנמשך 
ללא הפסקה זה 12 שנים . הוכי כבר היה בצפון אירלנד . אשתקד הוא ביקר בעיר 
דרי , שם חנך קו תעופה חדש בינה לבין דבלין . אולם תהא זו הפעם הראשונה 
זה עשרים שנה שראש ממשלת אירלנד יבקר בבלפאסט , עיר הבירה של צפון אירלנד . 
הוא ישוחח אמנם על הדרכים להידוק קשרי המסחר בין שני חלקי אירלנד , אולם 
ינצל את ההזדמנות כדי לשוחח עם ראשי שתי הקהילות בחבל . לפני שנה היה ביקור 
כזה בלתי אפשרי . שמו של המשחק המונח עתה על שולחנם של אותם מנהיגים הוא 
ביזור , אוטונומיה פרלמנטרית נרחבת והאצלת סמכויות משמעותית על ידי ממשלת 
לונדון . אם יקחו שני הצדדים את הכדור לידיהם , חזקה עליהם כי תיפתח הדרך 
להסדר כלשהו באזור . הדרך עד לשריקת הפתיחה תהיה קשה . מחתרת ה"אי - אר - 
אי " עלולה להחריף את מסע האלימות שלה והארגונים הפרוטסנטים הצבאיים - למחצה 
גם הם ישיבו מלחמה . אולם אם יעשו תאצר והוכי יד אחת , תוך תיאום מרבי 
עם הקהילות הסרות להשפעתן בצפון אירלנד , עשויים האיים הבריטיים לעמוד על 
ספו של עידן חדש . 
