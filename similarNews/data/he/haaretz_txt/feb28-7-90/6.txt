חממומחים ופרשנים לענייני אמריקה הלטינית ינתחו בוודאי , בשבועות הקרובים , 
את הבחירות בניקרגואה הסיבות שהביאו לניצחון המפתיע של גוש מפלגות אופוזיציה 
קטנות , ומניעי מנהיג הסנדיניסטים לוותר על השלטון לפי כל כללי הדמוקרטיה 
והנימוס ; באיזו מידה פעלו כאן גורמים ייחודיים , ובאיזו מידה היה זה חלק 
מתהליך היסטורי רחב יותר . קלפים רבים היו בידי הנשיא אורטגה , ובעיקר מערכת 
השלטון והתקשורת האלקטרונית ההמונית , שהוכחו בעבר כיעילים ביותר לבלימת 
תנועות חזקות בהרבה מהקואליציה הרופפת של 41 מפלגות , שהתלכדו בהנהגת ויולטה 
צמורו . אפשר , כמובן , לטעון שבניקרגואה הוכח שהרצון לחירות מסוגל להתגבר 
על מכונת התעמולה המשומנת ביותר . נראה , עם זאת , שיש לייחס חלק גדול 
של ההצלחה לשני גורמים , שלא זכו להערכה רבה בשנים האחרונות : תמיכתה של 
ארה"ב בקונטראס , והישגיה בחיסול משטרים רודניים באמריקה הלטינית . כמעט 
עשר שנות מלחמה בקונטראס עייפו את הציבור בניקרגואה , וההוצאות הצבאיות 
הרעו את מצב הכלכלה , שעמדה פחות ופחות בדרישות המינימליות של האוכלוסיה 
כפי שראינו ברחבי מזרח אירופה , אין כמדפים ריקים בחנויות כדי לעורר בעם 
יצרים דמוקרטיים חבויים . בעקבות עלייתם של משטרים שנבחרו באופן חופשי ברוב 
מדינות מרכז אמריקה ודרומה , נוצרה באמריקה הלטינית אווירה חדשה ; היבשת 
הפכה את מוסדותיה המשותפים לגורם שאילץ גם את דניאל אורטגה לכבד את נורמות 
היסוד של מערכת בחירות והצבעה דמוקרטיות . מעל לכל אישרה ניקרגואה שבסוף 
המאה ה02 , כאשר ניתן לעם לבחור הוא בוחר בחירות . אך המעבר החלק לדמוקרטיה 
לא מבטיח לצמורו המנצחת גם דרך חלקה בהנהגת המשטר החדש . מלחמת המחתרת בסנדיניסטים 
הצמיחה תופעות - לוואי לא נעימות של שודדים וטרור , ופירוק יחידות הקונטראס 
לא יקל על חיסול התופעה . מאידך , הצבא קשור בתנועה הסנדיניסטית , וההחלטה 
לצמצמו לא תוסיף בשורותיו אהדה לממשלה החדשה . הבעיה הרגישה עלולה , עם 
זאת , להיות פוליטית - מפלגתית : הרוב שגבר על הסנדיניסטים בבחירות לנשיאות 
ולפרלמנט היה מאוחד בעיקר בהתנגדותו למשטר הקיים של אורטגה : הצורך בהרכבת 
קואליציה ממשלתית יציבה עלול להעמיד את צמורו בפני אתגר מתמשך . העובדה 
שגם אחרי הבחירות יהיו הסנדיניסטים המפלגה הגדולה ביותר בפרלמנט תיצור פיתויים 
רבים , ואין לדעת כיצד יעמדו בהם , בטווח הארוך , שותפיה של הנשיאה החדשה . 
