פאריס ( אי - פי ) . מזכ"ל אונסק"ו , פרדריקו מאיור , קרא אתמול למערב 
לסייע סיוע מעשי לאמצעי התקשורת העצמאיים במזרח - אירופה , שאנשיהם פועלים 
ליצירת חברות חדשות . " אמצעי התקשורת הם כלי הדם שבהם זורמת הדמוקרטיה " , 
אמר מאיור , המזכיר הספרדי של ארגון האו"ם לחינוך , מדע ותרבות ( אונסק"ו ) 
. הוא דיבר בפתיחת ועידה בת יומיים שמטרתה איתור הצרכים הדחופים ביותר 
של אמצעי התקשורת במזרח - אירופה והדרכים לסייע להם . בוועידה משתתפים ראשי 
המדיה מ51 מדינות במערב , בכללן ארה"ב וקנדה , יחד עם עיתונאים מבולגריה , 
הונגריה , פולין , מזרח - גרמניה , רומניה , צכוסלובקיה ובריה"ם . " הבעיות 
במיסוד תקשורת חופשית ועצמאית במדינות אלה הן גדולות , בעיקר לנוכח העובדה 
שאין להן זיכרון היסטורי של חירות , ושעליהן לרכוש לעצמן יסודות של תרבות 
פוליטית " , אמר מאיור . לדבריו יכול המערב להציע סיוע בכמה תחומים ייעוץ 
בסיקור , כדי למנוע כפילויות , גישה לטכנולוגיות חדשות , הדרכת עיתונאים , 
והקמת קשרים ממוסדים בין המזרח למערב . עיתונאי מזרח - אירופה דיברו בוועידה 
על הציוד המיושן במערכות , העדר משאבים כספיים , והצורך להכשיר דור חדש 
של עיתונאים . " חסרים לנו הכישורים הבסיסיים ביותר " , אמר ארנסט סקאסלקי , 
עורך אחד העיתונים בפולין , " איננו יודעים איך למכור עיתונים , איננו 
יודעים דבר על פרסום , אין לנו מחשבים . באתי הנה ללמוד איך נוכל להסתייע " . 
גם דוברים ממדינות אחרות דיברו על נקודות אלה . " עלינו להתאחד ולהבין 
זה את זה אם איננו רוצים לאבד את החירויות החדשות שלנו . הגיע הזמן לפרסומים 
משותפים ולתוכניות טלוויזיה משותפות " , אמר ויטאלי קורוטיץ , עורך העיתון 
" אוגניוק " הסובייטי . קתרינה קולודזייציק מאגודת העיתונאים הפולנית קראה 
להקמת מרכז תקשורת מזרח - אירופי שבו יילמדו התהליכים הדמוקרטיים , יוכשרו 
עיתונאים ויוקם מאגר מידע שישמש את התקשורת באזור ומחוצה לו . 
