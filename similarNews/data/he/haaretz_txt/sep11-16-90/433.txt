( ע ) . יעקב זאדה בן 73 , מרכז משק נוה ימין שליד כפר סבא , נפצע אתמול 
בראשו , כאשר רעף נזרק על ראשו באתר בניה , שבו עבדו פועלים ערבים . זאדה 
הועבר לבית החולים מאיר בכפר סבא , טופל ושולח לביתו . בעדותו במשטרת כפר 
סבא , סיפר זאדה , כי הגיע לאתר הבנייה כדי להוציא כלי עבודה . הוא ראה 
שאחד הברזים פתוח וביקש מאחד הפועלים העובדים במקום לסגור את הברז . תוך 
כדי כך עף רעף על ראשו מלמעלה , פגע בו וגרם לו חתך עמוק במצח . הוא הועבר 
לבית החולים מאיר , קיבל טיפול ולאחר כמה שעות שוחרר לביתו . חמישה פועלים 
ערבים תושבי עזה , שעבדו באתר , ברחו מיד , ועולה החשד כי הרעף נזרק על 
ראשו מתוך כוונה לפגוע בו . זהות הפועלים ידועה למשטרת כפר סבא , אשר זימנה 
לחקירה את הקבלן המעסיק אותם . במשטרה הצטברו באחרונה תלונות נוספות על השלכת 
חומרי בניין וכלי עבודה אחרים , על עוברי אורח באתרי בנייה . קיים חשד 
כי הרקע למעשים אלה הוא לאומני . 
