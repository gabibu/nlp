ואשינגטון ( ע"ץ ) . ילדה אמריקאית , בת 4 , החלה לקבל ביום ששי טיפול 
מהפכני , שמבוסס על השתלת גנים חדשים . הילדה סובלת ממחלה גנטית , שמונעת 
ממערכת החיסון הפנימית שלה להתפתח באופן נורמלי . בארה"ב נולדים מדי שנה 
כ01 תינוקות הסובלים ממחלה זו , ומרביתם מתים לפני גיל שנתיים . ביום ששי 
קיבלה הילדה זריקה שמכילה כמיליארד מתאי הדם שלה , אשר נלקחו לפני שבועיים 
מגופה . לתאים אלה הוחדר העתק מלאכותי של הגן החסר לילדה , והמסדיר את 
יצירתו של אנזים החיוני למערכת החיסונית . מיליארד תאים אלה הם רק חלק קטן 
מתאי הדם בגוף , אולם הרופאים בצוות המטפל , בראשותו של פרנץ אנדרסון , 
מאמינים כי הם יוכלו להתרבות ולייצר לבד את האנזים . מבית החולים נמסר כי 
הטיפול ביום ששי ארך כחצי שעה , ובוצע ללא הרדמה . לאחריו חשה הילדה בטוב . 
תוצאות הטיפול יוודאו סופית רק בעוד כמה חודשים , ובינתיים תוכל הילדה 
להישאר בביתה , שכן למרות מורכבותו של הטיפול הרפואי שהיא מקבלת , נוכחותה 
אינה דרושה בבית החולים בשלב זה . המדענים מקווים כי אפשר יהיה ליישם טיפול 
זה , שהיה טעון אישור מוקדם של הממשל האמריקאי , למחלות רבות נוספות , 
כולל איידס . 
