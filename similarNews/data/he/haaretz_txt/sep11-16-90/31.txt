( ע ) . בווידוי מפתיע חשף אתמול ד"ר עלי אמון , בעל מרפאה מכפר ירכא , 
המעיד בפרשת סחר בהרואין ובקוקאין , את העובדה כי במשך שנים התחזה לרופא . 
עלי אמון נקרא להעיד כעד התביעה במשפטו של סלמאן סלאח חביש , תושב כפר ירכא 
בן 33 , הנאשם בהחזקת כ4 ק"ג הרואין ועוד רבע ק"ג קוקאין ובמעורבות בעסקאות 
סמים , שהתבצעו במרוצת החודשים ינואר - מארס 98 . בחודש אוגוסט אשתקד חתמה 
פרקליטות מחוז חיפה על הסכם , שלפיו הוענק מעמד של עד מדינה לד"ר עלי אמון , 
רופא בן 43 . התביעה טענה כי הרופא , שהוא קרוב משפחה של הנאשם , היה 
עד לעסקאות הסמים , וכי לאחר שובו ארצה מלימודיו בצרפת , בסוף שנת 78 , 
סייע לנאשם להסתיר את ההרואין והקוקאין בחצר ביתו שבכפר ירכא . עד המדינה , 
הכלוא במתקן משטרתי בשל הצורך להגן עליו , עמד בשבועות האחרונים על דוכן 
העדים וגולל את ניסיונותיו כרופא וכמתמחה ברפואה . אתמול בבוקר חלה תפנית 
מפתיעה , כאשר נכנס ה"רופא " לחדרו של בא - כוח התביעה , עו"ד משה כהן , 
בפרקליטות מחוז חיפה , וביקש לשוחח עמו למרות שכעד אסור עליו הדבר . כשהתחדשה 
ישיבת בית המשפט בפני השופט מיכה לינדנשטראוס , התוודה עד המדינה , ד"ר 
עלי אמון , וגילה כי איננו רופא . " יצאתי ללמוד בצרפת רפואה . נרשמתי 
ללימודים אך לא הצלחתי בהם " , אמר הד"ר המתחזה והודה כי זייף תעודה שלפיה 
סיים את לימודי הרפואה בצרפת . הוא אף סיפר , כי כמה מקרובי משפחתו וידידיו 
השתתפו בטקס הענקת תעודת הגמר , שאותו ביים בצרפת . " העניין מעיק עלי 
מאוד " , אמר הרופא המתחזה , המפעיל בכפר ירכא מרפאה , שאותה פוקדים רבים 
מן התושבים . העד טען , כי למרות שעסק ברפואה שלא כחוק , השתדל להתרחק 
ממעשים בלתי חוקיים . הוא סיפר כי בדה מספר רשיון רפואי והטביע מספר זה 
על חותמת גומי , שבה השתמש במרפאתו . " אני אינני ד"ר עלי אמון , אלא 
מר עלי אמון " , הודיע עד המדינה לשופט מיכה לינדנשטראוס , וביקש מבית המשפט 
להפסיק לקרוא לו דוקטור . מעדותו של הרופא המתחזה עולה , שבמשך כל השנים 
לא ידעו בני משפחתו הקרובים את האמת והאמינו כי אכן סיים את לימודי הרפואה 
ואת ההתמחות במרכז הרפואי רמב"ם בחיפה . בתשובה לשאלת הסניגור , עו"ד נתן 
רוזנברג , הודה אמון כי מעולם לא התמחה במרכז הרפואי רמב"ם , אלא נהג לסור 
לבית החולים רק כדי לבקר את חברו החולה . בני משפחתו הבינו כי הוא מתמחה 
שם במקצועו . החקירה הנגדית של ה"דוקטור " תימשך בסוף השבוע בבית המשפט 
המחוזי בחיפה , אך בעקבות העדות המפלילה שמסר , תבדוק פרקליטות המחוז אילו 
הליכים לנקוט נגדו . 
