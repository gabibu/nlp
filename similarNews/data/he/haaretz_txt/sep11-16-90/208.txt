המפד"ל תקפה אתמול את מנכ"ל משרד החוץ , ראובן מרחב , עקב הנזיפה שהעביר 
לשגריר ישראל בדרום אפריקה , צבי גוב - ארי . המפד"ל קראה לציין לשבח את 
התנהגותו של השגריר , שתקף בחריפות את מנהיג השחורים נלסון מנדלה . בעקבות 
הידיעה שהתפרסמה אתמול ב"הארץ " , אמר המזכיר המדיני של המפד"ל , שאול יהלום , 
שדיבר בפורום המפלגה , כי מוטב שכל שגריר יבטא עמדות כמו אלה שביטא גוב - 
ארי . לדבריו , משרד החוץ טועה " במדיניות ההתגמדות שלו " מול התקפותיו 
החוזרות ונשנות של מנדלה על מדינת ישראל . " על משרד החוץ לחשוף את האידאולוגיה 
האש"פיסטית המנחה את מנדלה . מנדלה אינו מסתפק במאבק הצודק נגד משטר האפרטהייד , 
אלא מוביל מסע הסברתי בעולם למען אש"ף ומדינה פלשתינית " . יהלום הוסיף כי 
פעילים בקונגרס הלאומי האפריקאי , המונהג בידי מנדלה , מזדהים עם סעיפים 
של האמנה הפלשתינית ושוללים גם עליית יהודים לארץ - ישראל . 
