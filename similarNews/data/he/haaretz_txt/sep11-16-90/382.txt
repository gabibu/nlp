ואשינגטון ( מיוחד ל"הארץ " ) . נשיא ארצות הברית גורג בוש , בנאום נרגש 
לקונגרס ולאומה האמריקאית , אמר אתמול כי המשבר במפרץ מעניק " הזדמנות 
נדירה להתקדם לקראת תקופה היסטורית של שיתוף פעולה " בין מזרח למערב , 
למען שלום , צדק וביטחון בעולם . בוש , שהקדיש את מרבית נאומו למשבר במפרץ , 
הוסיף מטרה חמישית לארבע המטרות שארה"ב הציבה לעצמה עד כה במשבר יצירת 
" סדר בין - לאומי חדש " . לדברי נשיא ארה"ב " מתוך צוק העיתים הזה , 
יכולה לעלות ולהופיע תקופה חדשה , חופשית יותר מאיום הטרור , חזקה יותר 
בחיפוש אחר צדק , ובטוחה יותר בחיפוש אחר שלום " . הוא הזהיר כי " השלכותיה 
של חוסר יציבות אזורית עדיין יכולות להיות גלובאליות " . נאומו של הנשיא , 
שסחט תשואות רמות מצד כל חברי הקונגרס והסנאט , רפובליקאים ודמוקרטים כאחד , 
המחיש את התמיכה הרחבה שממנה נהנה הנשיא במדיניותו במפרץ . דברי בוש , 
שהופנו לא רק לציבור האמריקאי אלא גם לאוזניו של סדאם חוסיין ובני דמותו 
בעולם , נשאו מסר ברור : " לא עוד יכול דיקטטור לסמוך על העימות בין מזרח 
למערב כדי לסכל פעולה מאוחדת ומתואמת בחסות האו"ם כנגד תוקפנות . עולם חדש 
נאבק על הולדתו היום , עולם שונה מזה שהכרנו , עולם שבו שלטון החוק נוטל 
את מקומו של שלטון הגונגל , עולם שבו אומות מכירות באחריות המשותפת לחירות 
וצדק , עולם שבו החזק מכבד את זכויותיו של החלש " . בוש אמר כי בפגישתו עם 
נשיא ברית המועצות , מיכאיל גורבאצוב , ובשיחות אחרות שניהל עם מנהיגים 
בעולם , הושגה הבנה כי " האופן שבו נטפל במשבר הזה היום יכול לעצב את העתיד 
של הדורות הבאים . סדאם חוסיין מנסה למחוק מדינה שלמה מעל פני האדמה . 
אינני מגזים . אינני מגזים גם כשאני אומר סדאם חוסיין ייכשל " . בוש הבהיר 
כי אף שליבו ורגשותיו נתונים לבני הערובה המוחזקים בעיראק ובכוויית ולבני 
משפחותיהם , דבר זה אינו יכול להשפיע על מדיניות ארה"ב , " אמריקה והעולם 
לא יהיו נתונים לסחטנות " . בנאומו הוא ביקש להכין את העם האמריקאי לאפשרות 
של שהות ממושכת במפרץ , וכן לאפשרות של עימות צבאי נגד עיראק . הוא קשר 
את תפקידה הנוכחי של ארה"ב במפרץ לשאיפתה של אמריקה להנהיג את העולם , בתור 
מעצמה דמוקראטית הדוגלת בחירות ובצדק . לדבריו , תפקידה זה של ארה"ב מחייב 
גם חוסן כלכלי , שהעם האמריקאי מתבקש לתרום לאישושו . קפידבינבאשר לרעיון 
של הסדרי ביטחון אזוריים במזרח התיכון , שהועלה באחרונה מספר פעמים בידי 
ראשי הממשל , אמר הנשיא , " הרבה אחרי שכל כוחותינו ישובו הביתה , יהייה 
תפקידה של ארה"ב לסיוע לאומות המפרץ הפרסי . תפקידנו , ביחד עם אחרים , 
הוא להרתיע תוקפנות בעתיד . תפקידנו הוא לסייע לידידינו בהגנה על עצמם . 
ולא זו בלבד , אלא גם לחסום את הפצת הנשק הכימי , הביולוגי , הטילים 
הבליסטיים , ומעל לכל טכנולוגיה גרעינית " . חלקו האחר של הנאום יוחס לתקציב 
האמריקאי . הנשיא האיץ בקונגרס למצוא פתרון מהיר לשאלת התקציב , העומדת 
בימים אלה לדיון בין הקונגרס לבית הלבן . שני אורחים בלטו בנוכחותם במליאת 
הקונגרס : שגריר סעודיה בוואשינגטון , האמיר בנדר בן סולטאן , ושגריר 
עיראק בוואשינגטון , מוחמד אל - משאט , שישב מכונס בעצמו ורשם במרץ הערות 
בפנקסו . האופוזיציה הדמוקרטית הודיעה בתגובה לנאום הנשיא כי היא תומכת בנשיא 
באופן מלא . עם זאת נמתחה ביקורת על גרמניה ויפן , שאינן עושות די מול 
עיראק . 
