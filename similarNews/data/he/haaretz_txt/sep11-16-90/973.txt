ואשינגטון ( מיוחד ל"הארץ " ) . בפגישתו היום עם מזכיר ההגנה של ארה"ב , 
ריצארד צייני , לא יבקש שר הביטחון משה ארנס לשמוט את חובותיה הביטחוניים 
של ישראל . במקום זאת מתכוון השר ארנס לבקש הגדלה של תקציב הסיוע הביטחוני 
מארה"ב לישראל . כך מסרו אתמול מקורות ישראלים בכירים בוואשינגטון . לדברי 
המקורות , הגישה הקיימת היום בצמרת מערכת הביטחון גורסת כי בקשה ישראלית 
למחיקת חובות אינה תורמת תרומה של ממש ליכולתה של ישראל להצטייד הצטיידות 
ביטחונית מהירה בעתיד הקרוב , שכן השפעתה היא רק בדיעבד , ואין לה כל ערך 
בחיזוק כוחה הביטחוני של ישראל לעתיד לבוא . גישה זו גורסת כי רק הגדלה משמעותית 
של תקציב הסיוע הביטחוני תוכל לענות על הצרכים שהתעוררו כתוצאה מהמשבר האחרון 
במפרץ הפרסי , וכי רק להגדלה כזו תוכל להיות השפעה של ממש בכיוון של ניסיון 
לאזן את מכירת הנשק הגדולה של הממשל לערב הסעודית . קפידבינהגישה שאותה ישקף 
השר ארנס בפגישתו עם עמיתו האמריקאי מנוגדת לגישת משרד החוץ , שאותה ביטא 
השר דוד לוי בפגישתו עם מזכיר המדינה בייקר בשבוע שעבר . גישה לוי גורסת 
כי ישראל צריכה להתמקד בדרישתה למחיקת חובות , כפי שהממשל החליט לשמוט את 
חובותיה הביטחוניים של מצרים . בהרצאה שנשא אתמול השר ארנס בכינוס של המכון 
הוואשינגטוני למדיניות במזרח התיכון ( מכון מחקר הנחשב פרו - ישראלי ) 
הוא אמר כי ישראל מתכוונת לקיים דיונים עם הממשל " כדי למצוא דרכים לשמור 
על איזון , כך שלעסקה לא תהיה השפעה של אי - יציבות על האזור , וכך שהיא 
לא תציב סיכון של ממש לישראל " . ארנס אמר בהרצאתו : " אין איש בוואשינגטון 
שיכול לסבור כי לעסקת מכירת הנשק הגדולה לערב הסעודית יכולה להיות השפעה 
חיובית על ישראל " . קפידבינהוא אמר בתשובה לשאלה כי הוא רואה בחיוב אפשרות 
של כינון מנגנון בין - לאומי , שיגביל בעתיד את מירוץ החימוש במזרח - התיכון . 
בעבר חייבה ישראל יצירת אזור חופשי מנשק כימי ומנשק גרעיני במזרח - התיכון , 
אך לא חייבה הסדרים כאלה בנוגע לנשק קונוונציונאלי . לדברי ארנס , מכירת 
הנשק ההולכת וגוברת למדינות באזור היא גורם התורם תרומה גדולה לאי - יציבות 
במזרח התיכון , ויוצר מירוץ חימוש שישראל אינה יכולה לעמוד בו , בשל המשאבים 
הכלכליים המוגבלים שלה . הוא העיר בהקשר זה כי יכולתה של ערב הסעודית לממן 
עסקות נשק ענקיות לשם העשרת הארסנל הצבאי שלה , מעידה גם על יכולתה הפוטנציאלית 
לממן בעתיד עסקות נשק של מדינות ערביות אחרות . לדעת ארנס , לנוכח עסקת 
הנשק הענקית המתרקמת בין ואשינגטון לריאד , קשה לראות כיצד אפשר עוד לשמור 
על היתרון הצבאי האיכותי של ישראל באזור , שכן העסקה החדשה כוללת את מרבית 
פריטי הנשק המתקדמים של התעשייה הצבאית האמריקאית . " בעבר , מדיניות 
הממשל היתה למכור לישראל נשק , ולסייע במימונו של נשק שהיה עדיף על זה שבידי 
מדינות ערב " , אמר , " היום קשה לחשוב על פריט נשק שארה"ב מכרה רק לישראל , 
ולא מכרה למדינות ערב " . בגלל סיבה זו , גורס ארנס , נטייתה של ישראל 
עכשיו היא להשתדל לפתח את היתרון האיכותי שלה באמצעות ייצור נשק מתקדם בתעשייה 
הצבאית הישראלית . ארנס התייחס גם לאפשרות של כניסת כוחות עיראקיים לתחום 
ירדן , וחזר והבהיר כי ישראל סבורה שהסכנה הגיאו - אסטרטגית העלולה להתפתח 
ממצב כזה תחייב אותה להתערב . הוא התריע על המצב הפנימי המעורער בירדן , 
והתייחס בחיוב להצטרפותה של סוריה לקואליציה המתארגנת נגד עיראק , בראשותה 
של ארה"ב . 
