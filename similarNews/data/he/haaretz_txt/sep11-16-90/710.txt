פאריס ( מיוחד ל"הארץ " ) . מזכיר המדינה במשרד החוץ הצרפתי , טיירי בוסה , 
ביקש מסגן שר החוץ בנימין נתניהו כי שר החוץ , דוד לוי , יביא עמו ויתור 
ישראלי כלשהו הנוגע לשטחים למפגש עם שרי החוץ האירופיים כדי לשפר את האווירה 
ביחסי ישראל והקהילייה האירופית . לוי יבקר בבריסל ב71 בחודש . נתניהו הגיע 
אמש לביקור בזק לא מתוכנן בפאריס , בדרכו מביקור בלונדון לביקור באירלנד . 
מקורות דיפלומטיים מסרו אתמול כי מסעו של נתניהו נועד לקדם את ביטול העיצומים 
בתחום המדעי , שהטילה הקהילייה האירופית על ישראל בחודש מאי . בוסה הבהיר 
לנתניהו כי צרפת תתמוך בביטול העיצומים , אולם היא מקווה שהאווירה שתשרור 
במפגש תאפשר לה לבטא את עמדתה . הצרפתים הדגישו כי היו רוצים שמדינות נוספות 
באירופה יפעלו בכיוון זה , והם לא יהיו היחידים . המקורות הדיפלומטיים 
מסרו כי משרד החוץ הבריטי הודיע לנתניהו שגם הוא יתמוך בביטול העיצומים . 
ביקור נתניהו בפאריס היה יום לאחר שמשרד החוץ הצרפתי מסר על תמיכתו בעמדה 
הישראלית למנהל המחלקה הכלכלית במשרד החוץ , ד"ר יצחק עזורי , וקודם לכן 
לשגריר ישראל בצרפת , עובדיה סופר . אנשי משרד החוץ הישראלי אופטימיים באשר 
לעמדת מדינות צפון אירופה בנושא העיצומים , כאשר המכשול צפוי ממדינות הדרום , 
כמו יוון וספרד . נתניהו ביקש שצרפת תקפיד בעתיד על קיום אמברגו מוחלט בתחום 
הטכנולוגי כלפי עיראק , כדי למנוע ממנה הצטיידות בחימוש גרעיני ואחר . 
הצד הצרפתי הבהיר כי זה חודשים אחדים שבפאריס קיימת מודעות לעניין , והלקחים 
מכך יילמדו גם בעתיד . 
