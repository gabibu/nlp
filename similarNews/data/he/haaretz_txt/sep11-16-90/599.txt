ישיבת מועצת המנהלים של כור ביום ד היתה סוערת במיוחד . אין זה דבר של מה 
בכך להפעיל חברת אבטחה וכלבים נגד עובדים ואפילו אם הם שוהים באורח בלתי 
חוקי בחצר המפעל . הקולות שבקעו מחדר הישיבות היו קשים ומרים . רבים הרימו 
את קולם בכאב אמיתי : הרי שום מעביד פרטי , רשע ורודף בצע , לא הפעיל 
עד היום כלבים כחלק מהמאבק המקצועי . דווקא במפעל בבעלות ההסתדרות זה קורה . 
הקורא התמים עלול לחשוב שההאשמות החריפות כוונו נגד ראשי המערכת : מזכיר 
ההסתדרות ישראל קיסר , מנכ"ל כור בני גאון , מנכ"ל סולתם אורי שמחוני או 
יו"ר מועצת המנהלים יצחק זמיר . אבל ברור שהדבר לא היה כך . איש לא דיבר 
סרה בארבעת הגנטלמנים המכובדים . האשם האחד והיחיד שנמצא היה בני טל , 
מנהל חברת האבטחה . כמובן שהוצג גם דו"ח בדיקה , נקי ומסודר , שמוכיח 
את אשמתו . כי מה פתאום שהמנהלים , ראשי הקונצרן או ראשי ההסתדרות יהיו 
אחראים למה שקורה במפעל שבבעלותם ? למרות מאמציהם , פרשה זו לא תדעך כה 
מהר . הבירור יימשך בוועדת חקירה נוספת , חיצונית , האמורה להגיש מסקנותיה 
תוך 01 ימים . נראה כמה אומץ יש לחבריה . פינוי העובדים גרם זעזוע לאישה 
עם מצפון אורה נמיר . היא מקדישה עצמה זה שנים להגנה על העובדים , וכך 
זכתה למוניטין ולפופולריות גבוהה בתוך תנועת העבודה . אין עוררין על כך 
שהיא מאמינה בדרכה ועושה מלאכה טובה כיו"ר ועדת העבודה והרווחה . לכן מעניין 
לעקוב אחר דבריה בפרשת סולתם . מיד עם פרוץ המשבר אמרה נמיר : " הגיע רגע 
האמת . ההסתדרות לא מסוגלת יותר , אין היא יכולה להחזיק בבעלות על מפעלים 
וגם להיות מייצגת עובדים . זה פשוט לא עובד . מאבקים כל - כך אכזריים וקשים 
כמו במפעלים של חברת העובדים אני לא זוכרת בשום מפעל פרטי בארץ . כדי להציל 
את העובדים צריך למכור את מפעלי כור " . אין בנמצא אף כלכלן ימני שיכול לנסח 
זאת בבהירות גדולה יותר . אין גם אף כלכלן ליברל שיכול להציג מודל נכון 
יותר . בעצם חלה מהפכה אצל אורה נמיר . הרי האמונה הבסיסית של הסוציאליזם 
הוא שליטה מקסימלית באמצעי הייצור , כלומר על מפעלים וקרקע והון כדי להשיג 
תנאי העסקה טובים יותר , שכר גבוה יותר ותנאים סוציאליים משופרים לעובדים . 
אבל במהלך השנים התברר שאי - אפשר לנהל מפעלים בשיטה הסוציאליסטית . רומניה 
ובריה"ם מוכיחות זאת בגדול , תדיראן וסולתם מוכיחות לנו זאת מדי יום . אי - 
אפשר לנהל מפעל ולהתחרות בעולם המודרני , כאשר המטרות הן : לא לפטר בשום 
מצב , לא לייעל , לא לשנות ולא למנות לתפקידי ניהול אלא את אנשי שלומנו 
בלי קשר לכישוריהם . בסיכומו של תהליך וזה לוקח שנים רבות העסק מתפוצץ . 
המפעל פושט רגל והעובדים נזרקים לרחוב , ואז אף אחד לא זוכר את השנים הטובות . 
ההסתדרות יוצאת תמיד האשמה , ומאחר שהעובדים הם גם המצביעים בקלפי , המחיר 
ברור . הבעיה היא שמה שהבינה היום נמיר , לא מבינים עדיין בני גאון וישראל 
קיסר . הם אינם מבינים שהאינטרס של העובדים , של ההסתדרות , של תנועת 
העבודה ושל מדינת ישראל הוא לפרק את כור . למכור אותה למשקיעים פרטיים חלקים 
חלקים ולהתרכז רק בייצוג העובדים . זו מלאכה חשובה ומכובדת . 
