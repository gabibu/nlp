בעל ואשה מנתניה נעצרו שלשום בחשד שזייפו חותמות של בנק הדואר ובנקים אחרים , 
ובכך איפשרו לשחרר עצורי הוצאה לפועל מהמשטרה . בעת חיפוש בביתם של העצורים , 
שיובאו היום בפני שופט להארכת מעצר , נתפסה חותמת בנק החשודה כמזוייפת . 
השניים מוכרים למשטרה ובביתם היתה בעת החיפוש אסירה , שהגיעה לחופשה מכלא 
נוה - תרצה . ברשות האסירה נמצאה קבלה המוטבעת בחותמת המזוייפת . האסירה 
נחקרה והועברה לכלא . לפי החשד , עצורי ההוצאה לפועל , שהסתייעו בכנופיה , 
נהגו להציג במשטרה קבלה מוחתמת בחותמת מזוייפת , כאילו סילקו את חובם , 
וכך שוחררו . במשטרת מרחב השרון ובעיקר בתחנת נתניה , מתנהל בחודשים האחרונים 
מבצע מואץ לביצוע של פקודות הוצאה לפועל . בעקבות חשיפת השיטה ודרך פעולת 
החשודים תבדוק המשטרה את היקף התופעה וכמות הפקודות שהוחתמו בצורה זו . שלשום 
החליט מפקד תחנת נתניה , סנ"ץ דוד אורן , לפתוח בחקירה גלויה והקים צוות 
חקירה לטיפול בפרשה . 
