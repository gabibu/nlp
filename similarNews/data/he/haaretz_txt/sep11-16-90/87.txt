בריסל ( מיוחד ל"הארץ " ) . שרי החוץ של מדינות ברית נאט"ו התחייבו אתמול 
להיענות לבקשות ארה"ב , ולשלוח למפרץ הפרסי עוד כוחות ימיים ומטוסי קרב , 
כדי להדק את המצור על עיראק ולהפגין סולידריות עם ארה"ב . עם זאת נמנעו 
שרי החוץ של הברית הצפון אטלנטית מליטול על עצמם התחייבות ברורה , כפי שביקשה 
ארה"ב , להצבת כוחות יבשתיים בסעודיה . שרי החוץ של נאט"ו נפגשו אתמול כדי 
לדון במשבר המפרץ , ולשמוע דיווח ממזכיר המדינה בייקר על ועידת הפסגה בהלסינקי 
בין בוש וגורבצוב . במהלך הדיונים ביקש בייקר מעמיתיו לשלוח כוחות נוספים 
לסעודיה , ולסייע בספינות ובמטוסים להובלת הכוחות האמריקאיים למפרץ . ארה"ב 
אגב , הגישה בקשה זאת כבר לפני עשרה ימים , אולם עד כה רק בריטניה וצרפת 
שלחו כוחות משמעותיים לסעודיה . החלטת מועצת נאט"ו , שהתקבלה בתום דיווחו 
של בייקר , התפרשה על ידי רוב המשקיפים כסימן נוסף לתמיכה המערבית בצעדי 
העונשין נגד עיראק . עם זאת ברור , שמדינות אירופה אינן נלהבות להשתתף 
באופן מלא בהכנות הצבאיות האמריקניות , וחוששות מאוד להיגרר למלחמה נגד 
עיראק . ואמנם , נציגי מדינות אירופה הבהירו עוד קודם לכן , כי הם לא ישתתפו 
באופן ישיר בנטל הכספי של הצבת הכוחות האמריקניים בסעודיה , אלא יצמצמו 
את התרומה שלהם לסיוע הומניטרי לפליטים ולעזרה למדינות הנפגעות מן המשבר 
( בעיקר ירדן , טורקיה ומצרים ) . בדברו בפני מועצת שרי החוץ של נאט"ו 
הדגיש בייקר את ההסכמה מרחיקת הלכת שהושגה בין בוש לגורבצוב , אשר פתחה 
לדבריו אפשרות למיסוד שיתוף הפעולה גם בעתיד . בייקר הודיע לשרים , כי 
הקיצוצים של כוחות ארה"ב המוצבים במערב אירופה יהיו גדולים מכפי שתוכנן עד 
כה , בגלל ההתפתחויות החדשות באירופה . הסיבה לכך היא בעיקר החלטת בריה"ם 
לפנות ללא תנאי את כוחותיה ממזרח גרמניה ( קרוב ל004 אלף חיילים ) . 
