המשבר במפרץ הפרסי אשר יהיו , נראה שמשוואה מזרח - תיכונית חדשה קורמת עור 
וגידים לנגד עינינו . אחת הסכנות העיקריות לישראל היא פיחות במעמדה בעיני 
ארצות הברית . יריביה של ישראל כבר עסוקים בשרטוט מתווה חדש , שלפיו ישראל 
איננה עוד נכס אסטרטגי אמריקאי , מפני שהאיום הסובייטי במזרח התיכון נעלם , 
ומפני שבסכסוכים בין - ערביים אין לישראל תפקיד . הללו מבקשים לנצל את 
המשבר כדי להוכיח שערב הסעודית היא הנכס האסטרטגי העיקרי של ארה"ב באזור , 
וכדי לטעון שיחסי ארה"ב - ערב הסעודית חייבים להיות אבן הפינה בדוקטרינה 
המזרח - תיכונית של הממשל . אספקת נשק מסיווית לממלכה הסעודית היא , לפיכך , 
תוצאה המתחייבת מתפישה זו . התפישה של ערב הסעודית כנכס אסטרטגי התפתחה 
בימי ממשל קרטר , שהשתית את מדיניותו במזרח התיכון על שני עמודי התווך של 
טהראן וריאד . בית פהלאווי בטהראן נפל ב9791 ועמו התמוטט עמוד תווך אמריקאי 
אחד . בית סעוד בריאד היה נופל באוגוסט 0991 , אלמלא מיהר הממשל לשלוח 
את הצבא האמריקאי להצילו . המשבר הנוכחי מספק , איפוא , הזדמנות נאותה 
כדי לבדוק באורח יסודי את עמוד התווך הסעודי , את היותו נכס אסטרטגי אמריקאי 
ואת עסקות הנשק עמו . נשיא טורקיה קבע לפני מספר ימים שהמשבר הוכיח כי במזרח 
התיכון קיימים רק שלושה כוחות עיקריים : טורקיה , ישראל ומצרים . מדוע 
התעלם הגנרל מערב הסעודית ? מפני שהבין את מה שארה"ב טרם עיכלה : הממלכה 
הסעודית היא נטל אסטרטגי ולא נכס אסטרטגי . אילו היתה נכס , יכולה וצריכה 
היתה הממלכה להתגונן בכוחות עצמה . מדינה שארה"ב חייבת לשלוח כוח צבאי אדיר 
כדי להגן על קיומה אינה נכס , אלא מעמסה אסטרטגית . עובדה זו מקבלת משמעות 
מיוחדת לנוכח כמויות הנשק שערב הסעודית רכשה וקלטה ב51 השנים האחרונות , 
ושנועדו לאפשר לה להגן על עצמה ללא הזדקקות לחיל משלוח אמריקאי כה גדול . 
אך השיתוק והבהלה שאחזו בסעודים עם כיבוש כוויית הוכיחו שכמויות הנשק האדירות 
מהוות משענת קנה רצוץ , ושאין לסעודים הכוח , הפוטנציאל , המוטיווציה 
והביטחון העצמי כנגד תוקפן כסדאם חוסיין . אפילו הנשיא גורג בוש הודה בכך , 
כמשתמע . כשנשאל במסיבת עיתונאים ב03 באוגוסט מה תעשה ארה"ב כדי להגן על 
ערב הסעודית וישראל מפני התקפה עיראקית , ענה : " לישראל לא היה מעולם 
קושי להגן על עצמה " . בוש העדיף להתעלם ממחצית השאלה , מפני שלא יכול היה 
לומר דבר דומה על ערב הסעודית ; עליה חייבת ארה"ב להגן . החולשה הצבאית 
והפגיעות הפוליטית של ערב הסעודית מאלצות אותה לאבטח אגפים בזירה הערבית 
והאיסלמית , ומונעות ממנה , כמעט בהגדרה , מלשמש נכס אסטרטגי אמריקאי . 
כך , למשל , עומדים הסעודים בראש הדורשים מארה"ב להנחית מהלומה צבאית 
מוחצת על עיראק . הישארותו של המשטר בבגדאד מדירה שינה מעיני הסעודים , 
היודעים שסדאם חוסיין לא ישכח ולא יסלח להם לעולם על בגידתם , שעצם קיומם 
יהיה מונח יום - יום על כף המאזניים ויהיה תלוי בלעדית בנוכחות האמריקאית 
המרתיעה . למרות זאת , הצהיר שר ההגנה הסעודי באחד בספטמבר כי ארצו " לא 
תשמש בסיס להתקפה על עיראק , אפילו לא כדי להציל בני ערובה " . איזה מין 
" נכס אסטרטגי " הוא זה שחולשתו מחייבת אותו לפייס ולרצות את יריביו במחיר 
של הבכת הפטרון הצבאי שלו ? האם טורקיה או ישראל היו משמיעות הצהרות דומות ? 
מיסקונספציה זו בוואשינגטון נובעת מבלבול ומאי - אבחנה בין הנפט הסעודי , 
שהוא הנכס האמריקאי , לבין ערב הסעודית כמדינה ומשטר , שהיא נטל אסטרטגי . 
אם רבע מעתודות הנפט על פני כדור הארץ לא היה מצוי בחולות הסעודיים , לא 
היה הממשל מעניק תשומת - לב רבה לממלכה . לישראל ולטורקיה אין נפט , ומצרים 
היא מדינה ענייה ביותר . בכל זאת , משחקות השלוש תפקיד מרכזי , ונחשבות 
לנכס באסטרטגיה האמריקאית , מפני שארה"ב יכולה : א . להסתמך על יכולתן 
להגן על עצמן נגד כל תוקפנות מבחוץ ללא הזדקקות לכוח משלוח אמריקאי ; ב . 
לסמוך על יציבותן הפנימית ועל היותן חלק מהמחנה הפרו - מערבי ( אם כי , 
בהקשר זה , מצרים היא נכס בעירבון מוגבל ) . המהפיכה באיראן הוכיחה עד 
כמה אין די בתנאי הראשון ללא השני . מה עוד צריך לקרות כדי שהממשל יבין 
שבשני התחומים גם יחד מוצב סימן שאלה גדול מעל ערכה של ערב הסעודית כנכס 
אסטרטגי לארה"ב ? אם מיישמים אותן שתי אמות - מידה על ישראל , איתנותה כנכס 
אסטרטגי אמריקאי עולה עשרות מונים על זו של טורקיה ומצרים , ובוודאי על 
זו של ערב הסעודית . מכירות הנשק המסיוויות לערב הסעודית חשובות בשני הקשרים : 
כעסקות המפירות מאזן כוחות צבאי עדין בין ישראל לעולם הערבי , וכמהלכים 
המחזקים את מעמדה של הממלכה הסעודית כנכס אסטרטגי לארה"ב . על ישראל להיאבק 
בכל אחד משני הקשרים אלה . הטיעון ש"נשק זה עלול ליפול לידיים עוינות " 
נשמע תמיד ערטילאי . מאורעות כוויית הוכיחו עד כמה הוא אמיתי . לדברי 
קצין בכיר בחיל האוויר , השתלטו העיראקים על אמצעי לחימה אמריקאים , כמו 
מטוסי סקייהוק , טילי סיידווינדר , סוללות הוק משופר , טילי סטינגר , 
מכ"מי גילוי ועוד . אם הפלישה היתה מתרחשת בעוד שנה , היו נופלים בידי 
העיראקים גם מטוסי אפ81 , מהשורה הראשונה של הכוח האווירי המערבי . אמינותם 
של " היסודות הערביים הפרו - מערביים " נחשפת היום במערומיה , כשמומחים 
ירדנים מאמנים את העיראקים בשימוש בטילי הוק . בסיטואציה אירונית זו , 
מטוסים אמריקאים עלולים להיות מופלים על - ידי סוללות טילים אמריקאיות שסופקו 
לכוויית , בעלת - ברית אמריקאית , ושאת השימוש בסוללות אלו יעשו העיראקים 
בעזרת אנשי צבא מירדן , בעלת - ברית אחרת של ארה"ב . נכון שהנשק לערב הסעודית 
נועד להגנה מפני עיראק . אך הדבר תקף רק בנסיבות הנוכחיות . ההיסטוריה 
של מכירות נשק במזרח התיכון מלאה דוגמאות שבהן נעשה שימוש בנשק למטרות שונות , 
אפילו הפוכות מאלו שבשמן נמכר הנשק . באופן פרדוקסלי , הסעודים הם אלה 
החשים זאת היום על בשרם . האין הם ניצבים מול מטוסים וטנקים של עיראק שנועדו 
למלחמה באיראן ושהסעודים עצמם מימנו את קנייתם ? האין הצרפתים ניצבים בפני 
אותו מצב אירוני , כשאוניות מלחמה שלהם במפרץ עלולות להפגע מטילי אקסוסט , 
שהם עצמם מכרו לבגדד ? האם אין זה סביר שבקונסטלציה של עימות צבאי בין חזית 
ערבית מזרחית לבין ישראל , נשק אמריקאי הנמכר כיום לערב הסעודית יופנה כנגד 
ישראל ? קונסטלציה כזו בהחלט אפשרית לאחר תום המשבר הנוכחי , כשייווצר 
מערך כוחות צבאי ומדיני חדש במזרח התיכון . האין בכך לשמוט את הקרקע מתחת 
למטרה האמריקאית ארוכת - הטווח של שמירה על המאזן הצבאי בין ישראל לערבים ? 
גם פיצוי לישראל באמצעות נשק נוסף לא יוכל למנוע הפרה כה בוטה של המאזן 
הצבאי . אם אכן , כפי שטוען שר ההגנה האמריקאי , " התנאים במזרח התיכון 
השתנו עתה כליל והנשק לערב הסעודית אינו מהווה איום כלשהו על ישראל " , יש 
לסתור את שני טיעוניו באמצעות הדוגמאות הנ"ל , ולהשיב לו כי תנאים אלה עלולים 
שוב להשתנות , באותה מידה ובאורח דרמטי , שעות מספר לאחר סיום המשבר , 
ואולי אפילו לפני כן , ואז ייווצר איום גדול יותר על ישראל . מן הראוי 
לנצל את משבר כוויית והאיום העיראקי ולקרוא לארה"ב לבצע הערכה מחודשת של 
כל נושא מכירות הנשק לערב הסעודית ב51 השנים האחרונות . בתקופה זו קנו הסעודים 
נשק בשווי של כ57 מיליארד דולר , והסך הכולל של התקציב הצבאי הגיע לסכום 
האסטרונומי של 002 מיליארד דולר . עיקרון מקודש באסטרטגיה של ריאד היה הישענות 
על הכוח הצבאי הסעודי ודחיית כל בקשה להתיר נוכחות צבאית אמריקאית על טריטוריה 
סעודית . והנה , כשהפלישה העיראקית לכוויית העמידה במבחן את התפישה הזו , 
התמוטטה האסטרטגיה הסעודית כבניין קלפים . כה גדולה היתה הסכנה לעצם קיום 
הממלכה , עד שהמשטר מיהר לבצע מהפך בעיקרון המרכזי של דחיית נוכחות צבאית 
זרה , אפילו במחיר קיתונות של ביקורת ערבית ואיסלמית על שהסעודים מניחים 
" לצלבנים הכופרים לכבוש את המקומות הקדושים לאיסלם " . מדוע , אם כן , 
לא עשו הסעודים שימוש בתשתית הצבאית האדירה ובכמויות הענק של נשק מתוחכם 
שרכשו בדיוק לאותה מטרה : עמידה מול אויביהם ? אין זה המקום להסביר את 
פשיטת הרגל של תפישת הביטחון של ריאד ואת האילוצים הפנימיים והאזוריים המשפיעים 
עליה . די לומר בהקשר זה שלאסטרטגיה זו לא היו סיכויים מלכתחילה , מפני 
שנשענה על כרעי תרנגולת . שום כמות של מטוסי אייוואקס , אפ51 , מפציצי 
טורנאדו , טילי קרקע - קרקע , תחנות מכ"ם פיקוד ובקרה , ואפילו צוללות , 
לא תספיק כדי להרתיע או לבלום מתקפה רצינית של אויב , כל עוד צבא היבשה 
הסעודי אינו מונה יותר מ05 אלף חיילים . מספר זעיר זה יש לראות גם באורח 
מוחלט , אך בעיקר בהשוואה לסדרי הכוחות האחרים באזור : איראן , סוריה , 
מצרים , ישראל , ובעיקר מיליון החיילים של עיראק . שתי התפתחויות עשויות 
להגדיל את מספר החיילים בצבא הסעודי באורח משמעותי לכך שיוכל להתמודד עם 
האיומים שמסביבו : או שבית המלוכה יחליט לסטות ממדיניותו עתיקת - היומין 
ולהטיל גיוס חובה , או שמאות - אלפי בני נוער סעודים יחליטו לפתע להתנדב 
לצבא . שתי האפשרויות נראות בלתי - סבירות למדי , השנייה עוד יותר מהראשונה . 
אך גם אם הבלתי - צפוי יקרה , הרי שכדי להגדיל צבא בן 05 אלף חיילים לכוח 
משמעותי בן רבע מיליון איש זקוק בית המלוכה הסעודי לשנות - דור ולמהפך שלם 
בסדרי עדיפויות לאומיים . אי - אפשר לבצע זאת בן - לילה . לאור המחסור 
בכוח יבשה , מה הערך המוסף הטמון ב42 או ב63 מטוסי אפ51 נוספים ? במה ישנו 
אלה את יכולתה הצבאית של ערב הסעודית בהשוואה לזו של 6 באוגוסט ? מה יעניקו 
לה שלא היה בידיה באותו יום , יפטרו אותה מלהזדקק נואשות לעזרה האמריקאית 
ויאפשרו לה להתמודד עם האיום העיראקי ? בהקשר זה חשיבות המטוסים בטלה בששים . 
אך חשיבותם מרכזית אם רואים בהם תוספת לארסנל המלחמתי של החזית המזרחית 
ותרומה מכרעת לערעור המאזן הצבאי שבין ישראל לערבים . את מכירות הנשק האחרונות 
לערב הסעודית יש לראות , איפוא , כתגובת רפלקס חפוזה של ממשל שחלקו מבוהל 
וחלקו רוצה לנצל שעת כושר זו כדי " להעביר " עסקות נשק שנויות במחלוקת 
בתהליך מזורז . מה שברור הוא שמכירות אלו אינן חלק מהערכה יסודית ושקולה 
של יעילותה של האסטרטגיה הצבאית הסעודית , ובודאי שאינן מבוססות על ניסיון 
להפיק לקחים מעסקות נשק בעבר . בפרספקטיווה ארוכת - טווח יותר , חושפות 
עסקות נשק אלו מרכיב פסיכולוגי בעל שני פנים , המאפיין את הדרך שבה רואה 
ואשינגטון את דפוסי היחסים הסעודיים - אמריקאיים : מחד , הפרזה והגזמה 
בכוח , במעמד ובהשפעה שיש לערב הסעודית על ארה"ב ; מאידך , הפחתה בערכם 
ובעוצמתם של מנופי ההשפעה האמריקאים על בית המלוכה הסעודי . התופעה מופיעה 
לעתים בצורה כה בוטה , עד שלמשקיף מן הצד נדמה כאילו ואשינגטון סובלת מרגש 
נחיתות ביחסיה עם ריאד . תסביך נחיתות זה הופגן במשבר הנוכחי טוב יותר מאי - 
פעם בעבר . במקום לקבוע כי האיום העיראקי והתגובה הסעודית הוכיחו קבל עם 
ועולם שעצם קיומה של ערב הסעודית תלוי תלות מוחלטת בנכונותה של ארה"ב להגן 
עליה , נימק הממשל את מכירות הנשק לריאד בכך שעל ואשינגטון לגמול לסעודים 
על שהואילו להסכים לנוכחות צבאית אמריקאית . זהו כנראה המקרה הראשון בהיסטוריה 
שבו מעצמה חשה חובה לגמול למדינה אחרת על שנאותה להסכים שהמעצמה תציל אותה 
מכליה . תפישה זו כה עמוקה ומושרשת בדרגים שונים של הממשל , שיידרש מאמץ 
רב ומתמשך לעוקרה מן השורש , להופכה על פניה ולקבוע : ארה"ב אינה חייבת 
דבר לערב הסעודית ; להיפך , הממלכה חייבת לארה"ב את עצם קיומה וביטחונה . 
רק לישראל האינטרס והצורך לעשות מאמץ עליון ולהפריך תפישה זו . קובעי המדיניות 
בירושלים שומרים בתבונה רבה על פרופיל נמוך במשבר . אך אין פירושו של דבר 
שעליהם לעבור לסדר היום על שכמויות ענק של נשק מתוחכם זורמות לידיים סעודיות , 
ושנרקמים דפוסים חדשים בשיתוף הפעולה האסטרטגי בין ואשינגטון לריאד . על 
קובעי המדיניות מוטלת החובה למצוא את הדרך הנאותה להיאבק בנטיות " הסעודיות " 
המסוכנות של הממשל . נטיות אלו עתידות להשפיע לרעה על מעמדה של ישראל כנכס 
אסטרטגי לארה"ב , על שיתוף הפעולה בין ואשינגטון לירושלים , ועל עמדת ארה"ב 
בתהליך השלום הישראלי - פלשתיני . על ישראל להתחיל לפעול כבר עתה אם אין 
ברצונה להיות מופתעת ולעמוד בפני עובדה מוגמרת בעתיד הקרוב . הדבר מקבל 
משנה חשיבות עם גבור הסימנים שחלקים נרחבים בממשל מנסים לנצל לרעה את הפרופיל 
הנמוך של ישראל במשבר . אפילו ידידי ישראל מובהקים כמו סנטור אינווי והציר 
לווין מבקשים מאתנו להיות מודאגים . 
