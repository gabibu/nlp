ניו יורק ( עסט"א ) . בחמשת הימים האחרונים סיכלה לשכת החקירות המיוחדות 
של משרד המשפטים האמריקאי את כניסתם של שלושה אנשים החשודים כי היו שומרי 
אס - אס במחנות ריכוז במלחמת העולם השניה . השלושה , שניסו להיכנס לארה"ב 
בשלוש תחנות גבול נפרדות , לא פעלו יחדיו , מסר מנהל לשכת החקירות המיוחדות , 
ניל שר . הם עוכבו על ידי עובדים של שירות ההגירה האמריקאי , שראו את 
שמותיהם ברשימת הזרים הבלתי רצויים החשודים בפשעי מלחמה . שומרי הגבול התקשרו 
ללשכה , על פי הנחיות - קבע , ונאמר להם לחפש אחר כתובות הקעקע שיש לשומרים 
של האס - אס בבית השחי השמאלי שלהם . ואכן , כתובות הקעקע נמצאו אצל שניים 
מהם שהיו בעלי אזרחות גרמנית . אחד מהם , גוסטאף ראאש , שהודה כי היה 
שומר במחנה הריכוז מאיידאנק , ניסה להיכנס ליוסטון לאחר שהגיע בטיסה מלונדון . 
הוא הוחזר למטוס ששב לאנגליה . האנס ויינם , החשוד כי היה שומר באושוויץ , 
ניסה להיכנס למיאמי לאחר שהגיע בטיסה מפרנקפורט . גם הוא הוחזר לגרמניה . 
השלישי , אדוארדס פודינס , תושב קנדה , נתגלה בואנקובר על ידי אנשי 
הלשכה לחקירות מיוחדות העובדים בצד הקנדי של הגבול . הם עצרו אותו בטרם 
הספיק לעלות על מטוס בדרכו להוואי . פודינס חשוד כי היה שומר אס - אס במחנה 
ריכוז ואלמיירה בלאטוויה . מנהל הלשכה , שר , אמר כי אין לו מידע על האשמות 
כל שהן על פשעי מלחמה נגד השלושה . עוד אמר כי מספר האנשים החשודים בפשעי 
מלחמה , והמנסים להיכנס לארה"ב , גדל בשנתיים האחרונות , משום שתושבים 
של מספר מדינות אירופיות , כולל גרמניה , אינם זקוקים עוד לאשרות כדי להיכנס 
לארה"ב . 
