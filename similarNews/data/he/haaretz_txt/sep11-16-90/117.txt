אחד ההישגים החשובים שהושגו בשיחותיו של שר החוץ , דוד לוי , בוואשינגטון 
הוא הסכמתו של הממשל האמריקאי להכניס את ישראל בסוד התכנונים המבצעיים והכוונות 
של הכוח האמריקאי במפרץ כך טוענים גורמים ביטחוניים . לדבריהם , מאז שהחלה 
ארה"ב לשלוח כוחות צבא לסעודיה לא עידכן הממשל את ישראל לגבי תוכניותיו 
להפעלת כוחות אלה , וקצב השלמת היערכותם . עובדה זו עוררה אי - נחת במערכת 
הביטחון הישראלית . בשיחותיו בארה"ב השיג שר החוץ את הסכמת בכירי הממשל כי 
מעתה תעודכן ישראל באורח שוטף בהתפתחויות בסעודיה , ותקבל פרטים מראש לגבי 
תוכניות הפעולה האמריקאיות . במערכת הביטחון חששו בעיקר כי הממשל האמריקאי 
יורה לכוחותיו במפרץ לפתוח בפעולה צבאית , אך לא ידווח על כך לישראל . 
במקרה כזה , יקשה על מערכת הביטחון ועל צה"ל להחליט על הדרך שבה עליהם להגיב 
להתפתחויות הצבאיות באזור . אי - הוודאות לגבי היקף התוכניות המבצעיות האמריקאיות 
ויעדיהן , תקשה על צה"ל להכין תוכניות פעולה אפשריות , משום שלא יהיה ברור 
כיצד הן ישתלבו בתכנונים האמריקאיים . עתה לאחר השיחות אמר גורם ביטחוני : 
" מעתה לא נצטרך לפעול עוד בערפל , ונוכל להיערך טוב יותר לקראת כל התפתחות 
אפשרית . אין צורך שישראל תיטול חלק בפעילות צבאית אמריקאית אם תהיה כזו , 
אך במקרה שנצטרך להפעיל כוח צבאי , מוטב לעשות זאת בתיאום עם ארה"ב , 
ולא להתנגש בה " . 
