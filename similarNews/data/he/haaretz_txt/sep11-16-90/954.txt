טקס מסורתי של ברכת ראש השנה במשרד החוץ הפך אתמול לתקרית בין השר דוד לוי 
והעובדים המאיימים עתה להשבית את המשרד מראשית החודש הבא . הרקע לתקרית הוא 
ועדה משותפת למשרדי החוץ והאוצר שהוקמה לבירור תביעתם של העובדים להשוואת 
תנאיהם לאלה של אנשי קהילת המודיעין . בעקבות ביקורת שמתח בטקס יו"ר הוועד , 
פנחס אביבי , על הוועדה המשותפת הטיח לוי בעובדים דברים חריפים ואמר , 
" אינכם עושים טובה שאתם עובדים . מרגע שסוכם על הקמת הוועדה סיימתי את 
תפקידי בנושא זה . אם ברצונכם להיאבק בבקשה " . אביבי אמר אמש כי לאחר 
הטקס פנו אליו עשרות עובדים בשאלה " מדוע השר הכריז עלינו עליהום ? " 
ודרשו לנקוט לאלתר צעדים חריפים עד כדי השבתה כללית של המשרד . עובדים בכירים 
במשרד החוץ העלו את הסברה שלוי זועם על הוועד בעקבות החלטתו להחרים את המכונית 
הממשלתית של יועץ השר ומקורבו אורי אורן . אביבי מחזיק בכיסו את מפתחות המכונית 
בטענה שאורן אינו זכאי לרכב צמוד . אורן משתמש זה שבועות אחדים במכונית 
שכורה . 
