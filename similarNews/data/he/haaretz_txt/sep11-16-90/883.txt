הדיונים בוועדת הסנקציות של האו"ם על משלוחים הומניטאריים של מזון ותרופות 
לעיראק , בסוף השבוע , התנהלו על רקע המצוקה האמתית של עשרות אלפי פליטים 
אסיאניים , והצגת " שמשון המסכן " של סדאם חוסיין , המתפאר במלאי המזון 
הגדולים שבמחסניו , אך מאשים את המערב בהרעבת תינוקות עיראקיים . האמבארגו 
על הנפט העיראקי יעיל : היצוא הופסק לחלוטין , והאיראנים הכחישו שמועות 
מבגדאד שנפט עיראקי יוזרם לצינורותיהם כדי להבריחו לשוק החופשי . גם קשה 
להפר את האמבארגו בדרך כזאת , בחשאי , כפי שלא פשוט להחליף בלב ים , באופן 
שיטתי , את המניפסטים של מכליות דלק שינסו להגניב משלוחים עיראקיים לשוק 
העולמי . השאלה פוליטית בעיקרה : היש למעצמות הנחישות למנוע הפרות מעין 
אלו . אשר לסדקים בהסגר על אספקה לעיראק , מדובר בשלושה סוגי מטענים : 
נשק וחלפים , חומרי גלם וציוד לתעשייה , מזון ותרופות . יש ידיעות שכמה 
ארצות מעבירות נשק בדרך האוויר . אין להקל בכך ראש , הן משום שאפשר כך 
להגיע לכמויות ניכרות , והן משום שאכיפת הסגר אווירי בהעדר מצב מלחמה 
קשה מאכיפת הסגר ימי . אך גם לסגירת הפרצה האווירית דרושה , קודם כל , 
נחישות פוליטית . ההסגר על אספקת חומרי - גלם , לעומת זאת , נראה יעיל , 
ויש כבר ידיעות על סגירת מפעלים עיראקיים רבים . בעייתית במיוחד היא אספקת 
מזון ותרופות . ועדת הסנקציות של האו"ם קיבלה בסוף השבוע החלטות ברורות 
המחייבות לקבוע תחילה , ובאופן מוסמך , שאכן קיים מחסור המצדיק משלוחים 
הומניטאריים , ואחר - כך להבטיח שהמשלוחים אכן יגיעו לנזקקים לבדם . אך 
מזכ"ל האו"ם , לא במפתיע , הזדרז להודיע מראש שאין ביכולת ארגונו לבדוק 
ולפקח כנדרש . הצלב האדום הבין - לאומי , וגם זה לא מפתיע , מצא " פתרון " 
איך " להבטיח " שהתרופות יגיעו אל הילדים ואל חולים אזרחיים ולא אל צבא 
עיראק : יש להפקיד את השמירה על השמנת הרפואית על חתולי " הסהר האדום " 
העיראקי . . . הסכנות של פרצות יגדלו ככל שעיראק תחוש יותר בהשפעת ההסגר , 
וככל שהזמן החולף יאפשר לרדיפת - בצע פרטית ולאומית למצוא דרכים איך לעקוף 
את האיסורים . אך הברחות אינן יכולות לתפוס את מקומם של צינורות - אספקה 
סדירים , והמבחן האמתי הוא , שוב , הרצון הפוליטי להתמיד בסגירת הצינורות . 
