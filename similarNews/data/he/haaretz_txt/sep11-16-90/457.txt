קבוצה של אנשי דת מהארץ ומהשטחים הגישה אתמול בירושלים עצומה נגד שר הפנים , 
עקב סירובו להתיר לאלכס עוואד , אחיו של ד"ר מובארק עוואד , להיכנס לארץ . 
בעצומה נטען , כי הסירוב לאשר את כניסתו של אלכס עוואד לישראל קשור בפעילותו 
הציבורית של אחיו . אלכס עוואד התגורר ולימד בשנים 97917891 בקולג הבפטיסטי 
בבית - לחם . כיום הוא מכהן באופן זמני ככומר במדינת אוהיו שבארה"ב . לפני 
שנה וחצי הוזמן עוואד לשרת ככומר בכנסייה הבפטיסטית במזרח ירושלים , והגיש 
בקשה לקבלת היתר כניסה לארץ בקונסוליה הישראלית בפילדלפיה . מאז , שב ופנה 
עוואד בבקשות לקבל את ההיתר והצהיר כי הוא מבקש לשוב לארץ ממניעים דתיים 
בלבד . אישי ציבור וחברי קונגרס התגייסו לטובתו , וכך עשו גם משרד החוץ 
האמריקאי והבית הלבן , שפנו לשגרירות הישראלית בוואשינגטון . אישי ציבור 
בארץ , ובהם גם " קבוצת הרבנים למען זכויות האדם " , פנו לשר הפנים , 
אריה דרעי , בבקשה להתיר לעוואד להיכנס לארץ . למרות כל המאמצים , קיבל 
עוואד לפני כמה חודשים הודעה משגרירות ארה"ב בת"א , באמצעות משרד החוץ האמריקאי , 
שלפיה דחה משרד הפנים באופן סופי את בקשתו להיכנס לישראל . כל נימוק לסירוב 
לא נמסר . עוד בטרם התקבלה הודעה זו , מסרה דוברת משרד הפנים כי בקשתו של 
עוואד נשקלה על - ידי המשרד , אך סיכויו לקבל מענה חיובי פחתו , בעקבות 
העובדה שבשני ביקוריו האחרונים בארץ שהה כאן מעבר לזמן שהוקצב באשרת הכניסה 
שלו , ובשל הידיעות על - כך שעבד כאן ללא אשרת עבודה . אלכס עוואד נולד 
במזרח ירושלים . עד סוף שנות השישים הוסיפה משפחתו להתגורר שם , ואחרי - 
כן עברו הוא ואחיו , מובארק , לארה"ב . בראשית שנות השמונים חזר ד"ר מובארק 
עוואד לארץ והקים את המכון לחקר אי - אלימות . ד"ר עוואד , שהוא פסיכולוג 
במקצועו , אימץ את תורתו של ד"ר גיין שארף , אבי תורת אי האלימות המערבית , 
והיה לאחד ממנסחי רעיונות המרי האזרחי של האינתיפאדה . ד"ר עוואד גורש 
לבסוף מן הארץ , לאחר מאבק משפטי , בנימוק שאין לו אשרת שהייה . כל הגורמים , 
שנחלצו עתה לעזרת אלכס עוואד , מאמינים כי הסירוב לאפשר את כניסתו לארץ 
קשור באחיו , המזוהה עם רעיונות ההתקוממות הפלשתינית . על העצומה , שהוגשה 
אתמול לממונה על נושא האשרות במשרד הפנים , חתמו 03 אנשי - דת מוסלמים , 
נוצרים ויהודים . היוזמה להגשת העצומה באה מטעם קבוצת " אנשי דת למען 
השלום " , ובין החתומים עליה ניתן למצוא גם את הרב ירמי מילגרום ואת בישארה 
עוואד , אח שלישי במשפחת עוואד . חותמי העצומה מביעים דאגה עקב סירובה 
של ישראל להתיר לעוואד להיכנס לארץ . מדיניותו של משרד הפנים בנושא זה מכונה 
בפיהם " פגיעה בחופש הדת והתערבות בלתי מוצדקת בחייה של קהילת מאמינים , 
שנותרה ללא הנהגה רוחנית " . לדבריהם , העבירות היחידות המיוחסות לכומר 
הן הפרת תנאי האשרה בעבר " דבר שאינו עומד מול זכותו הבסיסית של אדם לחזור 
לעיר מולדתו " . הרב ירמי מילגרום מסר אתמול כי בדעת הקבוצה להפעיל רבנים 
בקהילות יהודיות ברחבי העולם , כדי שיפעילו לחץ מבחוץ על ממשלת ישראל . 
