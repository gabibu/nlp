ואשינגטון ( מיוחד ל"הארץ " ) . האפשרות שעיראק תתקוף את ישראל גם אם לא 
יתלקחו קרבות במפרץ הפרסי , כפי שאמר ראש הממשלה שמיר , נראית בסבירות 
נמוכה בעיני אנשי ביטחון אמריקאים . תהיה זו הרפתקאה צבאית מצד סדאם חוסיין , 
אך ייתכן שהוא עלול להעריך כי למרות כל הסכנות , מהלך כזה כדאי ותואם את 
האסטרטגיה - רבתי שלו שנועדה לסבך במלחמה מדינות ערביות נוספות . מתברר כי 
אזהרתו של שמיר שעל ישראל להתכונן לאפשרות של התקפת פתע עיראקית , נידונה 
עוד קודם לכן בשיחות בין נציגים ישראלים ואמריקאים . ההערכה האמריקאית שונה 
במקצת מזו של ישראל . האמריקאים לא שוללים לחלוטין את האפשרות להתקפת פתע , 
אך מגדירים אותה כמעשה ייאוש שסבירותו אינה גבוהה . מבחינה צבאית רואים 
המומחים האמריקאים מהלך כזה כטעות . ודאי שכך אם סדאם יתקוף את ישראל כשאין 
מלחמה במפרץ . התקפה כזו עשויה לשמש תירוץ לאמריקאים הרוצים בפעולה צבאית 
נגד עיראק . סדאם יודע זאת ומנסה למנוע ככל האפשר התלקחות בין עיראק לארה"ב . 
בנוסף לכך הם אומרים כי לעיראקים לא ברור כיצד תגיב ישראל . אם יהיו פגיעות 
קשות באוכלוסייתה האזרחית , לא תוכל ישראל שלא להגיב . לעומת זאת האסטרטגיה - 
רבתי של סדאם יכולה לדרבן אותו לתקוף את ישראל , במטרה לסבך מדינות ערביות 
נוספות . תגובה ישראלית תחייב את ישראל לטוס מעל מדינות ערביות אחרות . 
יתכן שזה רצון העיראקים , כדי שההתלקחות תהיה כוללת ולא קשורה ישירות לפלישה 
לכוויית . אנשי ביטחון אמריקאים אומרים כי בהתחשב במגמה כזו על ישראל להזהר 
שבעתיים בתגובותיה . במלחמת עיראק - איראן נקט סדאם צעד שנועד לסבך את המעצמות 
במלחמה , וכך להביאה לסיום . בשלבים האחרונים למלחמה החלה עיראק לתקוף 
מכליות דלק איראניות . האיראנים הגיבו באמרם כי אם אוניותיהם לא ישוטו 
לא תשוט שום מכלית . הם החלו לפגוע במכליות כווייתיות . ארה"ב התערבה כדי 
לאפשר תנועת מכליות במפרץ . מעורבות ארה"ב סייעה בעקיפין לעיראק לסיים את 
המלחמה . 
