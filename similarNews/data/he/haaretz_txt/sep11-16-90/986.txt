מנכ"ל משרד המשפטים , חיים קלוגמן , העומד בראש המועצה להגנת הפרטיות , 
שוקל להורות על בדיקת אמצעי האבטחה של מאגרי המידע , שעל - פי החשד הוצאו 
מהם שלא כחוק פרטים חסויים על אלפי אזרחים . קלוגמן אמר אתמול , כי אם 
יתגלה שהיתה רשלנות באבטחת אחד המאגרים , יינקטו צעדים נגד מנהל אותו מאגר . 
קלוגמן ציין כי המועצה שולחת מדי פעם מפקחים , לבדוק את אבטחת מאגרי המידע , 
ומפקח כזה גילה בשעתו ליקויים חמורים באבטחת המידע במערכת החינוך . עם 
זאת , הוא סבור כי בפרשה שנחשפה כעת אין מדובר בליקויים באמצעי האבטחה , 
אלא במעילה באמון מצד עובדים שהפעילו את המערכות האלה . מנכ"ל משרד המשפטים 
ציין כי על - פי חוק הגנת הפרטיות , כל המוציא חומר ממאגר מידע , שלא כדין , 
צפוי לעונש של שנה מאסר . נגד העבריין צפויה גם תביעה אזרחית של מי שנפגע 
מהוצאת המידע . משרד המשפטים פנה בשעתו למשטרה וביקש כי תוציא נהלים בעניין 
שליפת מידע מהמאגר המשטרתי , לאחר שהתברר כי שוטרת מסרה מידע כזה , כיוון 
שהיתה אי - בהירות לגבי המותר והאסור בתחום . עקב פנייה זו הוציאה היועצת 
המשפטית של משרד המשטרה חוזר , שהבהיר לשוטרים כי אסור להם להשתמש במידע 
מתוך המאגר שלא לצורך עבודתם . נציב מס הכנסה , משה גביש , אמר אתמול כי 
אין אמת בטענה שהיתה חדירה חיצונית למחשבי מס הכנסה . לדבריו , חושדים 
כי שני פקידים זוטרים במס ההכנסה , שיש להם גישה למחשב , הוציאו נתונים 
ומכרו אותם . גביש ציין , כי אם אכן יתאמתו החשדות , יפעל נגד פקידים 
אלה בכל חומרת הדין , משום שעבודת מס הכנסה מושתתת על סודיות . גביש הדגיש 
כי מערכת בקרת הפנים של שלטונות המס היא שחשפה את דליפת המידע , ודיווחה 
על כך למשטרה . 
