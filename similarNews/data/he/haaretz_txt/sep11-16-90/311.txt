המרכז הרפואי רמב"ם ובית החולים אלישע בחיפה חתמו בסוף שבוע שעבר על הסכם 
עקרונות לשיתוף פעולה בהפעלת שירותי רפואה פרטיים ( שר"ף ) . במסגרת ההסכם , 
ינהל בית החולים אלישע שירות רפואה פרטי בשעות אחר הצהריים בבית החולים 
רמב"ם , תוך ניצול המתקנים הרפואיים החדישים . בתפעול השירותים ישתתפו 
צוותי הרפואה של רמב"ם המעונינים לעסוק ברפואה פרטית במשמרת שנייה . מנהל 
רמב"ם , פרוף משה רווח , והמנהל הרפואי של אלישע , ד"ר גיורא וינטרשטיין , 
ציינו כי הסכם המסגרת מתייחס לכל הפעילויות של בתי החולים לרבות ניתוחי 
לב , כירורגיה , בדיקות בתהודה מגנטית , צינתורים וטיפולי הרחבה בבלון , 
ריסוק אבני כליות וטיפולים פולשניים אחרים . עוד נמסר כי ההסכם בין שני 
בתי החולים אינו פוגע בהסכמים שיש להם עם קופות החולים השונות או גופים אחרים . 
הדוגמא הבולטת בהסכם היא בניתוחי לב פתוח . בית חולים אלישע יקנה עבור מנותחיו 
את שירותיו של רמב"ם . ניתוחי הלב וההתאוששות יתבצעו בבית החולים רמב"ם , 
ולתקופת החלמה יועבר המנותח לאלישע . הצוות הרפואי של רמב"ם ימשיך את הטיפול 
וההשגחה בכל תקופת האשפוז באלישע . פרוף רווח אמר : " אין בהסכם זה כדי 
לפגוע בפעילות השוטפת של בית החולים במשמרת הראשונה . ההסכם החדש מאפשר 
ניצול משותף ויעיל של חדרי הניתוח והמתקנים האחרים של בית שני בתי החולים , 
ויאפשר הגדלת מכסת הניתוחים ופעילות רפואית אחרת בצורה משמעותית . מבחינת 
רמב"ם , נוצר אפיק נוסף של גיוס משאבים להשקעה בקידום הרפואה בבית החולים " . 
זהו הסכם שני במערכת הממשלתית של הפעלת שר"ף . ההסכם הראשון נחתם בחודש 
פברואר השנה בין קופת חולים מכבי למרכז הרפואי " שיבא " ברמת גן , שבמסגרתו 
נותנים רופאי שיבא שירותי רפואה פרטית בבית החולים " רמת מרפא " שבבעלות 
מכבי . ההסכם בין רמב"ם לאלישע בנוי על אותם עקרונות , השוני , שהוא נחתם 
ישירות עם בית חולים פרטי ללא גיבוי של גורם מבטח . בעקבות המלצת ועדת נתניהו 
על הפעלת שר"ף בבתי החולים יש להניח כי הנושא יקבל תאוצה במערכת האשפוז הממשלתית . 
