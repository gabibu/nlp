איש המוסד לשעבר , יובל ( אביוב ) אביב , טען אתמול בשיחה מניו - יורק 
כי בחודשים הקרובים עומדים להתפרסם בארה"ב מספר ספרים שיביכו מאוד את ממשלת 
ישראל . מדובר בספרים החושפים את מעורבותו של המוסד בעסקי סמים בדרום אמריקה . 
ספרים אלה נכתבו בידי אנשי מוסד ישראליים לשעבר שנטלו חלק באותן פעילויות , 
או בידי עיתונאים שנעזרו באנשי המוסד לשעבר . אביב , המנהל כיום חברת חקירות 
פרטית בניו - יורק , פרסם לפני כשמונה שנים בארה"ב , תחת שם הכיסוי " אבנר " , 
ספר שבו חשף כביכול את מבצעי המוסד לחיסול ראשי ארגוני הטרור הפלשתינאים 
באירופה שהיו אחראים לטבח הספורטאים הישראליים במינכן . הספר " נקם " 
נפסל לפרסום בארץ על - ידי הצנזורה . אביב מכר את הזכויות להפקת סרט בשם 
" חרב גדעון " . הסרט הוצג לפני מספר שנים בטלוויזיה הישראלית . אביב אמר 
כי המקרה של ויקטור אוסטרובסקי מזכיר מאוד בפרטיו את המקרה האישי שלו . 
לטענתו , אנשי המוסד ניסו על - ידי פיתויים כספיים , ולאחר מכן באיומים , 
למנוע גם ממנו להוציא את ספרו . בשעתו טען אביב כי אנשי המוסד ניסו לחטוף 
את בתו מהגן . ממשלת ישראל הכחישה האשמות אלה , וגורמי ביטחון טענו כי 
כל הספר רצוף שקרים וכי מחברו היה מעורב כביכול באי סדרים כספיים בגללם נאלץ 
לעזוב את השירות . " זו שיטה ילדותית שכבר לא מוכיחה את עצמה . כל המהלכים 
האלה רק עוזרים למכירת הספרים " , אמר אביב בהתייחסו לנסיונות כביכול של 
המוסד למנוע פרסום הספר של אוסטרובסקי . " אני מאמין לטענותיו שאנשי המוסד 
מנסים לפגוע בו . הם מסוגלים לכך " . אביב הוסיף כי הוא מאמין לטענות שאוסטרובסקי 
מעלה בספרו לגבי הסתאבות ושחיתויות במוסד . " מה שמביך את ממשלת ישראל , 
ואת זה היא רוצה למנוע , הוא פרסום אותן פרשיות שאין להם ולא כלום עם מהלכים 
מבצעיים וגילוי סודות מדינה . שום נזק לא ייגרם לביטחון המדינה אם ייחשפו 
מעשי שחיתות , חשבונות בנק בשווייץ ועסקים צדדיים של אנשי המוסד בחו"ל " , 
אמר . " הציבור בישראל חייב לדעת דברים אלה . הצרה היא , בגלל הצנזורה 
בישראל , שכל מה שקשור למוסד הוא סודי ואסור בפרסום . אבל כבר הוכח שאין 
בזה כדי למנוע את פרסום הדברים , ואכן הם מתפרסמים בקול תרועה גדולה בחו"ל . 
" יש דברים שהציבור הישראלי חייב לדעת מה המדינה עושה בשמו , ומה המדינה 
עושה בשם הביטחון כביכול . גם אם החשיפה מסבה נזקים כלשהם , ראוי שתיעשה , 
ואז אולי יטוהר המחנה מבפנים " . 
