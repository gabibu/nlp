מנכ"ל המשרד לאיכות הסביבה , ד"ר אורי מרינוב , פנה לראש עיריית אשדוד , 
צבי צילקר , בתביעה שיפעל לשימור אזור החולות והדיונה הגדולה בחלק הדרום - 
מזרחי של העיר כדי לפתחו כפארק נופש טבעי לרווחת תושבי אשדוד . זאת לאור 
החשיבות האקלוגית והתיכנונית הגדולה שיש לאזור החולות והדיונות . בתזכיר 
מפורט שנשלח לצילקר , נאמר כי המשרד לאיכות הסביבה מייחס חשיבות רבה לשימור 
אזור ייחודי זה . אזור הדיונה הגדולה ועצי השקמים הוא שיאו של גוש הדיונות 
" חולות אשדוד " , שהוא היחיד והאחרון לאורך חוף הים התיכון של הארץ שנשאר , 
גם אם לא בשלמותו , בלתי פגוע על ידי פעילות אנושית . מרינוב אמר כי בימים 
אלה נמצאת אשדוד לפני פיתוח מואץ עד כדי הכפלת אוכלוסייתה בשנים הקרובות . 
" יש לדאוג לכך שהבנייה המואצת הזו לא תחזור על טעויות העבר . יש לדאוג 
לאיכות חיים וסביבה לתושבי העיר ולעולים חדשים שייקלטו בה . יש לספק להם 
לא רק דירות למגורים אלא גם מרחב מחייה עירוני " , כתב . " כיום אין בעיר 
פארק טבעי , ריאה ירוקה ונקייה מבינוי ופיתוח , ואזור הדיונה ראוי לשמש 
למטרה זו . יתר על כן , ענף תיירות הפנים והחוץ מתחזק בעיר , ופארק טבע 
שכזה יכול להיות מוקד משיכה תיירותי מיוחד במינו " . המשרד לאיכות הסביבה 
ציין כי לדעתו אין לגשת לתכנון ולביצוע הפיתוח ברובעים י"ג , י"ד וי"ז , 
בטרם מוצו כל אפשרויות הפיתוח ברובעים האחרים של אשדוד , שבהם נותרה קיבולת 
של כ25 אלף יחידות דיור כלומר כשמונים אלף תושבים נוספים המהווים הכפלה 
של אוכלוסי העיר . עוד נאמר כי באשדוד יש כיום כ51 אלף דונם שטחי תעשייה 
שלא כוללים את אזור התעשייה עתירת הידע , ורק כמחצית משטח זה נמצא בשימוש . 
יש להתאים את פיתוח הרבעים הגובלים עם אזור החולות , לתיפקודו של גוש הדיונות 
כמוקד של נופש ורווחה . 
