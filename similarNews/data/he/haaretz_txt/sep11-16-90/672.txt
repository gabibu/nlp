סגן גובה בכיר וחוקר במס ההכנסה בתל אביב , תשעה חוקרים פרטיים ממרכז הארץ 
ושתיים ממזכירותיהם נעצרו אתמול על ידי היחידה המרכזית במשטרה בחשד להדלפת 
מידע חסוי מן הנציבות תמורת שוחד . על פי החשד מסרו בעלי התפקידים במס הכנסה 
לחוקרים הפרטיים נתונים עיסקיים של נישומים , מידע על היקף עסקאות , רכוש 
של נישומים ופרטים מסווגים נוספים מתוך מאגרי מידע , שעל פי החוק רק למס 
הכנסה יש גישה אליהם . החוקרים חשודים כי עשו שימוש בחומר לצורך חקירותיהם 
הפרטיות . לפני מספר שבועות החלו להצטבר ביחידה המרכזית ידיעות על דליפה 
של מידע מסווג ממערכות המידע של מס הכנסה במשרדי הם ברחוב לינקולן וברחוב 
המסגר בתל - אביב . הגישה למאגרי מידע אלה מותרת לבעלי סמכות בלבד , וכל 
הוצאת מידע לגורמים , שאינם מוסמכים וללא אישור , מהווה עבירה פלילית . 
החשדות המיוחסות לעצורים הן עבירה על חוק הגנת הפרטיות . בעקבות זאת הוקם 
צוות חקירה מיוחד במחלק בילוש נושאי , בראשות מפקד המחלק , רב - פקד חיים 
פנחס , שפתח בחקירה בשיתוף עם מפלג המודיעין . אתמול בבוקר הגיעו אנשי 
היחידה המרכזית אל בתיהם של החשודים , שלגביהם הצטברו ראיות לכאורה למסירת 
מידע תמורת שוחד . אנשי המשטרה ערכו חיפוש בבתים , ותפסו מסמכים הקושרים 
את החשודים לביצוע העבירות . לאחר מכן עצרו את ה31 . המבצע תואם עם נציב 
מס ההכנסה משה גביש ועם מחלקת הביקורת הפנימית של הנציבות . מהמשטרה נמסר , 
כי החקירה בתחילתה וצפויים מעצרים נוספים . נציב מס ההכנסה משה גביש אמר 
אתמול כי לא זכור לו מקרה דומה בעבר . לדבריו , החשדות למעשי השחיתות במאגרי 
המידע של הנציבות נחשפו על ידי מערכת הבקרה הפנימית , והועברו למשטרה . 
החשדות התעוררו הודות למערכת הבקרה הפנימית הממוכנת וביקורות הפתע שערכו 
אנשי המחלקה , ואשר העלו כי אנשים קיבלו מידע שאינו רלוונטי עבורם . במשך 
חודשים אחדים עסקו אנשי המחלקה בביסוס החשדות , ולאחר מכן הועבר החומר למשטרה 
להמשך החקירה . 
