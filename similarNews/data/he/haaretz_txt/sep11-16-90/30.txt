בראשית השבוע שעבר באו אנשי יבם וכלל מערכות לדיון בוועדת המכרזים העוסקת 
במחשוב בתי המשפט . על סדר היום עמדה הנחיית בג"ץ , לערוך בדיקה נוספת 
של הצעות שתי החברות לפתרונות מחשב . לפני כשנתיים הוציאה הנהלת בתי המשפט 
מכרז מחשב . שש חברות התמודדו בשלב הראשון . יבם וכלל מערכות , המייצגת 
את יוניסיס , עלו לשלב השני . לפני מעט פחות משנה הוכרזה כלל מערכות כחברה 
שזכתה במכרז . בשלב זה עתרה יבם לבג"ץ והעלתה טענות לגבי נהלי העבודה של 
ועדת המכרזים וכשרת החלטתה . הקובלנות כונו בעיקר נגד היועץ המקצועי 
של הוועדה , שהועסק במקביל גם בתדירן , החברה - האם של בית התוכנה קונתהל , 
שהיה שותף להצעה הזוכה של כלל . בג"ץ נענה לעתירה , ביטל את תוצאות המכרז , 
והורה לקיים דיון חוזר בהצעות יבם וכלל מערכות . הדיון , בראשית השבוע 
שעבר , התמשך אל תוך הלילה . בסופו הוחלט על הקמת צוות בדיקה , שהרכבו 
עדיין לא סוכם . בתוך חודש וחצי , נאמר שם , יפתור הצוות את בעיית הקריטריונים 
להשוואה בין ההצעות השונות של שתי החברות , ויכריע מי מן השתיים תמחשב את 
בתי המשפט . אך כאן מתעוררת שאלה חמרה חדשה . מזמן שהוגשו תוכניות יבם 
ויוניסיס , הכריזו שתי החברות על שורה של דגמים חדשים , ורבות מן המכונות 
המפורטות בהצעותיהן שוב אינן מיוצרות . עניין המחירים הוא בעיה בפני עצמה . 
ככל שעובר הזמן , כן יורדים מחיריהם של פריטי חומרה מסוימים , ומשתנה 
התחשיב לגבי מחיר התוכנה , המבוסס ברובו על עלויות העבודה של אנשי מקצוע 
בארץ . היצע המחשבים הבינוניים של יבם השתנה באורח מהותי מאז הגישה את הצעותיה , 
מחיר הפי - אס עבר התאמות ושינויים , ובשבוע שעבר הפכה משפחת המיינפריים 
שלה , שפתרון המחשוב בבתי המשפט התבסס עליה , לעניין היסטורי . ביוניסיס 
הדברים אינם שונים : החברה , הנאבקת על מקומה בשוק המיינפריים , תוך כדי 
פזילה מתמדת אל עולם היוניקס , מכריזה דגמים חדשים בקצב המקובל בענף . 
ועדת המכרזים יושבת אפוא לדון על פריטים שהתיישנו על נייר ההצעות . " הבעיה 
אינה החומרה " , אמר לי מנהל באחת החברות המתמודדות במכרז . " הפתרון שאנחנו 
מציעים אינו תלוי במחשב כזה או אחר , והתוכנה תרוץ גם על הדגמים החדשים , 
שבסופו של דבר יעלו פחות " . חברה זו אף ציינה בהצעתה , כי אם יחולו 
שינויים בדגמיה עד מועד האספקה , תדאג לספק דגם שווה - ערך ומתקדם יותר . 
בחברה שבצד השני מאמינים , כי הפתרון שלהם טוב יותר וזול יותר , ושהצעתם 
גם היא מכסה ציוד שעדיין לא הוכרז בעת שהוגשה . וכך אתה שומע משני הספקים , 
כי לזמן ולפיתוחי הטכנולוגיה אין ולא כלום עם המכרז . בבתי המשפט עצמם 
יש כבר מי שחושבים אחרת . " נקלענו למצב בלתי אפשרי " , אמר לי מקור במערכת 
המשפטית . " מצד אחד , אנו , כאנשי בתי המשפט , חייבים למלא אחר הוראת 
בג"ץ עד לפסיק האחרון . מצד שני , ברור שהליכי הדיון המחודש , המתנהלים 
שנה ויותר לאחר שנחתמו ההצעות המקוריות , מאבדים מערכם " . הצעה שתעמוד 
במבחן המשפטי הנוקשה של דיני המכרזים לא תהיה רלוונטית מבחינה טכנולוגית , 
ואילו מי שיבקש טכנולוגיה ימצא עצמו פותח את המכרז מחדש . יש מי שחוזים , 
כי אם תתייחס ועדת המכרזים בסופו של דבר לטכנולוגיות חדשות , ותאפשר למתמודדים 
לעדכן את הצעותיהם , תפתח פתח לחברות , שנשרו בשלבים קודמים של המכרז , 
לעתור לבג"ץ ולתבוע הזדמנות שווה לתקן את הצעותיהן . אנשים אחדים ששוחחתי 
עמם הביעו את הדעה , כי בסופו של דבר תיאלץ הנהלת בתי המשפט להכריז על 
ביטול ההליכים ולפתוח מחדש את מכרז המחשוב שלה . " לולא הייתי מעורב בפרשה 
הזאת באופן אישי , הייתי אולי צוחק " , אמר לי מנהל אחת החברות המתמודדות . 
" עכשיו , אני יכול רק להתרגז " . 
