מי שחושש פן יבולע לישראל מחיזוריו של ממשל בוש אחר סוריה יכול להירגע . 
אין כל סכנה ששיפור היחסים בין ואשינגטון ודמשק יצמיח היפוך בריתות . 
קרוב לוודאי ששילובה של סוריה בקונסנסוס האסטרטגי שארה"ב עמלה לכונן יתרום 
באופן ממשי לעיקור האיום הסורי על ישראל ואולי אפילו להתקדמות בתהליך השלום . 
אמנם נכון שיש משהו פוגע בעצם העובדה שבייקר מוסר לישראל באמצעות הטלוויזיה 
את מספר הטלפון של הבית הלבן , בעודו מגלה זריזות ולהיטות בביקוריו בקהיר , 
אנקרה ודמשק . אך יש סימנים ברורים שהוא אינו מנסה לפסוח על ישראל אלא 
להיפך , כוונתו להשתמש במאמץ לכינונו של מערך כוחות נגד סדאם כמנוף לייצובם 
של יחסי ישראל וערב . החשש הסתום מפני היפוך בריתות נשען במרומז על אנלוגיה 
היסטורית שאבד עליה כלח : ניסיונותיו הכושלים של ממשל אייזנהאואר ליצור 
ברית צבאית אזורית ללא ישראל ובמידה מסוימת אף על חשבונה של ישראל . אך 
מאז השתנו דברים . יחסי ישראל עם ארה"ב כה צמחו והסתעפו , עד שקשה להעלות 
על הדעת מהפך שסופו דחיקה מוחלטת של ישראל לקרן זווית . עד כמה התהפכו היוצרות 
אפשר ללמוד משני עשורים כמעט של אינטימיות בין ארה"ב ומצרים . לכאורה צריכים 
היו יחסים אלה לחתור תחת אושיות הברית בין ארה"ב וישראל , אך למעשה נוצר 
מצב הפוך : כדי לזכות במענקים אמריקאיים חייב הנשיא המצרי להוכיח שוב 
ושוב את נאמנותו להסדר השלום עם ישראל . כדי שיחסי ארה"ב עם סוריה יגיעו 
לקרבה השוררת בין קהיר לואשינגטון יצטרכו ארה"ב וסוריה להתגבר על משקעים 
אדירים של חשדנות . בארה"ב פוליטיקה היא עניין של ה"עכשיו " . האתמול נחשב 
להיסטוריה עתיקה , בעוד שבדרך כלל אירועי שלשום כאילו לא התרחשו מעולם . 
אך האמנזיה הזו אינה חלה על רשימה של נושאים שבה שמור לסוריה מקום נכבד : 
מגעים לרכישת נשק בגוש הסובייטי כבר במלחמת השחרור ; דחיית תוכנית גונסטון ; 
ההסלמה לקראת מלחמת ששת הימים ; הפלישה לירדן ב0791 ; מלחמת יום הכיפורים ; 
העקשות הנחושה בתהליך השלום בשנים 47917791 ; רצח כמאל גונבלט ובשיר גמייל ; 
מכוניות התופת בשגרירות ארה"ב ובמחנה הנחתים ; פרשיות בני הערובה ; פרשת 
הינדאווי ועוד כהנה וכהנה . בדמשק , לעומת זאת , לא שוכחים ולא סולחים 
על לחציה של ארה"ב בענין מובלעת אלכסנדרטה וצינור הטאפליין ; את תפקידה 
של ארה"ב בהקמת ישראל וביסוסה ; את חלקה הישיר של סוכנות הביון המרכזית 
בהפיכות חוסני זעים ואדיב שישאקלי ובהפיכה שנכשלה באוגוסט 7591 , וכמובן 
את המעורבות בלבנון בעקבות הפלישה הישראלית ( כפי שרואים זאת מהצד הסורי ) 
. על רקע סבוך ובעייתי כזה נוצרו משקעים של חשדנות ואי - אמון שאינם יכולים 
להישטף בבת אחת אפילו על ידי זעזוע כמו ה"אנשלוס " העיראקי של כוויית . 
אפשר אם כן לצפות להרחבת ההידברות האמריקאית - סורית שהחלה בחיפוש המשותף 
אחר נשיא מוסכם בלבנון בקיץ 8891 . מבחינתה של ישראל אלו הן בשורות מעודדות . 
סוריה שתקיים דו - שיח אינטנסיווי עם ארה"ב ותיעשה תלויה בסיוע אמריקאי 
תתקשה מאוד לפתוח פתאום במלחמה נגד ישראל . במקרה של אי הבנה עקב אירוע 
מקומי בדרום לבנון או אף בצפון ירדן ( כאשר לא אם יפול המלך חוסיין ) 
תוכל ארה"ב לקיים צינור תקשורת מועיל ביותר לשם ניהול משברים . לאחר שיירגע 
משבר המפרץ ויתחדשו המגעים להסדר תהיה סוריה מעורבת הרבה יותר מכפי שהיתה 
בעבר . תהליך ההפשרה המתחולל בצנעה בין ירושלים ודמשק מאז שיצא צה"ל מלבנון 
יצבור בוודאי תאוצה נוספת . מכאן ועד להגשמת חזון ישעיהו בן אמוץ עוד רחוקה 
מאוד הדרך , אך למי שמוכן להסתפק בפחות מותר בהחלט להשקיף על יחסי ישראל 
וסוריה באופטימיות ובביטחון . 
