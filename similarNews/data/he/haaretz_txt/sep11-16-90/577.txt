מנכ"ל משרד הקליטה , אהרון לפידות , מאיים לפטר את מנהלת סניף משרד הקליטה 
ברמת - גן , מדיאה פלג , בעקבות ביקורת שמתחה על המשרד בכתבת " הארץ " 
שעסקה בקליטת עולים במחוז המרכז . פלג , ופקידה בכירה נוספת במחוז , שרה 
פרידמן , זומנו אל לפידות בעקבות הדברים שאמרו וננזפו קשות . מנכ"ל המשרד 
התעלם מן העובדה שהשתיים קיבלו אישור מדוברת משרד הקליטה להתראיין , ומכך 
שמנהלת הלשכה של ראש מחוז המרכז הפנתה את כתבת " הארץ " אליהן אישית . 
בכתבה " קליטה מורטת עצבים " , מאת יהודית גרינבלט , שפורסמה ב"הארץ " 
ב6 באוגוסט , נמתחה ביקורת על חוסר יעילותו של סל הקליטה הישירה , על התנאים 
הפיסיים המבישים במקום , ועל עומס העבודה המוטל על העובדים . כן נמתחה 
ביקורת על סידורי הביטחון הלקויים במקום . ועד העובדים הארצי של משרד הקליטה 
שלח אתמול מכתב מחאה לשר הקליטה , הרב יצחק פרץ , בו הוא מגנה את התייחסותו 
של מנכ"ל המשרד אל העובדות , ודורש ממנו להתנצל בפניהן . במכתב נאמר : 
" במהלך הבירור איים המנכ"ל על העובדות , והטיח בהן דברים קשים ומעליבים 
שאינם אמת . לשרה פרידמן אמר בין השאר כי תצטרך לשלם על כך מחיר כבד ולמדיאה 
פלג אמר : השר אינו רוצה אותך במשרד , אני איני רוצה אותך במשרד וגם העולים 
לא . הוא הוסיף ואמר כי היא אנטי קליטה " והציע לה לפרוש מן המשרד , כשהוא 
חוזר על משפט זה מספר פעמים " . ועד העובדים התלונן בפני השר על כך שהעובדות 
זומנו לבירור מבלי לשתף את יו"ר הוועד ולכן , לטענתו , אין בסיס לנזיפה 
בעובדות . בנזיפה , שתוייקה בתיקן האישי של העובדות , כתב לפידות : " אני 
קובע כי דברייך לעיתונאית מהווים עבירת משמעת בהתאם לחוק שירות המדינה ( 
משמעת ) והתקשי"ר ואני נוזף בך על עבירת משמעת זו " . " הארץ " פנה אל 
דוברת המשרד אידה בן שטרית , וזו אמרה בתגובה כי על פי חוקי התקשי"ר אסור 
לעובד מדינה למתוח ביקורת על מקום עבודתו . באשר לאיום לפטר את פלג מתפקידה 
כמנהלת סניף רמת - גן , אמרה הדוברת כי הדבר לא כתוב בשום מקום , וכי אם 
המנכ"ל היה רוצה לפטר את פלג , הוא היה פונה אליה באופן רשמי . 
