גורמים בכירים בתחום התכנון ואיכות הסביבה הביעו ביקורת קשה על החלטת הממשלה , 
להנהיג הליכים מזורזים לשינוי חוק תכנון ובניה . לטענתם , השינוי בחוק 
מנוצל לאישור מזורז של הקמת מפעלי תעשייה במהירות בכל מקום בארץ , לרבות 
סמוך לאזורי מגורים , ללא כל פיקוח או התערבות של גורמי איכות הסביבה . 
הממשלה קיבלה החלטות אלו בעקבות הצעות שהניח על שולחנה . ההצעה קובעת בין 
השאר שהוועדות שהוקמו לצורך זירוז הליכי בנייה למגורים , תוסמכנה לאשר גם 
את הקמתם של מבני תעשייה בשטח של לא פחות מאלפיים מ"ר . הצעה נוספת שהובאה 
לממשלה , היא לקבוע שרשות ההשקעות באוצר , שעד היום היתה במעמד של ממליץ 
על מתן היתרים בכל הקשור להקמת והפעלת מפעלי תעשייה , תהיה מעתה רשאית גם 
לתת את האישורים הדרושים , אם תוך שבועיים מיום מתן ההמלצה על ידה לא התקבלה 
תגובת הגוף המוסמך . לצורך כך הוצע להכניס שינוי בחוק עידוד השקעות הון . 
זמן קצר לאחר אישור שתי ההצעות בממשלה , כונסה ועדת השרים לענייני חקיקה 
לישיבה שלא מהמניין . בישיבה השתתף רק השר משה נסים ונעדר ממנה היו"ר הקבוע , 
שר המשפטים דן מרידור . נסים החליט , ללא נוכחות שרים , אנשי תכנון או 
אנשי איכות סביבה , להטיל על שני מנכ"לים של משרדי הפנים והתעשייה , לגבש 
את הנוסח הסופי של הצעות השינויים בחוק התכנון והבנייה . ההצעות הובאו לאישורם 
של היועצים המשפטיים של המשרדים . ההצעה שגובשה , מעוררת ביקורת רבה בקרב 
אנשי תכנון ואיכות הסביבה , הרואים סכנה רבה בכך שקיימת אפשרות שניתן יהיה 
להקים מפעלי תעשייה מזהמים כמעט ללא הגבלה , דבר שעלול להביא ליצירת מטרדים 
ומפגעים חדשים . לוועדת השרים נמסר כי בסקר שערך מינהל מקרקעי ישראל , נמצא 
כי אין מחסור בשטחי תעשייה במדינה . קרוב לשלושים אלף דונם של מגרשים ריקים 
ממתינים למפעלי תעשייה בכל אזורי הארץ , לאחר שאושרו על פי כל כללי התכנון 
והבנייה . המועצה הארצית לתכנון ולבנייה , שהיא הגוף התיכנוני העליון במדינה 
המשמש גם כגורם התיכנוני המייעץ לממשלה , הקימה ועדה מיוחדת בראשותו של 
אדריכל יונתן גולני , המכהן כראש מינהל התחיכנון במשרד הפנים . הוועדה המליצה 
על הכנסת שינויים בהצעות שגובשו על ידי הממשלה , ויו"ר המועצה הארצית , 
דב קהת , המכהן גם כמנכ"ל משרד הפנים , כתב על כך לשר המשפטים ותמך בהכנסת 
שינויים בהצעת היועצים המשפטיים של משרדי הפנים והתעשייה . המלצתו לא התקבלה 
למרות שהוא אחד משני המנכ"לים , שעליו הטילה הממשלה לגבש ראת ההצעות בנושא . 
בישיבת ועדת השרים לענייני חקיקה שלשום , הטיל היו"ר , שר המשפטים דן מרידור , 
על היועץ המשפטי לממשלה לנסות לפתור את השאלות המשפטיות הכרוכות בהצעות 
התיקון לחוק ואת המחלוקות שנתגלו . 
