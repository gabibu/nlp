( ע ) . " ישראל אשמה במידה רבה בכך שהפלשתינאים הם עתה שבוייו של סדאם 
חוסיין " אמר אתמול יו"ר מפם , אלעזר גרנות . " מפם רואה בחומרה רבה 
ביותר את נסיגת אש"ף מנוסחת אלגיר . הצהרת ערפאת , כי הפלשתינאים מצויים 
עתה במחנה המתנגדים לישראל , מהווה כריתת גט מנוסחת אלגיר . " לאחר תום 
המשבר במפרץ יהיה קשה מאוד להגיע להסדר הבעיה הפלשתינית עם אש"ף , שבו אנחנו 
עדיין רואים את נציגו היחידי של העם הפלשתיני " . לדברי גרנות , ישראל דחפה 
את אש"ף לידי סדאם חוסיין בהיותה אחראית לגירוש הארגון מלבנון ומאלגיר . 
עם זאת , אמר כי אין הדבר מצדיק את המהלך החמור שנקט אש"ף בהתייצבו חד - 
משמעית לימינו של חוסיין . " ציפינו שיאמר שאינו קלף - מישחק בידי איש 
ושיגיב אחרת כלפי עמדת השמאל בישראל , שהינו בסך הכל בעל הברית האמיתי , 
מהבודדים שיש לפלשתינאים באזור , כולל מדינות ערב " , אמר . לדברי גרנות , 
בשל מה שהתרחש בעקבות המשבר במפרץ , תעמוד גם מפם בעתיד על קיום שלב ביניים 
בכל הסכם שייחתם עם הפלשתינאים . גרנות הוסיף כי מפם רואה הכרח בכך שהמשבר 
במפרץ יסתיים במסגרת פיתרון מדיני ולא על - ידי שפיכות דמים . " בלי פיתרון 
לא מזויין שכזה , יקשה למצוא פיתרון עתידי לסכסוך הישראלי - פלשתינאי , 
בהיות שני הסכסוכים קשורים זה בזה " , אמר . עם זאת הדגיש , כי מפלגתו 
מתנגדת לכל ועידה בין - לאומית שתאחד את שני הסכסוכים יחדיו , אם כי אינה 
מתנגדת , כידוע , לועידה בין לאומית שתתמקד בסכסוך הישראלי - ערבי בלבד . 
אבשלום וילן , מזכיר המפלגה הכריז , כי מפם נערכת לקראת הכפלת כוחה בכנסת 
בבחירות הבאות . לשם כך , ייערך מפקד חברים כללי על בסיס אישי שהינו הראשון 
מסוגו בתולדות המפלגה . המפקד ייערך גם בקיבוצי הקיבוץ הארצי וכל חבר יוכל 
להחליט , אם ברצונו להיות חבר במפלגה אם לאו , מבלי שהדבר יפגע בזכויותיו 
כחבר קיבוץ . גרנות הבהיר כי הכוונה ליצור מסגרת משותפת בשיתוף מפם , רץ 
ושינוי וחברים ממפלגת העבודה , רלוונטית לתקופה של לפני הבחירות בלבד . 
