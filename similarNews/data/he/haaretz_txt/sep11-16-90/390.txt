" הורים רבים , השולחים את ילדיהם לבתי - ספר ממלכתיים - דתיים , אינם 
מקיימים בבית אורח חיים דתי , אלא מסורתי בלבד . בתי הספר צריכים לפעול 
בשנת הלימודים תשנ"א , כדי להחזיר אותם ואת ילדיהם בתשובה " . הנחיה זו 
כלולה בחוזר האחרון , ששלח מנהל האגף לחינוך ממלכתי - דתי במשרד החינוך , 
מתי דגן , למנהלי בתי הספר . דגן מגדיר את ההורים שומרי המסורת כ"מאמינים 
במרכאות " וטוען כי הם " נוטים לפרוק מעליהם עול מצוות ולהשתלב בנוחות 
ובמתירנות של החיים החילוניים " . לטענתו , הורים אלה " לא טיפחו אצל ילדיהם 
את הצורך בקיום מצוות יום - יומי ובהקפדה על אורח חיים דתי , בעיקר בתחומים 
שבין אדם למקום " . דגן מציין בחוזר , כי בשנת הלימודים הנוכחית אל לבתי 
הספר להסתפק רק בחיזוק הצד העיוני של האמונה , אלא לעשות גם לביסוס אורח 
החיים הדתי של התלמידים ובאמצעותם גם של הוריהם . מנהל האגף כותב כי שנת 
תשנ"א תוקדש בבתי הספר גם " לחיזוק ההתנהגות הדתית של המורים " . הוא מבקר 
את אלה " הנוטים לקבל את האמונה בלבד , ללא המעשה , וטוענים שאין צורך 
בקיום מצוות ובאורח חיים דתי יום - יומי " . " לא סוד הוא " , נאמר בחוזר , 
" שאנו מקבלים במוסדותינו גם תלמידים ותלמידות מבתים מסורתיים . חלקם 
אינו מביא עמו את הרגלי ההתנהגות הדתית הנדרשים על - ידינו . אנו יודעים 
שמחוץ לבית הספר הם אינם מקיימים מצוות בסיסיות , כמו שמירת השבת למשל , 
ושלא כולם נוהגים להתפלל שלוש תפילות ביום גם בתקופת החופשות ( בציבור 
ושלא בציבור ) " . דגן מציין כי בדעת משרד החינוך לגבש דרכים ל"טיפול חינוכי 
ייחודי " באוכלוסיית תלמידים זו . הוא קובע כי יש להדגיש את הדרכים לחזרה 
בתשובה ולהעניק למושג זה " משמעות חיובית יותר מזו שקבוצות אחרות מייחסות 
לו " . ההנחיה קובעת מפורשות כי " אין להפחיד תלמידים לגבי מה שיקרה להם 
במידה שלא יתקנו את דרכם " , אלא לפעול למען חזרה בתשובה מתוך מאור פנים 
ומתן עידוד . מנהל האגף מדגיש כי בתי - ספר לא ייבחנו על - פי מספר השיעורים 
התורניים שיתוספו למערכת הלימודים הרגילה שלהם , " אלא על - פי המידה שבה 
יצליחו לחזק את האמונה ולשפר את ההתנהגות הדתית בקרב התלמידים " . מן הנאמר 
בחוזר ניתן להבחין בחשש , כי תלמידים מבתים מבוססים , שהוריהם מקפידים 
במצוות , " יברחו " למערכת החינוך החרדי , עקב נוכחותם של ילדים ממשפחות 
מסורתיות . האגף לחינוך ממלכתי - דתי חושש , שאם בתי הספר הממלכתיים - 
דתיים לא ייעשו דתיים יותר בשנת תשנ"א , יתן הדבר פתחון - פה לקבוצות דתיות 
לא ציוניות לטעון כנגדם , שאין הם עושים די כדי לבסס בקרב תלמידיהם אורח 
חיים דתי מלא . 
