קצין ההנדסה בעוצבת רמת הגולן בדרגת סא"ל , שהושעה שלשום על ידי אלוף הפיקוד 
מתפקידו בעקבות מותו של חייל צה"ל שעלה על מוקש בצפון הגולן , שירת בתפקידו 
זה רק יומיים . מדובר בקצין אשר סיים לאחרונה את קורס פיקוד ומטה של צה"ל 
וחזר לשרת בקבע . בתחקירים השונים שנערכו בעוצבת רמת הגולן ובפיקוד הצפון , 
התברר כי הקצין שלא הכיר את השטח היטב , נהג בפזיזות ובניגוד להוראות וזו 
הסיבה שאלוף הפיקוד החליט להשעותו מתפקידו . בתחקירים שנעשו התברר , כי 
קצין זה היה הראשון שנכנס עם מכוניתו הצבאית לתוך שדה המוקשים , לאחריו 
נסע חבלן משטרתי . הגיף השלישי שנסע בשיירה עלה על מוקש , שכתוצאה מכך 
נהרג איש המילואים מפתח - תקוה , אבשלום מחפוד . גורמי ביטחון חזרו והדגישו 
אתמול כי ברמת - הגולן ישנם עדיין שדות מוקשים רבים , ללא גידור וללא שילוט 
מתאים . אותם גורמים ציינו כי יש להשקיע כספים רבים , כדי לסיים את גידור 
שדות המוקשים ברמת הגולן . ראש המועצה האיזורית עמק הירדן זאב שור , כיהן 
לפני כשנה כיו"ר ועדה לבדיקת נסיבות פציעתו של הנער יניב ברנס , שכף רגלו 
נקטעה בעת שהתנדב להיכנס עם כבאית של כיבוי אש לכבות שריפה ברמת הגולן . 
הנער הפעיל מוקש ונפצע קשה . שור אמר עוד כי הסימון על שדות המוקשים הוא 
בשפה העברית בלבד , דבר המסכן את חייהם של מטיילים רבים שאינם דוברי עברית 
ולכן יש להוסיף שילוט בשפות זרות . 
