עובדי בתי המשפט ממשיכים זה השבוע השני בעיצומים . היום ייפגשו נציגיהם 
עם ועדת חוקה חוק ומשפט של הכנסת , כדי להשמיע את עמדתם . העובדים תובעים 
תוספת כוח אדם , כדי להתמודד עם העומס במערכת בתי המשפט , וכן תוספת ייחודיות , 
שנשחקה לטענתם בשנים האחרונות . כמו כן הם מבקשים לנתק את מערכת המשפט 
מנציבות שירות המדינה . בינתיים , מאחר שהנהלת בתי המשפט מסרבת להיכנס עמם 
למשא ומתן , הודיעו העובדים כי הם ינקטו צעד נוסף בהחרפת העיצומים . מהיום 
הם יחדלו להעביר , למיין ולשלוח דואר , יפסיקו לעבוד בתורנויות בימי ששי 
ועובדי בית המשפט לתביעות קטנות במחוז תל - אביב גם יפסיקו את תורנויותיהם 
אחר הצהרים . בנוסף , ייסגרו מחר דלתות המזכירויות במדורים שונים בבתי המשפט , 
ויינתן תוקף לעובדה שאין מקבלים קהל ואין מטפלים בתיקים , מאז תחילת העיצומים . 
יצוין כי העיצומים גרמו עד כה לשיבושים חמורים בבתי המשפט . העדר טיפול 
בתיקים ובמסמכים ואי העברתם לשופטים , שיבשו את העבודה לא רק במזכירויות , 
אלא גרמו גם לדחיות של משפטים ושל מתן החלטות ופסקי דין . מחר יכנסו עובדי 
בתי המשפט את המועצה הארצית , כדי להגיע להחלטות נוספות . עקב החמרת העיצומים , 
הודיע שר המשפטים , דן מרידור , על הפעלת התקנות , שלפיהן תקופת שביתה 
בבתי המשפט אינה מובאת בחשבון לצורך חישוב מועדים או זמנים , שנקבעו בפסקי 
דין או בחיקוקים . על - פי תקנות אלה , יקיימו בתי המשפט ולשכות ההוצאה 
לפועל הליכים רק בעניינים הבאים : מעצר ושחרור בערובה . חקירת סיבות מוות . 
עניין פלילי , כאשר הנאשם או המערער מוחזקים במעצר או במאסר . עבירות תעבורה . 
משפטים בבית המשפט לנוער . ענייני המעמד האישי . סעדים זמניים בעניינים אזרחיים . 
צווי ביניים בבית המשפט הגבוה לצדק . עניינים אחרים , שהחליט עליהם נשיא 
בית המשפט או ראש לשכת ההוצאה לפועל , והודעה עליהם פורסמה בשני עיתונים 
יומיים . כל עניין אחר , שהחליט בית משפט או ראש לשכת ההוצאה לפועל לדון 
בו , אם מיוזמתו , או על - פי בקשת בעל - דין , ובלבד שהודיעו מראש לבעלי 
הדין או לבאי כוחם על קיום ההליך באותו עניין . ראש לשכת עורכי הדין , יעקב 
רובין , שיגר אמש מברק לשר המשפטים , דן מרידור , ובו דרש לנקוט את כל 
הצעדים הדרושים כדי להביא לסיום העיצומים . רובין אמר כי העיצומים פוגעים 
בשלטון החוק , בזכויותיהם של בעלי הדין ובעבודת הפרקליטים ועורכי הדין . 
ללשכת עורכי הדין הגיעו תלונות רבות של עורכי דין על כך שאינם יכולים עוד 
לתפקד בבתי המשפט בגלל העיצומים . 
