בישראל מפתחים מסכת אב"ך מיוחדת , שתפתור את בעיתם של תושבים , בעלי שפמים 
וזקנים . לאחרונה שיגר אורי רגב , מן התנועה ליהדות מתקדמת , מכתב אל 
שר הביטחון , משה ארנס , שבו הועלתה שאלת המסכות לבעלי זקנים . לדברי רגב , 
לאחר שנשמע האיום העיראקי בעניין הלוחמה הכימית פורסם כי בעלי זקנים לא 
יוכלו להשתמש במסכות , מאחר שהן לא יאטמו את פניהם באורח הרמטי . רגב ביקש 
משר הביטחון להנחותו כיצד יש לנהוג בנושא . בתשובתו למכתב , כותב שר הביטחון 
כי בימים אלה עוסקים מפעלים שונים בארץ בפיתוח מסכה מיוחדת , שתוכל לשרת 
את בעלי הזקנים והשפמים . גורמים בתנועה ליהדות מתקדמת , רבנים ואנשי דת 
אמרו אתמול כי הם רואים בכך פריצת דרך משמעותית עבור כל אלה המגדלים זקנים 
מטעמים דתיים . אנשי הג"א מדגישים כי לפי שעה אין לבעלי הזקנים מסכה שתגן 
עליהם בפני התקפה כימית . בצה"ל הושלמה ההיערכות לקראת ציוד העורף בערכות 
מגן כך עולה מספר של עיריית ירושלים , שנערך בשיתוף עם מפקדת הג"א וחולק 
לתושבים . הספר עוסק בנושא התגוננות בפני לוחמה כימית , וניתן להשיגו גם 
בערים אחרות . מצוין בו , כי בישראל יש מספיק מסכות לכל האוכלוסייה , 
וכי גורמי הג"א מוכנים לחלקן בכל עת . גורמים בטחוניים מסרו , כי במחסני 
צה"ל יש למעלה מ4 מיליון מסכות , וניתן יהיה לחלקן בתוך התראה קצרה . מדיווחם 
של גורמי הג"א עולה , כי חלה ירידה משמעותית בהכנות שעושים האזרחים לקראת 
מתקפה כימית , בעיקר בתחום אגירת המזון . 
