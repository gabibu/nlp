על במת האולם הגדול במרכז הברביקן מעלה להקת שקספיר המלכותית את " כטוב 
בעיניכם " , בבימויו של גון קאירד . הקהל שנכנס לאולם רואה לפניו במה ריקה , 
שבצדה האחד מערכת צליל משוכללת . אורות ניאון גדולים מן התקרה משווים 
לבמה אווירה של אולם נשפים קר . משרתים חוצים את הבמה בבגדי ערב . אחר 
כך , לאט לאט , עולים זוגות בבגדי ערב שחורים ואלגנטיים , ולצלילי מוסיקה 
מושמעת רוקדים כמה ריקודים סלוניים בני זמננו . אחרי סדרת הריקודים אנחנו 
פוגשים את רוזלינד , בת הדוכס שגורש מן החצר בידי אחיו . זוהי סוזי טומפסון , 
שקסמה הרב בא לידי ביטוי רק במערכה השנייה . אנחנו פוגשים את אורלנדו , 
גרום פלין , ורואים את ההיאבקות שלו עם המתאבק של הדוכס . היאבקות בנוסח 
" תפוס כפי יכולתך " המבוימת , כמו זו שבטלוויזיה . הכל נראה מרהיב , 
וניכר שהבמאי והמעצב עמלו כדי לגרום הנאה לעין . כשהעלילה עוברת ליער 
ארדן ( וכמה יפה ששקספיר קרא ליער , שהוא מרכז החיים החופשיים והיפים , 
על שם אמו ) , מרימים השחקנים את קרשי הבמה כדי לחשוף את הדשא של היער . 
וכאן ההצגה מתחילה להתפורר . יש לסוזי טומפסון הרבה חן נערי , כשהיא מתחפשת 
לגנימד ומלמדת את אורלנדו כיצד לחזר , בעוד היא עצמה מאוהבת בו , והוא 
הרי מאוהב בה , וזק המלנכולי זוכה , כמובן , למחיאות כפיים על המונולוג 
המפורסם " כל העולם במה " , אבל משעה שהקסם הוויזואלי של הבמה מיצה את 
עצמו , לא נותרת אלא שממה אנושית . אותו קסם של תיאטרון אינו קורה . זק 
המלנכולי ( יו רוס ) , הנעלם בדלת בעומק הבמה , משום שאינו יכול לשאת 
את האושר המלאכותי שמשרה שקספיר על הדמויות בסוף המחזה , הוא אמנם רגע יפה , 
אבל יש בהצגה זו פחות מדי רגעים כאלה . היא נגועה במה שהתיאטרון האנגלי 
לוקה בו זה כמה שנים : יש הפקות , ולא הצגות . בסטרטפורד מעלה הלהקה את 
" רוב מהומה על לא מאומה " , בבימויו של ביל אלכסנדר . זו הפקה חדשה , 
ובהתאם למדיניות של הלהקה היא עשויה להגיע ללונדון בעונה הבאה , אם האולם 
הגדול של הברביקן ייפתח מחדש . גם כאן הבמה יפה להפליא , כמעין גן מצועצע 
של אחוזה אנגלית . אבל שלא כמו ב"כטוב בעיניכם " , את ההצגה עושים השחקנים . 
מרגע שנפגש רוגר אלם , בתפקיד בנדיק , עם סוזנה פליטווד , בתפקיד ביאטריס , 
ניתזים על הבמה ניצוצות . הוא רווק מושבע , והיא מפחידה את הגברים ובזה 
להם , אבל הסביבה מתמרנת אותם להתאהב , והם עושים את זה בהנאה רבה . הם 
מנצלים את רגעי הפארסה , אבל דווקא המלודרמה של הכבוד המחולל היא המקבלת 
כאן חיים של ממש . כשאתה רואה את זה , אתה מתחיל להבין מה משעשע בקומדיות 
של שקספיר , וגם שיש להן כמעט לכל אחת מהן פן עמוק יותר . באולם ה"פלדיום " 
הגדול קשור שמה של להקת שקספיר המלכותית עם הפקת " ספינת השעשועים " , 
בשיתוף עם " אופרה נורת " . המחזמר הזה של גרום קרן חזר אל מרכז תשומת - 
הלב כשזכה להקלטה אופראית של גרסתו המקורית , משנות ה02 , עם הזמרות טרזה 
סטרטס ופדריקה פון שטדה . שני כוכבים מאותה הקלטה , ברוס הבארד , בתפקיד 
גו השר על " אל מן ריוור " , וקרלה ברנס , בתפקיד קוויני , מככבים בהפקה 
זו . החלק הראשון של המחזמר של קרן והמרשטיין מביא את ספינת השעשועים אל 
העיר הדרומית , ובתו של רב - החובל מתאהבת בנוכל , שסופו שיטוש אותה . 
ויש כאן כושים שעובדים בפרך , וגם סיפור נוגע ללב של בת תערובת שנישאת 
ללבן . כמעט אוסרים אותו בשל כך , שכן אז היה זה פשע , אבל הוא שותה 
טיפה מדמה וטוען שאף בעורקיו זורם דם כושי , וכך זוכה להינצל . רגע טעון 
זה מתמוסס בהנאה מהמוסיקה הנפלאה , המבוצעת נפלא , ובתוך כך אתה מתעלם 
גם מן העובדה שהגיבורה הראשית נעלמה מן העלילה במערכה השנייה , וחוזרת 
רק לרגע , לשיר שיר ולהיעלם שוב . הנאה צרופה מן המקצועיות בהתגלמותה , 
בזאנר שבו אפילו הבריטים מסירים את הכובע בפני האמריקאים . על הבמה הגדולה 
של הלהקה השקספירית המלכותית אפשר לראות גם את " סינגר " , של פיטר פלאנרי , 
עם אנתוני שר בתפקיד הראשי . לא ראיתי את ההצגה , שביים טרי הנדס , 
משום שלהקת שקספיר המלכותית , תיאטרון רפרטוארי המקיים הצגות לסירוגין , 
לא מתאימה את עצמה לתאריכים הנוחים לי . זהו סיפורו של ניצול מחנות , 
העולה לגדולה באנגליה על ידי ניצול עוניים של אחרים . היהודי סינגר הוא 
דמות שלילית , ועולה כאן בכל עוצמתה הפרובלמטיקה של סבל השואה וניצולו . 
מחזה חשוב , שקשה לי מאוד להניח שיוצג בארץ , אף שאין ספק שיש מקום 
להעלותו . 
