מנכ"ל משרד החוץ , ראובן מרחב , נזף בשגריר ישראל בדרום - אפריקה , צבי 
גוב - ארי , שהשמיע לפני ימים אחדים דברים חריפים בגנות מנהיג השחורים , 
נלסון מנדלה . בהופעה בפני פורום של הפדרציה היהודית בדרום - אפריקה , 
תקף גוב - ארי את מנדלה על שהוא קורא לישראל להידבר עם אש"ף , ודרש ממנו 
להניח לישראל ולעסוק בסכסוכים האלימים בקרב השחורים בארצו . דברי השגריר 
עוררו מורת רוח בקרב חוגים יהודיים בדרום - אפריקה , משום שהקהילה היהודית 
עושה באחרונה מאמצים לשפר את היחסים עם הקונגרס הלאומי האפריקאי , שמנדלה 
הוא אחד מראשיו . במברק לגוב - ארי כתב מרחב : " אין זה מקובל , ששגריר 
מעיר הערות , המתייחסות לעניינים הפנימיים של המדינה , שבה הוא משרת . 
אם יש מקום להתייחסות לנושאים מעין אלה , מחליטה על כך הממשלה " . גורמים 
בכירים במשרד החוץ אמרו אתמול כי התקרית מצביעה פעם נוספת על הבעיות , הכרוכות 
במינויים פוליטיים של אנשים חסרי - הכשרה למשימות דיפלומטיות בכירות . גוב - 
ארי מונה בידי שר החוץ הקודם , משה ארנס , במסגרת מכסת המינויים הפוליטיים . 
אין זה המקרה הראשון , שבו נמתחת ביקורת על גישתו של שגריר ישראל בפרטוריה 
כלפי הארגונים השחורים . עובדים בכירים בשגרירות התלוננו בעבר על העדר נכונות 
מספקת מצדו להדק את קשרי ישראל עם ארגונים אלה . בהמלצתו של גוב - ארי מתנהלים 
בימים אלו מגעים לתיאום לוח זמנים לביקור קרוב של נשיא דרום - אפריקה , 
פרדריק וילם דה - קלרק , בישראל . 
