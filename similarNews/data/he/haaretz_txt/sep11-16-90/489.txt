מה הוא חושב לו , אריה דרעי ? שהוא יצליח למכור את הסיפור העדתי כדי לחלץ 
את עצמו מהסבך ? מצדי , שיאמר מה שהוא רוצה על יוצאי מרוקו : שהם יחליטו 
מתי לתפוס אותו בגרונו כדי שישתוק . אבל אני לא מוכן להיות צד נאשם בתמרון 
הזול של שר הפנים . הפרצוף המכוער של ניצול עדתי נחשף השבוע בדבריו , וגיליתי 
שאני מתבונן בו , בדיוקן הישן הזה , ללא שום רגשות אשם . איך קרה , שאל 
דרעי באחד מכינוסי ההתעוררות של ש"ס , שילדינו הם רוב היושבים בבתי הכלא 
בארץ ? שבנינו ובנותינו הם פושעים , פרוצות , מסוממים ואנסים ? האיש 
הזה , שנעשה אחד השרים הצעירים והמבטיחים בתולדות הפוליטיקה בארץ , בא 
בטענה אל המדינה שעשתה את בני עדתו לפושעים . זה לא היה כך במרוקו , סילסל 
דרעי בקולו . ולי נמאס לשמוע את הדיבורים האלה . אף אחד לא עשה את יוצאי 
מרוקו חשופים יותר לפשע מאשר את יוצאי עיראק , בולגריה או תימן . אף אחד 
מראשי העדות האלו לא השמיץ כך אף פעם את יוצאיהן , לא ביזה אותם כדי לגלגל 
על עצמו רחמים . אבל דרעי מוכר את הסחורה הזאת ללא בושה . והנה אני אומר 
לו שאת רגשותי הוא לא יסחוט בקלות כה רבה . אולי יימצא מי שיסביר לו שאפילו 
המצב המדאיג בעיירות הפיתוח אינו גזירה משמיים המונחתת מאז ועד היום על יושביהן 
מידי ממסד גס - לב ומפלה . כשר הפנים , דרעי נמצא במעמד עדיף לתרום לשיפור 
המצב בעיירות הפיתוח , במקום לקבע אותן כאנדרטה לנחיתותם כביכול של בני 
עדתו . אך הוא לא נודע כמי שטרח בעניין זה . כי דרעי , על אף היותו תוצר 
מודרני של המערכת הפוליטית בארץ , הוא גם דגם של פוליטיקאי שמרן מוטב לומר , 
מפגר באופן האפל שבו הוא מתבונן על הכוחות הפועלים בחברה הישראלית . לא 
היה מזיק , למשל , לשר הפנים להעביר קצת מהכספים הייחודיים שהשיג למען 
תלמידי הישיבות של תנועתו כדי לחקור באופן רציני את הסיבות האמיתיות לכך 
שיוצאי מרוקו הם אכן מרבית אוכלוסיית בתי הסוהר . במקום לקונן על מר גורלם 
ולצפות שמישהו יעשה משהו לחילוץ מוכי הגורל כביכול מציפורני גזירה בלתי - 
נמנעת כביכול , היה אדם נבון כדרעי משרת את בני עדתו טוב יותר אילו התבונן 
בבעייתם בעיניים פקוחות . הוא היה מבין שדרך טיעונו גזענית מאין כמוה : 
היא מניחה באופן חסר - שחר לחלוטין את קיומו של איזה פגם אינהרנטי בעדה המרוקאית , 
שהרי אם לא כן , מדוע ירבו בה , כטענת דרעי , הפושעים והמסוממים ? אבל 
דרעי הוא בדיוק מאותו סוג של מנהיג עדתי התורם להיווצרות הדימוי העצמי הכושל 
של יוצאי מרוקו . איש כמותו , המתאר כך את בני עדתו , גוזר עליהם אין - 
אונות תחת המשא הכבד של השמצה כיתתית . הוא מחדיר במוחם את הטענה השקרית , 
כאילו נמשך אצלנו איזה מפגש מעוות בין החברה הישראלית לבין יוצאי ארץ אחת 
בלבד מארצות העלייה ההמונית . יש עוד מזרחים הסבורים כך . אבל לא ידוע לי 
על מי מהם פעילי ציבור , פובליציסטים , אנשי אקדמיה המשחיז את הטיעון 
הזה לקרדום לחפור בו במצוקתו האישית . כשאני שומע את הדיבורים הדמגוגיים , 
המסיתים האלה , מפי דרעי , אני מהרהר לרגע שמא אדם כמותו נופל על הסיפור 
העדתי כמוצא שלל רב . טענת הפיגור החברתי והאפליה היא נכס אסטרטגי בשביל 
דרעי : אם לא היו לו נתוני הכלא והזנות והסמים , הוא היה צריך להמציא אותם 
בשעתו הקשה . זאת לא השערה קלוטה מהאוויר שדרעי מעדיף לראות את בני עדתו 
חשוכים . שאם לא כן , אולי לא היה מלעיט אותם בכינוס אחר של צאן מרעיתו 
בסיפורי - אליל מימי הביניים על ניצחונו של הסטרא אחרא במלחמתו בבני חכמים . 
והאם דרעי יבחר גם לעצמו ( במקרה שיוגש נגדו כתב אישום ) את קו ההגנה 
הנלוז הזה שהוא מציע לעדתו : שהחברה לא מיזגה בתוכה את יוצאי מרוקו אלא 
מקיאה אותם לרחוב , דוחפת אותם לפשע , ולכן בתי הסוהר מלאים בהם עד אפס 
מקום ? בינתיים הוא מוכן לפשוט את בני עדתו כנבלות בשוק , לתאר אותם כשיאני 
הפשיעה בארץ . ואולי להסביר בכך מראש את האפשרות , שאם זאת תהיה החלטת 
המשטרה והיועץ המשפטי , הוא יצטרף אליהם כעבור זמן כנאשם על לא עוול בכפו . 
הנוסח העממי מדבר על מי שמוכן בעת צרה למכור אפילו את האמא שלו . מרכולתו 
העדתית של אריה דרעי לא נראתה השבוע סימפטית יותר . מכל הרגשות , אני חוזר 
ואומר , אשם הוא לא יצליח לעורר אצלי . 
