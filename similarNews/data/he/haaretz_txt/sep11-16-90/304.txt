" רוב התלמידים המופנים לחינוך המיוחד או לכיתות המוגדרות כאיטיות בחינוך 
הרגיל הם בני עדות המזרח . המערכת מתייגת אותם כחריגים בקלות יתרה , משום 
שמלכתחילה מוגדרים שני שלישים מתוכם כטעוני טיפוח " . דברים אלה אמר אתמול 
ד"ר שלמה סבירסקי , נציג הל"ה הוועד הציבורי למען החינוך בשכונות ובערי 
הפיתוח בכנס ארצי של הורים , המסרבים לשלוח את ילדיהם למוסדות החינוך המיוחד 
ומשאירים אותם בבית . סבירסקי ציין כי שיעור הילדים המופנים לחינוך המיוחד 
גבוה במיוחד בשכונות ובערי הפיתוח . לדבריו , יש רשויות מקומיות שבהן שליש 
מהתלמידים מופנים למסגרת זו . הוא הוסיף כי בבתי - ספר באזורים מבוססים , 
נרתמים המורים לעזרת הילדים המתקשים , והוריהם דואגים כי יקבלו שיעורים 
פרטיים . הורים סיפרו בכנס , כי ילדיהם אובחנו בידי פסיכולוג , ועדות ההשמה 
לחינוך המיוחד חרצו את גורלם כל זאת ללא ידיעתם או הסכמתם של ההורים . 
איש גם לא יידע אותם בדבר זכותם לסרב לאבחון הילד בידי פסיכולוג . סבירסקי 
ציין כי הודות לסיועו של ארגון הל"ה , הוחזרו בשנת הלימודים החולפת 05 ילדים 
למסגרת לימודים רגילה . מאה מקרים עדיין בדיון , ורק לגבי עשרה תלמידים 
שנבדקו הוסכם כי עליהם להישאר בחינוך המיוחד . הוא הוסיף , כי בדו"ח מבקר 
המדינה נתגלה כי רק חמישית מהילדים הלומדים במערכת החינוך המיוחד בישראל 
אכן צריכים ללמוד במסגרת זו . מדובר בכ84 אלף תלמידים . אנשי הל"ה טוענים 
כי רמת הלימודים בחינוך המיוחד ירודה ביותר ובמקרים רבים אינה תואמת את תוכנית 
הלימודים הרשמית של משרד החינוך . בבדיקה שערך הארגון בכיתה ז בבי"ס לחינוך 
מיוחד ברעננה , התברר כי הילדים יודעים רק את ארבע פעולות החשבון הבסיסיות . 
בכיתה ז בבית הספר " רמז " בבני - ברק , אף הוא של החינוך המיוחד , 
לומדים התלמידים חשבון ברמה המקובלת בכיתות הנמוכות של בית - הספר היסודי . 
תקוה לוי מהל"ה הדגישה כי העוול הנורא ביותר , שגורמת מערכת החינוך למשפחות , 
טמון בכך שהיא משכנעת את ההורים כי הילדים שלהם חריגים . " אמהות התבטאו 
באוזני כי המערכת גרמה להן להאמין שהילדים שלהן הם מפלצות " . 
