לפני שבע שנים טייל אלון ניגאל באירופה וראה כי בכל עיר גדולה ובכל מרכז 
עירוני המכבד את עצמו , יושבים סנדלרים ועובדים בחנות קטנה הנראית כמו בית 
מרקחת . ניגאל , שגדל על תמונת הסנדלר הכפוף שפיו מלא מסמרים , נרעש 
מהגילוי והחליט לפתוח בארץ מקום דומה . כך נפתחה " הסנדלרייה " ברמת - 
השרון , כשניגאל ושותפו פליס כרמון , קרוב משפחתו , עובדים במקום יום - 
יום . מגרמניה הביאו מכונה גדולה המבצעת את חמש הפעילויות ההכרחיות 
בכל סנדלרייה : מכבש אוויר , המדביק את הסוליות ; רצועות שיוף , המשייפות 
את הנעל לפני התיקון ולאחריו ; מערכת כרסום , סכינים המסתובבות במהירות 
ומכרסמות בסוליה או בעקב , כדי לשוות להם את הצורה הרצויה ; מדחס אוויר 
המפעיל אקדח סיכות שמחליף את המסמרים , ולבסוף מערכת מברשות , שמורחים 
עליה ואקס , הנותנת לנעל את הגימור לאחר התיקון . " קשה להיות סנדלר היום " , 
אומר ניגאל . " הקיץ הישראלי ואופנת נעלי ההתעמלות של השנים האחרונות 
הם בעוכרי המקצוע . העקבים הם עד היום הגורם העיקרי הדורש תיקון " . 
לדברי כרמון , הלקוחות הקבועים באים לציפוי נעליים חדשות היישר מחנות הנעליים . 
פטנט מומלץ על ידי השותפים הוא ציפוי הסוליות ב"טופי " , גומי מתוצרת 
צרפתית . מחיר ציפוי כזה כ22 ש"ח , אך הוא מעניק לנעל חוסן לכמה שנים ומונע 
כמעט לגמרי את שחיקת הסוליה . כיוון שהתאהב במקצוע , החל ניגאל בלימודי 
אורתופדיה בקורס של משרד הבריאות . בעוד כחצי שנה , כשיסיים את הלימודים , 
הוא מבטיח להציף את החנות גם במדרסים ובשאר פטנטים לשימור הגפיים התחתונות . 
