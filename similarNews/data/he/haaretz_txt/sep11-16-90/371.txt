המבחן הראשון של הברית הצפון - אטלנטית , שבימים שלאחר המלחמה הקרה היא 
נדרשת לסולידריות פוליטית בתחומים שמחוץ לעימות בין מזרח למערב , הותיר 
כאן רגשות מעורבים . דיפלומטים ומשקיפים במטה נאט"ו בבריסל מדברים על תיאום 
והתייעצויות ועל ניסיונות לגבש מדיניות משותפת . אבל הם נאלצים להודות , 
שהברית לא פעלה עד כה בנחישות מספקת , והקו שלה כלפי משבר המפרץ הפרסי 
נותר במקרה הטוב לא ברור . שני אירועים עיקריים מן הימים האחרונים מצביעים 
על העדר הסכמה בתחום המדיני ועל העדר תיאום בתחום המבצעי , למרות מבול המלים 
היפות , שהצטרפו אליו ביטויי סולידריות בעת ביקורו של שר החוץ האמריקאי , 
גיימס בייקר , כאן . הפיקוד הצבאי האמריקאי ביקש , שמדינות נאט"ו ירכזו 
כוחות יבשה גדולים סמוך לגבול טורקיה עם עיראק . כך ייאלץ שליט עיראק 
לשלוח יחידות משוריינות לחלק הצפוני של ארצו , ולדלל את המערך הצבאי שלו 
בכוויית ועל הגבול עם ערב הסעודית . ריכוז כוחות כזה היה מגדיל במידה 
רבה את מרחב התמרון של הנשיא בוש במישור הצבאי , וגם מהדק את הלחץ הפוליטי 
על עיראק . ואולם טורקיה , חברת נאט"ו , סירבה להיענות לבקשה האמריקאית . 
ממשלת טורקיה הסבירה לוואשינגטון , כי ריכוז כוחות בגבול עיראק אינו אפשרי 
מבחינה פוליטית פנימית , ושהתוצאה שלו לטווח ארוך עלולה להיות ערעור נאמנותה 
של אנקרה לברית הצפון - אטלנטית . מאחורי הקלעים תמכו בסירוב הטורקי רבות 
מן השותפות של נאט"ו , החוששות מגלישה לעימות צבאי , שייאלץ אותן להפעיל 
כוח כדי להגן על מדינה החברה בברית . האירוע השני קשור בניהול המרכזי של 
הכוחות הימיים במפרץ הפרסי . ביום האחרון של אוגוסט כמעט אירעה התנגשות 
בין נושאת - המטוסים האמריקאית " סאראטוגה " וחמש ספינות הליווי שלה לבין 
שתי משחתות וספינת תדלוק איטלקית . יחידות הצי של שתי המדינות חברות נאט"ו 
נעו זו מול זו במימי המפרץ , במהירות של כ57 ק"ם לשעה . לפי דיווח של 
ה"פייננשל טיימס " הבריטי , נמנעה ההתנגשות רק בזכות תושייתו של אדמירל 
אמריקאי , שהורה ל"סאראטוגה " בעוד מועד לסטות ממסלולה ולפנות את הדרך 
לאיטלקים . האירוע הזה הוכיח , שלפחות עד שלב מתקדם של המשבר לא היה ניהול 
מרכזי של הכוחות הימיים במפרץ הפרסי . מדינות נאט"ו שלחו יחידות צי לאזור 
בברכתו של הארגון , אך בלא חסותו במישור הפיקוד והביצוע . לדברי אנשי 
נאט"ו כאן , התיאום בשטח השתפר עכשיו , אך עדיין אינו נעשה במסגרת כלשהי 
של הברית . משבר המפרץ הפרסי בא זמן קצר בלבד לאחר שנציגים דיפלומטיים של 
מדינות הגוש המזרחי זכו להאמנה במטה נאט"ו . בתום ישיבת שרי החוץ של הברית 
בחודש שעבר נפגשו הנציגים האלה עם המזכיר הכללי , מאנפרד ורנר , למה שניתן 
לכנות " שיחת הרגעה " . ורנר הבהיר , כי כוחות נאט"ו לא יפעלו נגד עיראק , 
אלא אם כן תותקף אחת ממדינות הברית . ארגון אחר , " האיחוד המערב אירופי " , 
שחברות בו תשע מדינות במערב היבשת , החליט באופן רשמי על משלוח יחידות 
צי למפרץ הפרסי . אבל החלטה זאת , שהתקבלה בפאריס , מתפרשת במידה רבה 
כיציאה ידי חובה . לוקסמבורג , למשל , לא שולחת אוניות מפני שאין לה כאלה , 
ולכל היותר אפשר לדבר כאן על תזמורת צבאית . ראש ממשלת דנמרק , פול שלוטר , 
התפאר שארצו שלחה למפרץ חמישים אחוז מן הכוח הימי הפנוי העומד לרשותה 
כלומר , קורבטה אחת . בריטניה וצרפת שלחו כוחות רציניים , אך הן עשו זאת 
עוד לפני החלטת האיחוד המערב אירופי ובלא קשר אתו . נאט"ו נתונה בדילמה : 
אם תשלח כוחות לאזור , היא תשנה את אופיה ותהפוך מברית בעלת משימות צבאיות 
בתחום - הגנה מוגדר ( השטח של 61 חברותיה ) ל"שוטר בין - לאומי " , המעניש 
מדינות תוקפניות , או מגן על אינטרסים כלכליים ואחרים . אם לא תעשה זאת 
כפי שאכן החליטה היא תפגע בסולידריות עם האמריקאים , הרואים את עצמם 
כמי שמצוים לפעול בתוקף ובנחישות נגד הכיבוש הצבאי של כוויית . הבקיעים 
בסולידריות בין ארה"ב לבין שותפותיה האירופיות נחשפים קודם כל בהחלטה של 
ארצות הקהילה האירופית שלא להתחלק עם האמריקאים בנטל הכספי של הצבת הכוחות 
במדבר הסעודי . ההחלטה מוסברת בכך , שלאירופים אין השפעה ישירה על השימוש 
שייעשה בטנקים ובשאר צעצועי המלחמה של הנשיא בוש . אבל מעבר להסברים ולתירוצים , 
המסר ברור : אם ארה"ב אינה מסוגלת להמשיך ולמלא את התפקיד של מעצמת - 
על כל - יכולה , עליה לוותר על הלוקסוס הכוחני ולחפש פתרון דיפלומטי למשבר . 
פתרון כזה עדיף , לדעת רוב האירופים , החוששים מהתלקחות שתביא להתלכדות 
של העולם הערבי כולו סביב סדאם חוסיין ונגד המערב . 
