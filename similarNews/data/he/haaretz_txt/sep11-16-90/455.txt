השופטת אורלי סלע מבית הדין האזורי לעבודה בתל - אביב דחתה אתמול את תביעת 
ההסתדרות כצד לסכסוך קיבוצי למנוע צמצומים בקבוצת הקשר של תדיראן . טענת 
ההסתדרות היתה כי לפני משלוח מכתבי הפיטורין , במסגרת תוכנית ההבראה , 
היתה ההנהלה צריכה לשבץ את העובדים בקבוצות אחרות , לפרסם תוכנית פרישה 
מרצון ולמצות הליכים אחרים . עו"ד דרור חוטר ישי , שייצג את העובדים , 
טען כי ההנהלה ניהלה משא - ומתן בעניין צמצום מספר העובדים שלא בתום לב , 
לקראת חתימת ההסכם הקיבוצי המיוחד באפריל . ההנהלה , מצדה , טענה באמצעות 
עו"ד נחום פיינברג כי הסכם אפריל הוא המשכו של הסכם קודם לצמצומים שלא מוצה , 
ובשל מצבה העסקי הקשה של תדיראן , נקיטת צעדים דרסטיים של פיטורי עובדים 
והורדה בשכר הם תנאי להמשך קיומה . בית המשפט התמקד בשאלה האם פוטרו 003 
מעובדי החברה , כמתחייב בהסכם המקורי . השופטת מצאה כי מספר המפוטרים היה 
נמוך מהמוסכם , וכל עוד לא הושלם הליך הצמצומים בכוח אדם , זכותה העקרונית 
של החברה לנקוט בצעדים המתחייבים כדי לבצע את תהליכי ההבראה , כפי שסוכם . 
השופטת קבעה כי ההסכם הקיבוצי שנחתם באפריל הוא הסכם תקף , ומתפרש מתוך 
לשונו . היא סירבה לשמוע חומר ראיות בקשר להליכי המשא - ומתן לקראת הסכם 
זה , מכוח ההלכה הפסוקה בנושא . השופטת דחתה טענה נוספת , שלפיה תדיראן 
מפטרת עובדים קבועים ומפעילה קבלני משנה , בנימוק שמסירת עבודות שביצע עובד 
שפוטר על רקע צמצומים לקבלן , אינה פוסלת את הפיטורין ואין בה כדי להצביע 
על חוסר תום לב מצד המעביד . 
