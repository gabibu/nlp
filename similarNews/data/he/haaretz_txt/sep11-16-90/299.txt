( ע ) . תשעה קצינים ושוטרים ממחלק המיעוטים של משטרת ירושלים יעמדו כנראה 
לדין , בחשד שהתעללו בעציר ערבי שנחשד ברצח זאת בעקבות דו"ח שכתב צוות 
מטעם מפכ"ל המשטרה , שבדק את הפרשה . בחודש אפריל התלונן ארגון " בצלם " 
על מעשים חריגים של חוקרים ממיחלק מעוטים של משטרת ירושלים נגד עצורים ערבים . 
כמו כן נודע על עדותו של איסמעיל אל גול , אשר הודה ברצח שלא ביצע לאחר 
שהוכה ועונה בידי חוקריו . אל גול נעצר בסוף השנה שעברה בחשד שרצח את חליל 
קרעין מהכפר גאבל מוכאבר בדרום ירושלים , על רקע שיתוף - פעולה עם השלטונות . 
לאחר שחתם על הודאה ברצח , סיפר בבית המשפט כי חוקריו התעללו בו והיכו 
אותו באלות ובחוטי חשמל . הוא הוחזק , לדבריו , יותר משבוע בבידוד , 
והלחץ הנפשי שהופעל עליו גרם לו להודות ברצח למרות שלא ביצע אותו . זמן קצר 
לאחר מכן נעצרו חשודים אחרים , בהם קרובי משפחתו , אשר הודו במעשה ואף 
הוגש נגדם כתב אישום . מפכ"ל המשטרה , רב ניצב יעקב טרנר , מינה צוות לבדוק 
את דרכי חקירת עצורים ערביים במשטרת ירושלים . צוות החקירה חקר תשעה חוקרים , 
בהם כמה קצינים , ובדו"ח שהעביר קבע כי יש ממצאים חמורים נגד כולם . הצוות 
המליץ להשעות חוקר ולהעמיד לדין את כל התשעה . מפכ"ל המשטרה כבר קיים דיון 
ראשוני בממצאי הדו"ח , אשר בו התברר כי רופא מרחב ירושלים כבר העלה בפני 
קצינים בכירים את עניין המכות והעינויים שספגו עצורים ערבים במהלך חקירתם , 
ביניהם גם אל גול . אולם ככל הנראה טענותיו של הרופא לא נבדקו . בעקבות 
זאת הורה המפכ"ל יעקב טרנר לבדוק את עדותו של הרופא , ורק בסיום הבדיקה 
יחודש הדיון בדו"ח ויוחלט אם לאמץ את ההמלצות בדבר העמדתם לדין של הקצינים 
והחוקרים . דובר המשטרה אישר כי אכן נערכה בדיקה כזו , אך סירב להתייחס 
להמלצות . 
