מי התורה האמורה להתכנס היום , תתבקש לדון בשאלה אם על סיעת ש"ס להוסיף 
ולהשתתף בקואליציה הממשלתית , או לפרוש ממנה . היוזמה להתכנסות זו לאו 
דוקא נבעה מחוגי הרבנים , שהם חברי המועצה הזאת , אלא מהמזכירות המורחבת 
של המפלגה החרדית שהחליטה לבקש את חוות דעתם של חכמי התורה ; שהרי , קבוע 
מראש כי המפלגה שהיא יציר חילוני מטבע בריאתה תציית להחלטתם בלי אומר ודברים . 
אנשי ש"ס , בהכירם בסמכות רבנית כבפוסק עליון בנושאים פוליטיים , אימצו 
את התקדים ש"אגודת ישראל " הנהיגה . מוסדות רבניים מהסוג הזה הינם בחזקת 
נטע זר במשטר דמוקרטי . דע עקא , חלק מהציבור האורתודוקסי עדיין דבק בדפוסי 
מחשבה אשר מפקידים החלטות פוליטיות בידי אנשים אשר לא עמדו לבחירה , וסמכותם 
אינה יונקת מכל אסמכתא דמוקרטית . איש אינו יכול לדעת כיצד " חכמי התורה " 
של ש"ס יחליטו בסוגיה העומדת בפניהם ; ועד כמה שניתן להבחין , גם בחוגי 
מפלגת ש"ס אינה שוררת תמימות דעים אם לעזוב את הממשלה תוך מחאה נגד חקירות 
המשטרה בעניין החשדות נגד שר הפנים או אם עדיף להוסיף ולשמור אמונים לקואליציה . 
שניים מחברי הכנסת של ש"ס , יוסף עזרן ויאיר לוי , התנגדו עד אתמול לרעיון 
הפרישה , והרב אריה דרעי אמר גם הוא שאינו גורס עזיבת הממשלה ; אבל אין 
לדעת כיצד יפול דבר במועצת חכמי התורה , ולאיזה תהפוכות אנו צפויים מצד 
רבניה ועסקניה של ש"ס . ברם , עצם המחשבה כי סיעה חרדית אינה מוכנה לקבל 
כי המשטרה חוקרת חשדות שהעלתה מבקרת המדינה , ומשום כך עליה לנטוש את הממשלה 
ולחדול לתמוך בה בזירה הפרלמנטרית , היא פסולה מעיקרה . ראשי ש"ס כאילו 
מצטדקים באומרם כי בוחריהם אינם מבינים כיצד יתכן כי המשטרה הנתונה למרת 
ממשלתית חוקרת שר , כלומר , חבר ממשלה , בשל חשדות פליליים , ועל חברי 
כנסת להיות קשובים לתרעומת שאותה מביעים הבוחרים . אולם , אם ישנם בין 
בוחרי ש"ס כאלה אשר מעבר לבינתם לתפוס כי גם שר עלול להיות נחקר על ידי המשטרה , 
על נבחרי ש"ס מוטלת החובה ללמד את בוחריהם כי יתכן גם יתכן כדבר הזה . 
במדינה דמוקרטית , גם חבר ממשלה אינו חסין מחקירה משטרתית ומתוצאותיה המשפטיות . 
מפלגת ש"ס אינה צריכה להתחמק ממילוי תפקיד חינוכי זה . אין יסוד לטענתה 
כאילו הליכוד " הוציא חוזה על ש"ס , בכלל , ועל השר דרעי בפרט " , מחברי 
הודעה זו יודעים היטב כי הליכוד מעוניין בהמשך שותפותה של ש"ס בקואליציה 
ובממשלה . נכון , לעומת זאת , כי גם נציגי הליכוד בממשלה אשר במקרה מכהנים 
בתפקידי שר המשפטים ושר המשטרה מדגישים את הצורך בשמירת הכלל האומר שכל 
אזרחי ישראל שווים בפני החוק , וכי המשטרה , התביעה והרשות השיפוטית מנוי 
וגמור אתן למלא את חובתם , ללא משוא פנים . ראשי הליכוד , וראש הממשלה 
במיוחד , אינם צריכים להיבהל מאיומי הפרישה . עליהם להוסיף ולדאוג לכך 
כי שום ביטויי גנאי לא יפחידו את המשטרה להמשיך במלאכת החקירה שלה . " מערכת 
אכיפת החוק פועלת בלי השפעות חיצוניות לא כדי לרצות אישים או גופים פוליטיים 
. . . לא כדי למצוא חן בעיני ציבור זה או אחר " , אמר שר המשפטים , 
דן מרידור , ושר המשטרה , רוני מילוא , התבטא באותה נימה . שום איום 
במשבר ממשלתי אינו צריך להרתיע את הליכוד מללכת בדרך הישרה . 
