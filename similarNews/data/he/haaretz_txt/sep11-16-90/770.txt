חתימתו של הסכם על שיתוף עולה בין גרמניה לבריה"ם השלימה אתמול את סדרת ההסכמים 
ששמים קץ רשמי למלחמת העולם השנייה באירופה , מאחדים את שתי הגרמניות ומחזירים 
לגרמניה המאוחדת את מלוא ריבונותה . ההסכמים שנחתמו יום קודם במסגרת " 42 " 
( ארבע מעצמות ושתי הגרמניות ) הופכים את הנוסחה ל " 41 " ואין זה רק 
משחק במספרים : השאלה ששואלים השבוע , לרוב בשקט ובחדרי חדרים , במערב 
ובמזרח , האם גרמניה הגדולה תמשיך להתנהג גם בעתיד כפי שנוהגת הרפובליקה 
הפדרלית מאז הקמתה , או שמא תיווצר גרמניה אחרת . תהליך האיחוד התקדם במהירות 
מדהימה . חומת ברלין נפלה רק לפני תשעה חודשים , הממשלה החופשית במזרח 
גרמניה הוקמה לפני חמישה חודשים והאיחוד המוניטרי קיים כחודשיים . אך בסיום 
המרוץ נותרו כמה נושאים לטיפול : מה יהיה גורל חוק ההפלות המזרח גרמני , 
הליבראלי יותר , בתום תקופת המעבר של שנתיים ? איך תופעל החזרת הרכוש 
שהוחרם בגרמניה המזרחית בתקופות הדיקטטורה ? היכן תהיה , בסופו של דבר , 
בירתה של גרמניה בבון או בברלין ? השאלה האחרונה מקפלת בתוכה את הדילמה 
הגרמנית ואת רגישות מדינות אירופה לדרכה של המדינה המאוחדת . בשביל גרמנים 
רבים , ברלין היא סמל מדינתם שהשתחררה מתוצאות מלחמת העולם . בעיני יתר 
העמים , ביחוד אלה שסבלו מהמרצחים הנאצים , ברלין מזוהה עם העוצמה הגרמנית . 
בון מסמלת את גרמניה החדשה . יש סיבות כלכליות ופוליטיות חזקות להתעקשות 
מוסקווה להשאיר מגבלות צבאיות על ריבונות גרמניה המאוחדת , וביחוד על חלקה 
המזרחי . אך הסיבה העיקרית היא שהסובייטים עדיין דורשים יותר מהצהרות רצון 
טוב , כנות ככל שיהיו , להבטחת גבולם המערבי . 
