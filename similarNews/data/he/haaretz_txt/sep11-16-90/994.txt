אלוף פיקוד המרכז , יצחק מרדכי , הנחה אתמול את כל המפקדים והחיילים בפיקוד 
להקפיד על הוראות השימוש בנשק וכן לודא כי פריקתו לאחר פעילות יעשה על פי 
ההוראות . מרדכי הורה על ההנחיה זאת בעקבות מותו של סמ"ר ( מיל . ) דוד 
ברוך מאשקלון שנהרג שלשום כתוצאה מפליטת כדור של מפקדו , קצין בדרגת סרן . 
הקצין , מיחידת שריון , יועמד לדין בגין אי קיום הוראות הבטיחות וכן בגין 
התרשלות . חומר החקירה נגדו עוד לא הושלם וחוקרי מצ"ח המשיכו אתמול לגבות 
עדויות . מצפים , כי תוך ימים אחדים יועבר חומר החקירה לפרקליטות הצבאית . 
בינתיים נתון הקצין במעצר . מרדכי קיים אתמול תחקיר מקיף בנסיבות המקרה . 
מהתחקיר עולה כי חיילי היחידה , היו במרדף אחר מיידי אבנים באזור הכפר 
מאלק שבנפת רמאללה . מפקד הסיור , קצין בדרגת סרן , ירה שישה כדורים חיים 
לעבר הנמלטים . לאחר המרדף שבו אנשי הסיור לכלי רכבם ופרקו את כלי הנשק . 
הקצין פירק את הנשק , בניגוד להוראות , תוך שהוא מסתובב בזמן פריקת הנשק 
לעבר נהגו סמ"ר ברוך . הכדור שנפלט פגע בחזהו של ברוך . במהלך התחקיר נבדקה 
אתמול השאלה מדוע השתמשו אנשי הסיור בכדורים חיים ולא בכדורי גומי או פלסטיק . 
ברוך , נשוי ואב לשלושה הובא אתמול למנוחות באשקלון . 
