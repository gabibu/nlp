במסגרת התוכנית הכלכלית , החליטה הממשלה להטיל מס ערך מוסף על מכירת ירקות 
ופירות לא - מעובדים . על מצרכים אלה מוטל היה עד עכשיו מע"ם ששיעורו אפס . 
החוק מבחין בין מס בשיעור אפס לבין פטור ממס . כאשר עסקה פטורה ממס , לא 
ניתן גם לקזז את המע"ם הגלום בתשומות שהוצאו בקשר אליה . לא כך הדבר בעסקות 
שמוטל עליהן מס בשיעור אפס . במקרה כזה אפשר לנכות מס מהתשומות המוחזר לעוסק . 
תקנות מס ערך מוסף מפרטות שורה ארוכה של סוגי ירקות ופירות שמוטל עליהן מע"ם 
בשיעור אפס , בתנאי שלא נעשה בהן כל עיבוד למעט ניקוי , בירור , אריזה , 
הבחלה , החסנה וקירור . הטלת המס על ירקות ופירות לא - מעובדים לא ישנה 
את מחירה לצרכן של התוצרת המעובדת . מאחר שהחקלאים היו מעוניינים עד עכשיו 
לדווח כסדרם על המכירות , על - מנת לקבל את קיזוז מס התשומות , מקווים 
ברשויות המס שהם ימשיכו לדווח גם בעתיד , כאשר יצטרכו לשלם המס . לא יחול 
שינוי בחובת ניהול החשבונות שהיתה מוטלת עליהם גם עד עכשיו . מדינות רבות 
רואות קושי רב בגביית מע"ם מחקלאים ופוטרות את התוצרת שלהם ממס , או מטילות 
מס בשיעור מוקטן . בישראל קובע החוק , שמס ערך מוסף יוטל בשיעור אחיד , 
והטלת מע"ם על ירקות ופירות פירושו הטלתו בשיעור הנהוג לגבי כל העסקות האחרות , 
אלא אם ישונה החוק . עם הנהגת המע"ם על ירקות ופירות לא - מעובדים , יחולו 
הוראות המעבר הקבועות בחוק והחלות בכל מקרה של שינוי בשיעור המס . הוראות 
אלה קובעות מה דינן של עסקות שהחלו לפני השינוי ויסתיימו אחרי כן . למעשה , 
בכל המכירות שאינן ישירות לצרכן , לא נודעת חשיבות לשאלה מתי בוצעה העסקה , 
כי העוסק שרכש את התוצרת לצרכי עיבוד יקזז את המס בהתאם למע"ם הכלול בחשבונית 
המס . אשר לצרכן של פירות וירקות לא - מעובדים , הרי אין להניח שיש עסקות 
במעבד , והצרכן יתחיל פשוט לשלם את המע"ם שיחול מיום הקנייה . 
