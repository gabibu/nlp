ממשלת ישראל לא שכחה מאומה ולא למדה דבר חדש בדרכי הקליטה של העלייה . אנו 
קוראים בעיתונות : " הקבינט יקרא ליהודי התפוצות להגדיל השתתפותם בקליטת 
העולים מבריה"ם " ; " הממשלה תוביל את מסע גיוס הכספים ורה"ם ייצא בעצמו 
לארה"ב , כדי לדבר על לבם של היהודים על חשיבות התרומות " . אם - כן , שוב 
לבבות , כיסים , תרומות ותרומות . האם זהו המסר וזוהי הקריאה ליהודי התפוצות , 
בעקבות העלייה ההמונית ממש , של רבבות ומאות אלפים ויותר , הצפויים תוך 
שנים מעטות ? למה לא לזעזע את היהודים בתפוצות ולהעמידם על ההיקף העצום של 
בעיות הקליטה ויצירת מקומות עבודה למאות אלפים ; למה לא לקרוא להם להיות 
שותפים במשימה הכבדה , בתכנון ובביצוע בפועל . עוד מאה מיליון ועוד תרומות 
נדיבות אינן התשובה , אלא שותפות ממש , לכל אורך התהליך , בתכנון , בקביעת 
הענפים , בייצור ובשירותים , בקביעת העדיפויות , המיקום , ההיקף וכל 
הכרוך בפיתוח מקורות פרנסה . יש להזעיק גרעין של יהודים בעלי הון ותעשיינים 
מכל ארצות הרווחה להצטרף כצלע שלישית אל הממשלה ואל הסוכנות היהודית , שייקחו 
עליהם , עם התעשיינים הבולטים בישראל , את המשימה של גיוס משקיעים בעולם , 
למען יצירת תנאי קליטה בעבודה בישראל . נסביר כי העם בישראל עושה ויעשה 
ככל יכולתו למען הקליטה , אולם לא נוכל להרים את המשא הכבד לבדנו , והשתתפותם 
של יהודי התפוצות חיונית וגורלית . נציג את הדברים בכל החומרה המתבקשת מן 
המצב וללא טישטוש : שליש מן המאמץ הלאומי שלנו מוצא לביטחון ושליש שני להחזרת 
חובות המדינה . עקב כך , שכבות רחבות יורדות ברמת - החיים , אנו נסוגים 
ומצמצמים בחינוך , בהשכלה גבוהה ובשירותי בריאות . האבטלה העמוקה מדאיגה 
ורבבות בינינו מחוסרי - דיור . לא נוכל , ואסור לנו , להמשיך ולהרחיב 
פערים ולהרוס את הרקמה החברתית . מאידך גיסא , התברכנו בכוח אדם מקצועי 
ובעל כושר ייצור , וכדי לעודד את הפוטנציאל הבלתי מנוצל יש לשמור על רמת 
השכר ולא לסגת אל מציאות של שכר נמוך , החונקת יוזמה וקידום כישרונות ובונה , 
בסופו של דבר , חברה מפגרת . לא נקל על עצמנו את המלאכה , בקיום התשתית 
ובהרחבתה למען העלייה . נסתפק במועט , אולם בשום פנים ואופן לא נסכים להרחיב 
את הפערים , המגבשים שכבות מקופחות במצב של אין מוצא ואין תקווה . את המשימה 
של יצירת תעשייה ושירותים רווחיים , כמקור פרנסה להמוני העולים , לא נוכל 
למלא ללא שותפות מסיווית ופעילה של התעשיינים ושל אנשי העסקים היהודים בעולם , 
על ההון , הידע , הניסיון וקשרי השיווק שלהם . לאורך כל הדרך , פנתה 
ישראל אל התפוצות , ובמיוחד בעתות מצוקה , לקבלת סיוע שהסתכם תמיד במגבית , 
לפעמים מואצת ומורחבת . הפנייה הפעם מעלה את המשימה מרמה של סיוע ותרומה , 
או רכישת " בונדס " , אל רמת השותפות ביצירת עסקים כאן , לבד , או בשותפות 
עם תעשיינים ישראליים . כי אין כוח אחר ואין פתרון אחר , שיוכל לענות על 
צרכי קליטתם של המוני העולים . 
