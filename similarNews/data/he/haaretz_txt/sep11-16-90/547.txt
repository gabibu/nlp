פאריס ( מיוחד ל"הארץ " ) . יו"ר הפדרציה הציונית בצרפת , פרנסיס כליפא , 
הודיע כי יחרים , יחד עם מרבית חברי הוועד הפועל של הפדרציה , פגישה שנקבעה 
להיום עם יו"ר הנהלת הסוכנות , שמחה דיניץ , במחאה על יחסו המעליב כלפי 
הארגון . בעקבות הודעה זו מסרה אתמול הסוכנות היהודית בפאריס כי דיניץ החליט 
לבטל את הפגישה עם חברי הוועד הפועל של הפדרציה . לדברי כליפא , דיניץ מתעלם 
באופן שיטתי מהפדרציה מטעמים פוליטיים צרים . יצוין כי הפדרציה נשלטת על - 
ידי הליכוד זה שלוש שנים . ההחלטה לנקוט בצעד זה באה בגלל הימנעותה של הסוכנות 
לזמן את הפדרציה הציונית למפגש שאמור להתקיים הבוקר בין אנשי הסוכנות בפאריס , 
דיניץ , המגבית הצרפתית וארגון הפרנס - סוסיאל , האחראי לארגון החיים 
הקהילתיים היהודים בצרפת . פגישה זו אמורה להסדיר את נושאי החינוך היהודי 
בצרפת וכן נושאים הקשורים בארגון חיי הקהילה . כליפא אמר כי לא יעלה על הדעת 
שדיניץ יתעלם מהגוף הציוני היחיד הקיים בצרפת . הוא הזהיר כי אם הסוכנות 
תמשיך להחרים את הפדרציה , לא יהססו להקים מגבית נוספת בצרפת . המגבית 
שתוקם תעביר לישראל את כל הכספים הנאספים , בניגוד למגבית הצרפתית המנכה 
מהתרומות אחוזים גדולים לצרכי פעילות הקהילה היהודית בצרפת . " אין לי 
ספק שהיהודים בצרפת יעדיפו לתת את מלוא תרומותיהם לישראל בלא להשאיר שאריות 
בצרפת " , אמר . נציג הסוכנות בפאריס , קלוד לאלום , אמר בתגובה כי זה 
שנתיים וחצי מתנהל ויכוח בין הסוכנות לבין הפדרציה . המפגש המתוכנן להבוקר 
נועד לחדש הסכם קיים , וראשי המגבית התנגדו לשיתוף הפדרציה הציונית בנושא . 
