כאשר השמיע שר הפנים , אריה דרעי , את האים שש"ס תפרוש מהקואליציה , 
הציגו ארבעה חברי כנסת את הצעת החוק לשינוי שיטת הממשל . סמיכות הפרשיות 
מקרית , אך סמיכות העניינים אינה מקרית כלל . השר דרעי חזר בו מאימו , 
שממילא היה חלול מעט . סיעת שינוי ומפ"ם הודיעו כי לא יתמכו בהפלת הממשלה , 
כאשר העילה היא פרישת ש"ס בשל פרשת דרעי . אך האיום עצמו שבנסיבות אחרות 
עלול להיות ממשי אופייני ומהותי . הוא אופייני לשיטת הממשל יוצאת הדופן 
הנהוגה אצלנו והוא מצביע על פגם שורשי בדמוקרטיה הישראלית . החיים הפוליטיים , 
פעולתה של הכנסת , הפעילות הממשלתית והפרלמנטרית על כל אלה מתנופפת חרב 
דמקלס של מפלגה קטנה , או של כמה חברי כנסת , המאיימים למוטט את הממשלה 
ולהקים אחרת תחתיה . ממשלה בישראל לא רק נולדת כתוצאה מאונס קבוצתי זה , 
היא גם חיה תמיד בצילו . מלמדים אותנו באוניברסיטאות , שהממשלה זקוקה 
לאמון הכנסת וכי הרשות המחוקקת מפקחת על פעולות הרשות המבצעת . הלכה יפה , 
אך חסרת שחר . למעשה , גם הממשלה גם הכנסת נתונות כאן לתכתיב של מיעוט . 
כפי שציין " הארץ " בשעתו , הרב שך , ולא המוני הבוחרים , הוא שקבע 
מי יהיה ראש הממשלה , ואגב כך התחייב הרוב בכנסת להתכחש לרצונו המוצהר 
שלו ולא חוקק את חוק יסוד זכויות האדם , אף על פי שעבר בקריאה מוקדמת ברוב 
מרשים . פגמים וטרוניות יש בכל שיטה פוליטית דמוקרטית . אך המצב בישראל 
חמור יותר , שכן הלגיטימיות של המשטר עצמו נפגמת בשל התחושה העממית המוצדקת , 
כי המיעוט שליט , כי העריק מולך , וכי בפעם הבאה אכן תופסק חקירה משטרתית , 
כדי להציל את ממשלת ארץ - ישראל השלמה או את ממשלת השלום . מי שאינו מבין 
זאת , אינו מבין דבר . ארבעה ח"כים , אוריאל לין , דוד ליבאי , יואש 
צידון ואני , גיבשו הצעה העונה למצוקותיה של השיטה הפוליטית , תוך כדי 
חיזוק הדמוקרטיה וסמכות הכנסת . אין לך כמעט קובלנה כאלה שעיתון זה משופע 
בהן שאין להן מענה סביר בהצעת החוק . שם הצעת החוק ( הצעת החוק לבחירה 
ישירה של ראש הממשלה ) מטעה . אין היא עוסקת רק בבחירה ישירה של ראש הממשלה , 
אלא ביצירת מערכת חדשה של איזונים ובלמים בין הכנסת ובין הממשלה . בכך 
גם נתנו חברי הכנסת תשובה לביקורת , שהושמעה בכנסת ומחוץ לה , על הצעות 
החוק הנפרדות , שעברו בקריאה ראשונה ברוב מרשים . רשמנו לפנינו ביקורת 
זו , כולל זו שעלתה מעל דפי " הארץ " , התחשבנו בה והבאנו לוועדת חוקה 
חוק ומשפט נוסח משולב ומתוקן . ההצעה אכן מהפכנית . לראשונה ניתנת לכנסת 
סמכות לאשרר אמנות בין - לאומיות , לפקח על חקיקת משנה , לחייב את ראש 
הממשלה , את השרים ואת עובדי המדינה להתייצב בפני הכנסת ועדותיה . לראשונה 
מוגבלת סמכות הממשלה להכריז מלחמה וליזום פעולה מלחמתית ולראשונה הוגבלו 
והוגדרו סמכויות החירום האדירות של שרים במסגרת התואמת את עקרונות המשטר 
הדמוקרטי . לראשונה מוטלות סנקציות בחוק על חריגה מתקציב המדינה . לראשונה 
תוכל הכנסת להביע אי - אמון כלפי שר בודד . לראשונה מגביל החוק את מספר 
השרים בממשלה ומונע השתוללות בזבזנית של שרים שאין לאיש צורך בהם . בצד 
מהפכה חוקתית זו , מורחבת סמכותו של ראש הממשלה אך לא כנגד הכנסת , אלא 
כנגד לשונות - מאזניים , שרים סחטנים וקבוצת מיעוט תובעניות . סמכותו גדלה 
בכל הנוגע לתפקוד הפונקציונלי של הממשלה , אך אין שום הרחבה בסמכויות החוקיות 
של הרשות המבצעת . להיפך , אלה מקוצצות באורח מוחשי . הצעת החוק שומרת 
על כל הסימנים הפרלמנטריים ואינה מנהיגה משטר נשיאותי . רק עניין פרלמנטרי 
אחד נפגע : סמכותה של הכנסת להרכיב ממשלה ולהחליפה באחרת . אך סמכות זו 
היא הרי מקור כל רע , שכן מי שמשתמשות בה ותמיד לרעה אינן המפלגות האידיאולוגיות 
משמאל או מימין , אלא אך ורק אלה המוכנות להעמיד עצמן לכל המרבה במחיר . 
ההתנגדות המושמעת בכנסת להצעת החוק לא נובעת ממניעים מהותיים . היא באה 
מצד אלה המנצלים לרעה את השיטה הקיימת , ומצד אלה שאינם מוכנים כי אזרחי 
ישראל הערבים ישתתפו בהליך הבחירה של ראש הממשלה . אלה ואלה מחפשים דרכים 
לטרפד את הצעת החוק , על ידי העלאת הצעות מהצעות שונות , כולל ההצעה האנטי - 
דמוקרטית והמסוכנת , שלפיה ראש המפלגה בעלת מספר חברי הכנסת הרבים ביותר , 
יהיה לראש הממשלה . הצעה זו , שכל כולה סילוף הדמוקרטיה והמאגדת בתוכה 
את כל החסרונות האפשריים של כל שיטה ידועה ולא - ידועה , היא היום הנשק 
שבאמצעותו רוצים להכשיל את ההצעה היחידה כיום שיש לה סיכוי להבריא את המשטר 
מחוליו ולחזק את הרוב על חשבון המיעוט הסחטן . 
