שר החוץ האמריקאי , גימס בייקר הודיע אתמול כי הוא יבקר עוד השבוע בסוריה , 
כדי להבליט את בידודה של עיראק . " הנשיא בוש החליט כי הגיע הזמן לפתוח 
בדו - שיח פנים אל פנים עם סוריה " , אמר בייקר במסיבת עיתונאים , לאחר 
שנועד בבריסל עם שרי החוץ של נאט"ו . " אנו סבורים כי העמדה הסורית במשבר 
במפרץ היא משמעותית . אין דבר שידגיש יותר את בידודו של סדאם חוסיין בעולם 
הערבי , מאשר מעורבות סורית " , הוסיף . בייקר אמור להגיע ביום חמישי בערב 
לדמשק , וביום ששי ייפגש עם הנשיא הסורי , חפז אל - אסד ועם מנהיגים סורים 
אחרים . הוא אישר כי יש לארה"ב חיכוכים עם סוריה , אך אמר כי במקרה הזה 
מדובר ביעדים משותפים ספציפיים של שתי המדינות . שר החוץ , דוד לוי , אמר 
אתמול בניו - יורק למנהיגים יהודים חברי ועידת הנשיאים כי ביקורו של בייקר 
בסוריה תאם מראש עם ישראל , ובייקר הבהיר כי בשיחתו עם נשיא סוריה לא ייעשה 
מאומה מאחורי גבה של ישראל , נגדה או על חשבונה . " בייקר לא היה צריך 
את אישורי לביקורו בסוריה , אך העובדה שמצא לנכון להודיע על כך מוכיחה על 
הגינותו , ולכן החלטתי להזמינו לביקור רשמי בישראל " , אמר לוי . הוא הוסיף 
כי מזכיר המדינה האמריקאי קיבל את הזמנתו , ומועד הביקור ופרטיו יתואמו 
בקרוב . לוי אישר כי במסגרת ביקורו הבא בניו - יורק לרגל דיוני העצרת , 
הוא ייפגש עם שר החוץ הסובייטי , אדוארד שוורדנאדזה , והודיע כי בימים 
הקרובים תצא משלחת מטעם משרד החוץ הישראלי לשיחות במוסקווה . " אני מקווה 
שתושג פריצת דרך בשיחותיה של המשלחת " . לדבריו , מטרת השיחות היא לדון 
על נושאים שונים , שעליהם הוא אמור לדון עם שווארדנדזה , כדי שבפגישה בניו 
יורק יוכלו השניים לסכם דברים . שר החוץ הוסיף כי בביקורו הבא בניו - יורק 
הוא יקיים גם פגישה נוספת עם בייקר . " עד אז נקדיש שנינו מחשבה לבעיות 
השונות , וכאשר אמריקאים וישראלים חושבים ביחד , ומתוך הכרה שהם זקוקים 
זה לזה , התוצאה חייבת להיות טובה " , אמר . לוי הדגיש כי ישראל מתנגדת 
לכל זיקה בין המשבר במפרץ הפרסי לבין הסכסוך הישראלי - ערבי והבעיה הפלשתינית . 
לדבריו , זיקה כזו עלולה ליצור רושם כי פעולות שונות ננקטות בגלל פחד מסדאם 
חוסיין , בעוד שהבעיה הפלשתינית היא בעיה קיומית , וישראל לא תתפשר בטיפולה . 
כרמז ליאסר ערפאת הוא הוסיף : " לא ייתכן שמי שעשה יד אחת עם אויבה המושבע 
של ארה"ב יצא עם פרס בידו " . בהתייחסו להשערה כי רעיון הוועידה הבין - לאומית 
לשלום עשוי לעלות שוב , אמר לוי " מבחינתה של ישראל , רעיון זה חלף עם 
הרוח " . שר החוץ אמר כי פגישתו עם בייקר היתה מוצלחת ביותר . " אנו בראשיתו 
של עידן חדש ביחסים עם ארצות הברית , ואני שמח שעלה בידי להביא לכך . בל 
נשלה את עצמנו שלא יהיו יותר בעיות וויכוחים , אך נפתור אותם בדרך ישירה 
ואמינה " , אמר . הוא הוסיף כי כל פעולותיה של ישראל לגבי המשבר במפרץ מושפעות 
מהשיקול האמריקאי . " דבר זה חייב להיות ברור לא רק לממשל , אלא גם לעם 
האמריקאי . " אנחנו לא צועדים אחרי האמריקאים , אלא עם ארה"ב . אסור 
שמישהו ישלה את עצמו , כי אחרי שהמשבר יסתיים תסתגל ישראל שיתייחסו אליה 
כזרה ויעלימו ממנה דברים . אמש נפגש לוי עם נשיא הקונגרס היהודי העולמי , 
אדגר ברונפמן , ועם המנכ"ל , ישראל זינגר . היום הוא ייפגש עם ראש עיריית 
ניו - יורק , דיויד דינקינס , ובערב ייצא בדרכו חזרה לישראל . 
