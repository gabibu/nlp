חמהפגישה הראשונה של שר החוץ דוד לוי עם צמרת הממשל בארצות הברית לימדה אותו , 
מן הסתם , שהעולם קטן ושהטבע האנושי חוצה גבולות . גיימס בייקר , למשל , 
מצא לנכון לקטר באוזניו על משה ארנס . מזכיר המדינה קבל בנימה נעלבת על 
שיחתו האחרונה עם ארנס , בהיותו עדיין שר החוץ בממשלת האחדות הלאומית . 
הוא תיאר באוזני לוי כיצד עמל עם ארנס על ניסוח התשובות לשתי שאלותיו המפורסמות , 
כיצד טרח לשכנע גורמים אחרים בממשל להסכים לנוסחה שגיבשו יחדיו , וכיצד 
הושפל והתאכזב כאשר התברר ששר החוץ הישראלי אינו מסוגל לספק את הסחורה . 
מדבריו של בייקר השתמע , כי חש עצמו אחראי לנפילתה של ממשלת האחדות הלאומית , 
וכי סבר שבגלל זאת איבד נקודות בדירוג הקודקודים בממשל בוואשינגטון . לוי 
נהנה , מן הסתם , לשמוע את גנותו של יריבו , אם כי היה עליו להודות בינו 
לבין עצמו שהוא נמצא במצב מוזר : ארנס נכשל בעיני בייקר רק משום שלוי התייצב 
בראש חבורת החישוקאים , שסיכלה בירושלים את אישור המרשם שהושג בוואשינגטון . 
לוי שב מוואשינגטון ונוכח פעם נוספת שבבית לא מפרגנים לו . בהיותו בארצות - 
הברית , לא התאפק מלבטא את התלהבותו הגדולה למחוות שעשו לו ראשי הממשל . 
בארץ , התברר לו , התגובות לביקורו ולדיווחיו ספקניות . בעצם לא השיג 
שום פריצת דרך ממשית בשיחתו הממושכת עם בייקר : השניים לא דנו בנוסחה חדשה 
שתתניע את ההידברות הישראלית - הפלשתינית , ורק הסכימו ביניהם שיש לעמול 
על מתן תשובה לשתי השאלות הידועות , שתהיה בחינת " כן לבייקר ולא לאש"ף " . 
לוי יודע גם , שבפגישתו הבאה עם מזכיר המדינה , בעצרת האו"ם בתוך שבועיים - 
שלושה , יהיה עליהם לדבר באופן תכליתי כלומר , על לוי להציע נוסחה , 
אחרת תצטבר בלבו של בייקר תרעומת גם על שר החוץ החדש של ישראל . שר החוץ 
יודע גם שוואשינגטון רותמת את ברית - המועצות לתהליך המשא - ומתן במזרח - 
התיכון , בראש וראשונה כדי לפרוש מטרייה אמריקאית - סובייטית לדו - שיח 
מתוכנן בין ישראל לסוריה . ודוק : המתווכת המיועדת למשא - ומתן זה היא 
מוסקווה ולא קהיר . ח"ך רובי ריבלין , מקורבו של לוי , ציטט באחרונה דברים 
שאמר בזמנו מנחם בגין , כאשר יזם את סיפוחה של רמת הגולן . בגין אמר אז 
לאמריקאים הנזעמים שמעמדה של הרמה שונה מזה של מזרח ירושלים משום שקביעת 
הגבול בין סוריה לישראל פתוחה למשא - ומתן . לוי חזר כשהאבק המסמם של מגע 
בין - לאומי זרוי על כתפיו . הוא שנבחר על - ידי הממשל האמריקאי להיות מבשרו 
של תהליך ההבנה המחודשת בין ישראל לארצות - הברית , והוא טורח להפיק מכך 
את התועלת הפוליטית הלגיטימית . הוא יודע שהזוהר הבין - לאומי , שנועד 
בין השאר לשפר את כושר התחרות שלו בליכוד , שקוף וחולף . כששב ארצה , 
נשאל מדוע הסכים לפגישה כה קצרה עם הנשיא בוש . לוי השיב כי קיבל את הדעה 
שהפגישה חשובה כדי להפגין את עניינו של הבית הלבן בישראל , בעיצומו של המשבר 
במפרץ . בעיקר החליפו הוא והנשיא לחיצות ידיים . בוש שאל אותו לשלומו וסיפר 
שהוא יודע על התקף הלב שעבר לא מכבר . לוי השיב בחברהמניות : הבה ונלחץ 
ידיים ותראה מה שלומי . והוא העניק לנשיא ארצות - הברית לחיצת יד של פועל 
בניין מוצק מבית שאן , שבוש לא ישכח זמן רב . קפמאבנזחמאחדים מהשדרים והעורכים 
היותר ידועים בטלוויזיה מוצאים את עצמם בימים אלה משרבבים את צוואריהם בתוך 
לולאות שהם עצמם שזרו . בשנים האחרונות , טרחו הכתבים לתייג את עצמם כשמאלנים , 
ובכך שמטו מתחת רגלי עצמם את הבסיס המקצועי שעליו ניצבת עיתונאות חסרת פניות . 
כל אימת שהתעוררה שאלה לגבי דרך תפקודם המקצועי של כתבים ועורכים , כל 
פעם שהתלקחה תחרות על משרה חשובה בטלוויזיה , הם נכנסו למלכודת המפלגתית 
והניחו אותה ככתר על ראשיהם . היום מסתבר שהיה זה חבל תלייה . כל קוראי 
העיתונים מכירים את המאפיה השמאלנית בטלוויזיה . לאו דווקא משום ששלמה קור 
הצביע עליה , אלא משום שהיא זיהתה את עצמה בתור שכזו . כאשר התחרו רפיק 
חלבי , יעל חן , מנשה רז וישראל סגל על משרת עורך " מבט " , טרחו לפרסם 
בעצמם את הסיבה לדחייתם : הם נמנים על מחנה השמאל . כאשר התחרה אלימלך 
רם על תפקיד מנהל מחלקת החדשות בטלוויזיה , פעל מערך שלם של מפלגת העבודה 
למענו , מבלי שהוא ימחה על כך . כאשר התחרו נסים משעל ויוסף בראל על תפקיד 
מנהל הטלוויזיה , לא הסתייגו מהתוויות הפוליטיות שהוצמדו להם ( הראשון 
נוטה לעבודה , השני נציג נאמן של הליכוד ) . מה זה לא הסתייגו ? הם עצמם 
חיזרו אחר ראשי המפלגות במאמציהם לגייס תמיכה . כל מינוי לתפקיד עיתונאי 
בינוני ומעלה , ברדיו ובטלוויזיה , נחתך בהסכמים בין העבודה לליכוד מבלי 
שאנשי המקצוע הנוגעים בדבר ייצאו למרד . אדרבה , הם נסחפו לסחרור המכוער 
שביזה באופן כה בוטה את כבודם המקצועי . עתה , כאשר נערף ראשו של מיכאל 
קרפין , חוזר הפולחן על עצמו . ראשי העבודה נזעקים ומאשימים את בראל בהדחה 
פוליטית . קרפין עצמו נותן יד להסברים שלפיהם סילק אותו בראל מעריכת מבט 
שני " במידה רבה בגלל נטיותיו הפוליטיות המזוהות עם מפלגת העבודה . תגובה 
זהה עולה מבניין הטלוויזיה בעקבות החלטתו של בראל לבטל את " זה הזמן " 
ולהמירה בתוכנית אחרת . שוב מואשם מנהל הטלוויזיה בהתנכלות פוליטית למפיקי 
התוכנית ולמגישה , מבלי שהם מוחים על עצם זיהוים כמי שנמנים על מחנה רעיוני 
מסוים . כתבים , שדרים ועורכים בטלוויזיה הישראלית משתתפים במרץ רב ( לא 
מדויק ; קשה למצוא אצלם מרץ למשהו ) בהווי העכור שבתוכו זבולון המר בוחש 
בענייניהם באמצעות אורי פלאח , רוני מילוא באמצעות אריה מקל , ושמעון פרס 
דרך אהרן הראל . הם מוכרים את עצמם לפוליטיקאים כמי שייצגו את עמדותיהם 
על המרקע , והם התרגלו לכך שפרס מכנס את " חברינו " בוועד המנהל ומילוא 
את נציגי הליכוד , כדי להנחותם כיצד להצביע בשביל איש " שלנו " ( שמיר 
ופרס הם שבחרו ביאיר שטרן ובעודד בן עמי להיות שליחי הטלוויזיה והרדיו בארצות - 
הברית ; ראשי העבודה החליטו על תמיכתם באמנון נדב לתפקיד מנהל הרדיו ; 
מיכה חריש , מזכ"ל מפלגת העבודה , פירסם הודעת גינוי לדליה איציק ורוני 
פיינשטיין , נציגי העבודה בוועד המנהל , על שגילו עצמאות ותמכו בבחירת 
בראל למנהל הטלוויזיה ) . יש חשד מבוסס שיוסף בראל רואה את עצמו בראש וראשונה 
כנציגם של שמיר ומילוא בבניין הטלוויזיה . ישנם גם סימנים שתפישת עולמו 
המקצועית פשטנית ( להיטיב עם העם , כלומר : לא להעכיר את רוחו ) , ולא 
מבוטלת הטענה שהגיע לתפקיד מהוויה שבה שלטה תפישה תעמולתית ולא עיתונאית - 
חופשית . מוקדם ומוגזם לאתר בהחלטות שקיבל עד כה מניעים פוליטיים . אילו 
דן שילון , לדוגמה , היה מקבל אותן החלטות לא היתה קמה זעקה . הכוח שבאופן 
טבעי מועמד להתייצב מול בראל , אם יהיה צורך בכך , כדי לשמור על נשמת אפה 
של הטלוויזיה הוא ציבור העיתונאים העובדים בה . כאשר הם מזהים את עצמם עם 
מחנות פוליטיים , כאשר אינם מורדים בנוהג התוקע את אפה של המערכת הפוליטית 
לתוך חדר החדשות , כאשר הם עצמם נותנים ידם למעורבותם של ראשי המפלגות במאבקיהם 
על תפקידים , הם משחקים לידיו של בראל . קפמאבנזחממאז ימיו של ארנון צוקרמן , 
לא השפיע שום מנהל באופן ממשי על לוח המשדרים בטלוויזיה ועל איכותם . אנחנו , 
הצרכנים , מקבלים מזה 51 שנה אותו תפריט של שידורים : הרבה ספורט , קצת 
אקטואליה , סדרות אמריקאיות . השיממון הנשקף מהמרקע אינו רק תוצאה של דמיונם 
המוגבל של מנהלי הטלוויזיה ( שהיא דוגמה זועקת לתקפותו של העיקרון הפיטרי : 
כל במאי מוצלח או שדר טוב אינם שמחים בחלקם אלא לאחר שהתמנו לתפקיד ניהולי 
בכיר , שבו אינם מוצאים את ידיהם ואת רגליהם ) , השיממון הוא גם תוצאה 
של תנאים לא משתנים , מאז החלה הטלוויזיה הישראלית לפעול . הטלוויזיה נהנית 
ממונופול הממית בה כל חשק לתחרות ; עומדות לרשותה לא יותר מאשר 56 שעות 
שידור ביממה ; לרשותה ציוד שרק באלבניה נותר כמותו ; עובדיה מזדקנים ואינם 
מפנים מקום לדם חדש ; לא מתקיימת בצמרת הפרדה בין המינהלה למערכת ( מנהל 
הטלוויזיה הוא גם העורך הראשי ) וכתוצאה מכך היא סובלת מכשל ניהולי מתמשך 
( דו"ח מבקר המדינה מצא כי ב8891 נוצלו % 81 בלבד מתקציבי הפיתוח שהעמיד 
האוצר לרשותה ) ; היא פועלת במסגרת חוקית מיושנת ( מאמצע שנות הששים ) 
שכפתה עליה פיקוח פוליטי . בעיקרון , אין הבדל בין הליכוד לעבודה בתיאבונם 
לנצל את הטלוויזיה לצורכיהם ובמאמצים שהם עושים להתערב בנעשה בתוכה . למעשה , 
הגישה הבולשוויקית כלפי כלי התקשורת הממלכתיים היא המצאה של תנועת העבודה , 
והליכוד הוא רק תלמידה המצטיין בתחום זה . הצרה היא שהליכוד עלה לשלטון 
בגיל ההתבגרות של המדינה , ונחל הצלחה לא קטנה במאמציו להחזירה לתקופת הילדות . 
בניגוד לעבודה , שצעדה עם הזמן , תקוע הליכוד בתקופת הגן בהתייחסותו לתקשורת : 
נציגיו ברשות השידור ( בוועד המנהל ובבניין הטלוויזיה ) מאמינים בתקשורת 
ממלכתית צייתנית , שתפקידה " לא להזיק " למדינה . הם דוגלים במידע לעוס 
ומכוון ומגיבים ברתיעה אינסטינקטיווית מכל עיסוק עיתונאי בסוגיות בעייתיות . 
לא לאורך ימים תוכל הטלוויזיה לדשדש בביצתה . בפתח , עידן חדש של טלוויזיות 
בכבלים , ערוץ שני , שידורי לוויין ישירים . סימנים ברורים מבשרים שהשדרים 
שהזדקנו בטלוויזיה הממלכתית יהיו הפנים החדשות בערוצים הבאים . קפמאבנזקרפין - 
משעל - סגל - ליס - ויצטום - גורן נחשבים למחנה החורש רעות על חן - רז - 
חלבי - רם . ולהיפך . רוני מילוא הוא חבר של נסים משעל וקרפין מיודד עם 
אורי פורת , והאחרון עדיין בוחש בנעשה בטלוויזיה . פורת אמר על יוסף בראל 
שהוא מרגל מצרי , ומיכאל קרפין הטיח בבראל שהוא שקרן והתעלם ממנו ומהוראותיו 
כשהיה מנהל זמני של הטלוויזיה . עכשיו , משנבחר בראל למנהל ממש , הוא 
נוטל את נקמתו מקרפין . לקרפין - משעל - סגל ושות היתה תוכנית : משעל ימונה 
למנהל הטלוויזיה ואז יסתדרו הכוחות בתפקידים הבאים : קרפין יהיה מנהל מחלקת 
התוכניות וסגן מנהל הטלוויזיה , גורן עורך מוקד ( הסתלקותו מתפקיד הכתב 
המדיני גרמה לקורת רוח בלשכת ראש הממשלה ) , סגל עורך מבט וגם חלקו של 
ליס לא ייגרע . מנכ"ל משרד ראש הממשלה , יוסי בן - אהרן , טרף את הקלפים 
כאשר הניע את יצחק שמיר ורוני מילוא לתמוך ביוסף בראל לניהול הטלוויזיה . 
משעל איבד את אגפו הימני ועד מהרה התברר כי גם אגפו השמאלי חשוף : נציגי 
העבודה העבירו את תמיכתם לבראל . החבורה החלה להתפורר : חיים יבין , שנחשב 
לאוהד הקבוצה , מתחרה על התפקיד שפינה קרפין ; קודם לכן התחרה משעל ביבין . 
ברקע , עומדת יריבות בין משעל וסגל כלפי מנשה רז . סיפורים עסיסיים מזינים 
מחלוקת זו : רז סבור שסגל ומשעל אינם ראויים למלא תפקידים בטלוויזיה לאחר 
שהתגלו הקשרים הפיננסיים המפתיעים שלהם עם מיכאל אלבין המנוח ( ועדות בדיקה 
של רשות השידור ושל אגודת העיתונאים ניקו אותם מחשדות בעניין זה ) . הם 
אינם אוהבים את דעתו עליהם . הוא אומר שהם מעורבים בפרסומים בעלי אופי רכילותי 
על חייו האישיים שנועדו לפגוע במשפחתו ( שהוזמו לחלוטין ) . רז אף הביא 
את טענותיו לידיעתם של חברי הוועד המנהל במכתבים ( שמסר להם במו ידיו , 
לאחר שהתברר לו כי נעלמו עותקים קודמים שהונחו בתיבות הדואר של חלק מהם ) 
. כאשר התחרה רז על משרת מנהל הטלוויזיה , אמר לוועדת המינויים : אני 
לא אמרתי לאריה דרעי שאמי הצביעה ש"ס , ולעבודה לא סיפרתי שסבי יצק מים 
על ידיו של ברל , ולליכוד לא גיליתי שסבתי שחתה ליד אלטלנה , ולמפד"ל לא 
בישרתי שאני עצם מעצמותיהם ובשר מבשרם . כל חברי ועדת המינויים הבינו שרז 
רומז על התנהגותו של משעל , שהתחרה אתו על התפקיד . מדוע עם ישראל עסוק 
בעניינים אלה ? משום שהמונופול שבידי הטלוויזיה גורם לעם ישראל לצאת מדעתו . 
ראו , למשל , את הכתבות הרועשות בסוף השבוע שעבר על הדחתו של מיכאל קרפין 
מ"מבט שני " . עד כמה נסחפת התקשורת בקרתנות זו , יעידו טורים אלה . 
