לספרות , לתיאטרון ולקולנוע יש משיכה לדמויות של דודים ודודות אקסצנטריים , 
שחודרים לשגרת חייהם של שארי בשר ומשבשים אותה . הסבר אפשרי אחד לכך הוא 
שהדוד והדודה , בהיותם אחי או אחות האב או האם , יכולים לייצג את דמותם 
של ההורים וגם להציב להם אלטרנטיווה החותרת נגד סמכותיותם הסמלית . הדוד 
מתואר לעתים כאב פורק - עול , והדודה כפנטסיה אקסטרווגנטית . הדודה הנודעת 
מכולן היא " הדודה מיים " של פטריק דניס , שקורותיה הקומיות שימשו בסיס 
לרב - מכר , סרט , מחזה , מחזמר וסרט מוסיקלי . דודה מפורסמת היא דודתו 
של גרהם גרין , שחודרת לחייו של אחיינה המרובע , וסוחפת אותו עמה למסעותיה . 
סרטו של פרנקו ברוזטי האיטלקי ( " לחם ושוקולד " ) נראה כמו וריאציה על 
שתי יצירות אלו , כשאת מקומן של שתי הדודות האלו תופסת דמותו של הדוד לוקא 
( ויטוריו גסמן ) . כמו רוזלינד ראסל ומגי סמית , שגילמו את הדודות בגרסאות 
הקולנועיות של יצירותיהם של דניס וגרין , מעניק לנו כאן גסמן הופעה מוחצנת , 
מוגזמת וגדולה מהחיים . כמוהן , הוא מגלם דמות שאמורה לייצג את האנטי - 
בורגנות , הנונקונפורמיזם והחופש ממוסכמות , והיא אמורה , לכאורה , להקסים 
אותנו . ברוזטי מוסיף לדמות גוון פתטי ושרלטני הכרחי למיתוס , גם בווריאציות 
הרציניות ביותר שלו : הדוד לוקא , למשל , מגדיר את עצמו כמשורר , אך 
לאורך הסרט כולו לא נזכה להוכחה למידת כישרונו בתחום זה ( חוץ מביקור פתע 
של חבורת מעריצים סקנדינוויים בדירתו המבולגנת , באחת הסצינות המאולצות 
ביותר בסרט ) . בתחילת הסרט אנו פוגשים אותו מנסה , ללא הצלחה יתרה , 
להניח את ידיו על נשים צעירות , בחסות האפלה של בית קולנוע . כאשר חבורת 
צעירים מניסה אותו משם הוא נתקף בחולשה ומובהל לבית חולים . שם הוא מוסר 
את שמו של אחיינו ( גיאנקרלו גיאניני ) שלא ראה אותו שנים , ואולי כלל 
לא ידע על קיומו . האחיין , על - פי המסורת של סוג סיפורים זה , הוא היפוכו 
המוחלט של דודו : איש עסקים בורגני , מרובע ונובו - רישי , שנמשך בהדרגה 
אל חוסר האחריות והאקסצנטריות של דודו . עיקר הסרט הוא היחסים בין השניים , 
ניסיונו של האחיין להשתחרר מהשפעתו של דודו וכניעתו ההדרגתית לקסם של אישיותו 
ושל פריקת העול שהוא מייצג . אלא שברוזטי לא החליט אם דמות הדוד אמורה לייצג 
חופש של ממש או פשוט חוסר אחריות , שחרור ממוסכמות או חוסר בגרות מעצבנת . 
דמותו של הדוד לוקא , כפי שגסמן מגלם אותה , נעה באי נוחות בתוך השניות 
הזאת . הסרט סובל ממחסור חמור של אירועים שעשויים לקדם אותו לכיוון מספק . 
כל כולו וריאציות על סיטואציה אחת . ברוזטי אינו מצליח להחליט אם להתייחס 
לדמותו של הדוד בחיבה או באירוניה , אם תפקידו להקסים אותנו או לדחות אותנו . 
בדרך זו הוא ניסה , כנראה , להפוך את הדמות ואת יחסינו אליה למורכבים , 
אולם התוצאה היא תחושה של ניכור ואי יכולת להזדהות עם הדמויות והקונפליקט 
שמניע אותן . זה מאפיין גם את יחסו של ברוזטי לשאר הדמויות בסרט : האחיין , 
אשתו ( אנדראה פרול ) ואהובתו לשעבר ( סטאפניה סאנדרלי ) שנופלת בקסמו 
של הדוד . כולם חביבים ומגוחכים כאחד , ולפיכך נעשה הסרט מטושטש מבחינה 
רגשית ורעיונית . לכל אורך הסרט יש הרגשה שראינו אותו כבר , ובגרסאות מוצלחות 
יותר . יש משהו מזויף ומעצבן בדמות הדוד . כאשר יחד עם האחיין אנו חייבים 
להיפרד ממנו בסוף הסרט , אנו נושמים לרווחה : שגרת חיינו נדמית לנו מרגיעה 
לאחר שהות בת שעתיים בחברתו האינטנסיווית . 
