הצבא העיראקי פלש לנסיכות כוויית ביום השני לחודש אוגוסט . היום אנו רושמים 
את יום ה41 לחודש ספטמבר , אבל הצבא הפולש לא נטש את כיבושו , ואין לדעת 
מתי יעשה כן בין מרצון , בין מאונס . רבים מתנחמים בכך שהצבא האמריקאי 
עדיין לא הגיע לעוצמה כזו שיוכל לגרש את העיראקים מכוויית , ואולי אף לשבור 
את כוחה של מכונת המלחמה של סדאם חוסיין ; אם יושלם ריכוז הכוחות האמריקאיים , 
ייענש התוקפן כהוגן . תקווה זו מתבססת על האמונהשלפיה חיל המשלוח האמריקאי 
אמנם יבצע את מסע העונשין הזה . אולם תנאי מוקדם לכך הוא שמועצת הביטחון 
של האו"ם תסמיך אותו למלא משימה זו . קברניטי המדיניות האמריקאית החליטו 
שלא לנקוט פעולה עצמאית כדי להביא לידי סילוק הצבא העיראקי מכוויית ולהחזרת 
השלטון הלגיטימי , ובעניין זה הצליחו להשיג את מבוקשם . מועצת הביטחון גינתה 
את עיראק כמי שהפירה את החוק הבין - לאומי , ודרשה ממנה להתפנות משטח כוויית 
לאלתר וללא תנאים . מאוחר יותר , היא ציוותה על כל המדינות החברות לנתק 
את קשרי המסחר עם עיראק , ובשלב שלישי אישרה שימוש בכל האמצעים המתאימים 
כדי להבטיח את מימוש הסנקציות הכלכליות , ולמעשה הסגר ימי . מצד שני , 
על מה שצריך להיעשות אם לא הסנקציות ולא ההסגר הימי יביאו לידי התפנות הצבא 
העיראקי מכווית , מועצת הביטחון לא אמרה עדיין דבר . מאחר שההנהגה האמריקאית 
התחילה לפעול לפי התפישה כי מתפקידי האו"ם להחזיר את הסדר הבין - לאומי על 
כנו , יקשה עליה לסטות מתלם זה . וזאת יש לזכור : הצבא האמריקאי נשלח 
למזרח התיכון כמענה על בקשת עזרה מצד סעודיה ; שליטי ריאד פנו לוואשינגטון 
מתוך חשש שמא סדאם חוסיין ינסה להשתלט על ארצם כפי שהשתלט על כוויית , וכי 
כוחות סעודיים לבדם לא יוכלו להדוף את התקפתו . ואשינגטון נענתה לפניית 
ריאד , מבלי לשאול את האו"ם בנדון , וכניסת חיל המשלוח האמריקאי לסעודיה 
איננה מהלך או"מי אלא מהלך אמריקאי עצמאי ונפרד . להלכה , אין זיקה בינו 
לבין ההחלטות הנ"ל של מועצת הביטחון . עם זאת , מבין כל בר - בי - רב כי 
הצבא האמריקאי נערך על אדמת סעודיה כדי לעמוד הכן לצאת לפעולה , אשר הממשל 
מקווה לקבל לה גושפנקה ממועצת הביטחון . אולם הסיכויים לכך אינם טובים ביותר . 
נשיא ארה"ב ומנהיג ברית המועצות התחייבו בהלסינקי כי " אם הצעדים הנוכחיים 
( סנקציות כלכליות והסגר ימי ) לא יצליחו להגשים מטרה זו ( חיסול הפלישה 
העיראקית לכוויית ) , הרינו מוכנים לשקול צעדים נוספים , העולים בקנה 
אחד עם מגילת האו"ם " . דברים אלה רומזים לאפשרות כי ברית - המועצות תימנע 
מלהטיל וטו על הצעת החלטה אמריקאית , שמטרתה להשיג הסמכת חיל המשלוח האמריקאי , 
החונה עתה בסעודיה , לצאת לשחרור כוויית מכיבוש עיראקי . אבל מיכאיל גורבצוב 
נזהר מלהבטיח יותר מאשר " לשקול " את מתן ההכשר הסובייטי למלחמה אמריקאית 
נגד עיראק , שתתנהל תחת דגל האו"ם ; כפי שארה"ב ניהלה , לפי ארבעים שנה , 
את המלחמה שלה נגד צפון - קוריאה . מאחר שעיראק סיפחה את כוויית , צפויה 
מערכה צבאית לשחרורה של כוויית ליהפך באורח אוטומטי למלחמה נגד עיראק ; 
ניצחון אמריקאי מוחץ על עיראק אינו עומד בראש חלומותיו של מנהיג ברית המועצות . 
גם הצרפתים עשויים להסתייג ; פרט לבריטניה , אין מדינה אירופית שאינה 
שואפת לסיים את מה שנקרא עתה , בלשון דיפלומטית מאופקת , " המשבר במפרץ 
הפרסי " , בדרך של פתרון מדיני . סוד גלוי הוא כי הן גיימס בייקר והן ברנט 
סקוקרופט אינם שלמים עם מהלך צבאי של ארה"ב במרחק אלפי קילומטרים מחופיה ; 
וככל שהזמן חולף , עלולים לגבור קולות הספקנות בקונגרס ובדעת הקהל האמריקאית . 
העולם מתחיל להתרגל ולהתייחס אל סיפוח כוויית לעיראק כאל עובדה מוגמרת ; 
הבאמת תרצה ארה"ב לצאת למלחמה חודשיים , או רבע שנה , אחרי יום הפלישה ? 
יש אומרים כי לא בכדי תיכנן המטה הכללי האמריקאי מלכתחילה לשגר מאתיים אלף 
חיילים לסעודיה . בשביל להגן על סעודיה מפני התקפה עיראקית אפשר היה להסתפק 
בהרבה פחות ממספר זה . ואם אכן בנו ומוסיפים לבנות חיל משלוח שעוצמתו 
אדירה , אין להעלות על הדעת שלא ייצא בסופו של דבר לפעולה ; מבצעו ייועד 
אז להריסת מכונת המלחמה של עיראק . רק כך אפשר לערוב , לזמן ממושך , לביטחונה 
של סעודיה וכל מקורות הנפט בחצי האי ערב . ברם , יש מקום לפקפק אם הנשיא 
גורג בוש במקרה שעליו להמתין עוד חודשיים עד להשלמת ריכוז הכוחות יוכל 
להתמיד בכוונותיו המקוריות , ואין ודאות שבסופו של דבר לא ייאלץ להסתפק 
בהשארת כוח אמריקאי צבאי גדול - ממדים על אדמת סעודיה , בעוד שסדאם חוסיין 
יוסיף לשלוט על כוויית . אם חיל המשלוח האמריקאי לא יילחם נגד עיראק כמה 
זמן תשלים דעת הקהל האמריקאית עם נוכחות צבאית מסיווית בסעודיה ? בוש וגורבצוב 
הסכימו בהלסינקי כי " ברגע שיושגו המטרות , שנקבעו בהחלטות מועצת הביטחון , 
יר הנשיאים לשרי החוץ שלהם לפעול יחד עם מדינות האזור ועם מדינות אחרות 
כדי לפתח מבנה ביטחון אזורי ולנקוט צעדים שיקדמו את השלום והיציבות " . איש 
אינו יכול לסמוך על מצרים , סוריה וירדן שיסכימו לכרות ברית הגנה עם ארה"ב 
כדי להקים סכר בפני השאיפה האימפריאליסטית של עיראק , מאחר שזו תוסיף להחזיק 
בכוויית . אם חיל המשלוח האמריקאי , בניגוד לתרחיש הספקני הנ"ל , יחסל 
את סדאם חוסיין ויפרק את מכונת המלחמה שלו , נוכל לנשום לרווחה . אבל אם 
סדאם חוסיין יחליט , בניגוד לציפיותנו עתה , לסגת מכוויית וארה"ב תתיר 
לו להוסיף ולשלוט בבגדד או אז יוסיף האיום העיראקי לרחף על האזור : על 
סעודיה , על נסיכויות המפרץ הפרסי , על ירדן , אפילו על סוריה ; ואין 
צורך להוסיף על ישראל . " מבנה ביטחון אזורי " , אם בכלל יוקם לביטחוננו 
לא יערוב . 
