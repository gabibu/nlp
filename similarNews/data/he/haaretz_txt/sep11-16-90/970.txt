נשיא ארצות הברית רצה לפנות אל העם העיראקי מעל ראשו של סדאם חוסיין . אין 
זה נסיון ראשון . היו נסיונות דומים בעבר , במקרים בהם נוצר קצר בתקשורת 
בין שתי ממשלות , כשמנהיג של מדינה אחת מנסה לגייס את דעת הקהל במדינה יריבה , 
הוא פונה ישירות אל העם . גם שר החוץ של ארה"ב גורג שולץ כשרצה לשכנע את 
העם בישראל שהיוזמה שלו תציל את המצב במזה"ת , הוא העניק ראיון לטלוויזיה 
הישראלית מעל ראשה של ממשלת ישראל . לכל הנסיונות הללו יש מכנה משותף , 
והוא האמונה הרווחת במנהיגות הפוליטית במערב שהטלוויזיה מאפשרת פניה ישירה 
לכל אחד ואחד . אולם אמונה זו מתעלמת מכך שהמסרים הנקלטים מהטלוויזיה נטחנים 
בפריזמה של ערכים מקומיים . כלומר בכל מקרה המסרים של מנהיגים זרים , מפורשים 
ומפוענחים באמצעות הערכים שיש לאוכלוסיה המקומית . בוש ידע היטב שהוא לא 
יוכל להסית תוך שמונה דקות השידור את העם העיראקי נגד הנשיא חוסיין . אבל 
הוא ניסה לפנות אל האליטה בעיראק . המגמה שלו היתה להגיע אל אותה שכבה מצומצמת 
הקיימת בכל חברה מתפתחת , גם אם היא מקיפה רק % 5 מהאוכלוסיה . שכן , כל 
מנהיג , לרבות סדאם חוסיין איננו זקוק רק לתמיכת ההמונים , אלא גם לתמיכת 
האליטה , המשמשת גורם מתווך בינו לבין הציבור הרחב . בהחלט . בל נשכח שהנאום 
הזה היה נאום תעמולתי . אחת הטקטיקות של תעמולה היא השימוש באמצעים אמוציונאליים , 
על ידי הדגשת הקורבנות והנזקים שעלולים להיגרם לכל אחד . זהו משחק של השלמת 
סימטריה . כששגריר עיראק בארה"ב התראיין בטלוויזיה האמריקאית , אמרו לו 
האמריקאים , שלהם אין גישה דומה אל הציבור בעיראק . במתן האפשרות לבוש 
לפנות את העם העיראקי , מנסה סדאם חוסיין לאותת שגם הוא מאפשר חופש דיבור 
לאויב . מעבר לכך , הטלוויזיה העיראקית עלולה להשתמש בנאום של בוש לצרכיה . 
כלומר אחרי ששילמה את מס השפתיים ונתנה גישה לאויב הגדול להופיע בטלוויזיה , 
הם באמצעות דברי הפרשנות וההפגנות היזומות , משתמשים בנאום לליכוד השורות . 
הם יפרשו את הנאום כאיום נוסף של בוש על עיראק . להערכתי הנאום הזה היה 
מכוון בראש ובראשונה לצרכים פנימיים של בוש . הנאום משרת אותו ואת המדיניות 
שלו . אני מעריך שבמקביל לשידור הנאום בטלוויזיה העיראקית , הוא גם ישודר 
ברשתות הטלוויזיה בארה"ב ואז יוכל בוש להמשיך במסע השכנוע שלו בדעת הקהל 
האמריקאית ולומר שהוא עושה כל מאמץ כדי למנוע שימוש באופציה הצבאית , הוא 
גייס את הקהילה הבין - לאומית ופנה ישירות אל העם העיראקי . בוש , מן הסתם 
מאמין , שגישה זו תסייע לו להמשיך ולהנות מתמיכת הציבור האמריקאי בהפעלת 
האופציה הצבאית , אם וכאשר יחליט לנקוט בה . 
