הנציגים הדתיים בוועדת ההקצבות של עיריית ירושלים הכשילו הצעה של יו"ר הוועדה , 
ממלא - מקום ראש העירייה עמוס מר - חיים , לבטל לחלוטין את רשימת ההקצבות 
השנתית כמסגרת תקציבית עצמאית ולהעביר את הכספים , שהועברו עד כה לרשימת 
ההקצבות , למחלקות העירייה . מר - חיים הציע כי המחלקות יחלקו כספים אלה 
על - פי שיקוליהן . עם זאת , התקבלה הצעה אחרת , המשנה את המצב הקיים בתחום 
ההקצבות בעיריית ירושלים . זאת , לנוכח הביקורת הציבורית על חלוקת כספי 
ההקצבות על - פי המלצות חברי מועצת העירייה ולפי מפתח סיעתי , וללא קריטריונים 
ענייניים ושווים . על - פי ההחלטה שהתקבלה תובא רשימת ההקצבות למוסדות על - 
ידי המחלקה , הנוגעת לעניין , והיא זו שתמליץ על הרשימה בפני ועדת ההקצבות , 
שבה יושבים חברי מועצת העיר . חברי ועדת ההקצבות יוכלו להגדיל או להקטין 
את הסכומים או למחוק מוסדות אך לא להוסיף מוסדות לרשימה , שתגיש המחלקה . 
לגיבוש הרשימה יהיו שותפים אם ירצו בכך גם חברי מועצה , אולם המחלקה 
תהיה רשאית לדחות את המלצותיהם , על - פי שיקוליה . עמוס מר - חיים אמר 
אתמול כי כיו"ר הוועדה היה עליו לקחת לתשומת לבו את דברי בג"ץ באשר להקצבת 
כספים ייחודים . " לא יכולנו להישאר שווי - נפש לנוכח הביקורת הציבורית 
על השיטה , שבה מוקצים הכספים האלה " . אנשי הסיעות הדתיות במועצת עיריית 
ירושלים התנגדו להצעה המקורית של מר - חיים , וטענו כי אינם מוכנים לראות 
במחלקות העירייה פוסק אחרון לגבי השיקול הציבורי בהקצאת המשאבים לחלקי הציבור 
השונים . לדבריהם , יש בשיטת העבודה הקיימת אפליה לרעה של המגזר הדתי והמגזר 
החרדי בירושלים . מאיר פרוש מ"אגודת ישראל " טען כי על העירייה לאזן את 
המשאבים לאותו חלק של הציבור , שאינו נהנה מאגודות הספורט ומהתאטראות . 
שמואל שקדי מהמפד"ל טען לקיפוח של תנועת הנוער " בני - עקיבא " בירושלים . 
