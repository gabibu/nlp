ההתקוממות הפלשתינית בשטחים איבדה בשבועות האחרונים מתנופתה . היא מדשדשת 
זה זמן במקום ללא הישגים , ושקיעה זו גורמת לדאגה בקרב המנהיגות הפלשתינית 
בשטחים ובתוניס . עם זאת , מוטב שלא נשלה עצמנו לחשוב כי בכך תמה האינתיפאדה . 
האנרגיה הפנימית קיימת ולא נעלמה . היא עצורה ומחפשת לעצמה מוצא . כך 
אירע גם כאשר המאבק הפלשתיני המזוין נבלם בשעתו , והאנרגיה השלילית מצאה 
לעצמה מוצא בהתקוממות אזרחית המונית בשטחים , שלא תוכננה על ידי איש . 
אל לנו לשכוח כי הגורמים הלאומיים והכלכליים - חברתיים של האינתיפאדה לא 
השתנו , ואף התחזקו . בטרם נפרט את הסיבות לירידתה של האינתיפאדה , יש 
להדגיש כי בשטחים לא שורר שקט , כפי שעשויים לחשוב מקריאת עיתונים . מספר 
האירועים עדיין גדול . בשטחי הגדה יש עדיין כ001 אירועים ביום ( לעומת 
כ002 ליום לפני חג הקורבן ) , אך אלה הם ברובם מקרים של ידוי אבנים . 
אלה אינם משאירים רושם רב , לא רק משום שהם מפוזרים על פני כל השטח , אלא 
בגלל מיעוט הנפגעים בקרב הישראלים . חלק אחר של האירועים עוסק בפגיעה במשתפי 
פעולה . התסכול והרפיון בקרב הפלשתינאים נובעים קודם כל בגלל התחושה כי ההתקוממות 
נכנסה לקיפאון . ואכן , ההשגים היו ברובם בשנה הראשונה לאינתיפאדה . בשנה 
השנייה היתה קפיאה על השמרים ואילו בשנה השלישית החלה נסיגה , שבאה לידי 
ביטוי בין השאר בהפסקת הדיאלוג עם האמריקאים ובביטול מפגש קהיר . כל ניסיונותיה 
של הנהגת האינתיפאדה להחזיר להתקוממות את הממד ההמוני , אם במרי אזרחי ואם 
בהפגנות גדולות , נכשלו . אפילו רצח שבעת הפועלים הפלשתינאים בראשון לציון 
לא היה גורם מעורר למהומות ליותר ממספר ימים . מסתבר כי פחות פלשתינאים בשטחים 
מוכנים להיות מעורבים כיום ישירות בפעולות האינתיפאדה . קיימת אמנם צייתנות 
רבה להוראות הכלליות באמצעות הכרוזים , אך המעורבות הישירה של רבים הצטמצמה . 
רבים טוענים , כולל כאלה שהשתחררו מהכלא , כי נתנו כבר את חלקם . הלחצים 
הכלכליים מדרבנים רבים מהאנשים לעשות יותר לפרנסת משפחותיהם . גורם נוסף 
לירידה נובע מהסכסוכים הפנימיים הקשים בין הארגונים השונים וגם בתוך הארגונים . 
אנשי ביטחון אומרים כי הסכסוכים הללו הם בין הגורמים לנתק מסוים בין אלה 
שנוהגים לכנות " ההנהגה הלאומית " , לבין הפעילים בשטח העושים את מלאכת 
ההתקוממות . תרומתן של זרועות הביטחון לרפיון הזה היא משמעותית . מבחינה 
מקצועית עושה כיום צה"ל פחות טעויות בשטח . זוהי הסיבה העיקרית למיעוט 
במספר ההרוגים הפלשתינאים בחודשים האחרונים . שירות הביטחון מצליח להתמודד 
בצורה טובה עם הגרעינים הקשים של ההתקוממות . בין השאר , פוצחו שבע התארגנויות 
של ההנהגה הלאומית . תרומתו של שר הביטחון ארנס היא בהיבט אחר . הוא הורה 
לצמצם למינימום את הטרטורים המיותרים של האוכלוסייה . תושבי שכם , למשל , 
הופתעו כי בחג הקורבן לא הוטל עוצר על עירם , בניגוד להצעת חלק מאנשי הביטחון . 
גם גישה זו מקלה כיום על המאבק בהתקוממות . שקיעתה של האינתיפאדה וחולשתם 
הנוכחית של הפלשתינאים ואש"ף מאפשרים לממשלת ישראל לגלות רוחב לב ולעשות 
מספר מחוות לאוכלוסייה המקומית . האנרגיה האנטי - ישראלית העצומה הקיימת 
בשטחים מכוונת כיום יותר נגד אלה הנחשבים למשתפי פעולה . מלבד מעשי הרצח 
יש עשרות רבות של פציעות , חטיפות ועינויים . זה יוצר מאזן אימה בקרב האוכלוסייה . 
מתחת לשטח יש גם ניסיונות חדשים להתארגן לפעולות טרור . שתי החשיפות הגדולות 
בשבוע שעבר הן הוכחה לכך . שירות הביטחון הנחית מהלומה קשה על הזרוע הצבאית 
של החזית הדמוקרטית . בתחילת ההתקוממות נזהר הארגון מפני גלישה לטרור . 
עתה מסתבר כי פרש בשנה האחרונה רשת מחתרתית ארצית , בראשות מפקדה עליונה . 
מתחתיה היו מפקדות אזוריות בגדה , כאשר מרבית המפקדים הם היו בעלי רמה 
אישית גבוהה . החמאס , לעומת זאת , הכין קבוצה צבאית בהר חברון . שתי 
הקבוצות הופעלו בנפרד מירדן , מה שמעיד על השינוי שחל במדיניותה . 
