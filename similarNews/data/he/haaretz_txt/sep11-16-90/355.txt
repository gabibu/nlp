ואשינגטון ( מיוחד ל"הארץ " ) . למחרת הנאום הדרמאטי שלו לאומה האמריקאית , 
הקליט הנשיא בוש נאום טלוויזיוני לאומה העיראקית , האמור להיות משודר בטלוויזיה 
הממלכתית של עיראק היום או מחר . עיראק כבר הבטיחה שדברי הנשיא לא יעברו 
עריכה , לא יופרעו וישודרו במלואם . ההחלטה לפנות לאומה העיראקית באמצעות 
הטלוויזיה , התקבלה לאחר שעיראק נתנה תגובה מפתיעה על דברי בוש מלפני שבועיים 
כי הוא מקווה שהיה מסוגל לזכות בחשיפה טלוויזיונית אינטנסיווית כמו זו שמקבלים 
הדוברים הרשמיים של סדאם חוסיין . התגובה העיראקית היתה הזמנה לנשיא בוש 
להתראיין לטלוויזיה של עיראק . בוש סירב , וביקש לאפשר לו לפנות לאומה 
העיראקית בנאום טלוויזיוני . הממשל העיראקי ניאות , וסוכם שהנשיא יקליט 
את נאומו והקלטת תימסר לידי נציג של ממשלת עיראק . בוש הקליט את נאומו אתמול 
בבוקר בלשכה הסגלגלה של הבית הלבן . דוברו , מרלין פיצווטר , מסר כי לאחר 
הכנת קלטת הווידאו לשידור , היא תימסר לידי שגריר עיראק בוואשינגטון . 
השגריר , מוחמד אל - משאט , אמור למסור אותה לשלטונות בגדד . הממשל מסרב 
למסור לעיתונאים תעתיק של נאום הנשיא , בטרם שידורו בטלוויזיה של עיראק . 
אך הדובר פיצווטר אמר אתמול כי אם הנאום לא ישודר בתוך חמישה ימים , הוא 
יימסר לידי אמצעי התקשורת הבין - לאומיים . פיצווטר ניאות לומר כי הנשיא 
יבהיר לעם בעיראק כי ארה"ב אינה רואה את עצמה במאבק נגד העם העיראקי , אלא 
נגד מעשיו של ממשל סדאם חוסיין , וכי הממשל בעיראק הוא שהביא על העם העיראקי 
קשיים רבים בשל תוקפנותו נגד כוויית . המסר של הנשיא לעם העיראקי צפוי לכלול 
הבהרה כי ארה"ב אינה מעוניינת בעימות צבאי עם עיראק , אלא ביישוב המשבר 
בדרכי שלום . פיצווטר אמר כי הנאום נושא אופי של פנייה אישית , והוא כולל 
הבהרה של מטרות ארה"ב במפרץ ומידת מעורבותה באזור . פנייתו של בוש לעם העיראקי 
כוללת תרגום לערבית בכתוביות בתחתית מסך הטלוויזיה , וכן דיבוב של פס קול 
בערבית , עם תרגום מדוייק של דברי בוש . סגן ראש הממשלה של עיראק , ד"ר 
סעדון חמאדה , אמר שלשום בראיון לתוכנית החדשות היוקרתית " מקניל - לרר " 
ברשת הטלוויזיה הציבורית האמריקאית , כי עיראק תשדר את המסר של הנשיא בוש 
במלואו , בלי עריכה . פקידי ממשל צוטטו בתקשורת האמריקאית אתמול כי הם מביעים 
ספק אם עיראק אכן תעשה כך . חמאדה , אמר כי ההסכם בין בגדד לוואשינגטון 
אומר כי הטלוויזיה בעיראק תשדר פנייה של הנשיא בוש , וכי הטלוויזיה בארה " ב 
תשדר פנייה של הנשיא סדאם חוסיין . " אני יודע שההצעה הזו נעשתה , ואני 
חושב שהיא תתקבל בברכה על בסיס כזה " . מדבריו לא היה ברור אם שידור הנאום 
של נשיא ארה"ב יותנה בשידור מקביל של נאום מפי סדאם חוסיין . 
