נציב המים , צמח ישי , תובע מראש המועצה המקומית קרית מלאכי להפסיק לאלתר 
את אספקת המים למפעל פליציה לעיבוד עורות ולגרום על ידי כך לסגירת המפעל 
הגורם לטענתו לזיהום . בתזכיר ארוך ששיגר נציב המים למועצה המקומית קרית 
מלאכי , מצויין כי המפעל הוקם באזור התעשייה של העיירה בשנות הששים , בסיוע 
ממשלתי שכלל את כל התשתית פרט לסידורים לסילוק מתאים של השפכים התעשיתיים . 
" שפכי המפעל מכילים כמויות של מלח בישול , מלחים אחרים , כימיקלים ושאריות 
של כרום תלת ערכי . שפכי בורסקאות מוגדרים כמזיקים לכל דבר ובמיוחד לניצול 
חקלאי , באם אינם מטופלים כראוי . מאז הקמת המפעל ועד עתה מסולקים השפכים 
לנחל האלה , ללא כל טיפול מקדמי ומזהמים אותו " , טוען נציב המים . בהמשך 
מטעים ישי כי " למרות הידברות של שנים עם הנהלת המפעל , התכתבויות ו"צו 
לתיקון מעוות " , לא ביצע המפעל את הפעולות הנדרשות להסדרת הטיפול בשפכים 
התעשיתיים ולסילוקם לרשת הביוב של המועצה המקומית " . " לאור זאת ביטלתי 
בשנת 58 את הקצבת המים של המפעל . חרף ביטול ההקצבה ממשיך המפעל לצרוך ולקבל 
מים באמצעות המועצה המקומית , בכמות של כ72 אלף מ"ק בשנה . אנו רואים בחומרה 
את העובדה שגוף ציבורי כמועצה מקומית פועל בניגוד לכללי מינהל תקין ומספק 
מים למפעל אשר הקצבת המים שלו בוטלה כחוק . בכך הוא עובר גם על חוקי המדינה " , 
כותב הנציב . הוא ציין עוד כי " המדובר בזיהום מים הפוגע בבריאות הציבור 
באזור , במחנות צה"ל בסביבה , מזהם את נחל האלה ופוגע באיכות החיים בישובי 
האזור . הדרך היחידה להפסקת הזיהום הנה הפסקת העבודה במפעל לאלתר . הפסקת 
אספקת המים תגרום לסגירתו המיידית של המפעל " . אי לזאת התריע נציב המים בפני 
מועצת קרית מלאכי : " הנכם נדרשים להפסיק את אספקת המים למפעל אשר הקצבתו 
בוטלה לפני חמש שנים . הנכם מספקים לו מים תוך עבירה על החוק " . 
