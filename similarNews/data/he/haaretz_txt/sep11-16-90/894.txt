לפני זמן מה ביקר במוסקווה זק דלור , הסוציאליסט הצרפתי שהוא נשיא הוועדה 
האירופית והמנוע העיקרי בדרכה של היבשת אל הפדרציה . במסיבת עיתונאים הביע 
דלור צער באוזני נציגי התקשורת הסובייטית על שבריה"ם מוותרת על הרעיון הפדרטיווי 
שהנחה אותה עד כה , והציג לפני מארחיו את המופת האירופי : עתה נוטלת אירופה 
המערבית , כביכול , את הלפיד הפדרטיווי מידי אירופה המזרחית , אמר מתוך 
שביעות רצון מגוחכת ואופיינית . יפה , אמר לשמע דבריו עיתונאי סובייטי 
בכיר , שסיפר על כך לימים בטלוויזיה הבריטית : אך אתם מצליחים בכך משום 
שבין העמים שלכם לא קיימת השנאה והאנטגוניזם שנוצרו למרבה האסון בין עמי 
בריה"ם . הטענה של דלור , כמו ההשוואה שלו בכלל , ותגובתו של העיתונאי 
הפיקח , שאפשר היה לחשוד בו באירוניה דקה , עוררו מחשבות טורדניות השבוע 
דווקא , כאשר האיחוד האירופי הדוהר עלה על כמה שרטונים צפויים ולא צפויים , 
בכל המישורים . בשבת האחרונה התכנסו שרי האוצר של הקהילייה האירופית ברומא 
לדיון מקדים בנושא האיחוד המוניטרי האירופי , המכין את הקרקע לפגישת ראשי 
הקהילייה בדצמבר , שוב ברומא . שם אמור להתחיל ביצוע שלב א של האיחוד הכלכלי . 
מאיש מעולם לא נעלמה התנגדותה של אנגליה , וליתר דיוק של ממשלת תאצר , 
לאיחוד הכלכלי הזה שבשיאו צפוי המטבע האירופי המשותף , האקו , וכן צפוי 
כינונו של בנק פדרלי אחד כלל - אירופי . עד כה הצליחה אנגליה להימנע מהכנסת 
הלירה שטרלינג למנגנון שערי החליפין האירופיים הקבועים . ועם זאת אין לתאר 
את האיחוד המוניטרי בלי הלירה שטרלינג , אף שדלור קרא כבר בקוצר רוחו להתעלמות 
כזו מאנגליה . והנה העלה שר האוצר החדש חסידה של תאצר , גון מייגור , תוכנית 
מחוכמת שתכליתה עצירת גלגלי האיחוד . את תוכניתו זו הוא הביא לכינוס ברומא 
לאחר מסע הסברים שערך בכמה בירות אירופיות . למרבה ההפתעה תמכו הפעם ברומא 
מדינות רבות מחברות הקהילייה בתוכניתו של מייגור , שכוונתה הכמעט גלויה 
לסכל את האיחוד הכלכלי או לפחות להאט אותו ככל האפשר . דלור מצא עתה מולו 
לא רק את האויב המסורתי של האיחוד , את אלביון השמרנית , אלא גם את ספרד 
הסוציאליסטית , שעד לפני זמן קצר היתה בת בריתו הנאמנה ביותר . גם בקרב 
אוהדות מסורתיות אחרות , כמו יוון ופורטוגל , ניכרו ברומא מגמות של היסוס . 
רק איטליה , צרפת ובלגיה הוסיפו לעמוד לבטח מאחורי דלור . יסודה של התוכנית 
של מייגור בכך שכל חברות הקהילייה ישמרו על המטבעות הלאומיים שלהן והאקו 
הקשה במינוח של מייגור יהווה מטבע נוסף , המטבע ה31 כביכול , שבו יוכלו 
המדינות לסחור , אך לא יהיו חייבות בכך . הצעה זו מוציאה למעשה את האוויר 
מתוכנית האיחוד הכלכלי , שהרי האחריות העקרונית למדיניות המוניטרית תישאר 
בידי כל מדינה לחוד . מייגור מוכן היה לומר רק זאת , בבחינת מס שפתיים 
לאיחוד , שהאקו הקשה יוכל להיעשות יום אחד , בעתיד האוטופי , להילך כללי 
ויחיד . בדבריו נשמע הד לאמרה המלכותית הנושנה , " אחרי המבול " . כל 
זה אינו מפתיע , ויש בזה אף היגיון , שממנו נטה דלור להתעלם , שהרי רמת 
האינפלציה משתנה ממדינה למדינה בקהילה האירופית . ההפתעה היא בכך שמייגור 
הצליח לשכנע את רוב החברות בתוכנית שלו , ושר האוצר הספרדי , קרלוס סולצוגה , 
נעשה אף לבן - בריתו במערכה להאטת האיחוד הכלכלי . מייגור יכול היה לומר , 
בסיפוק שלא ניסה להסתירו : " כפי שצפינו , ככל שמתקרב האיחוד הכלכלי , 
כן פוחתת ההתלהבות ממנו . שום ממשל אינו שש לוותר על הריבונות שלו לטובת 
גוף מלאכותי היושב מחוץ לארצו " . ובעוד במישור הדיפלומטי העליון ממשיכות 
להופיע אבני הנגף בדרך לאיחוד , ובכלל , נתגלה אותו חוסר התלהבות לוויתור 
על יכולת ההחלטה הריבונית גם אצל מדינות שלפני כן היו הדוחפות הנמרצות ביותר 
לאיחוד , דוגמת יוון וספרד , הרי שעל הקרקע ממש , במישור היום - יומי 
של יחסי האוכלוסיות של חברות הקהילה , מתחוללים מאבקים של ממש , שלא לומר 
קרבות . ואמנם לשם " מלחמת הכבשים " , זכתה הפרשה המתמשכת של התנגדות מגדלי 
הצאן הצרפתיים לייבוא הכבשים האנגליים לצרפת . הצרפתים כועסים על כך שהכבש 
האנגלי פוגע במחירי הגידול המקומי . ולא סתם כועסים אלא אף הורגים , זו 
הפעם השנייה , במבצע הפגנתי מעורר פלצות , עשרות כבשים בריטיים מול מצלמות 
הטלוויזיה . צופה הטלוויזיה האנגלי הרואה את הטבח הזה של הצאן שלו , מתמלא 
תיעוב אל העם השכן , שגם כך אין הוא רוחש לו אהדה טבעית יתרה . אחרי שהחוואים 
הצרפתיים שרפו משלוח של 004 כבשים בריטיים לפני כשבוע , הותקפו כמה נהגי 
משאיות צרפתים בדרכי אנגליה . בימים אלה רבות הפניות אל שר החקלאות הבריטי 
לאסור על יבוא סחורות צרפתיות שונות . חבר פרלמנט שמרני אחד הציע להכריז 
על מחווה הפגנתית לפחות , דוגמת חרם על יבוא הגבינות הצרפתיות . בעבר היה 
ודאי מוליד מאבק כזה מלחמה בין שתי המדינות , אך כיום הן כמובן באותה קהילת 
עמים . קשה עם זאת להימנע ממחשבות סרקסטיות כאשר נותנים את הדעת לגילויי 
האלימות הבין - אירופית הזאת , על האוטופיה האופרטיווית שבהגשמתה התפאר 
זק דלור באוזני הסובייטים , הלומדים על בשרם זה שנים רבות את מחירן של אוטופיות 
פדרטיוויות . 
