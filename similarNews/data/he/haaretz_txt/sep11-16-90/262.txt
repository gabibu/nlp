גיש מחר שר האוצר יצחק מודעי לממשלה את תוכניתו הכלכלית . הרבה הערכות וניחושים 
נשמעו בימים האחרונים בתקשורת על עיקרי התוכנית ועל הגזירות שהיא עשויה לכלול . 
דבר אחד ברור : התוכנית לא תהיה תוכנית של גזירות בלבד , ותכלול חידושים 
במגוון תחומים בכלכלה הישראלית , ביניהם ליברליזציה בסחר חוץ וחשיפה ליבוא 
מוצרים מתחרים , בכוונה להוציאם אל הפועל כבר ב1 בינואר 19 . משרד האוצר 
הביע מזמן תמיכה ברעיון הליברליזציה ובחשיפה ליבוא . עיקר ההתנגדות נשמע 
משך שנים מצד התעשיינים ונציגיהם במשרד התמ"ס ; אך גם צבי קורן , מנכ"ל 
משרד התעשיה והמסחר , הכריז מיד כשנכנס לתפקידו שיש לבטל את התקינה כאמצעי 
להטלת הגבלות על היבוא , ויש להגמיש את ההגבלות הקיימות על היבוא . למרות 
ההתקדמות העקרונית שהושגה , רק בשבוע שעבר הוקם הצוות המשותף לשני המשרדים . 
צוות זה אמור להכין את תוכנית החשיפה של המשק ולבטל עד סוף השנה את ההגבלות 
המינהליות על יבוא מוצרים הנפקת רשיונות ומכסות . ההגנה היחידה שתעמוד 
לזכותם של היצרנים המקומיים תנבע מהחלפת ההגבלות המינהליות במכסים מוקצבים 
על הייבוא . אך גם הם יבוטלו בהדרגה תוך חמש עד שבע שנים . המתנגדים לחשיפה 
טוענים כי מוצרי היבוא יפגעו בתעשייה המקומית , דווקא עתה כשזו צריכה לספק 
מקומות עבודה לעשרות אלפי מובטלים ועשרות אלפי עולים חדשים . אך טענה זו 
טועה ומטעה , שכן ההגנה על תוצרת הארץ מעוותת את היבוא , וגורמת לכך שאנו 
נאלצים לצרוך מוצרי יבוא יקרים מאירופה ומארה"ב . ההגנה מאפשרת למפעלים 
בלתי - יעילים להמשיך ולהתקיים ולייצר מוצרים שבהם אין לנו יתרון יחסי . 
כך מונצח הפער בינינו לבין הארצות המתקדמות במערב , ונקבעת נחיתותם הכלכלית 
של האלפים המתגוררים בעיירות הפיתוח ונאלצים למצוא בתעשייה זו את פרנסתם . 
דווקא עתה , כשאנו צריכים לספק עבודה לעשרות אלפי עולים , שחלקם הגדול 
בעלי מקצוע , הכשרה טכנולוגית וידע רב , אסור לנו לבזבז את הפוטנציאל ולקלוט 
אותם לעבודה במפעלים בנוסח שנות החמישים והששים ; לנווט אותם מראש לנתיב 
ללא מוצא . על הצורך בחשיפה מסכימים היום באופן עקרוני גם באוצר וגם בתמ"ס . 
השאלה היא האם הצוות שהוקם יוכל לגבש תוכנית מוסכמת לליברליזציה . היא 
צריכה לכלול גם שינוי במדיניות , הן בנהלים והן בהתייחסות למכון התקנים 
כזרוע של משרד התמ"ס לעצירת היבוא . החשיפה תחסוך למדינה מאות מיליוני דולרים 
שאותם אנו משלמים כיום לשווא , ותסייע לישראל בהידוק קשריה עם מדינות המזרח 
הרחוק ( " חמשת הנמרים " ) , שמשקלן בכלכלה העולמית משנה בשנים האחרונות 
את מפת הסחר הבין - לאומי וראוי שנהיה גם אנחנו עליה . 
