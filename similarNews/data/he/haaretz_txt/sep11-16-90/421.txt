פעם , לפני שנות דור , גזרתי מעיתון " דבר " דברים שכתב הוגו ברגמן נגד 
שידורי פרסומת בקול ישראל , בכוונה לשוב אל הגזיר כעבור שנה או שנתיים . 
ברגמן ראה בערבוב הזה של קול ישראל עם תעמולת - צרכנות גסות מסוימת , או 
לפחות קהות חושים , שעשויה רק להמשיך ולקהות . במיוחד לגלג , נזכר אני , 
על אחד הנימוקים החמקמקים שנשמעו לקראת הנהגת שידורי הפרסומת . זה זמני , 
אמרו . זה ניסיון לשנה , והעניין ישוב וייבדק כעבור שנה . איך נדע אם 
הצליח הזיהום הזה של גלי האתר ? איזה קריטריון לשיפוט יהיה לנו אז שאין 
לנו עכשיו , שאל ברגמן . את הדברים שגזרתי אינני מוצא , ואני מצטט ממה 
שרשום אצלי בזיכרון הולך ומתרחק . לעומת זאת , שמורים אתי דברים שכתב נתן 
אלתרמן , בערך באותם ימים , על " כפייה אלחוטית " : " אדם עשוי להירתע 
תמיד מחדש כשהוא שומע פתאום , בשניות הסמוכות לחדשות , פרץ של צחוק מתלעלע , 
או לחישת מסתורין העולה פתאום מן המקלט , בלי שהשומע תופס ברגע הראשון 
שמדובר במשחה או בחומר ניקוי . או בליל פיצוצים , שריקות והמהומים שעניינם , 
כפי שמתברר בהמשך , מטעמים ומעדנים או סיכה ומריחה " ( " החוט המשולש " , 
עם 325 ) . במקום אחר כותב אלתרמן כי " ניצול זה , שמנהלי הרדיו מנצלים 
את מדור החדשות בימים אלה של מלחמה ( הדברים נכתבו בימי מלחמת ההתשה ) 
למטרות - עקיפין , היא תופעה פסולה . אם אין אנשי הרדיו מבינים זאת מעצמם , 
צריך שיהא מי שיכריח אותם להפסיק מנהג זה " ( עם 844 ) . המנהג לא הופסק 
וצרימותיו לא פחתו , אלא גברו עם הזמן . אלא מה , הרגל הופך לטבע , ופרסומת 
מסחרית התחברה אל יתר שידורי הרדיו כאילו היתה בשר מבשרם , כאילו ירדו לעולם 
כרוכים מלכתחילה . עד כי יש גם חסידים ואוהדים לפרסומת , ומצטטים יש , 
ושורקים ומזמזמים וגם יודעים בעל - פה את הטקסט אפשר לפגוש . כך שמעדד במיוחד 
לקרוא את דני רובינשטיין , שהציע ברשימתו " די לפרסום ! " ( " הארץ " , 
9 . 4 ) לרשות השידור להחליט אם היא גוף ממלכתי הגובה אגרה , או גוף מסחרי 
הצובר רווחים . ואני קופץ על ההזדמנות להצטרף לרובינשטיין ולהיאחז בהנמקה 
שהוא מעלה . או שהרשות מספקת שירותים תמורת אגרה ( וקנסות כחוק ) , או 
שהיא מתחרה בשוק החופשי . כי כל עוד מונופול מגושם נוגס בשוק נגיסות , 
אין השוק חופשי . ובמיוחד שהנגיסות שמנות יותר ויותר , כמסתמן . 
