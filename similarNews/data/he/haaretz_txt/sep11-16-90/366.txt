שר החוץ דוד לוי הזהיר את מזכיר המדינה האמריקאי גיימס בייקר כי לחץ בעניין 
שיתוף מגורשים ונציגי מזרח ירושלים עלול להביא להפלת הממשלה והשניים סיכמו , 
ביניהם כי בשבועות הקרובים יחשוב כל אחד מהם על דרכים לקדם את יוזמת השלום 
והם ידונו בכך בפגישתם הבאה בעוד שבועיים בניו - יורק . נודע כי בייקר שאל 
את לוי בדבר התשובות לשתי השאלות שהגיש לממשלה בראשית השנה ולוי השיב : 
" אתה יודע שבגלל זה נפלה ממשלה . אני עצמי מתנגד למגורשים ולמזרח - ירושלמים . 
האם אתה רוצה שתיפול ממשלה נוספת ? " בתגובה לשאלה של בייקר בעניין בחירת 
חברי המשלחת מתוך רשימה שמית , אמר לוי כי יביא זאת לדיון בירושלים . השניים 
סיכמו על הידברות ישירות ביניהם בנושא תהליך השלום והבטיחו שלא יפתיעו איש 
את רעהו . בייקר הבטיח ללוי , כי בפגישתו עם נשיא סוריה חאפז אל אסד ועם 
מנהיגים אחרים באיזור יפעל לקידום יוזמת ישראל להרחבת מעגל השלום . בעקבות 
העמדה שנוקטת סוריה במשבר המפרץ סבורים גורמים בוואשינגטון ובירושלים כי 
יש עתה סיכוי להידברות עימה בלא להתנות זאת במציאת פתרון תחילה לבעייה הפלשתינית . 
גורם אמריקאי בכיר אמר השבוע כי למרות ההסתייגות מאש"ף , עקב תמיכתו בסדאם 
חוסיין , עדיין דבק הממשל בעמדה כי כל מהלך לקידום הדיאלוג הישראלי - פלשתיני 
יהיה כרוך בגושפנקה של הארגון . לדברי אותו מקור , ארה"ב לא זזה מעמדותיה 
העקרוניות והיא רואה גם בעקבות השיחות שקיים לוי בוואשינגטון , את כל התחייבויותיה 
של ישראל , לרבות המפגש בקאהיר , כשרירות וקיימות . גורמים ישראלים בכירים 
חלוקים בדעתם לגבי משמעות הסיכום בין הנשיא בוש לבין הנשיא גורבצוב בנושא 
המעורבות הסובייטית בתהליך השלום . שגריר ישראל בוואשינגטון , משה ארד , 
העריך כי בוש לא חרג מנוסחאות ישנות . גורמים אחרים , ובהם הציר עודד 
ארן העבירו הערכות הגורסות , כי בראשונה פתח הממשל האמריקאי את הדלת לרווחה 
בפני הסובייטים ליטול חלק פעיל בתהליך השלום . לפי הערכתם ניתן לצפות ליוזמה 
אמריקאית סובייטית שלא תפסח על רעיון הועידה הבינלאומית אם יוזמת השלום הישראלית 
לא תצא מקפאונה . 
