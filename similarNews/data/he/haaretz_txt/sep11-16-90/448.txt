" מועצת ההדרים הפכה עצמה ליצואן בלעדי של פרי הדר הגדל בישראל . לצורך 
כך דאגה שהפרדסן יהפוך לצמית של קבלני האריזה ובעקיפין של המועצה , דבר 
שהמחוקק כלל לא התכוון אליו " , טוענת קבוצת פרדסנים המכונה " התנועה לשחרור 
הפרדסן " . במכתב ששיגרה הקבוצה לשר החקלאות , רפאל איתן , ולמועצה לשיווק 
פרי הדר , היא גורסת שבמקום לאפשר לפרדסנים לייצא את פריים עם כל גורם מייצא 
הנראה להם , הפך כל פרי ההדר לרכושה של המועצה , חינם אין כסף , ללא כל 
התחייבות מצד המועצה כלפי הפרדסנים . בשנה המסתיימת בהפסדים , נאמר במכתב , 
אלה משולמים בסופו של דבר על ידי הפרדסנים וכאשר יש רווחים , " הקצפת " 
נותרת בידי מועצת ההדרים ו"שאריות העוגה " ניתנים לפרדסנים . הפרדסנים מטעימים 
שתוכנית השיווק של המועצה לשיווק פרי הדר , הפכה לאמצעי שנוצל על ידי המועצה 
וקבלני האריזה להשתלט על נכסים לא להם . לפיכך הם תובעים החזר כספים בגין 
הסעיפים הבאים : הזמנת משטחי אריזה על ידי המועצה לשיווק פרי הדר במחיר מופרז , 
על אף שהיה אפשר להזמינם במחיר נמוך יותר . חוזי הובלה עם חברת ספנות שוודית , 
במחיר לא כלכלי . אריזה רשלנית של פרי ההדר בבתי האריזה בארץ , שגרמה לריקבון 
הפרי ועקב כך לפחת גדול בכמויות היצוא ולאריזה מחדש של הפרי בחו"ל . הפעלה 
מיותרת של מספר בתי אריזה , שבהוצאותיהם חוייבו הפרדסנים . מדיניות שיווק 
לקויה שגרמה הצטברות של מלאי גדול בחו"ל . קבוצת הפרדסנים מאיימת לפנות לערכאות 
משפטיות אם לא יקבלו עד סוף ספטמבר " מקדמות משמעותיות " על חשבון ההחזר , 
וכן שיושג הסכם על מינוי בודק שיכריע מה הסכום המדויק שעל המועצה לשיווק 
פרי הדר להשיב להם . מנכ"ל המועצה לשיווק פרי הדר , יורם וינברג , שהתבקש 
להגיב על הטענות שהועלו אמר כי הן " אינן נכונות " . עם זאת סירב להתייחס 
לפרטים הכלולים במכתב . היועץ המשפטי של המועצה שיגר בימים אלה תשובה לבא 
כוחה של קבוצת הפרדסנים , שבו הוא מציין כי הטיעונים שבמכתב " אינם מעוגנים 
בחוק ואין להם בסיס משפטי " . בהמשך הוא מדגיש כי המועצה רשאית להיות היצואן 
הבלעדי של הדרים מכוח הסמכות שניתנה לה . 
