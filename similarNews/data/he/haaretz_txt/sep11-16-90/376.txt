המכנה המשותף בין חקירת השר אריה דרעי לחקירת עוזריו , הוא כי הנחקרים 
שומרים על זכות השתיקה במשטרה . המקרים שבהם חשודים מבקשים לשמור על זכות 
השתיקה הם דבר שבשגרה . אפשר להביא לכך דוגמאות אין ספור מפרשיות פליליות 
שזכו בשנים האחרונות להבלטה לא מעטה : הדסה מונסה המנהלת בפועל של הסניף 
המרכזי של בנק צפון אמריקה ; יעל מוריץ המנהלת של חברת ההשקעות " מוריץ 
את טוכלר " ; משה פרוסמן יבואן מוצרי " שרף " בישראל ; טוביה אושרי שהורשע 
ב"רצח - הכפול " ורבים אחרים . כל הנחקרים אמרו בחדר החקירות כי את תגובתם 
להאשמות המשטרה יתנו , בבוא היום , על דוכן העדים . זכות השתיקה שמעניק 
החוק הישראלי בשלבי החקירה היא למעשה מלאה , להבדיל מזכות השתיקה של נאשם 
בבית המשפט . גם עלייה בשיעור הפשיעה לא הביאה להתערבות המחוקק ביצירת סייגים 
לזכות זו . בעבר היתה מלאה גם זכות השתיקה בבית המשפט , אך היא הוגבלה על - 
ידי המחוקק הישראלי שהתפכח במרוצת השנים . משנשאל נאשם בפתיחת משפטו אם 
הוא מודה בעובדות , רשאי בית המשפט להציג לו שאלות במידה הדרושה להבהרת 
תשובתו . סירובו להשיב בבית המשפט עשוי להגדיל את משקל ראיות התביעה . 
כמו - כן נאשם חייב להעלות טענת אליבי ( " במקום אחר הייתי " ) מיד עם 
פתיחת משפטו , ואם לא יעשה כן לא יורשה להביא ראיות לעניין זה אלא ברשות 
בית המשפט . ולבסוף החשוב מכל : הסתיימה פרשת התביעה והנאשם העדיף שלא 
להעיד עשויה הימנעותו לשמש חיזוק לראיות התביעה . ראוי לשאול : מדוע השאיר 
המחוקק הישראלי בעינה את זכות השתיקה של החשוד בשלבי החקירה , במיוחד לאור 
העובדה שבמקרים מסוימים נשללת זכות השתיקה בחקירה של עבירות מטבע , פשיטת - 
רגל ופירוק חברות . באותן עבירות נקבע מפורשות , כי על החשוד להשיב גם 
על השאלות העלולות להפלילו ואם יסרב יועמד לדין ויהיה צפוי לעונש בגין סירוב 
זה . באותם מקרים יוצאים מן הכלל מטיל המחוקק חובה על אדם לעשות פעולה שאי - 
ביצועה עשויה לגלות עבירה ולהפלילו . הדוגמה הבולטת לכך היא בתחום עבירות 
מס הכנסה : בפסק - דין חשוב של בית המשפט העליון בעניין מיכאל קרייתי נקבעה 
ההלכה ( עוד בשנת 3691 ) כי אדם שנדרש להגיש הצהרת הון או מסמכים אחרים 
לצורך שומתו , חייב לעשות כן אפילו אם יהיה בכך כדי להפלילו . נשאלת אם 
כן השאלה , מדוע שפר חלקו של גנב שהסתיר את רכושו לשמור על זכות השתיקה , 
בעוד שפושט - רגל קטן חייב להשיב על שאלות מפלילות ? הפילוסוף האנגלי גרמי 
בנתם ( 84712381 ) , הנחשב לאחד מגדולי המשפט בעת החדשה , כתב על זכות 
השתיקה דברים המצוטטים בכל פסק דין העוסק בסוגיה זו בישראל . בנתם כתב : 
" אילו היו מתאספים עבריינים מכל הסוגים ומנסחים שיטה לפי אוות - נפשם , 
האם לא היה הכלל הזה ( זכות השתיקה ) הראש והראשון שהיו קובעים לביטחונם ? 
חפות אף פעם לא תנצל זכות זו ; חפות תדרוש את זכות הדיבור , כפי שאשמה 
תקרא לעזרתה את זכות השתיקה " . פרוף אליהו הרנון מהאוניברסיטה העברית , 
הנחשב לאחד המומחים הבולטים בישראל בתחום דיני הראיות , כתב פעם כי הפילוסופיה 
העומדת מאחורי מתן זכות השתיקה לחשודים בשלבי החקירה , היא שיש לחזק את 
מעמדו של הפרט המתגונן בפני המנגנון המשטרתי רב - היכולת . יחד עם זאת , 
כתב הרנון , כי בדרך זו מערערים את הביטחון החברתי ונותנים מקום להיווצרות 
יחס של זלזול מצד הציבור כלפי שלטון החוק . " מבקרי השיטה " , כתב הרנון , 
" סבורים שבמשפט הפלילי יש מידה של משחק בטקטיקה . עוסקים במעין עריכת 
תחרות ספורטיווית , במקום בירור האמת לשם מלחמה בעבריינות " . 
