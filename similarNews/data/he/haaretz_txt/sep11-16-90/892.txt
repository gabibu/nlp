המלה האנגלית " טראש " עשירה יותר במובניה מפסולת או אשפה , מקביליותיה 
העבריות . לעתים מתלווה לה גוון הומוריסטי קליל , והיא נאמרת בחיבה מסוימת . 
יש למלה זו תפקיד חשוב בהגדרת החיבור בין תרבות נעלה לנחותה , כפי שמתקיים 
בקולנוע . סרטו החדש של זאן קלוד בריסו הוא במהותו טראש , מוגש בעטיפה 
מעודנת , ואפילו אינטלינגנטית . בריסו מביים היטב . מקפיד להעמיד מול 
עלילתו מיזאנסצינה זהירה ומבוקרת , מעמיד את מצלמתו במרחק נכון מהאירועים 
והדמויות , מעניק לכל סצינה את נפחה היעיל והנכון ויוצר קולנוע מופנם , 
מרוחק ומרומז , שמצליח לרגש . אך למרות הכל , זה עדיין טראש , ובעיקר 
טראש צרפתי מאוד . במהותו , מקביל הסרט לרבי - מכר פופולריים ( ולכן אני 
צופה לו הצלחה גדולה אצלנו ) , שבהם העלילה , הלקוחה מתוך הרומן הזעיר 
או הרומנטי או מכל ספרות קלה אחרת , מוגשת באריזה מיומנת ומשכילה מבחינה 
אסתטית . זהו מתכון יעיל להצלחה מסחרית , שכן מרכיבי העלילה פופולריים 
ומהנים , וגם מחניפים לנו שאובייקט ההנאה הוא אמנות . הצרפתים אוהבים 
מאוד סוג זה של קולנוע , שהגיע לשיאו ב"גבר ואשה " , של קלוד ללוש . אבל 
לא רק הצרפתים : " אלווירה מאדיגן " השוודי היה בזמנו דוגמה קלאסית ויעילה 
במיוחד לקולנוע הזה . עתה יש לסרטו החדש של בריסו סיכוי לתפוס מקום של 
כבוד ברשימה . מה שמצער הוא , שהסרט נוצר בידי במאי שהרשים כל כך בסרטו 
הקודם , " המולה וזעם " , עד שקיווינו לראות בו את ממשיכו של הקולנוע הצרפתי 
הטוב : חריף , פיוטי ואינדיווידואליסטי . " חתונה לבנה " מאכזב , 
משום שמבחינות רבות הוא מהוקצע ומצוחצח מקודמו . דווקא החספוס המסוים של 
הסרט הקודם היה חלק מכוחו . בסרט הזה סובלים ואוהבים ואומרים משפטים בנוסח 
" המוות הוא אוקיינוס " . כמו ב"המולה וזעם " , גם כאן עוסק בריסו בפסיכוטיות 
של ההתבגרות , ומצרף אליה את משבר גיל העמידה . פרנסואה , מורה לפילוסופיה 
( ברונו קרמר המצוין ) , נשוי לאשה אלגנטית , מתחשבת ומבינה וסובלת ( 
לודמילה מיקאל ) , שכל מה שהיא מסוגלת לומר הוא : " אינני יכולה יותר ! 
" הוא מסתבך עם אחת מתלמידותיו , יפהפיה מתוסבכת בת 71 ושמה מאתילד ( 
זמרת פוף בשם ואנסה פרדיס ) , המתוארת כמסתורית , אימפולסיווית , נוורוטית , 
אובססיווית , תובענית , מסוכנת , לירית ודיכאונית . מה עוד חדש בייצוגה 
של האשה בקולנוע ? פנטסיה גברית זו , החודרת לחייו היגעים של המורה לפילוסופיה , 
משמשת לבריסו רקע ליצירת סרט זהיר ומנומס , עד שיש הרגשה שכל - כולו ניסיון 
לענות על השאלה : " מהו התת - מודע ? " , שפרנסואה מפנה לתלמידיו בתחילת 
הסרט . הסרט מונע על ידי תחושת חרדה , והתוצאה היא , שעלילתו יוצאת 
מכלל שליטה . כסימפטום , זו תופעה מעניינת , והסרט נוגע בנו , אך כיצירה 
קולנועית אין הוא מצליח אלא לייצג את מוגבלותה של הדמות שיצרה אותו ואשר 
עומדת במרכזו . 
