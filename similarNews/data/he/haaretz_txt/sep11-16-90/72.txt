משטרת עכו בודקת בימים אלה חשד למתן טובת הנאה לווטרינר הראשי של משחטת מילועוף 
בצפון הארץ , הנמצאת בבעלות תנובה . על - פי החשד קיבל ד"ר מישה סגל , 
המתגורר בכרמיאל , מכונה לייבוש כביסה במתנה מהמשחטה , אך לאחר שהוגשה 
התלונה נטען שהמכונה ניתנה כשי לחתונתו . גורמים מעורבים אמרו כי לא העלו 
על דעתם שמדובר בשי בעל ערך גדול מהמקובל , היכול להתפרש כמתן טובת הנאה 
למי שאחראי על בריאות הציבור ושאמור לפקח על עבודת המשחטה באופן בלתי תלוי . 
משה אבינרי ממועצת הלול , שמשרדו אחראי על העסקת הרופאים הווטרינריים במשחטות , 
אישר אתמול את דבר קיום החקירה . יחד עם זאת מסר כי להערכתו אין בכוונת 
המשטרה לתבוע את הרופא לדין . מנכ"ל משחטת מילועוף , חגי אבירם , מסר אתמול 
בתגובה כי מדובר באירוע שהתרחש בפברואר 09 , בעוד שהוא החל בתפקידו רק לפני 
חמישה חודשים , ולא היה מעורב בנושא . הוא אישר כי נחקר במשטרה עקב התלונה 
נגד סגל , אך חקירתו נסבה רק על נהלי העבודה במשחטה . אתמול גם נודע כי 
הן במועצת הלול והן בשירותים הווטרינריים הצטברו תלונות מקצועיות נגד ד"ר 
סגל , אך בשל התלונה במשטרה הופסק בשלב זה הטיפול בתלונות אלו , ונדחה 
עד לאחר שיסתיים טיפולה של המשטרה בנושא . ד"ר סגל סירב אתמול מלמסור את 
גירסתו בנוגע לחקירה . לדבריו הוא קיבל את מכונת הייבוש כמתנה לחתונתו , 
ועד היום אינו יודע מי הגיש נגדו את התלונה . הוא טען כי ד"ר אליעזר נילי , 
הממונה על עבודתו , מטעם מהשירותים הווטרינריים , אסר עליו להתראיין . 
ד"ר נילי אמר בתגובה לפניית " הארץ " שלהערכתו לא תוגש תביעה נגד הווטרינר 
שכן " מדובר בנושא שהוא על גבול הדימדומים " . לדבריו , ייתכן שגורמים 
במשחטה ניסו להכשיל את הווטרינר . יחד עם זאת אמר כי בשירותים הווטרינרים 
" לא מאושרים " מהמתנה שקיבל ד"ר סגל מהמשחטה שעל עבודתה הוא אמור לפקח . 
כמו כן גילה כי היה סיכום עם ד"ר סגל לפיו יחזיר את המכונה שקיבל אך סיכום 
זה לא יצא משום מה אל הפועל . ממשטרת מרחב הגליל נמסר אתמול כי ד"ר סגל נחקר 
על ידם ושהחקירה בתיקו עדיין נמשכת . לדברי המשטרה , רק לאחר שיושלמו עוד 
כמה פעולות הקשורות בחקירה , יוחלט האם יש מקום לנקוט נגדו צעדים משפטיים . 
