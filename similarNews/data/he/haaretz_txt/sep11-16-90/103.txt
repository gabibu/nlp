איראן ועיראק הודיעו אתמול כי יחדשו בקרוב את היחסים הדיפלומטיים ביניהן , 
לאחר יותר מעשר שנות ניתוק . איראן הודיעה אתמול כי תשגר משלוחי מזון ותרופות 
לעיראק . מומחים לכלכלת המפרץ הפרסי הביעו ספק באשר ליכולתה של טהראן לעמוד 
בהבטחתה זו , בשל מצב המשק האיראני . בתום ביקורו של שר החוץ העיראקי , 
טארק עזיז , באיראן דיווח רדיו טהראן כי תוך זמן קצר ייפתחו שגרירויות 
בשתי המדינות . השר העיראקי נפגש אתמול עם נשיא איראן , עלי אכבר האשמי 
ראפסנגני , ומסר לו איגרת מסדאם חוסיין . עזיז ניסה בביקורו להכין פגישת 
פסגה בין שני הנשיאים . חילוקי הדעות בין המדינות לגבי סיפוח כוויית נותרו 
בעינם , ואיראן מוסיפה לדרוש מעיראק לסגת מן הנסיכות . שר החוץ העיראקי 
הגדיר את שיחותיו בטהראן כ"חיוביות , רציניות , מעשיות וידידותיות " . 
הוא הוסיף כי עיראק תמשיך במאמציה להגיע לשלום כולל ומקיף בין שתי המדינות . 
בשיחה עם עיתונאים לפני צאתו מטהראן קרא עזיז להקמת חזית מאוחדת למאבק בישראל . 
הקשר בין שתי המדינות נוצר עוד בחודש אפריל השנה , כששלח סדאם חוסיין מסרים 
לאיראן , והביע נכונות להיפגש עם ראפסנגני הקיץ . ב51 באוגוסט הציע נשיא 
עיראק לאיראן תוכנית שלום , ואמש נוצר הרושם כי טהראן מוכנה לפתוח במשא - 
ומתן . סדאם חוסיין פנה אתמול באמצעות הטלוויזיה העיראקית למדינות העולם 
השלישי , והציע להן נפט בחינם . בהודעה נאמר כי עיראק מעניקה מתנה זו למדינות 
המתפתחות , משום שלא תוכלנה לעמוד במחירי הנפט הגבוהים . " ההצעה היא 
מחווה של סולידריות עם המדינות , הסובלות מעליית מחירי הנפט . מדינות המערב 
עושות רווחים מלוכלכים ממשבר המפרץ " , אמר נשיא עיראק . לדבריו , לא יכולה 
העברת נפט בחינם למדינות העולם השלישי לעורר את התנגדות האו"ם , מכיוון 
שמדובר במתנה ולא במסחר . סדאם חוסיין טען כי הצעתו אינה תלויה בעמדת מדינות 
העולם השלישי לגבי המשבר . " אנו אחים , ושותפים לאותו גורל . זו הסיבה , 
שאנו מכריזים על נכונותנו לספק נפט עיראקי חינם לאותן מדינות , הזקוקות 
לו " . עם זאת , הודיעה בגדאד כי כל מדינה , שתרצה לקבל נפט עיראקי , תצטרך 
לשגר לשם כך את ספינותיה לנמלי עיראק , משום שאין באפשרותה להשיט את אניותיה 
בשל ההסגר הימי . שר הבריאות העיראקי , עבד א - סלאם סעיד , קרא אתמול 
לעמיתיו בעולם כולו לפעול למען " ביטול האמברגו הבלתי - אנושי , הפוגע 
באספקת תרופות , זריקות חיסון וחלב לילדים " . מדינות ערב הביעו אתמול שביעות 
רצון מתוצאות פסגת הלסינקי . ערב - הסעודית וסוריה הודיעו כי הן מצפות מוואשינגטון 
לנקוט פעולה צבאית נגד עיראק . שרי החוץ של מדינות ערב התכנסו אתמול בקהיר 
למושב מיוחד של הליגה הערבית , שידון בהשבת מטה הליגה למצרים , לאחר ששכן 
בתוניס 11 שנה . עיראק החרימה את הכינוס וטענה כי אינו חוקי . ח"ך יצחק 
רבין אמר אתמול כי יש לשמור בעתיד על " איזון אסטרטגי " בין עיראק לאיראן , 
משום שהוא מגביל את יכולת בגדאד ליזום תוקפנות בכיוון אחר . 
