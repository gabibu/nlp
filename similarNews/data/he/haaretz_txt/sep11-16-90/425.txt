האקדמיה הישראלית למדעים , בוחנת דרכים להעמקת שיתוף הפעולה עם סינגפור 
במחקר הבסיסי , שהתמקד בשש השנים האחרונות בעיקר ברפואה ובמיקרוביולוגיה . 
פרטים אלה מסר מנכ"ל האקדמיה , ד"ר מאיר צדוק , בעקבות דו"ח המסכם שש שנים 
של שיתוף פעולה מדעי בין שתי הארצות , שהחל בהסכם לחילופי מדענים בכירים 
בין האקדמיה למדעים של ישראל והמועצה המדעית בסינגפור . בתכנון להעמקת שיתוף 
הפעולה מדובר בפרוייקטים מדעיים משותפים , תוך הדגשת הקשר הישיר בין מוסדות 
המחקר ובין המדענים בשתי הארצות . פעילות זו עם סינגפור וכן הקמת משרד הקישור 
של האקדמיה בפקין וחתימת הסכם לשיתוף מדעי עם קוריאה הדרומית יתרמו לדבריו 
לחיזוק הקשר הישיר בתחום המדע , גם עם מדינות נוספות במזרח הרחוק . 
