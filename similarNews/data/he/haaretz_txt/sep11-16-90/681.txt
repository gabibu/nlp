שר הביטחון סבור , כי עם בואם של האמריקאים לאזור , שפר מצבה האסטרטגי 
של ישראל . ואמנם , זו כפי הנראה תחושתו של הישראלי המצוי , אשר זכתה 
גם לקריאת הידד מפרי עטו של אבנר יניב ( " ארה"ב נשארת בתמונה " , " הארץ " 
8 . 82 ) . ואולם , דווקא כאשר יש הסכמה כללית כזו , מן הראוי לנהוג 
על פי מה שהמשורר ורגיליוס שם בפי הכהן מטריה , לאוקון : " אני חושש מפני 
היוונים , במיוחד כאשר הם מביאים מתנות " . בטרם דיון על החשש וטעמיו , 
צריך לסלק אי - הבנה : אם יתגלה , כי האמריקאים אמנם יהרסו את מכונת המלחמה 
העיראקית , ויקלקלו בדרך זו לשנים רבות את תיאבונם להרפתקאות של מיני רודנים , 
קטנים כגדולים , הרי כל מה שייאמר להלן , בטל ומבוטל , כלשון " כל נדרי " . 
אם יישארו האמריקאים בתמונה , באופן פיסי , או ישובו לארצם זו שאלה שעוד 
ידובר בה . לאחר שהביסו את הגברתן האזורי התורן , ייטיבו המקומיים לטפל 
בירושתו . ומה שיקרה אחרי 02 שנים נוספות , ידוע רק ליושב במרומים ( להבדיל 
מפוליטיקאים ומלומדים ) . מה יקרה , בנסיבות שנוצרו עם בואם של האמריקאים , 
אם יחליט סדאם חוסיין להטיל פצצות על ישראל ? בלי האמריקאים , ספק אם 
היה מעיז , בחוששו מן התגובה הישראלית . אך הנוכחות האמריקאית עלולה אפילו 
לעודדו לעשייה לא - רציונלית על פניה הרי ארה"ב לא תגן עלינו , מחשש להתערערות 
הקואליציה הערבית , אם ייווצר ולוא רק צלה של שותפות עם ישראל . ולא זו 
בלבד : ארה"ב תעשה את מירב המאמצים כדי שישראל לא תגיב בו במקום , ומן 
הנימוק הנ"ל . וגם אם תסרב ישראל להישמע להפצרות אמריקאיות , די לסדאם 
חוסיין בזריעת מבוכה בקרב אויביו : תמורתה הוא ישלם ברצון את מחיר ההרס 
והמוות שהתגובה הישראלית תתבע . דרך אגב , כדאי להשחית מלים אחדות דווקא 
בנקודה זו , על הפסיכוגרם הפוליטי המשוער של השליט העיראקי . הוא מעדיף 
ומי לא רווחים קלים שהשגתם אינה כרוכה בסיכון . לעתים הוא שוגה בחישוביו , 
ואם כי הוא אינו ממהר להודות ולעזוב , הרי היסוד המחושב והרציונלי במערכת 
שיקוליו מוסיף לשמש תשתית למהלכיו בהמשך . הוא תקף את איראן , כאשר מהפיכה 
פנימית השכיבה אותה על הקרשים ; והוא חטף את כוויית , על - פי ההנחה שהיא 
חלשה , עשירה ושלאיש לא אכפת מה יקרה לה . ישראל לא שייכת לקטיגוריה של 
טרף קל , ואילולא חלו עליה המגבלות שהוזכרו לעיל , חזקה היתה עליה להשיב 
לו כגמולו , עם ריבית , ודי לחכימא . . . רבים וטובים ניסו , ומן הסתם 
יוסיפו לנסות , לנחש כיצד תסתיים גיחתו של סדאם לכוויית . אך יש גם עובדות : 
אחת מהן היא אספקתם השופעת של סוגי נשק אמריקאיים מן השורה הראשונה לסעודיה , 
למצרים , ואולי בעתיד גם לסוריה . נניח כאן בצד את החיזיון המפחיד של 
נשק כזה , הנופל לידיו של איזה קולונל בצבא סעודיה , שזה עתה גירש משם 
את השייחים . אפילו יישאר המלך פאהד יושב איתן על כיסאו , והנסיכים יוסיפו 
באין מפריע לשחק בקובייה ולהריץ סוסים , ברור כי ישראל לא תשב בשקט : גם 
היא צריכה את המנה המאזנת של כלי המשחית . במלה : מירוץ החימוש התחדש בהזדמנות 
החגיגית של נחיתת האמריקאים על אדמת סעודיה , כדי להגן על אספקת נפט סדירה 
לאירופים , ליפאנים ולכל השאר . ומוטב שלא ניתן שיבלבלו לנו את המוח באבחנות 
הדקות בין נזק לטווח קצר , לתועלת בטווח הארוך : למעט סיכוי השחתתו עד 
היסוד של הפוטנציאל הצבאי העיראקי , אין טווח ארוך שיפצה על האצת מירוץ 
החימוש באזור . מה שמתרחש בימים אלה , ודווקא בחסותה האדיבה של בעלת - 
בריתנו הגדולה שמעבר לאוקיינוס , עלול להתגלות כעשיית צעד לא קטן לעבר המלחמה 
הבאה באזור . כולנו נתברך בכך שהאמריקאים נשארים בתמונה ; בתמונה , אך 
לא בנוכחות פיסית באזור . בהנחה שהם אמנם ישימו את עיראק במקומה בלי זה 
ממילא לא יוכלו להישאר בסביבה , כי לא דעת הקהל שלהם , ולא הערבים והפרסים 
יסכימו להישארותם הם יסעו הביתה , וטוב שיסעו . את השיטור האזורי , לאחר 
שהגברתן המקומי אינו מהווה עוד סכנה לסביבה , עדיף שישאירו למקומיים : 
אלה מטיבים להכיר את הנפשות הפועלות ואת מה שהשוטרים מכנים " מודוס אופרנדי " . 
גם ישראל לא תצא נשכרת : ככלות הכל , אין מי שרוצה שעל כל מעלליו יפקח 
את עיניו השוטר העולמי . 
