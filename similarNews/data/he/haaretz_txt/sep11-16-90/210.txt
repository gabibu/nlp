לראשונה מאז ניתוק היחסים בין בריה"ם לישראל , יוצאת היום למוסקווה משלחת 
של פקידים בכירים ממשרד החוץ , לפגישה עם צוות בכיר של משרד החוץ הסובייטי . 
בראש המשלחת הסובייטית יעמוד תת שר החוץ אלכסנדר בלנוגוב , ואילו במשלחת 
הישראלית יהיו שלושה סמנכ"לים : איתן בנצור הממונה על צפון - אמריקה ופירוק 
הנשק , ד"ר יוסף גוברין הממונה על מזרח אירופה , ודוד אפק העומד בראש המרכז 
למחקר מדיני . למשלחת יצטרף במוסקווה גם ראש הנציגות הקונסולרית אריה לוין . 
הצוותים יעסקו בהכנת המפגש בין שר החוץ הסובייטי אדוארד שוורדנדזה לעמיתו 
הישראלי דוד לוי , שיתקיים בסוף החודש בניו - יורק . כן ידונו הצדדים במצב 
במפרץ , בדרכים לקידום תהליך השלום , ובהצעות סובייטיות לפירוק נשק השמדה 
ולריסון מירוץ החימוש במזרח התיכון . מלבד זאת יתקיימו דיונים על שיתוף 
פעולה בנושאים כלכליים ואחרים . לקראת ביקורו של לוי בבריסל בראשית השבוע 
הבא , לצורך מפגש עם שרי החוץ של הקהילייה האירופית , יצא היום סגן שר 
החוץ בנימין נתניהו ללונדון , לפגישה עם עמיתו ויליאם וולדגרייב . המדינאי 
הבריטי היה איש הקשר של ממשלת בריטניה עם אש " ף , ונחשב לאחד התומכים המובהקים 
בשיתוף אש"ף בתהליך השלום . נתניהו יצא מאוסלו , שם נועד אתמול עם שר החוץ 
הנורווגי קנוט ולדבק . השר הנורווגי שהביע הסתייגות מהתנהגות אש"ף במשבר 
במפרץ ומתמיכתו בסדאם חוסיין , בירך על עמדת ישראל בסכסוך המפרץ ותמך בעמדתה 
בדבר הפרדה בין סכסוך זה לבין הסכסוך הישראלי - ערבי . ראשי הקהילה היהודית 
בנורבגיה אמרו לנתניהו כי העמדה שהביע השר ולדבק מאפיינת את התפנית שחלה 
בעמדתן של כל מדינות סקנדינוויה . 
