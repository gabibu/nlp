אנשי אופוזיציה בלשכת עורכי הדין וסטודנטים למשפטים דורשים כי יאפשרו להם 
להופיע בדיון החוזר שיהיה היום בוועד המרכזי של הלשכה בעניין ההכרה במכון 
למשפטים שליד המכללה למינהל , כדי להביע את התנגדותם להכרה זו . הם מסתמכים 
על הדברים שאמר אתמול ל"הארץ " ראש הלשכה , עו"ד יעקב רובין , כי בדיון 
יופיעו נציגי ועדת חוקה חוק ומשפט של הכנסת . עו"ד חיים שטנגר , מראשי קבוצת 
האופוזיציה הקרויה " הוועד לשמירה על רמת המקצוע " , שיגר מכתב אל עו"ד 
רובין , ובו ביקש כי תינתן רשות הדיבור לו ולנציגי הסטודנטים באוניברסיטאות 
תל - אביב ובר - אילן דפנה שריר , ניר בצר ודני שרמן . שטנגר טוען כי 
בשבועות שחלפו פנו אליו עשרות עורכי - דין וביקשו להביע את מחאתם על ההכרה 
במכוני משפטים שאינם מעניקים לבוגריהם תואר אקדמי . לדבריו , אמרו עורכי - 
דין אלה כי הם מוכנים לבוא לבית הלשכה בירושלים שבו יתקיים הדיון היום . 
לפיכך הוא מבקש כי הישיבה תהיה פתוחה לכל עורכי הדין , המבקשים להביע את 
עמדתם , ולו גם במחאה פסיווית , כצופים מן המניין . ראשי המכללה למינהל 
מחו אתמול על דברי הזלזול שהטיחו כמה מעורכי הדין ברמת המכללה , ובכלל זה 
על טענתם כי מדובר במוסד לא - אקדמי המכשיר פקידים . בין השאר , ציינו 
ראשי המכללה כי מועצת רואי החשבון במשרד המשפטים אישרה כעת לפטור את בוגרי 
ההתמחות בחשבונאות , במסלול האקדמי של המכללה , מבחינות סופיות א בראיית 
חשבון . בכך הושווה מעמדם של תלמידים אלה למעמדם של בוגרי האוניברסיטאות 
בחשבונאות . בשנת הלימודים הקרובה ילמדו אלפיים סטודנטים במסלול האקדמי 
של המכללה למינהל . יו"ר ועדת חוקה , חוק ומשפט , ח"ך אוריאל לין , שיופיע 
היום בדיון בוועד המרכזי של לשכת עורכי הדין , שב ואמר כי אם יעשו עורכי 
הדין פעולות המוכיחות כי הלשכה אינה יכולה לפעול כגוף אובייקטיווי על פי 
הוראות החוק , תצטרך הוועדה שבראשותו להסיק מסקנות לא רק בעניין הסמכות 
שהוענקה ללשכה לאשר מכללות למשפטים אלא גם באשר לסמכותה ומעמדה של הלשכה 
בכלל . הוא ציין כי את התקפותיהם של עורכי - דין מסויימים על ראש הלשכה 
אפשר להבין רק על רקע מאבקי הכוח הפנימיים בלשכה לקראת הבחירות הקרובות . 
הוא הדגיש כי כל עוד קיים התיקון לחוק המאפשר לימודי משפטים מחוץ לאוניברסיטאות , 
אסור לעורכי הדין לנקוט צעדים שנועדו לסכל את מטרותיו . צעדים כאלה רק 
יפעלו כבומראנג נגד לשכת עורכי הדין עצמה ומעמדה . 
