שר המשפטים , דן מרידור , אמר אתמול כי ימינו אלה הם ימי מבחן לחוסנה של 
מערכת החוק . " נדאג כי שום שיקול זר לא יחדור , וכי האמת תצא לאור " . 
מדידור דיבר בטקס השבעת תשעה שופטים חדשים במשכן נשיאי ישראל . שר המשפטים 
הדגיש כי יש צורך שמערכת המשפט תהיה עצמאית ובלתי - תלויה . " מערכת אכיפת 
החוק פועלת בלא השפעות חיצוניות לא כדי לרצות אנשים או גופים פוליטיים , 
לא כדי לספק את יצר הפרסומת ואת העיתונים , לא כדי למצוא חן בעיני ציבור 
זה או אחר , אלא כדי לאכוף את שלטון החוק . כולנו כפופים לחוק בני עדות 
ועמים , בעלי כוח ושררה , המשטרה החוקרת , הפרקליטות התובעת והשופטים 
היושבים בדין . דין אחד לכולם " . מרידור אמר כי מערכת המשפט מתמודדת עם 
אתגרים וקשיים גדולים . " עומס גדול של חוקים ומיעוט משאבים מביאים , 
לצערנו , לידי כך שאנו חוטאים בעינוי הדין . עם זאת , מאמין העם במערכת 
זו , השומרת על כללי המשחק של הדמוקרטיה הישראלית ומגנה על האדם מפני שרירותו 
של השלטון . בלא אמון הציבור אין מערכת זו יכולה לפעול " . נשיא המדינה , 
חיים הרצוג , אמר : " שלטון החוק במדינת ישראל אשר אין איש מעליו ואשר 
אין גורם , הרשאי ליטול אותו לידיו , זולת רשויות החוק אינו מבחין בין 
רש לעשיר , בין גר לאזרח . כולם שווים לפניו " . הנשיא הביע את צערו על 
כך , שבית המשפט נקרא היום להתערב , לפסוק ואף להטיל מרות בעניינים , 
שלא היה צריך להידרש להם . " חבל שהגענו לכך , ומי יתן ותופעה זו , שהיא 
לדעתי פועל - יוצא מליקוי בסיסי בשיטת הממשל שלנו , תיעלם מנוף חיינו . 
זה עשוי לקרות , כמובן , אם נאמץ סוף - סוף חוקה מתאימה " . המשנה לנשיא 
בית המשפט העליון , פרוף מנחם אלון , מתח בדבריו בטקס ביקורת חריפה על 
העתירה , שהוגשה באחרונה ודרשה לחייב את הממשלה לחלק מסכות גז לאוכלוסייה . 
" זו עתירה זולה , לא לצדק אלא לפרסומת , ויש להימנע מכך " . השופט אלון 
הביע צער על שהעותר היה דווקא עורך - דין . בפנותו לשופטים , שהושבעו אתמול , 
הדגיש אלון כי גם עליהם החדשים מוטלת משימה קשה ואחריות כבדה , שלא להביא 
לידי עינוי דין . " כל שופט נוסף מבטיח פחות עינוי דין . ריבוי שופטים 
טובה וברכה היא לנו , ריבוי משפטים לא כן " . בטקס הצהירו אמונים בפני 
נשיא המדינה תשעה שופטים , שלושה מהם מיועדים לכהונה בבתי - משפט מחוזיים , 
חמישה בבתי - משפט שלום ואחת בבית - דין לתעבורה . 
