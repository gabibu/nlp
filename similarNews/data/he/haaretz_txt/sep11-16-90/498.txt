במלוא הרצינות , וללא התלוצצויות מיותרות , יש לומר כי פגישות דוד לוי 
בוואשינגטון היו מהחשובות שהתקיימו בשנים האחרונות בין אישים מארה"ב ומישראל . 
שיחותיו של שר החוץ ביטאו באופן סמלי את השינוי במרקם העדין של היחסים בין 
המדינות ואת מה שצפוי עתה , בפרוס פרק חדש במזרח התיכון . כוחות חזקים 
הכתיבו את אופיין של השיחות , הרחק מירושלים ומוואשינגטון . ראשית , למשקיפים 
ותיקים על עקומת היחסים בין הבירות התברר שוב עד כמה קצרים ונתונים לשינוי 
מהיר אותם משברים מוכרים בינינו לבין אמריקה . עד לפני זמן קצר , כבמקרים 
דומים בעבר , ריחפה מעלינו החרב המתהפכת של ריב מדיני . היא נעלמה לפתע . 
בייקר , שאך לא כבר העביר לממשלה בצינה את מספר הטלפון שלו , הפך לגים 
היקר . לוי , איש החישוקים שסומן על - ידי הממשל כאחד מאויבי ההסדר , 
נעשה צינור להעברת גלי חמימות חדשים . שנית , הפגישה ביטאה את השינוי 
הגדול בעמדתה של ואשינגטון בתהליך ההסדר . בבת אחת , עם הפלישה לכוויית , 
סולקה אבן - הנגף האש"פית . חידוש המגע של הממשל עם ראשי הארגון הפלשתיני 
לא בא עכשיו בחשבון , וכך יהיה עוד זמן רב . על קריצות לעבר ערפאת אין 
מה לדבר . שונה מבעבר תהיה גישת האמריקאים גם כאשר יחליטו , מי יודע מתי , 
לדון בטיבה של משלחת פלשתינית לשיחות כלשהן . מה הם יאמרו הפעם , כאשר 
הממשלה תשוב ותפסול את פייסל אל - חוסייני ומבחר גדול של אישים אחרים שהזדהו 
עם סדאם חוסיין ? הפגישה התקיימה בצל התפקיד הבלתי שגרתי שארה"ב ממלאת כמעצמה 
צבאית פעילה באזור , בעוד בריה"ם שומרת על עמדה סבילה . עליית משקלה של 
ואשינגטון מקנה לה עמדת בכורה , אשר כמותה ביקשה להשיג במזרח התיכון מאז 
תום מלחמת העולם . הרעיון של ועידה בין - לאומית , שהיה לצנינים בעיני 
הליכוד , לא זכה בעבר ליותר מאשר תמיכה מן השפה ולחוץ אצל מעצבי המדיניות 
האמריקאית . עכשיו קונה לעצמה ארה"ב , במחיר גבוה שלא התברר עדיין סופית , 
יתרון ברור כמעצמה עושה - סדר באזור . היא לא תשמוט מידה יתרון זה בשוך 
הסערה : פתרון דו - מעצמתי של הסכסוך הישראלי - ערבי נעשה , בנסיבות אלה , 
כמעט לאנכרוניזם . לא פחות חשובה מהתפתחויות רחבות - יריעה אלה היא התמורה 
שהתחוללה אצלנו בבית במהלך השבועות האחרונים . לוי בא לוואשינגטון לאחר 
שנוצר כאן שבר גדול בעמדת היונים והשמאל . אותם גורמים מהמערך ושמאלה 
שהממשל קיוה אולי בעבר לתמיכתם במהלכי ההסדר שלו , נשחקו להפליא בגלל אירועי 
המפרץ . לוי היה אפוא נציגה של ממשלה ללא אופוזיציה מדינית הראשונה מאז 
ראשית ימי בגין שלאחר קמף דייויד . אין לכן שום פלא בקבלת הפנים . אש"ף 
יוק , אופוזיציה אין , תהליך ההסדר , שמתח את יחסי שתי המדינות , תקוע 
בהקפאה עמוקה . ובתנאים של חוסר ודאות לגבי ההתפתחויות הצבאיות במפרץ , 
אין שום מקום לוויכוח עם הנכס האסטרטגי היציב שבפתחת המזרח התיכון . לא 
יפה להישמע מוטרד ממצב עניינים נלבב שכזה . אבל גם הדרמה הבין - לאומית 
שיצרה עיראק אינה מבטלת את עובדת היסוד של חיינו כאן מול הפלשתינאים . הכוחות 
הפוליטיים שפעלו אצלנו בעשור האחרון , בהצלחה לא קטנה , למניעת התקדמות 
להסדר , ייצאו מהמשבר במפרץ כשהם מחוזקים כלפי חוץ ופנים . את החיבוק לוי - 
בייקר הם יכולים להביא בנקל כהוכחה לטענה שלא קורה שום דבר גרוע אם מנסים 
להרוויח זמן , אם ממתינים למותו של הפריץ או של הכלב . קשה להתווכח עם העובדות 
האלה . אך אפשר ואף צריך להטיל ספק היום לא פחות מאשר בעבר בתועלתה של 
אותה גישה בישראל הבולמת תזוזה לקראת פתרון בעייתנו עם הפלשתינאים . הרי 
הליכוד לא רכש יתרון טקטי למען איזו אסטרטגיה של הסדר . ההישג מבחינתו הוא 
חיזוקה של מדיניות הקיפאון העמוק . היא משתלבת היטב בנסיבות החדשות שיצרה 
עיראק , אך לא נעשתה מועילה יותר משום כך לאינטרסים ארוכי - הטווח של ישראל . 
אף פעם , מאז השנים הראשונות למהפך , לא היה מצבו של המחנה הפוליטי האחר 
בארץ נואש כל - כך . בייקר חייך אל נציגו של הדבר היחיד שזז היום בפוליטיקה 
הישראלית . הרומן בין גים ודייוויד הוא רק המחשה אחת למצב חדש ולצורת הדברים 
שעוד יבואו . מי שאוהב להתבשם מגינוני חמימות אמריקאיים , יכול לשאוף אותם 
עכשיו מלוא ריאותיו . מי שעיניו בראשו , צריך לראות בשטיח האדום שנפרש 
לרגלי לוי בוואשינגטון את מסלול צעידתם המשותפת של שני ממשלים מחוזקים , 
בדרך מדינית אל שום מקום . 
