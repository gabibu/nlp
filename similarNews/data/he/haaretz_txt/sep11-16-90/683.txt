קשה מאוד בימים אלה לטייל בחוצות ירושלים מבלי להיתקל ברמזור , דוכן פלאפל 
או עוזר שר . בדרך כלל יש לו סימני היכר שקשה לטעות בהם : על מרקע הטלוויזיה 
ובכל תצלום מבצבץ ראשו מאחורי השר , במקום טוב באמצע . אחרי ישיבות הממשלה , 
הוא נושא את תיקו של השר ונכנס עמו לוולוו . לפני " מוקד " הוא מיישר 
לשר את העניבה , ובסופו הוא לוחש באוזנו : " יופי של הופעה . היית ממש 
חזק " . מהחדר שלו הוא צופה לדלתו של השר ועל - פיו ישק מי ייכנס ומי לא . 
הוא המסננת של השר , הוא ה"צירלידר " שלו וגם הכותל המערבי . הוא המביא 
והמוציא והכל משחרים לפתחו ומתחנפים בפניו . יש לו , לעוזר השר , שליטה 
מלאה על שני איבריו היותר חשובים של השר : האוזן והאחוריים . האוזן ללחישות , 
מידע ורכילות ; האחוריים לא רק מהסיבות שאתם חושבים , אלא גם כדי להגן 
עליהם מפני אויביו ומשטיניו . אם אין לו אויבים , תסמכו על עוזר השר שימצא 
אותם . עוזר השר הוא האימפרסריו , הבימאי , הלחשן , השומר , היועץ ובעצם 
המנהל של השר . יש כאלה שמשוכנעים ש המציאו את השר . סדר העדיפויות שלו 
שונה מכל עובד ציבור . חובתו הראשונה היא השר , המדינה היא שדה הקרב שלו . 
כל האחרים הם האויב . הששה של דרעי הוכיחו שהם , בדומה לסיירת מטכ"ל , 
לא רק נהנים מהתהילה ומהכוח , אלא גם נופלים על מזבח המדינה . סליחה , 
השר . ההנחה שהשרים מנהלים את המדינה היא טעות רווחת . מנהלים אותה בפועל 
מאה - מאתיים עוזרי שרים , שמנהלים את השרים , שמנהלים את המדינה . בניגוד 
לחצר שבה יש אדמו"ר אחד , בחצרות השרים העוזר הוא האדמו"ר עם ביפר בחגורה 
וצלחת סנדוויצים על השולחן . לעוזרים יש כבר עוזרי - עוזרים ומזכירות , 
ולעתים קשה יותר להגיע אליהם מאשר לשר . לא פעם נאלצתי להתקשר לשרים כדי 
לבקש מהם לקשר אותי עם עוזריהם . לא תמיד בהצלחה . בדרך כלל הם עסוקים 
יותר משריהם . זהו המעמד החזק ביותר במדינה . אצולה מסוג חדש שצמחה והתפתחה 
ב51 השנים האחרונות . רבים מהם הם עוברים שנולדו מחוץ לרחם הממשלתי . הם 
לא בדיוק פקידים ולא בדיוק עסקני מפלגה , אך ידם בכל . המפורסמים שבהם 
נודעו כ"בלייזרים " של פרס , הרכילות אומרת משום שלא הספיקו להחליף את 
חליפותיהם בין טיסה לטיסה לחו"ל . אך גם בעלי הצווארונים הפתוחים ונועלי 
הסנדלים שבהם מגיעים למכונית , לפלאפון , לשולחן עם חמישה טלפונים , שני 
אינטרקום , פאקס ולעמדות כוח . לפי התקשי"ר , רשאי שר להביא עמו ראש לשכה 
( או עוזר ) , דובר , נהג ומזכירה . בפועל , מקיף עצמו השר באנטוראז " 
גדול פי ארבעה וחמישה . אצל פרס כראש ממשלה מנו פעם 41 עוזרים . השיטה 
לעקוף את התקשי"ר היא למנות עוזרי שרים בתקנים ממשלתיים שונים . יוסי ביילין 
ודן מרידור היו מזכירי הממשלה , אך בפועל היו עוזרים ראשיים לפרס וליצחק 
שמיר . יוסי בן - אהרן אמנם מנכ"ל , אך בפועל הוא העוזר הראשי לראש הממשלה . 
שמעון שבס היה ממונה על ההתיישבות , אך בפועל עזר ליצחק רבין לשמור על 
העורף המפלגתי שלו . יש עוזרי שר לכל דבר שאינם מקבלי שכר ידידים , עוזרי 
תדמית , עוזרי טלוויזיה וסתם יועצים נושאי - תארים שאם לא הכבוד מספק אותם , 
מן הסתם מביא להם התפקיד הכנסות שאינן מופיעות בתקציב המדינה . ככל שלשר 
יותר עוזרים , חשיבותו גדולה יותר . איך באמת ייראה השר , היושב מסכן 
בלשכתו ורק מזכירה , סליחה ראש לשכה , מפהקת מפרידה בינו לבין פשוטי העם ? 
חצרות הבורבונים במהדורה מקומית . לא כל עוזרי השרים נגזרו באותה מידה . 
יש עוזרי שרים שיודעים פחות ממה שהם מעמידים פנים . אבל יש עוזרים שיודעים 
יותר טוב מהשר מה שהשר חושב . בפועל , השר אינו יודע מה שהוא חושב עד שלא 
שמע בבוקר מעוזרו מה הוא חושב . יש עוזרים שכוחם כתדמיתנים . יש שכותבים 
נאומים . ויש כאלה שגדולתם בידע כללי , בידיעת השפה האנגלית וביכולת לסובב 
סביב אצבעם הקטנה את התקשורת . הם קצת משרתים של השר וקצת בעלי - הבית שלו . 
יש עוזרים המשמשים כ"חמסה " של השר , נוסכים בו ביטחון ומיישרים לו את 
האגו . ויש שמשחררים אותו מעול העבודה האפורה . גם מניעיהם אינם אחידים . 
חלק מהעוזרים נשארים בשירות הממשלתי , לאחר שסודר להם תפקיד שמן . יש 
שאפתנים הרואים בתפקיד קרש קפיצה . היו כאלה שנעשו מנכ"לים , דירקטורים , 
חברי - כנסת ושרים . ויש תאווי - בצע שיוצאים מהזרקורים אל העסקים הפרטיים 
השמנים . פתאום הם באימפורט - אקספורט - רפפורט ; קונים , מוכרים ובונים 
וילות ודירות גג . החלום האמריקאי של ישראל לובש צורה חדשה . " בני הדוקטור " 
כבר אסא . האם היהודיה יכולה לעבור לחלום הבא : " בני , עוזר השר " . 
