אברהם אבינו הגיע לארץ ישראל עם שאר בשרו לוט מאור כשדים , וכבר בראשית 
דרכם מצאו שטובת העניין מחייבת הפרדה בין שתי היחידות . בכך , למעשה , 
הפך אברהם לראשון המוותרים על שטחי קרקע בארץ , הארץ שניתנה לו לנחלה . 
אברהם לא המליץ ללוט לשוב לארצות הפרת והחידקל , הוא נתן לו לבחור בנתח 
הרצוי לו כאן , ולוט לקח לעצמו את בקעת הירדן הפוריה . אברהם הבין שאין 
פתרון לשתי יחידות אחניות , שהן בעת ובעונה אחת נבדלות אחת מרעותה וקרובות 
זו לזו , אלא בהפרדת הכוחות . לשני הצדדים זכויות בארץ , והפתרון הצודק , 
ההגון והיחידי הוא חלוקת שטחי הקרקע ביניהם . אברהם אבינו היה מחזיר השטחים 
הראשון בתולדות האומה , בעוד אנו מחפשים בתורה הוכחות , טענות ומענות בדבר 
קדושת כברת קרקע מן הארץ והאיסור למסרה לידי אחרים . גם כאשר כתוב ש"בכל 
אשר תדרוך כף רגליך לך נתתיהו " מותנה הדבר באפשרויות , ואם המצב אינו 
מאפשר החזקת השטח , אין מניעה למסרו לאחר . זהו מחיר השווה , ברוח המסר 
של אברהם אבינו , שלום בית וחיים שאין בהם קטטות ומהומות . " מחזיר שטחים " 
מפורסם לא פחות הוא שלמה המלך , שאין לחשוד בו שהשתייך לשמאל הישראלי המודרני . 
כתוצאה ממשא - ומתן מסחרי , מחזיר שלמה לחירם , מלך צור , עשרים ערים 
על שטחיהן בארץ כבול ( בימינו , עמק עכו ומערב הגליל ) שטחים ישראליים 
פר - אקסלנס , שכבש אביו . שלמה אינו נתון תחת לחץ צבאי ואיומים שסכנת חיים 
מאחוריהם . מביאות אותו לוויתור עסקות סביב רכישת עצי ארזים לבניית המקדש , 
נחושת לתעשיית כליו ושכרם של בעלי מלאכה מקצועיים שלקחו חלק בהקמת המשכן . 
למען הבנייה בירושלים , הווה אומר , שילמו באדמות הגליל . תחומה של ארץ - 
ישראל וגבולותיה העסיקו גם את דעתם של מעצבי השקפת העולם היהודי בימי הבית - 
השני ובתקופת המשנה והתלמוד . באותם ימים ישבו יהודים בשטחים רחבים משטחי 
ארץ - ישראל , אך מטבע הדברים לא בכולה . אזורים רבים היו מיושבים בנכרים . 
חז"ל קובעים את גבולות הארץ לצורכי ההלכה היהודית ובמיוחד לענייני מעשה , 
כלומר לתשלום מס , מעשרות ודמאי רק לאותם תחומים שבהם ההתיישבות היהודית 
היא צפופה ואיתנה . מה שמחוץ לכך , ואפילו הוא ארץ ישראל לפי גבולות ההבטחה , 
מכונה בפיהם " ארץ העמים " , ואין חוקי המעשה הללו חלים עליהם . תגלית 
ארכיאולוגית מעניינת , הקשורה לנושא הזה , היתה רצפת פסיפס בעמק בית - 
שאן , שחשפה לפני שנים ספורות הארכיאולוגית פאני ויט , סמוך ליישוב רחוב . 
בין שרידיו של בית כנסת יהודי מתקופת התלמוד ( מאות הו לס"ה ) , נמצא 
עיטור רצפה עשוי פסיפס , ועיקרו כתובת ארוכה , בת 96 שורות . פיענוח הכתובת 
לימד שהמדובר בקטע הלכתי , תוספתא , העוסקת בגבולות הארץ שבתחומם יש לקיים 
את הדינים והחוקים , לעומת ארץ העמים . עיקרה של הכתובת בבית הכנסת עסק 
בתחומים הסמוכים לבית - שאן . חידושיה של הכתובת הזו , לעומת המקור הכתוב 
והידוע מהימים ההם התוספתא של גבולות הארץ , לימדו שנערכו שינויים בתחומים 
אחדים בארץ : במקרה שאוכלוסייה יהודית גברה והתחזקה באזור כלשהו החילו עליו 
את דיני הארץ , ובמידה שהאוכלוסין היהודים פחתו והתמעטו , לא נכפו באותו 
אזור הדינים והתקנות המחייבות את ארץ - ישראל . לאורך הדורות ובהלכה , כאשר 
חלוקת הארץ מתבקשת מתוך רצון לשמור את החיים ולהבטיחם ומתוך הרצון למנוע 
מריבות וסכסוכים שיכולים להוליד מלחמות המסר של היהדות הוא חד וברור . 
