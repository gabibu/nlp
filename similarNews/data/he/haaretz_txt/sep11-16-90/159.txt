יכול להיות שריצרד קליידרמן הוא פסנתרן טוב , ברור עם זאת , שבנגינתו אמש 
באמפי בקיסריה לא ניכר ולו שמץ מאיכות פוטנציאלית זו . עם מערכת קול לא מכוילת , 
צליל פסנתר עמום משהו , ריתם סקשן בינוני ומטה שאיננו מתואם עם התזמורת . 
ללא הבלורית המתנפנפת המפורסמת שלו הפגין קליידרמן טכניקה רזה במיוחד , 
שיכולה היתה להחמיא אולי לתלמיד הנוטל בחריצות שעורים פרטיים אצל המורה 
השכונתית לפסנתר , לא יותר . גם שמאלץ אפשר לבצע כיאות , וקליידרמן , 
תוך שימוש בכל הקלישאות המוסיקאליות האפשריות , לא עשה זאת אמש . הצליל 
שלו הוא אולי מעוגל ושוטף אך לא היה בהיר ועמוק דיו , ההדגשים הדרמטיים 
החשובים כל כך בהתאם לחוקי הזאנר היו חיוורים ונגיעות הרוך ההכרחיות לריפודם 
של קטעים רבים שביצע היו חסרות בפעמים רבות מדי . במהלך הערב ניגן קליידרמן 
לכל תשואות חברי אגודת " לב אל לב " , שגדשו ביום חגם את האמפי במוסיקה 
קלאסית , מחזות זמר רבים , קצת ונגליס , קצת סטרייסנד ואף נתפתה למספר 
קטעי פיוזן מביכים בהם הפגין כושר אלתור דל וחשף את מוגבלותה הרבה של חטיבת 
הקצב שהביא עמו מצרפת . מגוחך היה על רקע המכאניות נטולת ההשראה שהפגין 
בנגינתו לצפות במגוון העוויותיו וגינויו הכמו - רגשיים . מופע רע לתפארת . 
הקהל אהב כל רגע . 
