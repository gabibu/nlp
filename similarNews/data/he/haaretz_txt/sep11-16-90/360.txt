הוועד המפקח של קופת חולים הכללית אישר אתמול את סל השירותים החדש של הקופה 
כפי שגיבשה מועצת המנהלים . הסל כולל את כל שירותי הרפואה הבסיסיים כמו 
סוגי הניתוחים האלקטיוויים לרבות כיסוי ההוצאות של כל התותבות להשתלה פנימית 
כמו מפרקים , קוצבי לב וכו ובדיקות וטיפול בשיטות של טכנולוגיה מתקדמת . 
הסל יכלול בפועל את כל השירותים המקובלים במערכת הבריאות בעת כניסתו לתוקף , 
פיתוח שירותי טיפול מתקדמים יותר בעתיד לא יכללו אוטומטית בסל הבסיסי . 
מבחינת הקופה תחייב הגדרת הסל את משרד הבריאות לתת את השירותים הכלולים 
בו למבוטחי קופת חולים הכללית , שיתאשפזו בבתי החולים ההמשלתיים . כיום 
גובים בבתי חולים אלו תשלומים עבור שירותים שונים , כמו הפריה , תותבות 
של מפרקים , שירותים שעליהם היה ויכוח בסל הקודם . הסל יכלול טיפול פריון 
לגבר ולאישה לילד ראשון בלבד . לגבי שירותי הפסיכיאטריה הדבר כפוף להסכמים 
עם הממשלה . על פי ההסכם היום הממשלה היא הנושאת בתשלום לטיפול הפסיכיאטרי . 
הדבר נכון גם לגבי שירותי מוסדות סיעודיים . בנושא הגריאטריה , הוחלט כי 
במקרים של גריאטריה חריפה ושיקומית כי הטיפול יכוסה לתקופה של שלושה חודשים 
במידה ויומלץ על ידי הרופא כי יש צורך בעוד שלושה חודשים יאושר המשך הטיפול . 
מעל לתקופה של ששה חודשים , שנחשבת לתקופה של פונטציאל שיקומי , ייגבו 
מהמבוטחים דמי מלונאות . הסל לא כולל כיסוי הוצאות לחוות דעת שניה , ניתוחים 
פלסטיים לצרכי קוסמטיקה , בדיקות תקופתיות , טיפולים פיזוטרפיים ארוכי 
טווח , טיפול בנפגעי תאונות דרכים , ספורט או נפגעי פעולות איבה . כן 
לא יכלל שיקומם של חולי לב , טיפולי גמילה מאלכוהול וסמים . אביזרי עזר 
כמו משקפים מכשירי שמיעה ועוד . הוועד המפקח הטיל על הנהלת הקופה לעגן בסל 
החדש גם את מועד ההמתנה לקבלת השירות . כן הטיל על הנהלת הקופה להכין תוכנית 
לביטוח משלים לשירותים שלא נכללים בסל . 
