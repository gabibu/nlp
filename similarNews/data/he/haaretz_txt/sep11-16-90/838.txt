אכן , פגישה ראשונה בין נשיא ברית המועצות לבין חברי ממשלה ישראלים ראויה 
לכותרות נכבדות . האירוע שהתרחש בסוף השבוע במוסקווה רושם עוד פסקה חשובה 
בפרק המתחדש של יחסי בריה"ם - ישראל . זהו בלי ספק עוד ביטוי לנכונותה של 
מוסקווה להביא את היחסים האלה לנורמליזציה ואות נוסף לכך שהקרמלין אינו מהסס 
לקיים יחסים עם ישראל בראש חוצות , ומצפצף על מחאתם של הערבים . אבל , 
הסכמתו של המנהיג הסובייטי לקבל את שני אנשי הימין הישראלי לא נועדה לעשות 
לצחוק את מחנה השלום הישראלי , כדוגמת שר האוצר לשעבר שמעון פרס , שניסה 
לשווא להגיע למקום שבו הסב אתמול מחליפו . הסובייטים מצויים אומנם היטב 
בעסקי " פירגון " ישראליים , ובכל זאת לא זה הדבר שהיה בראש מעיניו של 
נשיא המעצמה הגדולה המתחבט בבעיות כמעט פאטאליות . גורבצוב הקצה בשבוע שעבר 
כמעט שעתיים מזמנו היקר כל - כך לפגישה עם פרופסור אליהו זמצוב , אישיות 
שנויה במחלוקת , בלשון המעטה , בקרב הסובייטולוגים בארץ . היה זה זמצוב 
שליווה את השרים ללשכת גורבצוב . ואף על פי כן , אין די בקשרים טובים בחלונות 
הגבוהים של הקרמלין כדי להשיג לשני שרים ישראלים בילוי בן שלוש שעות במחיצתו 
של גורבצוב . מאידך , הדבר אינו מצביע על שינוי דרמטי במדיניות המזרח - 
תיכונית של בריה"ם . המהפך חל זה מכבר , בד בבד עם התבססות הפרסטרויקה 
הגורסת פיתרון סכסוכים באמצעים דיפלומטיים והעתקת כובד המשקל מעסקות עם העולם 
השלישי לטובת עסקים משתלמים יותר עם העולם המערבי . ישראל מצטיירת בעיני 
גורבצוב לא רק כבעלת ברית אמריקאית . הוא , כמו רבים בגוש המזרחי , מאמין 
באותו מיתוס אנטישמי למחצה , אודות " הכוח היהודי " המושך בחוטים , בעיקר 
אלה המוליכים אל ליבם של חברי הקונגרס היושבים בגבעת הקפיטול . גורבצוב מימש 
את הבטחתו לזמצוב " לעבוד עם כל ממשלה בישראל " . הוא נועד עם שניים מהקיצוניים 
שבשרי הממשלה . יועציו סיפרו לו מן הסתם , שמודעי עומד לצאת בעוד שבוע 
לוואשינגטון כדי לבקש מחיקת חובות במאמץ לבלום את המפולת הכלכלית - חברתית 
הצפוייה לישראל עקב פתיחת שערי בריה"ם . הפרויקטים המשותפים שישראל יכולה 
להציע למעצמה הגדולה והצולעת , עסקות החליפין בממדים שלנו , לא יושיעו 
את גורבצוב . הוא מדבר עם מודעי ופוזל לעבר ארמנד האמר . מחייך לנאמן וקורץ 
לגורג בוש . ברם , נוכח מצבו הקשה מבית ספק אם הוא ימהר לפתוח חזית עם 
משרד החוץ שלו , אשר לא זז מדעתו שעל ישראל " להרוויח " את חידוש היחסים 
באמצות תשלום טריטוריאלי . 
