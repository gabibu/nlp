צבי יעקובסון , יועצו הבכיר של שר הפנים , הגיש אתמול לבית המשפט המחוזי 
בתל - אביב ערר על החלטת בית משפט השלום בתל - אביב להאריך את מעצרו בשבעה 
ימים , בחשד ששילשל כספי ציבור לכיסו הפרטי , במסגרת העברות הכספים ממשרד 
הפנים למוסדות דת . הערר שהגיש הסניגור , עו"ד יאיר גרין , יתברר היום . 
שלשום טענה המשטרה כי יש צורך להאריך את מעצרו בניגוד לעוזרי השר האחרים 
הואיל שתוך כדי החקירה השבוע הועלו חשדות לעבירות שונות , ביניהן גניבת 
כספים שיועדו למוסדות דת . בנימוקי הערר טוען עו"ד גרין , כי שופט השלום 
יצחק ברא"ז טעה בהחלטתו מפני שהתעלם לחלוטין מהאסמכתאות המשפטיות שהובאו 
לו . עוד טען גרין , כי השופט טעה כשהתבסס על פסקי דין שהביא מיוזמתו שלו 
מבלי שניתנה לסניגור הזדמנות להתייחס אליהם . לדעת הסניגור ציטט ברא"ז אסמכתאות 
משפטיות הדנות בהלכות שפסק בית המשפט העליון בנוגע לבקשת מעצר עד לתום ההליכים , 
ולא בבקשת מעצר לצורך מעצר . הלכה פסוקה היא טען הסניגור כי העלאת חשש 
בעלמא של המשטרה לשיבוש הליכי חקירה איננו מהווה עילה למעצר , ונציגי המשטרה 
לא נחקרו על כך על דוכן העדים כאשר ביקשו להאריך מעצרו של החשוד . עוד כתב 
הסניגור , כי השופט התעלם בהחלטתו מכך שמדובר בחקירה גלוייה המתנהלת זה 
זמן רב והחשוד חזר ארצה לפני עשרה ימים ואם רצה להימלט מאימת הדין היה יכול 
להישאר בחו"ל . 
