השפעות הפלישה העיראקית לכוויית הרחיקו הרבה מעבר לשינויים בהיערכות הצבאית 
במזרח התיכון . כיבוש אמירות הנפט במפרץ הפרסי הבהיר לפתע למעצבי האסטרטגיה 
במדינות המערב את חשיבותו הנמשכת של הכוח הצבאי כמכשיר ראשון במעלה במימוש 
מדיניות . באחת נקטע התהליך , שנראה כסיום כה נאות למאה ה02 . נראה 
שהמופקדים על מדיניות הביטחון הלאומי במערב ייאלצו עתה לדחות את היעד 
הקורץ כל - כך של מה שכינו בחדווה גדולה " ההכנות לשלום עולמי " . אירועי 
המפרץ , אף בלא שנורתה כאן אפילו ירייה אחת , ערערו קביעת ביטחוניות , 
שהתבססו על שחיקת האים הסובייטי ואשר גררו תהליך הדרגתי של קיצוצים 
בתקציבי הביטחון והקטנה משמעותית מתוכננת בגודל הכוחות הצבאיים של מדינות 
המערב . לפתע התברר , כי שליטים של מדינות מדרג שלישי או רביעי עשויים 
לטרוף את כל הסדרי הביטחון הגלובליים של מנהיגי מעצמות - העל . פעילותו 
הצבאית של השליט העיראקי הביאה להרהור מחודש על מידת התבונה שבהחלטה על 
קיצוצים מפליגים במשאבים המופנים לתעשיית הנשק . מה שנראה עד לפני כחודש 
כסרח עודף של ימי המלחמה הקרה וכמצבור מיותר של כלי משחית , שכל תכליתו 
לשמור על קיומה של מערכת תעשייתית אדירה , נתפס עתה כמרכיב חיוני 
ביכולתה של מנהיגות העולם המערבי לקיים את הסדר העולמי . לנוכח הרכבת האווירית 
הצבאית האמריקאית , העושה דרכה בכבדות מסוימת אל חולות המדבר הערבי , 
אסטרטגים במערב , ובמיוחד בארה"ב , תוהים , כיצד היו נראים פני הדברים 
אילו דחה סדאם חוסיין את פלישתו לכווית בשנתיים - שלוש . אם היה מתאזר 
בסבלנות ומשלים את תוכניתו הגרעינית , ממשיך ומצטייד בטילים בליסטיים - 
כימיים ורק אז פונה לכבוש את שכנתו הקטנה , ספק אם ארה"ב , שתהליך 
התפרקותה מחלק ניכר מכוחה הצבאי היה קרוב אז לסיומו , היתה מסוגלת להגיב 
על התוקפנות העיראקית באותה מידה של תקיפות כפי שהיא עושה עכשיו . בעיקר 
מודאגים עתה במערב מביטול או מצמצום תוכניות לפיתוח וייצור של מרכיבי הכוח 
האווירי העתידי . אירועי המפרץ הוכיחו , כי בלא עליונות אווירית באזורי 
סכסוך פוטנציאליים , אפסיים הסיכויים להשיג יעדים מבצעיים , שיתורגמו להישגים 
מדיניים . מניפי גרזן הקיצוצים שהונחת על הפרויקטים האוויריים המתקדמים 
במערב הבינו , כי הלכו רחוק מדי ומהר מדי . על רקע זה התקיים השנה , 
כמתוכנן , הסלון האווירי של פרנבורו . תצוגה אווירית שנועדה להיות שיגרתית , 
ושעיקר הדגש מושם בה על מטוסי השוק האזרחי , הפכה ליריד ביטחוני המבשר 
את עלייתו המחודשת של שוק המטוסים הצבאיים . הוויכוח על עתידו של מטוס 
הקרב האירופי לשנות ה0002 , אי - אף - איי , הועתק גם אל זירת הסלון האווירי . 
בימים שלפני כיבוש כוויית עמד הפרויקט הענק ( כ04 מיליארד דולר ) , ששותפת 
לו ארבע מדינות אירופיות , בסכנת ביטול , או למצער צמצום ניכר בהיקפו . 
גורמים פוליטיים בכירים בגרמניה רמזו , כי ממשלת המדינה המאוחדת תודיע 
על פרישתה מהפרויקט , וכך תביא כנראה לקצו ( גרמניה שותפה באי - אף - 
איי ב%33 ; בריטניה גם היא ב%33 , איטליה ב%12 וספרד ב%31 ) . עתה מביעים 
גורמים בכירים בתעשיית המטוסים הבריטית את ביטחונם בעתידו של המטוס . 
לדעתם הוכח , כי אסור למדינות נאט"ו לנטוש את רעיון פיתוחו של מטוס קרב 
מתקדם , שיבטיח את יכולתן להתערב בסכסוכים מרוחקים בעלי השלכה מכרעת על 
הסדר העולמי . בארה"ב נערכים דיונים מחודשים בפרויקטים , שכבר הוחלט 
לבטלם או שהיתה כוונה לבטלם או לצמצמם , כגון המפציץ האסטרטגי " החמקן " , 
בי2 ; מטוס התקיפה העתידי של הצי , איי21 ; מטוס הקרב העתידי של חיל 
האוויר , איי - טי - אף ; מטוס התובלה המתקדם סי71 והמטוס - מסוק המהפכני 
וי22 . לא ידוע כיצד יסתיים המשבר הכווייתי , אך כבר עתה ברור כי אחת מתוצאותיו 
החשובות תהיה היפוך המגמה של ההתפרקות מנשק במדינות המערב . יצרני הנשק , 
שכבר נערכו לצמצומים מאסיוויים כמחיר השלום שיהיה עליהם לשלם , עשויים 
ליהנות שוב משגשוג שלא פיללו לו . נראה שעידן השלום ייאלץ להידחות בינתיים . 
