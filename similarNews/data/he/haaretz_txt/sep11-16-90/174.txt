עכשיו הגיע גם תורם של הכלבים . המשטרה אינה רוצה או אינה מסוגלת לאכוף 
את החוק , ובני טל מוביל את גייסותיו המלווים בכלבי רוטווילר , שאומנו 
לתקיפה , לקרב פנים אל פנים עם שובתי סולתם . טל , האיש שנבחר על ידי 
הנהלת סולתם , מדבר במונחים כמו הבקעה , חדירה , פריסה וכיבוש . הכלבים , 
אם להאמין לו , שימשו רק כתפאורה . כאישור ליעילותו , הוא מתפאר , איש 
מן העובדים לא נפגע . וגם מלה זו צורמת בהקשר זה . הוא גם אינו נרתע . 
גם בפעם הבאה , כשייקרא למשימה קרבית כזאת , ישתמש בכלבים . לא באנו 
לדגמן , הוא מסבר את אוזנינו . ואנחנו צופים במראות ומתחלחלים . מאליהם 
עולים הזיכרונות והאסוציאציות של שימוש בכלבים בהיסטוריה הלא - רחוקה . 
כלבים מטופחים ושבעים אל מול יהודים נוטים למות . ואין עוד מקום לתהות אם 
הרוטווילרים בסולתם נשכו או לא נשכו . אלא שהכלבים עיוותו את התמונה כליל . 
הסיטו את ההדגשים מפרשה כאובה וסעורה זו שעלתה לכותרות דווקא בעטיים של 
הכלבים . וכרגיל במקומותינו , כבר מחפשים את השעיר לעזאזל כדי לחזור לשגרה 
המעוותת גם היא . בחרתי לכתוב בנושא זה , דווקא משום שבקיאים בכלכלה , 
האמונים על המצב האנכרוניסטי שלפניהם , מקבלים אותו , אולי בלית - ברירה , 
כמובן מאליו . וכך דומה שבהמולת שערוריית הכלבים , כאשר הפועלים והנהלת 
סולתם מתגוששים כמו לודרים בזירה , מודעים מראש , שכאן לא יהיו מנצחים 
אלא אך ורק מפסידים , משתכחות העובדות החשובות באמת . המשק ההסתדרותי , 
שסולתם נמנה עליו , נתון במלכוד ללא מוצא . קורס תחת מבנה אנכרוניסטי 
שאין לא תקדים . בתוך גוף מסואב אחד , נושאת ההסתדרות במספר תפקידים שיש 
ביניהם ניגוד אינטרסים מהותי שאינו ניתן ליישוב . ההסתדרות הינה גם המעביד 
וההנהלה של המפעל , גם האיגוד המקצועי , ובמקרה סולתם גם הגוף הבורר . 
כך , בתהליך בלתי - נמנע , מגיעים שם לפיצוץ טוטאלי . אלה המבינים שהניסיון 
ליישם משק סוציאליסטי - ריכוזי נכשל בכל הארצות הקומוניסטיות למעט אלבניה 
וישראל , אם לזאת הצלחה תיקרא גם קובעים כי הגיעה שעת האפס , אם עדיין 
זו לא הוחמצה , וכי אם שואפת ישראל להשתלב בכלכלה העולמית עליה לנהוג לפי 
כלליו של שוק חופשי . אבל בינתיים פיצוץ רודף פיצוץ , וההסתדרות מצדה אינה 
מוותרת על שליטתה בכל המגזרים והמישורים . התוצאה מצב ללא פתרונות . משום 
כך גם נוח לקיסר להיתפס לשערוריית הכלבים , ואולי גם יגיש , כפיצוי מרגיע , 
את ראשו של מנכ"ל סולתם , אורי שמחוני . אבל כל מנכ"ל אחר ייקלע בהכרח 
לאותה סיטואציה חסרת פתרונות , גם אם בני טל יסולק מן השטח . ובאמת כיצד 
אפשר לייעל מפעל , כאשר האיגוד המקצועי אינו מתיר להנהלתו ושניהם הרי חד 
הם לפטר עובד , או לדרוש שעות עבודה נוספות , או לקצץ בשכר , ואין למי 
לפנות ולקבל סיוע כספי להסבה מקצועית . במקרה סולתם המצב הוא קריטי , מפני 
שמשרד הביטחון מבכר את מפעליו שלו , והשוק העולמי אינו מה שהיה , ובחלקו 
אף סגור בפני תוצרת המפעל . כך פועל המפעל כדי להישרד ובינתיים מפסיד מיליונים 
בגלל השביתה כשידיו כבולות , וגם ללא כלבים הסיטואציה מדכאה וסבוכה . ויש 
לזכור שמדובר באנשים ולא בכלבים . ועבור פועלים בגיל מתקדם , פיטורים הם 
בגדר פסק דין מוות . גם ח"ך אורה נמיר , יו"ר ועדת העבודה והרווחה , אומרת 
ברדיו שהבעיה האמיתית היא ניגוד האינטרסים הקיים בתוך המפעלים ההסתדרותיים , 
והוא שגרם להם לפשיטת רגל , ואין הוא יכול להימשך . אבל מתברר שלמרות 
כל התחזיות הוא נמשך , וקיסר וההסתדרות אינם מוותרים גם אם אנחנו כולנו 
משלמים את המחיר . ממש כשם שהאיגוד המקצועי הוא ששילם עבור הכלבים . כדי 
להוסיף חטא על פשע , אנו מתבשרים שביוקנעם נבנות כעת 007 יחידות דיור עבור 
עולים חדשים . כלומר , למאגר מחוסרי העבודה הנואשים יתוספו עוד 007 משפחות . 
ואכן , אם בונים האחראים על כך שהללו ימצאו עבודה בחיפה הסמוכה , הרי 
די שיציצו באחוזי האבטלה שם . כך גורמים ההסתדרות והמדינה להתפוצצות חברתית . 
ובינתיים , ראשי המשק ההסתדרותי אינם לומדים לקח , ממשיכים לדרדר את המשק 
שלהם ופוגעים במדינה כולה . לשם כך אין צורך בכלכלנים , אלא במי שעיניהם 
בראשם . פרשת סולתם היא סימן אזהרה נוסף שאיש שם אינו רוצה לראותו . כמו 
תמיד יימצא השעיר לעזאזל , ואולי גם נוסחת פשרה זמנית וחלקית הטעונה גם 
היא בחומר נפץ . הרכבת תמשיך לדהור לעבר התהום והכלבים ינבחו . 
