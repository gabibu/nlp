הרב שך הבהיר לשר אריה דרעי כי אין בכוונתו להתערב בחקירה למענו . הרב שך , 
לפי מקורביו , אמר דברים אלה לדרעי בפגישה שהתקיימה ביניהם בביתו בבני - 
ברק במוצאי שבת . דרעי , כמנהגו מדי פרוס ראש השנה , הגיע לרב שך כדי 
להחליף ברכות שנה טובה . נושא החקירה עלה בפגישה זו . השר עדכן את הרב שך 
בפרטי החקירה ומסר את גרסתו . על פי מקורבי הרב שך הבהיר זה לרב דרעי בצורה 
חד משמעית כי הוא לא יתערב בשום תנאי בחקירת המשטרה . מקורבי הרב שך ציינו 
כי דרעי ואנשי ש"ס אינם צריכים לפרש דברי הרב כעמדה עויינת . הם הזכירו 
כי זהו קו עקרוני של הרב שך וכך נהג כשהתנהלה חקירה על חשדות לשוחד בחירות 
שביצעו לכאורה אנשי " דגל התורה " , הקרובים יותר לרב שך . הרב שך אמר 
כי " אין מה לעשות , יש חקירה וצריך לתת לה להימשך והקב"ה יעזור " . בפגישה 
שקיים ביום ששי עם ראש הממשלה יצחק שמיר בלשכתו , העלה דרעי את האפשרות 
להחזיר את הרב יצחק פרץ להנהגת ש"ס . ראש הממשלה הבטיח לפעול בעניין זה . 
מחוגי ש"ס נטען כי המהלך הזה מצביע על המצוקה בה נמצא דרעי , שכן חזרת 
פרץ תדחוק את רגליו מראשות הסיעה ותהפוך אותו למספר שתיים . על ידי החזרת 
הרב פרץ מקווה דרעי לחזק את התמיכה בו , לאחר שהחלו להתגלות בקיעים בהנהגת 
הסיעה , ומספר חברי כנסת אף יצאו נגדו בשל הודעת האיום שלו שש"ס תפרוש מהממשלה 
בתגובה על החקירה . הרב יצחק פרץ הצהיר בכמה הזדמנויות , לרבות בישיבות 
הממשלה , על תמיכתו הבלתי מסוייגת ברב דרעי ודברים אלה הפשירו את היחסים 
הקרים ששררו ביניהם . השר דרעי הכחיש אתמול כי בפגישתו על ראש הממשלה הזהיר 
כי ש"ס תפרוש מהממשלה אם שני החשודים , צוברי ויעקובסון , לא ישוחררו מהמעצר 
ערב ראש השנה . 
