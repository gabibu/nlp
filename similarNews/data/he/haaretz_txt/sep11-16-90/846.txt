דהראן , סעודיה ( ע"ר ) . הצבא העיראקי פתח אתמול את גבול כוויית ועודד 
מאות כווייתים לעבור לסעודיה ; כך התברר מדיווח המשטרה הסעודית ומפי פליטים . 
הפליט חאלד הילאל מסר לכתב רויטר , טלפונית מעיירת הגבול הסעודית חאפגי , 
כי הכוחות העיראקיים החרימו דרכונים , תעודות זיהוי ותעודות רכב מן הכווייתים 
הנמלטים . קצין משטרה סעודי אישר בחאפגי , כי תחנת הגבול נפתחה בצד הכווייתי , 
לראשונה מאז פלשו הכוחות העיראקיים לכוויית . הוא הוסיף כי מאות כווייתים 
חצו את הגבול לתחום סעודיה . הילאל , שעבד במיניסטריון הוואקף הכווייתי 
לפני הפלישה , אמר כי אזרחי המדינה עוזבים משום שהחוק והסדר התמוטטו לחלוטין . 
" אין ביטחון . החיילים העיראקיים בוזזים ויורים כל הזמן על אזרחים " , 
אמר . " קבוצות של חיילים עיראקיים , תכופות בלוויית קצינים , הולכות 
מבית לבית כדי לגנוב זהב , כסף וכל דבר אחר שהם יכולים להניח את ידיהם עליו " , 
סיפר הילאל . " הם הרגו אנשים בחזית הבית שלנו . אני מכיר אישית ששה אנשים 
שנהרגו " , הוסיף . 
