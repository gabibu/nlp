גקארטה ( ע"ר ) . הסיעות הלוחמות בקמבודיה הסכימו אתמול להקים מועצה 
לאומית משותפת שתאפשר לאו"ם לפקח על סיום 11 שנות המלחמה במדינה . כך אמרו 
אחדים מאנשי המחתרת הלא - קומוניסטית שהשתתפו בשיחות . הם אמרו כי כל ארבעת 
הצדדים המעורבים בסכסוך הסכימו על הרכב המועצה , והחליטו למנות את הנסיך 
סיהנוק ליושב הראש שלה . הנסיך סיהנוק הוא עתה המנהיג הרשמי של שלוש המפלגות 
המרכיבות את תנועת המורדים . " זאת בהחלט פריצת דרך " אמר יינג מולי , 
המזכיר הכללי של הקמר רוז . אחד מאנשי הממשלה הקמבודית אמר שיהיה זה מסוכן 
מאוד אם אם תוחמץ ההזדמנות לסיים את המלחמה . שאלת הרכבה של המועצה מנעה 
עד עכשיו את המשך שיחות השלום בקמבודיה . ארבעת הצדדים הסכימו עקרונית לקבל 
את הצעת האו"ם להסדר , אולם לא הצליחו להגיע להסכם על הרכב המועצה , שאמורה 
על פי התוכנית להוביל את המדינה בשלב הביניים , עד לקיומן של בחירות כלליות . 
אולם נראה שממשלת פנום פן הסכימה שסיהנוק יהיה יושב ראש המועצה , אולם דרשה 
בתמורה שהוא גם יהיה אחד מחבריה . בכך ייווצר איזון במועצה בין סיעות הגרילה 
לבין הממשלה . המורדים הסכימו שיהיה במועצה ייצוג שווה בינם לבין הממשלה . 
שאלה אחת עדיין נותרה לא ברורה . אתמול פורסמה ידיעה כאילו מסרב הנסיך סיהנוק 
לעמוד בראש המועצה או אפילו להיות חבר בה . לא ברור עדיין אם הודעתו זאת 
של הנסיך נמסרה לפני הסיכום הסופי על הרכב המועצה או לאחריו . בשיחות השתתפו 
ראש ממשלת קמבודיה הון סן ; קיי סאמפאן מהקמר רוז ; ראש הממשלה לשעבר של 
קמבודיה סון סאן מ"חזית השחרור הלאומית של העם הקמרי " והנסיך נורודום רנאריד , 
שייצג את אנשי אביו , הנסיך נורודום סיהנוק . תוכנית האו"ם מציעה שאת 
השלטון בקמבודיה תנהל ממשלה זמנית שבה ישתתפו ארבעת הצדדים הנצים . כמה 
סמכויות מרכזיות כמו ענייני חוץ , הגנה , אוצר וביטחון פנים יהיו בידי 
כוח שלום מטעם האו"ם . כוח זה יבטיח גם את כיבודה של הפסקת האש ויפקח על 
התפרקותם של הצדדים מנשקם . 
