בסרטו החדש מגלם רובין ויליאמס גיבור אמריקאי קלאסי : האיש שרואה בפעולת 
המכירה את התגשמות החלום האמריקאי . החיים , האהבה , המין ואפילו המוות 
הם עניין של דיל מהיר , בהנחה או בתשלומים . למכור פירושו גם לצאת בשלום 
מכל מצב , מביך ככל שיהיה , ועוד ברווח . רובין ויליאמס הוא השחקן האידיאלי 
לגלם דמות כזאת : יש בו משהו דביק וחלקלק , בדיבוריו המהירים מדי , עיניו 
המרצדות , שלעולם אינן מתמקדות ממש בעומד מולן , חיוכיו הנבוכים - משהו . 
ל העניקו יוצרי סרט זה , הבמאי רוגר דונלדסון ( " ללא מוצא " , " קוקטייל " ) 
והתסריטאי קן פרידמן , חופש פעולה לדמיונו הקומי של כוכבם , הסרט היה 
עשוי להיות קומדיה אנושית ומשעשעת . אולם לא היה להם האומץ או הכשרון לעשות 
זאת . ויליאמס הוא מוכר במגרש למכירת מכוניות . חייו הפרטיים והמקצועיים 
הם פקק תנועה גדול אחד : הוא גרוש , אך עדיין קשור רגשית לאישתו ( פמלה 
ריד ) ; הוא אב לבת שנעלמת בתחילת הסרט , מנהל כמה פרשיות אהבים בו - 
בזמן ( ביניהן עם אישה נשואה ותובענית , שמגולמת בקולניות על - ידי פראן 
דרסקר ) , הוא בחובות למאפיה , ומעבידו מאיים לפטר אותו אם במשך היממה 
הבאה לא ימכור תריסר מכוניות . החיים בסרט זה הם תהליך בלתי - פוסק של רכישה , 
החלפה ומכירה של חפצים ואנשים . הסצינות המוצלחות היחידות בסרט הן , לפיכך , 
אלה שבהן מבצע ויליאמס את עסקותיו , לרבות הסצינה הפותחת את הסרט , שבה 
הוא מנסה למכור מכונית חדשה לאלמנה טרייה ( איליין סטריץ ) , בעיצומו 
של מסע ההלוויה של בעלה . אבל " איש הקדילק " סובל מתסמונת תסריטאית משונה 
ביותר לגבי סרט תוצרת ארצות - הברית , שגם כאשר איננו טוב , הוא לפחות 
כתוב במקצוענות . בערך כשליש לאחר תחילתו מסתיים סרט אחד ומתחיל שני , 
שבו אמנם ממשיך ויליאמס לככב , אך תפקידו פונקציונלי בלבד . לעלילת הסרט 
מצטרפת לפתע , כמעט ללא התראה תסריטאית קודמת , דמות בעלה הקנאי של אחת 
מהנשים שעובדות עם ויליאמס . הוא משתלט על מגרש המכוניות ולוקח את כל הנמצאים 
בו בני ערובה , כדי להוכיח שאישתו , החפה מפשע , אמנם בגדה בו . דומה 
כאילו יוצרי הסרט לא ידעו מה לעשות בדמות שהמציאו בחלקו הראשון של הסרט , 
ולפיכך הם ממציאים לה סיטואציה שרירותית . הדבר נעשה בצורה מרושלת ומכאנית . 
" איש הקדילק " , שאמור לעסוק בלב - לבה של ההוויה הצרכנית האמריקאית , 
מציע לנו , לפיכך , מוצר פגום . החלק הזה הוא מין וריאציה על סיטואציות 
שתוארו ביתר חריפות וכשרון בסרטים קודמים רבים . כמעט עיקר העלילה מתאר 
את יחסיו של החוטף עם בני הערובה שלו , המשטרה , נציגי התקשורת והקהל 
הרב המתאסף מחוץ למקום האירוע . זה עשוי בקצב ומשעשע למדי , אך אין לו 
קשר למה שבדיעבד מתברר כסיפור - המסגרת של הסרט . מקומדיה חברתית בעלת פוטנציאל 
הסרט נהפך לקומדיית - מצבים עממים ופולקלוריסטית . יש לסצינות אלה חן מסוים , 
בעיקר בזכותו של טים רובינס ( " מעריצה צמודה " ) , המעצב דיוקן מעודן 
של גבר במצוקה , אולם דווקא משום כך נדחקת דמותו המשעשעת של ויליאמס עוד 
יותר לשולי הסרט . כניסתו ויציאתו מהסרט הן שרירותיות לחלוטין . בסוף הסרט 
מנסים יוצריו להציל את העניין בעזרת סוף מאושר מודבק , שבו הם חוזרים לוויליאמס , 
אך אז זה כבר מאוחר מדי : הסרט שכח מזמן לאן הוא רצה להגיע , ולכן אינו 
מגיע לשום מקום . 
