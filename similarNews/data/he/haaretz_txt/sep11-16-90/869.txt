פלין שר בקול טנור צלול להפליא . " צרלי , תמיד אמרת שאתה לא יודע לשיר " , 
אמרו לו . " נכון " , ענה צפלין . " אני כלל לא שר אני מחקה את קרוזו " . 
נזכרתי בסיפור הזה כשראיתי ושמעתי את חנה לסלאו בהדרן לתוכנית היחיד שלה , 
כשחיקתה בכשרון רב את שושנה דמארי , יפה ירקוני , נתנאלה וריטה . חשבתי 
לעצמי , שכל הערב היא , בעצם , חיקתה את חנה לסלאו . אין ספק שמדובר בשחקנית - 
בדרנית בעלת כשרון ופוטנציאל . יש לה אנרגיה בשפע , יש לה יכולת עיתוי 
טובה מאוד , יש לה קשר בלתי אמצעי עם קהל ואלה תכונות מעולות . יש לה 
הופעה ויש לה יכולת קול ותנועה . ויש לה וזו אולי הצרה הגדולה דימוי 
מזוהה מדי ופופולרי בקרב הקהל . האיכויות האמיתיות שלה באו , לדעתי , 
לידי ביטוי בשני מערכונים בחלק השני של הערב . באחד מהם היא רחב הזונה , 
העומדת בחוף תל - ברוך , מחכה שעמוס אטינגר יעשה לה " חיים שכאלה " ומדברת 
על החיים שלה , ועל המצב . יש במערכון הזה אנכרוניזם , שמשעשע תמיד , 
ויש בו שורת מחץ , שהקהל אהב מאוד . הוא נענה לה במחיאות כפיים ספונטניות 
כשאמרה שהיא שוקלת לרוץ לכנסת , כי שם הרי כולם זונות . יכול להיות שאני 
לא מדייק בציטוט , אך זו היתה רוח הדברים . הכוח העיקרי של המערכון לא היה 
בכך , אלא בעמידה הזו של לסלאו על הבמה בתוך דמות שיצרה , בלא שתתאמץ 
כלל להצחיק . היא יצרה סיטואציה , ולא רק דמות . התקווה של הדמות , 
שהנה יעשו גם לה " חיים שכאלה " ויהפכו אותה למונומנט לאומי , הוסיפה 
ממד של פאתוס ואותה נימה של רגש , שמאפשרת להזדהות אתה ולצחוק אתה באמת . 
התחושה הזו חזרה על עצמה במערכון על העולה החדשה מרוסיה , שחקנית שכל 
מה שהצליחה לעשות בארץ זה להתקבל כסטטיסטית להצגת " סלח לי שבאתי " ב"הבימה " . 
אני משוכנע שמנכ"ל " הבימה " , שמואל עומר , שהיה באולם , ידע להעריך 
את הבדיחה הזאת על חשבון " סאלח שבתי " . מכל מקום , כל תפקידה בהצגה 
הוא להשמיע צווחות של נשים מרוקאיות . השכן שלה מלמעלה , יוצא עדות המזרח , 
מבקש ממנה לשתוק , והיא כבר יודעת לענות לו בשטף קללות מקומיות . שוב 
היתה כאן סיטואציה גם קומית גם אמיתית , ואותה תערובת של צחוק ורגש . 
שוב לסלאו עשתה דמות בתוך סיטואציה , ולא עבדה על הוצאת צחוקים מן הקהל . 
הבעיה של הערב הזה שהושקעו בו מאמצי עריכה והפקה רבים אינה בלסלאו , 
אלא בחומר שהיא בוחרת . כל הסיטואציות שהיא מעצבת במערכוני היחיד כשרת ובעלות 
פוטנציאל . כשמופיעה העוזרת ( דמות שכבר נראתה בטלוויזיה וסיפרה על הדיאטות 
שלה ) ותוהה איך חלפו החיים שלה , יש כאן התחלה של הברקה קומית . יש רגעים 
מצחיקים יותר ופחות , ויש גם הברקות במעברים , שמעידות על תחכום לא קטן 
( בין קטע לקטע רואים את חדר ההלבשה , ויש מלבישה שמודיעה לה ש"הקטע חרא " ) 
. אבל הכל מתמסמס כשלסלאו עובדת על אפיונים חיצוניים של הדמות , ולא על 
מה שמתרחש בתוכה . זה לא מפני שהדברים שעל הבמה וולגאריים . אפשר להפיק 
הרבה חן מוולגאריות . אבל אין להסתפק במניירה החיצונית של הוולגאריות , 
אלא צריך להעניק לה את מלוא הגיבוי הרגשי . ולסלאו , ברוב הדמויות שהיא 
מעמידה , מעניקה רק את האנרגיה , ומדגדגת את הקהל . אין סיכוי שהיא והבמאי 
שלה יעשו משהו אחר . כשהיא מפשקת את רגליה ושולחת את האגן קדימה , תוך 
כדי השמעת נהמות ונאקות , היא מקבלת צחוק אוטומטי מהקהל . נחוצה לבדרן 
מידה רבה של משמעת כדי לוותר על הסיפוק המיידי הזה . לסלאו תמשיך להצליח 
עם תוכנית היחיד שלה הבכורה החגיגית נערכה בהצגה ה06 ואנחנו נמשיך לחכות 
שחנה לסלאו תמצה את כשרונה . 
