" הדקות שעשו יצחק מודעי ויובל נאמן בחברת מיכאיל גורבצוב אכן עשויות להירשם 
בעתיד כ"פגישה היסטורית " , כהגדרתו של שר האוצר . בראיונם אתמול עם דליה 
יאירי ב"קול ישראל " לא גילו עדיין שני השרים הישראלים מה נאמר בשיחה הארוכה 
על עמדת בריה"ם בסכסוך המזרח תיכוני . אפשר ששתיקתם מצביעה דווקא על נוקשות 
ושמרנות סובייטית , אבל לא סביר שהקרמלין ימשיך לנהוג בנושא הישראלי - ערבי 
בסגנון " העסקים כרגיל " , כאשר הן האזור והן ממשלו של גורבצוב חווים תהפוכות 
כה יסודיות . אולי אין זו יד המקרה , אך מכל מקום זו תזכורת סמלית , שביום 
שבו נפגשו גורבצוב ואלכסנדר יעקובלב עם מודעי ונאמן במוסקווה בילה גיימס 
בייקר כאורחו של חאפז אל - אסד . נכון שמודעי ונאמן ואריאל שרון כמה ימים 
לפניהם נחתו בכיכר אדומה שהחלה מאפירה ומצהיבה מאז נבחר גורבצוב ב5891 . 
באוטוביוגרפיה שלו , " נגד הכיוון " , כתב יריבו בוריס ילצין כי לאחר 
הדחתו מהפולטביורו אמר גורבצוב שלא יניח לו לחזור לחיים הציבוריים , אבל 
" מלה שלו חדלה להיות מלה של דיקטטור . הסובייטולוג מיכאל אגורסקי מעריך 
כי שוב חלה החמרה במצבו הפוליטי של גורבצוב . כוחו צונח מפסגה לפסגה , 
כתב שלשום ב"גרוסלם פוסט " , והאמריקאים , שמעוניינים לקיימו כדי לחזק את 
מעמדו של גורג בוש , מרבים להפגיש ביניהם . אבל גם אגורסקי יודע כי גורבצוב 
שולט לעת עתה בצבא הסובייטי ובכל אמצעי הלחימה המשמרים את מעמדה של ברית - 
המועצות כמעצמת - על , וזה חשוב לאמריקאים ובוודאי לישראל . העניין הסובייטי 
במודעי ובנאמן הוסבר אתמול במפורש . בדיוק כמו מזרח - אירופה וזאיר ומדינות 
רעבות אחרות בעולם מקווים גורבצוב ויעקובלב כי בכוחה של ישראל בעיקר באמצעות 
היהודים במערב לסייע לברית - המועצות להיחלץ ממשברה הכלכלי הנמשך . השוק 
הרוסי אמנם קוסם לכל יצרן וחקלאי ישראלי , אבל אין לו כוח קנייה . ספק 
גם אם ישראל תוכל לפתוח בפני הסובייטים את שערי השוק האירופי והאמריקאי . 
ייתכן כי מנהיגי ברית - המועצות לכודים עדיין בהערכה המגזימה בכוחם של היהודים 
בכלכלה העולמית , וזה סוד המפגשים ההולכים ומתעבים עם שרים מירושלים , 
גישה שתאלץ את ישראל לתמרן היטב לבל תפריח ציפיות רוסיות נכזבות . אך גם 
בתנאים מכבידים אלה ברור כי נפתחה בפני ירושלים הזדמנות חדשה . ממשלתו בת 
המזל של יצחק שמיר תקטוף את פרי העץ שסירבה לטעת . מאז 5891 נמנעה ממשלת 
הליכוד מלהבחין במהפכה הדמוקרטית העוברת על בריה"ם . תפיסה שגויה זו מצאה 
את ישראל בלתי ערוכה לפתיחת שערי בריה"ם לעלייה ההמונית וגרמה לה גם להתנגד 
לוועידה הבין - לאומית בטענה המופרכת כי אין סיכוי שתימצא אוזן קשבת בקרמלין . 
עתה מובן כבר שלא החשש מפני עוינותה של מוסקווה עמד ביסוד ההתנגדות לוועידה 
הבין - לאומית , ואפילו ל"פתיחה הבין - לאומית " שהציע שמעון פרס לרוגזם 
של הליכוד ויצחק רבין , אלא ההתחמקות מהתקדמות ממשית להסדר מדיני . עדיין 
אין החמצה זו מוחלטת . אמנם בשבוע שעבר העלה אדוארד שוורדנדזה הצעה בלתי 
קבילה לכרוך את המשבר במפרץ הפרסי עם פתרון הסכסוך הישראלי - ערבי , ובדחותו 
אותה במהירות קבע סגן שר החוץ , בנימין נתניהו , קו שאומץ מיד על - ידי 
בוש . אך הצורך בכינוס ועידה בין - לאומית לא ירד מסדר היום העולמי . הוא 
יתעורר במלוא היקפו ובתוקף רב לאחר שייפתר המשבר העיראקי - כווייתי . הרי 
ואשינגטון , הרוקמת עסקת נשק מדהימה עם סעודיה בסכום של 02 מיליארד דולר , 
כבר הבהירה כי תסכים להעניק למוסקווה דריסת רגל במזרח התיכון . שמיר , 
המעדיף בדרך כלל מדיניות של שב - ואל - תעשה , אינו יכול עוד לעצום עין . 
הוא רואה שהרוסים באים . למה לו להיכפות לכך על - ידי האמריקאים ? הממשלה 
תיטיב לעשות אם תרענן את עמדתה ותושיט ביוזמתה העצמית יד לסובייטים . הרי 
נוצרו תנאים מדיניים שישראל אם היא שוחרת הסדר מדיני כפי שחוזר ומבטיח משה 
ארנס צריכה להיות מעוניינת בנוכחותם ובהשפעתם במזרח התיכון . מוסקווה , 
המבקשת לראות בישראל וביהודי העולם צינור לשוקי המערב אך מתקשה בתשלום כספי , 
תוכל להעניק חלק מהתמורה הנדרשת ממנה במטבע מדיני . לירושלים יש עניין 
בעליונות אמריקאית במזרח התיכון , אבל לאו דווקא בבלעדיותה . בוודאי לא 
כאשר בראש מעצמת - העל הנחלשת עומדים גורבצוב ויעקובלב . מה עוד שממילא 
דרכים מדיניות רבות מובילות לוועידה בין - לאומית . 
