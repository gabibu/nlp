במשך 32 שנים , מאז עזב השגריר הסובייטי את תל - אביב בעקבות כניסת צה"ל 
לרמת הגולן במלחמת ששת הימים , לא יכול היה איש לתאר לעצמו שראש ההנהגה 
של בריה"ם יזמין שניים מחברי ממשלת ישראל לביקור בקרמלין . גם על רקע קיומם 
של יחסים קונסולריים והסרת המחסומים מפני זרם המוני של עולים יהודים לישראל 
אדם אשר היה מעיז לנבא עוד לפני שנה למה שהתרחש בסוף השבוע שבעבר במוסקווה , 
היה מזמין לעצמו דברי לעג בלבד . אולם דווקא הבלתי צפוי הוא שאירע ; 
מיכאיל גורבצוב הקדיש שעתיים וחצי לשיחה עם שר האוצר ועם שר המדע של מדינת 
ישראל והפנה אותם אל שר הכספים ואל נשיא האקדמיה למדעים של בריה"ם לשם העמקת 
קשרי כלכלה ומדע בין מוסקווה לירושלים . הדבר מלמד כי שום מצב מדיני , הגם 
שנראה כבלתי - ניתן לשינוי , אינו קיים לנצח ; כל מי שקיווה כי הנתק בינינו 
לבין רוסיה הסובייטית ייפסק אי - פעם , ישאב עידוד מהזמנתם של יובל נאמן 
ויצחק מודעי ומשיחתו הממושכת של המנהיג הסובייטי אתם ; ואין היום יהודי 
בישראל , בבריה"ם וברחבי הגולה המערבית אשר אינו מברך על מאורע ששם קץ 
לתקופת ההתנכרות מהצד הסובייטי אשר הטביעה את חותמה על יחסי בריה"ם וישראל . 
מן הראוי שנעלה בשעה זו את זכרו של לוי אשכול , אשר שאף להפשרת הקרח ביחסים 
עם מדינה זו ועתה חזונו עומד להתגשם . חזקה על מיכאיל גורבצוב שהוא יודע 
כי בבירות ערביות רבות יגיבו בפנים חמוצות על המהלך הישראלי שלו . אולם 
הוא לא נרתע ממנו ; הוא מוכן , ככל הנראה , להשלים גם עם תגובות אלה , 
ונשיא סוריה , לדוגמה , יצטרך להשלים עם קבלת הפנים הידידותית ששני שרים 
ישראלים זכו לה במוסקווה . הטענה כי ישראל משמשת עמד קדמית לאימפריאליזם 
אמריקאי מאבדת מכוח השכנוע שלה , מפני שמנהיג בריה"ם שם קץ , בצורה ההפגנתית 
ביותר , ליחסי החשדנות כלפי מדינת היהודים . אין ספק כי מדעני בריה"ם יוכלו 
להפיק תועלת מהידוק הקשרים עם מדעני ישראל ; ואם כי יש מקום לשאול מה ישראל 
תוכל לעשות כדי להקל על מצוקתה הכלכלית של רוסיה ההנהגה הסובייטית מאמינה 
ככל הנראה כי אין לזלזל גם בתרומת ישראל . שיתוף פעולה בתחום המדע יוסיף , 
כמובן , גם למוסדות המחקר שלנו ; ואם הכלכלה הרוסית תתאושש , צפויה ישראל 
להנות מאפשרויות למכירת תוצרתה , אשר השוק הרוסי העצום עשוי לפתוח בפניה . 
הדעת נותנת כי גורבצוב שיטח בפני אורחיו גם את השקפותיו בנושאים פוליטיים : 
המשבר אשר פלישת עיראק לכוויית הולידה אותו , ועניין הפלשתינאים בשטחים 
המוחזקים . יובל נאמן ויצחק מודעי נמנעו מלספר על כך ; אבל במרוצת השבוע 
נשמע , מן הסתם , גם על מה שהמנהיג הסובייטי אמר להם בנוגע לשני נושאים 
אלה . ידוע ברבים כי בריה"ם , אשר הצביעה בעד כל שלוש ההחלטות של מועצת 
הביטחון של האו"ם בעניין המשבר במפרץ , מעוניינת ביותר בהשגת מה שנקרא " פתרון 
מדיני " , וייתכן שביקש מאורחיו הישראלים שישמשו צינור אשר דרכו יעבירו את 
משאלתו זאת לוואשינגטון . אם גורבצוב החליט להעלים עין מאי - קיום של יחסים 
דיפלומטיים תקינים בין מוסקווה לירושלים ולעצב מתכונת בלתי - שגרתית לקשרים 
עם ישראל על דרג גבוה מאוד שמא כינון של קשרים דיפלומטיים , על פי כללי 
הפרוטוקול , נראה כמיותר ? לאו דווקא ; סממן של אנומליה דבק גם בהופעתם 
של שרי המדע והאוצר בקרמלין ; ורצוי מאוד שמיכאיל גורבצוב ימצא דרך כדי 
לסלק גם את הסממן האחרון הזה . 
