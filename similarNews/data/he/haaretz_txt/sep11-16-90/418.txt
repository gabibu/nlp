בפסק הזמן שנוצר לפני הנפקת חברות ממשלתיות בבורסה , מן הראוי להאיר כמה 
נקודות , המהוות לעתים גורם מקשה או מעכב בתהליך גיוס ההון הראשוני , או 
גורם מפריע במהלך השוטף של פעילות החברה . סעיף 4 ( א ) לחוק החברות הממשלתיות 
קובע : " חברה ממשלתית תפעל לפי השיקולים העסקיים שעל פיהם נוהגת לפעול 
חברה לא ממשלתית , זולת אם קבעה לה הממשלה באישור הוועדה ( ועדת הכספים 
של הכנסת ) שיקולי פעולה אחרים " . סעיף 33 ( ג ) קובע : " החלטת הדירקטוריון 
בדבר יעוד הרווחים של החברה טעונה אישור הרשות ( רשות החברות הממשלתיות ) 
; חלקה הרשות על החלטת הדירקטוריון , תובא המחלוקת להכרעת השרים " . כל 
עוד מניות החברה הממשלתית אינן מפוזרות בציבור , אין כל מניעה להחלת ההוראות 
הנ"ל , ודומה הדבר בעיקרו לבעלי מניות בחברה פרטית רגילה הקובעים לעצמם 
את " כללי המשחק " . כאשר משתפים את הציבור הרחב בהון החברה , שיקולי השקעתו , 
בדרך כלל , הם מקסימום של רווחים תוך כדי ניהול עסקי של החברה . לשם 
כך נקבע בסעיף 36א לחוק הקובע , שההוראה המסמיכה בסעיף 4 ( א ) לעיל או 
הוראות סעיף 33 ( ג ) לעיל לא יחולו על חברה שהממשלה , באישור ועדת הכספים , 
החליטה שטעמים של הצעת מניות לציבור מחייבים שלא להתלונן . כלומר , מצד 
אחד ישנה מודעות לכך שקיום ההוראות הנ"ל עלול להוות גורם מפריע בהנפקה לציבור , 
אך מהצד השני אין ההוראות מתבטלות מאליהן ויש לקבל החלטה מיוחדת אם יחולו 
או לא , בכל מקרה ומקרה , וגם אין כל ביטחון שתתקבל החלטה זה לגבי שתי 
ההוראות הנ"ל . על כל פנים , במקרה שבו הממשלה לא תוותר על זכותה להכתיב 
לחברה שיקולי פעולה שאינם עסקיים כאמור בסעיף 4 ( א ) ואם אכן תפעל הממשלה 
ותיתן הוראה כזו , הרי על פי סעיף 4 ( ה ) לחוק החברות הממשלתיות , תהיה 
המדינה חייבת במקרה כזה להציע לציבור בעלי המניות לרכוש ממנו את מניותיו 
בתנאים הקבועים בחוק . בנוסף לנושאים הנ"ל שמן הראוי לבררם ערב ההנפקה , 
ישנן כמה החלטות בחברה ממשלתית , שהן טעונות אישור הממשלה , וביניהן : 
שינוי במטרות החברה ; הגדלת ההון הרשום של החברה ; שינוי בזכויות המניות ; 
הקצאת מניות או העברת מניות שגורמות לשינוי מהותי ביחסי הכוחות בחברה ; 
הנפקות שונות ; הפיכת החברה מחברה שאינה פרטית לחברה פרטית וההיפך ; 
ארגון החברה מחדש , פירוק מרצון או מיזוג , הקמת חברה , לבד או עם אחרים 
ורכישת מניות בחברה קיימת . החלטות כאלה ואחרות , שבחלקן הן שוליות ובחלקן 
מהותיות עלולות לעתים להתעכב זמן רב ולעכב ביצוע תוכניות והחלטות דירקטוריון 
החברה עד שייגמר תהליך אישורן הממשלתי . גם תהליך בחירת דירקטורים בחברה 
ממשלתית הטעון אישור השרים הנוגעים בדבר , מתעכב לעתים זמן רב , ומתוך 
ניסיון של חברות ממשלתיות שמניותיהן כבר נסחרות בבורסה כבר ראינו שהשרים , 
משיקולים שונים , אינם ממהרים למנות דירקטורים במקרים מסוימים . המצב מגיע 
לכדי כך , שחברה ממשלתית נאלצה להודיע שבגלל מחסור בדירקטורים היא תיאלץ 
לקבל החלטות שונות באסיפה כללית במקום בדירקטוריון . 
