דוד לוי עשה לי מזמן מה שהוא עשה לגיימס בייקר אך זה עתה , כלומר , הוא 
כבש את לבי . אם לא תישמע הסתייגות מצד שר החוץ שלנו , ארשה לעצמי לומר 
שאפילו ידידות אישית שורה בינינו , שמקורה באוטובוס המשותף שהיינו נוסעים 
בו יחדיו ( הוא לבית שאן ואני לקריית שמונה . לא רק שאינני מתקשה אפוא 
לפרגן למר לוי , אלא בדיוק להיפך : מחמאותי עומדות על קצה הלשון ורק מחכות 
להזדמנות כדי לקפוץ . אבל הוא עצמו מחייב אותי לחסוך במחמאות לפי שעה , 
כי הוא מתעקש להישמע כאדם לא רציני . גם במסעו האחרון לוואשינגטון הוא התנהג 
כמו מנחם - מנדל , שר החוץ של כתריאליבקה , שיצא בשעתו אל מדינות הים , 
גילה את נפלאותיהן גדולות ונצורות ודיווח עליהן לשיינה - שיינדל , דהיינו 
לדעת הקהל בישראל . ההשתאות הגלותית שלו , אף שהיא עוטה עור קוממיות , 
אותי היא מביכה , ולו רק הביכה ולא הזיקה , אולי הייתי מוותר על קובלנתי . 
הנה לדוגמה הגדרותיו המפליגות של מר לוי לשיחה שלו עם נשיא ארה"ב : " טובה 
מאוד , קונסטרוקטיווית , והתנהלה באווירה מצוינת " . השיחה הזאת נמשכה , 
כידוע , עשר דקות , והכוונה לעשר דקות ברוטו ; אולי היא נמשכה שמונה 
דקות בלבד , אבל במקרים כאלה נוהגים ליתר ביטחון ויוקרה לעגל כלפי מעלה , 
והדקות הספורות כוללות את הכל : כניסה ללשכת הנשיא , לחיצות ידיים חמות 
וממושכות , מתן שהות לצלם לסיים את מלאכתו , חילופי דברים בלתי נמנעים 
על מזג האוויר בוואשינגטון והשוואה קצרה ומבודחת למזג האוויר בירושלים , 
הצגת הנוכחים : הנשיא מתכבד להציג את סגנו , את ראש צוות הבית הלבן , 
את היועץ לביטחון לאומי , את סגן היועץ ואת הממונה על תיק המזרח התיכון 
במועצה , כל אחד ואחד בשמו ובתפקידו , ושר החוץ שלנו מציג מצדו את ארבעת 
עוזריו ויועציו , גם הם בשם ובתואר . רק אז מתיישבים סוף - סוף ומתרווחים 
בכורסאות , והנשיא שואל בחיוך איך שר החוץ הישראלי מרגיש בוואשינגטון , 
ומר לוי משיב באדיבות ומביע קורת רוח מרובה , ואז שואל הנשיא למצב בריאותו 
של השר , ומר לוי משיב בתודה ובהכל בסדר עכשיו . הנשיא אינו שוכח , כמובן , 
לשבח את משה ארד , שגרירנו , שעומד לסיים את תפקידו בימים הקרובים , 
והשר מודה לו בשמו ובשם ממשלת ישראל , והשגריר מוסיף תודה על תודה . הנשיא , 
מיותר לומר , איננו מקפח את השר עצמו , מעטיר גם עליו שבחים ומספר לו 
על התרשמותו העמוקה של גיימס בייקר , הלא הוא גים , מאישיותו המחוננת והמצודדת 
של השר הישראלי , ומר לוי , מבויש קמעא אך מאושר , מנענע בראשו לאות הסכמה 
ונהרה שפוכה על פניו . וכל הדברים החשובים האלה הולכים ומיתרגמים מאנגלית 
לעברית ומעברית לאנגלית , ואף גוזלים זמן כפול ומכופל . או - אז נפנה הנשיא 
לחזור על מחויבותה המסורתית של ואשינגטון לביטחוננו , ועוד מספיק להפטיר 
כמה מלים של שביעות רצון בדבר התנהגותה המאופקת של ישראל במשבר המפרץ , 
וכבר קם ראש צוות הבית הלבן ממקומו כדי לרמוז שהשיחה לא נשלמה אך הזמן תם , 
ושוב מיטלטלות הידיים בלחיצות של הודיה ושל הבטחה לשוב ולהיפגש בקרוב כדי 
להמשיך וללבן בעיות יסוד . הנשיא שולח דרישת שלום לגברת לוי , ובהזדמנות 
זאת הוא משגר גם ברכות מקרב לב לעם ישראל לקראת השנה החדשה . ועל הפגישה 
הזאת , הכל בכל בעשר דקות , אומר מר לוי שהיתה " קונסטרוקטיווית וטובה 
מאוד " . לו היה אדם רציני , היה מציג אותה כפי שהיא באמת פגישת היכרות 
ונימוסים , שיש בה גם , בלי ספק , מחווה מיוחדת של ידידות ורצון טוב , 
וזה לא מעט , זה אפילו הרבה ; אז למה להגזים ולצאת נלעג ? ההגזמה היא 
כדי להרשים את שיינה - שיינדל , כלומר אותנו כאן , בכתריאליבקה , כי הפגישות 
האלה לא נועדו אלא לחברה , לרוץ מיד ולספר להם ושיתפוצצו שמיר וארנס . הפגישה 
עם הנשיא היא עוד כאין וכאפס לעומת הפגישה עם מזכיר המדינה . זאת תוארה 
בכל - העיתונים כאהבה ממבט ראשון . גיימס בייקר , שהוא בדרך כלל אדם קר 
ומנוכר , לא יכול היה לעמוד בפני קסמו של מר לוי , וכעבור רגע הוא נלכד 
ברשתו . " אתה נראה נהדר . קראתי עליך " , אמר מזכיר המדינה , והשר אמר , 
" גם אני שמעתי עליך " . " קרא לי גים " , אמר מזכיר המדינה . " גים , 
גים ידידי " , אמר השר . והם החליפו ביניהם תיכף ומיד את מספרי הטלפון 
הפרטיים שלהם . " מהר מאוד הרגשתי אצלו כמו בן משפחה " , סיכם השר בהתרגשות , 
וגיימס בייקר , שאולי איננו אוכל שניים - שלושה - ארבעה שרי חוץ בשבוע 
לארוחת בוקר , אבל אוכל אתם , בוודאי הופתע ממידת הפמיליאריות . איש בוואשינגטון 
לא שיער שהמבצע יוכתר בהצלחה כה רבה : הם אמנם קראו בתיק לוי , שהוכן בקפידה 
על - ידי מחלקת המדינה והסי - איי - אי , ששר החוץ הישראלי מאוד רגיש לכבודו 
ולמעמדו ; הם קראו ולמדו שכל פגיעה בו , אמיתית או מדומה , גורמת לו לאבד 
את העשתונות מרוב זעם ותסכול ; כל מחווה ומחמאה , לעומת זאת , גורמת לו 
לאבד את הראש . מה לעשות , שאל בייקר את יועציו כאשר התברר שהביקור של שר 
החוץ הישראלי בוואשינגטון הולך ומתקרב , והוא בזמן מאוד לא נוח . מה לעשות , 
השיבו היועצים , לעסות ! לעסות את האגו המנופח של מר לוי , עד שלא יידע 
את נפשו מרוב נחת ועונג . במקום להתחייב לישראל נתחבב על שר החוץ שלה ; 
אם כבר צריך לתת להם משהו , אז הכי קל וזול לתת לאיש החביב והרגיש הזה 
קומפלימנטים . וזה הצליח : דוד לוי עזב את ואשינגטון שמח וטוב - לב , 
לאחר שלא קיבל שום התחייבות לשמיטת חובותיה של ישראל לארה"ב , לאחר שלא 
סיכם את התנאים להספקת פריטי הנשק שישראל מבקשת , לאחר שלא השיג ערבות ממשלתית - 
אמריקאית להלוואה לצורכי מימון הדיור לעולים . 
