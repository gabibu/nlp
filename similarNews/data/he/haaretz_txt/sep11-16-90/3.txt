" יום לימודים ארוך " היה אתמול במכון וינגייט למאמנים הלאומים בכדורגל , 
יצחק שניאור ויעקב גרודנמן . לראשונה הם הדריכו במקביל את שני הסגלים הבכירים 
הלאומי והאולימפי . שתי הנבחרות מתכוננות למיפגש הכפול בברית המועצות , 
שיהיה ב - 9 באוקטובר . הסגל הלאומי יתמודד באיצטדיון " לנין " במוסקווה 
עם נבחרי הליגה של ברית המועצות ובעיירה סמוכה ישחקו הנבחרות האולימפיות . 
הסגלים התכנסו לפני הצהריים והתאמנו לפנות ערב . תחילה היה האימון של הסגל 
הבכיר ולאחר מכן אימון של האולימפית . שני הסגלים ערכו משחקי אימון . הנושא 
החדשותי בנבחרת הלאומית היה היעדרו של הקפטן משה סיני . הוא פנה שלשום למנהל 
הנבחרת אברהם בנדורי וביקש להשתחרר מהמסע לברית המועצות עקב ההתחייבויות 
בתפקידו החדש כמנהל - שחקן בהפועל תל אביב . בנדורי היפנה את סיני למאמנים , 
אך עד לכתיבת שורות אלה , לא שוחח סיני עם אחד מהם . אמר גרונדמן : " שלשום 
יצאתי מהבית בשעה 9 בערב וכששבתי סמוך לחצות היתה הודעה של סיני על המזכירה 
האלקטרונית . אני מודע לתפקידו החדש של סיני והבעיה אינה פשוטה , אך מן 
הראוי היה שקפטן הנבחרת יתייצב למיפגש בוינגייט . לפני שאשמע את סיני לא 
אגיב " . בנושא מינוי קפטן במקום סיני , אם הוא ישוחרר , אמר גרונדמן : 
" יש זמן עד לנסיעה לברית המועצות " . את האווירה בסגל הלאומי , שחידש 
את פעילותו , הגדיר גרונדמן במשפט קצר : " הם הרגישו כמו בבית " . המאמן 
לא שלל את האפשרות שיוזמן שחקן נוסף אם יימצא ראוי לכך עד מועד הנסיעה . 
המועמד העיקרי הוא הוותיק אפרים דוידי , שיוחזר לסגל כאשר יחל את פעילותו 
בקבוצתו החדשה . בסגל האולימפי אין צפויים זימונים חדשים וההרכב למשחק בברית 
המועצות יתבסס על ההרכב ששיחק בפולין ביום ג שעבר ( נוצח 01 ) . גרונדמן 
ציין שני ליקויים באולימפית : משחק לא מהיר די הצורך והחמצות רבות ברחבת 
היריב . הבעיה העיקרית שמטרידה את המאמנים משותפת לשני הסגלים . " אחרי 
מחזור הפתיחה בליגה ( 6 באוקטובר ) לא נוכל להתאמן אפילו פעם אחת עד למשחקים 
במוסקווה " , הסביר גרונדמן . ב - 7 באוקטובר ימריאו שתי הנבחרות לווינה 
ולמחרת ימשיכו למוסקווה . מחנה האימון המשותף יסתיים אחר הצהריים במשחק פנימי 
בין הסגל הלאומי לסגל האולימפי . 
