איום התמוטטות השלטון בבריה"ם הפך לאחרונה לנשק בידי המנהיגים השמרניים במאבקם 
נגד הרפורמיסטים . ראש הממשלה ניקולאי ריזקוב הצטרף השבוע למקהלה , ובראיון 
לטלוויזיה האוסטרית הצהיר כי " מדובר בסכנה ממשית " . ריזקוב טען שתהליך 
ההתפוררות חייב להדאיג ממשלות זרות ( והכוונה בוודאי בעיקר לארה"ב ) , 
שכן " יש הבדל גדול בין עסק עם מדינה גדולה אחת לבין עסק עם כמה מדינות 
קטנות שיש להן צבאות משלהן ואפילו נשק גרעיני " . תחזית כזאת אכן אינה מעודדת , 
ואת הסכנה אין לבטל כבלתי - סבירה לחלוטין . אך המסקנה אינה בהכרח זאת 
שאליה מגיע ריזקוב . הוא חושב כנראה שבמאבקו בגורבצוב ישנה חזית גם בחו"ל , 
ושממשלות המערב יכולות להשפיע על העימות הפנימי בבריה"ם ; ארה"ב , אם 
משלימים את מחשבות ראש הממשלה הסובייטי , אינה צריכה לתמוך בפרסטרויקה של 
גורבצוב , משום שהצלחתה של זו תקשה , בסופו של דבר , על היחסים עם הרפובליקות 
שיירשו את בריה"ם . לאמיתו של דבר , במערב רואים את התמיכה בגורבצוב דווקא 
מכיוון הפוך : בעיניהם גורבצוב הוא המדינאי הסובייטי שיכול לשמור גם על 
אחדות בריה"ם וגם על המשך הליברליזציה . החשש מפני התפוררות וחזרה אל הרודנות 
אינו רק כלי במאבק בין השמרנים והרפורמיסטים . ישראלים וזרים שחזרו לאחרונה 
מביקור בבריה"ם מדווחים שהמתח והדאגה החמירו שם ; המחסור בלחם יצר אווירה 
של ערב התפוצצות . בין אם התפוצצות אכן קרובה , ובין שהיא תיבלם כבעבר 
הודות לסובלנותו וסבלנותו של העם הרוסי , יש להיות מודעים לכך שזאת האווירה 
שבה נדרש גורבצוב לקבל החלטות לא רק בעניינים פנימיים , אלא גם בעניינים 
בין - לאומיים . 
