סעודיה העבירה לא מכבר לסוריה המחאה בנקאית על סך מיליארד דולר , כביטוי 
להערכת המשטר הסעודי לעמדות שגילה נשיא סוריה , במהלך אירועי השבועות האחרונים . 
ההמחאה הסעודית מהווה זריקת עידוד לכלכלה הסורית הנתונה בקשיים חמורים , 
ובהם משק בקיפאון ממושך ומלאי מטבע חוץ שהידלדל כמעט לחלוטין . אין להוציא 
מכלל אפשרות , שחלק מסכום זה יוקצה לרכישת נשק . להערכת גורמים בישראל , 
עתיד אסד לקבל בעתיד הקרוב סכומי כסף גדולים ממדינות נפט נוספות . גורמים 
אלה מעריכים , כי המרוויח העיקרי מהמצב במפרץ ומהתפתחויות השבועות האחרונים 
הוא , בשלב זה , נשיא סוריה . אסד ניצל את המשבר על מנת להתקרב למצרים , 
ובכך להקל על בידודו הממושך בעולם הערבי . אולם התפתחות חשובה יותר היא 
העובדה שהממשל האמריקאי רואה עתה בסוריה מדינת מפתח באזור . גורמים ביטחוניים 
סבורים עתה , כי לאחר סיום המשבר הנוכחי צפויה התקרבות של ממש ביחסים שבין 
ארה"ב וסוריה . למרות אירועי המפרץ והמתיחות באזור , רק דיוויזיה אחת של 
הצבא הסורי הועברה לקרבת הגבול עם עיראק , בעוד הצבא כולו ממשיך לקיים פעילות 
שיגרה בגזרה עם ישראל . בניגוד לצבא הירדני , שנערך מול מתקפה ישראלית 
אפשרית , אין תגבור כוחות סוריים בגבול זה . אסד חושש כי חלקים מהרוב הסוני 
במדינה יחלו בהפגנות תמיכה בסדאם חוסיין , שהוא ממוצא סוני , למרות שהתמיכה 
בו אינה מגיעה בסוריה לממדים רחבים . לפי ידיעות שהגיעו למערב , התערב 
כבר הצבא הסורי מספר פעמים בהפגנות תמיכה בסדאם חוסיין ופיזר אותן בכוח , 
תוך הפעלת נשק . 
