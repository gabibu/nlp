ניו - יורק ( מיוחד ל"הארץ " ) . " מאבקו של סדאם חוסיין הוא מאבקם של 
הפלשתינאים . ניצחונו יקרב אותנו למולדתנו וכישלונו ירחיק אותנו ממנה " 
כך אמר מנהיג ארגון המחבלים " החזית לשחרור פלשתין " , אבו אל - עבאס , 
בראיון בלעדי ל"וול סטריט זורנאל " . " בקרוב יגיע הזמן לחידוש פיגועי הטרור " , 
אמר . בתשובה לשאלה אם אכן הכרחי שמעשי טרור יהיו חלק מן המאבק , השיב 
אל - עבאס : " אנו משתמשים בדרכים שונות כדי להשיג את מטרותינו " . הראיון 
נערך בווילה בת קומה אחת בלב העיר בגדאד , המשמשת כמקום מגוריו וכמטהו הראשי 
של אבו אל - עבאס . הכתב עבר חיפושים קפדניים על גופו לפני שהורשה להיכנס 
למשרדו של אל - עבאס . " אני מצטער על קבלת הפנים " , אמר לו אל - עבאס , 
" אך אלה הם חיי " . כתב העיתון מתאר את אל - עבאס כ"גבר יפה - תואר , 
אדיב ורך דיבור " , ומעיד כי ניכר בו שהוא קורא הרבה . " הסופר המערבי 
האהוב עלי הוא שייקספיר " , מגלה אל - עבאס , " ובעיקר הטרגדיות שכתב " . 
בהתייחסו למשבר במפרץ הפרסי אומר מנהיג המחבלים : " אני משוכנע שסדאם חוסיין 
ייצא כשידו על העליונה , ואנו הערבים נצא נשכרים " . אבו אל - עבאס לא הביע 
חרטה על ניסיון הפיגוע הכושל בחופי ישראל בחודש מאי , שבעטיו קטע הממשל 
האמריקאי את הדו - שיח עם אש"ף . " האמצעים המדיניים נסתיימו , עכשיו 
רק נילחם " . אבו אל - עבאס הודיע , כי יקדם בברכה פתרון לסכסוך הישראלי - 
ערבי , שיושג בדרך של משא - ומתן , אך כאשר נשאל אם הוא מוכן ללכת בעקבות 
יאסר ערפאת ולהכיר בישראל , השיב בשלילה מוחלטת . " אנו רוצים חזרה את 
אדמותינו ועכשיו . אחרי - כן נדבר " . מקורות פלשתיניים אומרים כי אבו - 
נידל כבר הגיע לבגדאד , ולדברי אבו אל - עבאס יגיעו בקרוב לבירה העיראקית 
מנהיגים נוספים של ארגוני חבלה , וביניהם אחמד גיבריל . בסיום הראיון אמר 
מנהיג החזית לשחרור פלשתין : " פתגם ערבי אומר , כי ארבעים שנה עוברות 
עד לנקמה . אם לא בני , כי אז בן - בני יהיה זה שיהרוג אותך . יום יבוא 
ויהיו ברשותנו טילים שיוכלו לפגוע בניו - יורק " . 
