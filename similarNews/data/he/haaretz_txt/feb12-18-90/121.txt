שרי מפלגת העבודה , שהתכנסו אמש בלשכת שר האוצר , לאחר שהסתיימו אירועי 
מרכז הליכוד , סיכמו כי עמדתם הסופית לגבי המשך קיומה של הממשלה תיקבע בישיבת 
לשכת המפלגה ביום חמישי . שרי העבודה החליטו להמתין לישיבת הקבינט המדיני 
שתיערך מחר , מתוך הערכה שלתוצאותיה יהיו השפעה על הכרעת העבודה . בישיבת 
הקבינט אמורה מפלגת העבודה לתבוע הסכמה מפורשת לגבי השתתפותם של שני מגורשים 
ושני תושבים ממזרח - ירושלים במשלחת הפלשתינית . לפני ישיבת שרי המערך נועדו 
לשיחה בארבע עיניים שמעון פרס ויצחק רבין , אך השניים לא הצליחו להגיע להבנה 
בעניין תגובת המפלגה לאירועים בליכוד ולהמשך קיומה של הממשלה . בישיבה הלילית 
התגלעו חילוקי דעות בין השרים . חלק גדול מהם , ובראשם יו"ר המפלגה שמעון 
פרס , גרסו כי מרכז הליכוד הוכיח שאי - אפשר להמשיך את השותפות השלטונית 
עם הליכוד . קבוצת השרים שבראשותו של יצחק רבין טענה , כי יש להביא לפירוק 
הממשלה אך ורק על רקע מדיני , ולאחר שיוכח כי הליכוד טירפד את המשך תהליך 
השלום . שר הביטחון יצחק רבין אמר אמש כי ממשלת האחדות עדיין לא הגיעה לסוף 
דרכה , ויש להביא למיצוי המהלך המדיני , תוך שיתוף פעולה בין הליכוד למפלגת 
העבודה . רבין אמר , כי אסור למפלגת העבודה לקבל החלטה חפוזה בעקבות פיצוץ 
מרכז הליכוד ולדבריו , העובדה ששרון נוטש את הממשלה , אינה מצדיקה נטישה 
מקבילה מצד מפלגת העבודה . במפלגת העבודה עתידים להתקיים היום כמה כינוסים 
שיקדימו את ההכרעה בלשכת העבודה ביום חמישי . ראשי דור ההמשך וחוג הנצים 
במפלגה , שעתידים להתכנס היום בכנסת , פירסמו אמש הודעה המביעה התנגדות 
נחרצת לפירוק הממשלה על רקע כינוס מרכז הליכוד . ח"ך שלמה הלל אמר , כי 
אין סיבה לרקוד לפי חליל מרכז הליכוד , ולדבריו , המפלגה תקבע את עמדותיה 
ביחס להמשך כהונת ממשלה על - פי צעדים ומהלכים שיוחלט עליהם בממשלה ובקבינט , 
ובהתאם למדיניותו של ראש הממשלה כפי שתתגלה בפועל . גם יו"ר " דור ההמשך " , 
משה כהן , פירסם הודעה דומה , שבה נאמר כי הליכוד גילה חוסר תרבות שלטון 
מדהימה , אך יחד עם זאת , תומך דור ההמשך בהמשך קיום ממשלת האחדות כל עוד 
מתקיים תהליך השלום , אשר לא נפגע בנאום ראש הממשלה . היונים במפלגת העבודה 
עתידים גם הם להתכנס היום . ח"ך עוזי ברעם , מראשי הקוראים לפירוק הממשלה , 
קרא אתמול למפלגת העבודה להודיע , לאור מה שקורה בליכוד , כי היא מפסיקה 
את השותפות המוזרה עם ליכוד , " שותפות שלא היה לה בסיס בעבר ואין לה בסיס 
בהווה ולא עתיד " . " הליכוד זו מפלגת שסועה , העושה לצחוק וקלס את כל 
כללי הדמוקרטיה " , אמר ברעם . 
