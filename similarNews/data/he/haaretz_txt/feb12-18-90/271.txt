אנחנו מטפלים בעולים כבר שנים רבות , עוד לפני גל העלייה הנוכחי . יש לנו 
מדור מיוחד בבנק לעלייה חדשה והוא טיפל עד היום בעיקר בעולים מהמערב ומדרום 
אמריקה . לפני כחודשיים החלה הנהלת הבנק לנסות ולזהות את הצרכים המיוחדים 
בטיפול בהיקף עלייה הרבה יותר גדול . הסל שאנו מציעים לעולים מבריה"ם כולל 
תנאים עסקיים מיוחדים ונושאים חברתיים יחודיים . זה כולל גם דרבון של עובדי 
הבנק להירתם לפעולות התנדבות בנושא העלייה . במסגרת זאת הדפסנו למשל שיחונים 
בעברית וברוסית ושלפנו מתוך הסגל של עובדי הבנק את דוברי הרוסית , כדי שישרתו 
את העולים . אלה שייכים לתחום הרווחה ולאו דווקא לתחום הביזנס , אבל את 
התועלת מפיקים שני הצדדים . יבוא יום והם יהוו גורם כלכלי חשוב במדינה . 
הם מגיעים הנה בלי כסף , אבל עם רמות השכלה וידע גבוהות ועם מקצועות נדרשים . 
זאת השקעה ברוכה לעתיד . אי אפשר להגדיר את זה במושגים מדוייקים של כסף . 
אנחנו לא עושים דברים שהם שגיאות עסקיות , אבל אנחנו בהחלט מוכנים להשקיע 
בהם אמצעים כספיים . אנחנו נותנים למשל אשראים ראשוניים והבנק ניכנס לסיכון 
מסויים , אבל הוא עושה את זה בעיניים פקוחות . 
