האם ייעשה היום במוסקווה הצעד המכריע לקראת הפיכתה של ברית המועצות לדיקטטורה 
נשיאותית בראשותו של מיכאיל גורבצוב , במקום דיקטטורה של המפלגה הקומוניסטית ? 
מליאת הסובייט העליון מתכנסת היום לדון בשינויים שהציע הוועד המרכזי של המפלגה 
בשבוע שעבר בחוקת ברית המועצות . המליאה לא תדון תחילה בהחלטה שעשתה כותרות 
בעולם , בדבר ביטול סעיף 6 המבטיח את בלעדיות המפלגה בשלטון , אלא בהרחבת 
סמכויותיו של נשיא ברית המועצות , עד כדי הפיכתו לראש מדינה וממשלה אקזקוטיבי . 
הנשיא הוא גורבצוב עצמו , שכבר הבטיח לו עוד ארבע שנים במשרה , כאשר נבחר 
אשתקד לנשיאות של עצרת נבחרי העם , שלמעשה רק שני שלישים מהם נבחרו בהצבעה 
של הציבור וגם זה בבחירות חד - מפלגתיות . התרגיל המהיר הזה של גורבצוב , 
עורר רגשות מעורבים אצל אנשי " הקבוצה האזורית של נבחרי העם " , סיעת הראדיקאלים 
המהווה מעין אופוזיציה בעצרת ובסובייט העליון שנבחר מתוכה : בשני המוסדות 
היא מסוגלת לגייס חמישית עד רבע מן הקולות . נוכח התערערות הסדר הציבורי , 
כפי שהודגמה השבוע שוב בסאגיקיסטאן , " ברור שנחוצה לנו בדחיפות הנהגתו 
של מוסד נשיאותי חזק " , אמר לי אמש בשיחה ממוסקווה חבר המועצה המתאמת של 
הקבוצה , מיכאיל פולטאראנין . " אבל מצד שני הדבר טומן בחובו תוצאות חמורות 
ביותר . אנו עלולים להכניס את ראשנו לתוך הרסן הזה , לכרוך חבל כזה על 
צווארנו , ואז בשל כל מעידה נמצא את כל החברה שלנו תלויה ומתנדנדת " . פולטאראנין , 
עיתונאי ב"חדשות מוסקווה " וחבר הסובייט העליון , דיבר מיד עם סיום ישיבה 
של מועצת הקבוצה הבין - אזורית , שבה נוסח מינשר אל נבחרי העם ואל הבוחרים 
ובו תמיכה מסוייגת ביותר ברעיון חיזוק הנשיאות . קריאה לדחות את ההחלטה 
ולקבלה לבסוף רק אם תובטח בחירתו הישירה של הנשיא ואחריותו הפרלמנטארית . 
קפידבינהמינשר מזהיר בפירוש מפני התגברות מגמות טוטאליטאריות ופגיעה בזכויותיהן 
של הרפובליקות המרכיבות את ברית - המועצות , אשר רובן עומדות לבחור סובייטים 
עליונים ( פרלאמנטים ) בשבועות הקרובים , והקבוצה פונה אל הסובייט העליון 
במוסקווה , כדי להפנות אל הבתים שייבחרו את הדיון - בשינוי החוקה בטרם יוכרע 
הדבר . " יש לתת למועצות הללו את הזכות והאפשרות לקבוע מה היקף הסמכויות 
שהן מוכנות למסור לידי המוסד הנשיאותי " . אבל אם לא יחליטו הרפובליקות אחרת , 
קוראת הקבוצה לקבוע שהנשיא ייבחר בהצבעה ישירה , חשאית וחופשית , של כל 
הציבור , מתוך מספר מועמדים ועל בסיס רב - מפלגתי , תוך תיגבור המסגרות 
הקיימות לפיקוח פרלמנטארי והנהגת מסגרות נוספות . כלומר , להבטיח קודם 
את ביטול סעיף 6 , וחשוב מזה , תוך תזכורת בוטה לגורבצוב , שבקרוב יהיה 
הוא עצמו בעל הסמכויות הרחבות ביותר במדינה , היחיד בה שלא נזקק להצבעת 
אמון ישירה . אך זו כאמור עמדתה של סיעת מיעוט . הסובייט העליון יקבל מן 
הסתם את הצעות התיקון ומליאת העצרת תקבע אותם רשמית בחוקה . בקיץ יתכנס 
קונגרס המפלגה ויאמץ את טיוטת המצע שהכין הוועד המרכזי ושפורסם אתמול לראשונה 
במלואו . בין היתר יבוטל הפוליטביורו ובמקומו תונהג מועצה פדרלית של נציגי 
הרפובליקות . היושב ראש יישאר , כמובן מיכאיל גורבצוב , אבל שרידי מתנגדיו 
בפוליטביורו יסולקו . בבריה"ם חוששים ממימוש אזהרתו של אנדריי סאחארוב המנוח , 
מפני ריכוז יתר של סמכויות אצל איש אחד , " היום זה גורבצוב , אך מי 
יבוא אחריו ? " אומרים שם ומתריעים כי במערכת שיקים לו גורבצוב , החלפתו 
תוכל להיעשות רק בהפיכה . 
