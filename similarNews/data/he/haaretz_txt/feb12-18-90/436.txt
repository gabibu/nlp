עובדי מפעל הטלפונים של תדיראן באופקים פרצו אתמול בכוח את שערי המפעל , 
שננעלו יום קודם לכן על ידי ההנהלה . העובדים התבצרו במפעל עד שעות אחר 
הצהריים . ההנהלה נעלה את המפעל לאחר שמנהלת ייצור הורתה לשלוש פועלות לעבוד 
עד שמונה בערב ואלה סירבו בטענן שעליהן לטפל בילדיהן . ראש המועצה המקומית 
באופקים , יאיר חזן , הצטרף ל52 עובדי המפעל בפריצת שערי המפעל . לדבריו , 
הדרישה מהעובדות לעבוד עד שמונה בערב היא בלתי סבירה . לעומת זאת טען אתמול 
רכז האיגוד המקצועי במועצת פועלי אופקים , גימי אבוקסיס , כי זכותה של 
הנהלת המפעל לדרוש מהעובדים לעבוד שעות נוספות . בקרב העובדים שוררת תסיסה 
על רקע אי חידוש הסכם העבודה במפעל , שפג כבר בשנת 78 . נוסף לכך דורשים 
העובדים להחיל עליהם את הסכם הרה - ארגון שהופעל לגבי עובדים שעברו ממפעל 
אלישרא בבני ברק למפעל התקשורת של תדיראן בפתח תקווה . סמנכ"ל תדיראן למשאבי 
אנוש , שלום איתן , מסר ל"הארץ " בתגובה שהסכם הרה - ארגון אליו רוצים 
עובדי המפעל באופקים להצטרף , אינו בתוקף מאז 61 בינואר השנה . 
