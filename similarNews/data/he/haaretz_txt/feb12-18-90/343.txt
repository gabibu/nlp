נכון ש"דון זואן " של מולייר אינו מחזה קל , כי מולייר לא כתב רק על מפתה 
הנשים העליז , אלא גם על הכופר הציני . אבל גם כך , מן הראוי שכאשר נלקח 
דון זואן אל הגהינום על - ידי אורח האבן , יחוש הקהל משהו שמחה לאיד או 
צער . אם זה לא קורה , הרי שמשהו פגום בהצגה . בהצגה זאת אתה אדיש לגורלו 
של דון זואן , כאילו אותו גבר שמפיל נשים ברשתו היה עשוי כולו מקרח . יכול 
להיות שזו הפרשנות של הבמאי , אבל אם כך , היא פשוט לא עובדת . לכל היותר , 
היא הופכת סיפור טוב להצגה משעממת . דורון תבורי מקרין מן הבמה קור וניתוק 
מוחלט מן העלילה ומן הרגשות בתפקיד הראשי . בגרסה שלו קשה להבין כיצד נמשכות 
אחריו נשים , ולמה הפילוסופיה שלו מקוממת . הוא פשוט לא מעניין דיו בשום 
רמה . אם זו פרשנות , הרי היא בניגוד מוחלט לעלילה . קולו על סף הצרידות , 
ההליכה הזויתית על סף עיוות . אילו לפחות היתה העלילה סביבו משתמשת בקור 
הרגשי לכיוון של קומדיה מהירה , ניחא . אבל כולם משחקים לכיוון ה"טבעי " , 
תוך חיפוש של הנמקות פסיכולוגיות , ובמסגרת התפאורה העגמומית ובתלבושות 
תקופתיות מתקבל משהו לא טבעי ביותר . תלבושתו של הקומנדור היא תערובת מוזרה 
שאינה יכולה להפחיד ילדים בגן , שלא לדבר על כופר ותיק ומנוסה כמו דון זואן . 
ישנן בכל זאת שתי נקודות אור : התרגום של אהוד מנור , שנשמע נהיר , פשוט 
ולפעמים משעשע ואורי אברהמי בתפקיד סגנרל גמיש , חמים ואנושי . כשהוא 
זועק בסוף ההצגה שאדונו לא שילם לו את משכורתו , היה לי באמת צר עליו . 
