הונולולו ( ע"ר וע"ץ ) . שר ההגנה האמריקאי , דיק ציני , ייצא לביקור 
בפיליפינים בשבוע הבא , על אף סירובה של הנשיאה קוראסון אקינו להיפגש עמו 
במהלך הסיור . " אנו מעריכים מאוד את היחסים שלנו עם ממשלת הפיליפינים ומצפים 
לשיחות פוריות שם " , אמר דובר הפנטגון בלילה שבין יום ראשון לשני , בתגובה 
להחלטה המעליבה של אקינו . נשיאת הפיליפינים אמרה בשידור רדיו כי אין בכוונתה 
להיפגש עם ציני במהלך ביקורו . " הוא אינו נוקט בעניין זה עמדה אישית " , 
אמר דובר הפנטגון , בהוסיפו כי ציני יקיים שיחות בענייני הגנה עם שר ההגנה 
הפיליפיני פידל ראמוס . " הנחתנו היתה כי הוא ייפגש אישית עם גב אקינו . 
אולם מתברר שהיא אינה רוצה להיפגש אתו " , ציין הדובר . היחסים בין ארה"ב 
והפיליפינים הורעו בחודשים האחרונים , ככל הנראה בגלל התקרבות מועד השיחות 
על עתידם של הבסיסים האמריקאים במדינה זו , ביניהם בסיסים גדולים מאוד , 
כמו שדה התעופה קלארק והבסיס הימי בסוביק ביי . 
