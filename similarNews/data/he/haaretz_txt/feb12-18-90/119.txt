התעשייה האווירית העבירה אל אתר הנצחה של חיל הקשר ביהוד את קורס ההדרכה 
לתכניתנים , אותו השבית ועד העובדים . האתר נמצא בבעלותה של עמותה להנצחת 
חיל הקשר ואולם חלק מהאתר משמש את יחידת חיל הקשר . במקום נערכים קורסים 
צבאיים ופועלים בו קצינים וחיילים של החיל . הקורס התקיים לפני ההעברה במרכז 
ההדרכה של החברה , בשטח מתקניה בנמל התעופה בן גוריון בלוד . השביתה פרצה 
על רקע מחלוקת עם ההנהלה , לגבי תנאי העסקתם של 51 חניכי הקורס על בסיס 
של חוזים אישיים . אתמול החריפו עובדי התע"א את צעדיהם נגד ההנהלה והפסיקו 
לעבוד שעות נוספות , במחאה על אי היענות ההנהלה לשורה של דרישותיהם בנושא 
שיפור תנאי עבודתם ותנאי השכר . העברת הקורס למתקן הצבאי גרמה להתמרמרות 
ולביקורת מצד נציגי עובדים , שכן מדובר , לטענתם , בשימוש ציני שעושה 
הנהלת התע"א באתר הנצחה . רכב מיוחד אוסף את חניכי הקורס ממפעל האם של התע"א 
בנתב"ג ומסיעם למקום . בצהריים שב הרכב ומסיע את חניכי הקורס חזרה למתקני 
התע"א בנתב"ג לצורך הפסקה וארוחת צהריים . אחר כך שב ומחזיר הרכב המיוחד 
את החניכים לאתר הקורס ביהוד , על מנת לשוב פעם נוספת בתום יום ההדרכה , 
כדי לאספם שוב , בחזרה לתע"א . מהנהלת התעשייה האווירית סירבו אתמול להתייחס 
בתגובה לנושא . 
