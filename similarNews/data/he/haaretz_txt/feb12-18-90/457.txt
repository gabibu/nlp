הליכוד הראה , בישיבת המרכז שלו בראשית השבוע , את פרצופו : אכסניה פוליטית 
להמוני אזרחים שרגשותיהם סוחפים אותם לקצה הימני ביותר . החוגים החברתיים - 
הרעיוניים אשר העניקו לתנועת החרות ולמפלגת הציונים הכלליים , תודות להתגבשותם , 
את הגרעינים שהמוני העסקנים יכלו להתרכז מסביבם , אינם עוד . שרידים בלבד 
מ"המשפחה הלוחמת " נותרו בתנועת החרות . יצחק שמיר מסמל את עבר התנועה 
ולא את עתידה . אמנם כמה וכמה מבני הדור הצעיר נולדו להורים שבלטו בפעילותם 
בשורות האצ"ל והלח"י ; לא בכדי מכנים אותם " נסיכים " בכלי התקשורת . 
אך כינוי זה בא להם לאו דווקא מחמת זיקתם המשפחתית למסורת של ארגוני מחתרת 
בימי המנדט הבריטי , אלא משום שהם נראים כאנשי חצר המלוכה שאוזניהם קשובות 
למוצא פיו של המלך . הם " מקורבים " אל ראש התנועה , ובזה כוחם , שהם 
מבקשים להקרין אותו כלפי מטה , אל הסניפים המקומיים . אבל הצלחתם חלקית 
בלבד . סניפים אלה , אשר הכוח הארגוני של התנועה צריך להתבטא בהם , מספקים 
כר לפעילותו של מי שיכול או רוצה להתפנות כדי להופיע באסיפות החברים כמרצה 
ונואם . דוד לוי ואריאל שרון אינם שואפים לככב בחצר המלוכה . הם דמגוגים 
במובן המקורי , היווני הקלאסי , של המונח . האיש מבית - שאן מתיימר לייצג 
את ההמונים המתלוננים על קיפוח כלכלי וחברתי . הוא נותן ביטוי לתחושת הקיפוח 
של תושבי ערי הפיתוח , שהגיעו אליהן מן המעברות . דעותיו הפוליטיות של 
לוי מקובלות עליהם , משום שהם רואים בו מנהיג עממי הקרוב לחוויותיהם . 
הוא נסע לחינגה בנתיבות , שם התרכז הקהל " שלו " , ופריקת - עול פוליטית 
של הבאבא ברוך לא הפריעה לו . בעל החווה החקלאית בשקמה אינו חש כמקופח . 
הוא בעל רכוש , והוא צמח מהיישוב הוותיק . אבל מזגו הסוער מקרב אותו אל 
ההמונים מבני עדות המזרח . כשהוא פורט על נימות הגאווה הלאומית , האומרת 
שלא צריך לוותר לערבים , הוא קוצר מחיאות כפיים . שרון אינו מתיימר להיות 
" טירבונוס פלאביס " במובן של סינגור על אלה השואפים לרמת חיים גבוהה יותר . 
הוא איש מלחמה , " קונדוטיירה " , וזה מעורר אהדה בין אנשי הסניפים . 
עם תהילתו הביטחונית - הצבאית אין לוי יכול להתחרות , והקהל הרחב של חרות 
אינו מבחין בהרפתקנותו הפוליטית . תנועת החרות כיום היא תנועה אמורפית , 
ולכן גם לא תתפלג . מחנה החישוקים איננו " פלג " , בדומה לסיעה בי"ת בתוך 
מפא"י של שנות הארבעים , שקמה על יסודו של הקיבוץ המאוחד . יצחק טבנקין 
חלם כי הקיבוץ המאוחד יהיה הכוח המוביל של מפא"י , וסבר שאין צורך לקיים 
סניף מקומי של המפלגה בעין - חרוד או ביגור . לשרון אין בסיס כזה . הוא 
בוטח כי יעלה בידו לסחוב אחריו את מרכז הליכוד , אשר אלפיים נציגי חרות 
שבמסגרתו עשויים להתלהב מרטוריקה המצליחה לפשט את הבעיות המסובכות שמדינת 
ישראל מתלבטת בהן . עסקני חרות מהשורה השנייה אלה שבין לוי ושרון מצד אחד , 
ובין הנסיכים מצד שני נודדים בין המחנות . כל אחד מהם רוצה להגיע לדרגת 
שר בממשלה , ומי שלא השיג זאת בעזרת שמיר , מקווה להתקדם בעזרת אחד ממתנגדיו . 
הליברלים איבדו בליכוד את זהותם . יצחק מודעי הוא מנהיגם האותנטי הוא , 
ולא משה נסים . איש אינו יודע מי מ006 הליברלים שצורפו למרכז הליכוד היה 
מצביע בעד יצחק שמיר , לו התקיימה הצבעה אמיתית בישיבת המרכז . הזמן שבו 
הפרדסנים ובעלי הבתים היו חוט השדרה של הציונים הכלליים והמפלגה הליברלית 
עבר חלף כבר . התאחדות האיכרים אינה עוד גורם בעל חשיבות פוליטית . אלה 
קווי דמותו של הליכוד , המפלגה אשר מפלגת העבודה קשורה אליה כשותף לקואליציה 
ולממשלה . הליכוד לא יתפלג , אבל הוא נסדק , והוא חדל להיות גורם שאפשר 
לסמוך עליו . הערבוביה שאיפיינה את ישיבת המרכז שלו מוכיחה זאת . שמיר 
ושרון כל אחד מהשניים טוען שקיבל רוב . הקולות לא נספרו , אפשר כי כמה 
וכמה מחברי המרכז הרימו ידיים גם בעד שמיר וגם בעד שרון , ומן הנמנע אף 
לקבוע באופן כללי לאיזה צד נטו הרגשות בתוך ההמון שהתאסף באולם הקונגרסים 
שבגני התערוכה בתל - אביב . סגן שר האוצר יוסי ביילין צודק כשהוא מצביע על 
מצב זה של העניינים . אך כלום יהיה טעם בכך שמפלגת העבודה תעזוב את הקואליציה 
דווקא ברגע שבו אריאל שרון התפטר מן הממשלה ? ידידינו האמריקאים שואבים 
נחמה מהתפטרות זאת ; הם מקווים כי יצחק שמיר יוכל עתה להגמיש את עמדתו . 
הם השתכנעו מטענתו החוזרת ונשנית של יצחק רבין , כי קואליציה גדולה היא 
תנאי מוקדם , מצד ישראל , לקידומו של התהליך המדיני . וגם שמעון פרס סבור 
כי עדיין לא הגיעה השעה לפירוק הממשלה . אין זה מתקבל על הדעת שמפלגת העבודה 
תיתן את הגט לליכוד ברגע ששרון עוזב את הממשלה בהכרזה שיילחם נגד שמיר עד 
חורמה . אבל וה"אבל " הזה דוחף עצמו מיד לתוך הלוך מחשבה זה מהיכן הביטחון 
כי ממשלת " האחדות הלאומית " , אשר יצחק שמיר ומשה ארנס מכהנים בראשה וכשר 
החוץ שלה , תהיה פחות נוקשה משהיתה עד עתה ? כלום הצמד שמיר - ארנס יסתכן 
בהגמשה בעוד אריאל שרון אורב לו בחוץ , ודוד לוי מצהיר כי מחנה החישוקים 
שריר וקיים ? אפשר כי ראש הממשלה ושר החוץ יקפידו עוד יותר מבעבר שאיש לא 
יוכל להאשימם שהסכימו לוויתורים , ההכרחיים על - פי פרס . מי יכול להיות 
בטוח שלוואשינגטון הרשמית לא צפויה אכזבה ? אחד משני עמודי התווך שממשלת 
האחדות נשענת עליהם איבד את יציבותו . שמיר אינו מייצג את הליכוד כולו . 
ימים יגידו אם יעלה בידו להביא לידי בחירות לוועידה שתספק לליכוד מרכז חדש 
והנהלה חדשה ותייצב את המפלגה מחדש . אם לשפוט לפי מה שראינו ושמענו בישיבת 
המרכז זה עתה , הסיכויים אינם ורודים . מפלגת העבודה תמשיך , קרוב לוודאי , 
בדרכה ותוסיף להאמין כי תצליח , בסופו של דבר , למשוך את הליכוד אחריה . 
אבל הספק מוסיף לכרסם בלבנו . הוא אומר לנו כי אפילו הליכוד נסדק , כוח 
הבלימה שלו נגד תהליך השלום לא נחלש . 
