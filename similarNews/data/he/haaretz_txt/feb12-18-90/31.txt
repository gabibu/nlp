בעלי הגלריה שלוש בתל - אביב הסכימו להסיר מהתערוכה המוצגת במקום את התמונות 
בהן מכונה שר הביטחון : " רבין רוצח " . כך נמסר אתמול במהלך הדיון המשפטי 
בבית משפט השלום בתל - אביב בבקשת אבנר ארליך , בעל הזכויות בקומת המרתף 
שברחוב חיסין 5 , בה שוכנת הגלריה . בגלריה נפתחה ביום ששי האחרון תערוכה 
מעבודותיו של האמן ארנון בן - דוד , תחת השם : " אף פרוטה למס הכנסה " . 
התערוכה עוררה סערה מייד עם היפתחה , בשל מספר עבודות המוצגות בה והעוסקות 
בנעשה בשטחים ובנושאי דת ואמונה . כך , למשל , אחת העבודות מציגה גולגולת 
ולידה כיתוב " אלוהים " , או תמונות סמיילי מודבקות בצד כרזות כמו " לעזאזל 
המדינה " , צילום קטע מהעיתון של הפגנה בשטחים עם תצלום של ערפאת ועוד . 
ארליך ביקש להוציא צו מניעה , שיאסור להציג בתערוכה תמונות בהן מכונה שר 
הביטחון רוצח , מנהיג אש"ף , יאסר ערפאת , נישא על כפיים , תמונות עם 
דגל אש"ף , ורישומים האומרים : " די לכיבוש " , " חופש לאסירים פוליטיים " . 
הצדדים הגיעו להסדר פשרה שקיבל תוקף של פסק - דין . על פי ההסדר תוסרנה 
התמונות בהן מכונה שר הביטחון יצחק רבין רוצח , ובעלי הגלריה התחייבו שלא 
להשכיר את הנכס לצד ג שלא בהסכמת בעל הנכס , אבנר ארליך . בבקשה למתן צו 
המניעה טען ארליך , כי הצגת תמונות אלה במושכר השייך לו , תפגע בו קשות 
ותגרום לו נזק בלתי הפיך , בהתחשב במעמדו הציבורי כיושב בהרכב בית - הדין 
הארצי לעבודה , יו"ר ארגון הקבלנים והבונים בתל - אביב לשעבר , וכיום חבר 
ומ"ם יו"ר ועדת הביקורת הארצית של מרכז הקבלנים . סיסמאות נאצה בנוסח : " 
הלאה רוצחים " , " בוגדים " , " שגרירות אש"ף " ו"טרור בשם האמנות " , 
צויירו אתמול בלילה על קירות הכניסה לגלריה . המשטרה חוקרת מי כתב את הסיסמאות 
האלה . 
