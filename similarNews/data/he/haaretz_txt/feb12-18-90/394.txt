קציני צה"ל מיחידות מובחרות , ובהם גם מפקדי גדודים , עובדים בחו"ל באימון 
צבאי של גופים שונים , במהלך חופשות שהם נוטלים , בניגוד להוראות ופקודות 
הצבא , וזאת באמצעות חברות אבטחה ישראליות , המעסיקות אותם למרות האיסור 
שחל על כך . לטענת חלק מהקצינים , הם עוסקים בעבודות אלה ללא אישור , " לצורך 
השלמת הכנסה " . קצינים אלה יוצאים לחופשות שגרתיות במהלך שירותם הסדיר ומספרים 
למפקדיהם כי הם יוצאים לטיול בחו"ל . במקביל הם יוצרים קשר עם חברות אבטחה , 
שמנהליהן הם קצינים בכירים לשעבר , ומסכמים איתם על עיתוי ומקום הפעילות . 
מנהלי חברות האבטחה , המעסיקים את הקצינים , מודעים לאיסור שחל עליהם לבצע 
את הפעילות הזו , אך הם מתעלמים מאיסור זה ומשלמים לאותם קצינים שכר עבור 
העבודה האסורה . בנוסף לצורך באישור מצה"ל לבצע עבודות נוספות במהלך השירות 
הסדיר , מתחייב בכל מקרה של פעילות ביטחונית בחו"ל , גם אישור מיוחד ממשרד 
הביטחון . הקצינים העובדים בחו"ל אינם מבקשים אישור כזה , ובכך עוברים עבירה 
על החוק המחייב זאת . קצינים שנשאלו מדוע הם עוברים במודע על החוק ומסתכנים 
גם בהפרת פקודות הצבא , טענו כי אינם מסוגלים לכלכל את משפחתם מהמשכורת 
הצבאית , וזו דרך טובה להגדיל את הכנסתם . אותם קצינים התעלמו לחלוטין מההיבטים 
הרחבים הקשורים לעיסוקם הבלתי חוקי בחו"ל , ולא היו מודעים להשלכות השליליות 
העלולות לנבוע מעבודתם זו , על הקשרים המדיניים של ישראל עם הארצות בהן 
הם פועלים . לטענתם , התמקדו בהדרכה בלבד ולא עשו בעצמם שימוש בכלי נשק , 
או בציוד צבאי אחר . עוד טענו הקצינים , כי אינם רואים את מעשיהם בחומרה 
מיוחדת , משום שעסקו בייעוץ בלבד . מקורות צבאיים מסרו בתגובה , כי התופעה 
אינה ידועה בצה"ל . חייל הנמצא בחופשה חייב לקבל אישור לעבודה פרטית , 
אישור כזה לא היה ניתן במקרים כאלה . אם יימסרו פרטי הקצינים הנוגעים בדבר , 
תערך בדיקה . 
