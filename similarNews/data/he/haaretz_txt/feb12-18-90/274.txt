איסלמאבאד ( ע"ר ) . ממשלת פקיסטאן הטילה איסור על הפצת העותק האחרון 
של שבועון החדשות האמריקאי " ניוזוויק " בגלל ראיון עם הסופר סלמן רושדי . 
הממשלה טענה כי הראיון " מעליב את האמונה האיסלמית בפקיסטאן " . פקיד בממשלת 
פקיסטאן אמר אתמול כי עקב טעות מינהלית הופיעו כמה עותקים מן הגיליון מיום 
21 בפברואר בדוכני העיתונים . השלטונות עושים עתה מאמצים לאסוף מהדוכנים 
את כל העותקים שעדיין לא נמכרו . זה שנה מסתתר רושדי בבריטניה לאחר שהאיאטוללה 
חומייני הוציא גזר דין מוות נגדו על שפירסם את הספר " פסוקי השטן " , שיש 
בו לטענת האיראנים דברי השמצה ובלע נגד האיסלם . יורשו של חומייני , האיאטוללה 
עלי חאמייני , הודיע כי גזר הדין נגד רושדי עדיין בתוקף . בקשר לאיסור הפצת 
הגיליון האחרון של " ניוזוויק " , אמר מקור ממשלתי בפקיסטן : " אין אנו 
יכולים להרשות הפצת העותק הזה משום שלתושבים כאן יש רגשות חזקים בכל הפרשה 
הזאת " . 
