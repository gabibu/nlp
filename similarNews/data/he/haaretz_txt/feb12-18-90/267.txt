מוקדם עדיין לקבוע אם אכן פגישות ראש הממשלה יצחק שמיר עם סגנו השר דוד לוי 
יחדשו את הברית ביניהם . לוי שבע אכזבות מראש הממשלה ומאין ספור הבטחות 
שלא מולאו על - ידיו . מנגד , נמצא כיום ראש הממשלה באחת משעותיו הקשות 
ביותר בליכוד ובממשלה והוא זקוק לשיתוף הפעולה עם לוי . הכרזתו של לוי לאחר 
פגישתו עם שמיר כי מחנה החישוקים לא התפרק והוא צפוי להמשיך בפעילותו , 
מובנת . גם הפעם אין לוי מאמין לדבריו של שמיר והבטחותיו לשתפו בענייני 
תנועת החרות ובנושאים המדיניים . מבחינתו הוא משאיר עדיין את כל האופציות 
פתוחות . ואולם , כבר בשלב זה ניתן לקבוע , כי הפעם יותר מתמיד , הדרך 
לשיתוף פעולה הדוק בין השניים פתוחה יותר מבעבר . מה ששמיר סירב לקבל לפני 
27 שעות שיחה מלב אל לב עם דוד לוי ( ואולי בכך היה מונע את הביזיון הגדול 
במרכז הליכוד ) , נראה היה שעות אחדות אחרי פיצוץ ישיבת הליכוד ככורח המציאות . 
למרות הפגישה הדרמטית והדיבורים על הברית המתחדשת , אין להתעלם מהעובדה 
כי תנועת הליכוד נמצאת במשבר פנימי עמוק . בפעם הראשונה מאז הפילוג בתנועת 
החרות והקמת המרכז החופשי ניצבה שלשום מפלגת הליכוד בפני שסע חמור ביותר , 
כשהמרחק לפילוג של ממש אינו גדול . התפטרותו מהממשלה של השר אריאל שרון 
והפיכתו לנושא הדגל האופוזיציוני נגד שמיר מחד , ומאידך סיומה הדרמטי והשערורייתי 
של ישיבת המרכז , היו תנאים אידיאליים להתפרצות גלי השנאה הפנימיים בליכוד . 
על רקע זה נוצרה קרקע נוחה לאישים ממחנה שמיר וממחנהו של דוד לוי להביא לפגישה 
בין השניים , ולנסות לשקם את התנועה . גם ללוי חשובה ההתקרבות לשמיר . 
מאז כינונה של ממשלת האחדות נחשב לוי לפגר פוליטי של ממש . רבים ממקורביו 
נטשו אותו . חברי כנסת שהיו מזוהים עמו מצאו דרכם לבעלי חסות אחרים . עובדיה 
עלי , יעקב שמאי ויהושע מצא הם רק אחדים . גם אליהו בן - אלישר , שנחשב 
לאיש השני בחשיבותו במחנהו של לוי , הודיע על פרישתו , למרות שלא עבר למחנה 
האחר . להבנת מצוקתו הרבה של לוי יש להזכיר גם הסתלקותו הטראגית של מיכה 
רייסר ז"ל , שנשא עמו את הכוח הארגוני הגדול של המחנה . שיתוף הפעולה של 
לוי עם שרון הרע את מצבו של לוי , וממעמד של סגן ראש ממשלה הפך לנושא כליו 
של שרון . לוי חרק שיניים במשך כל התקופה האחרונה , אך היה שבוי בחישוקיו 
של שר המסחר והתעשייה . התעלמותו של שמיר מסגנו רק הידקה את שיתוף הפעולה 
בינו לבין שרון , למרות היות השותפות בלתי טבעית . ההתקרבות המחודשת בין 
לוי ושמיר מצילה לא רק את שמיר , אלא בראש ובראשונה את לוי עצמו . הוא 
עשוי לדהור מחדש , על גבו של שמיר , לעמדת מפתח בתנועה ובממשלה . בשעה 
ששרון מתפטר מהממשלה ושב לחוותו , לוי עשוי להפוך אולי לאישיות הפוליטיות 
הדומיננטית ביותר שתיאבק על ירושתו של שמיר ביום ההכרעה . שיתוף הפעולה בינו 
לבין שמיר מעניק ללוי יתרון של ממש , אולי גם על חשבונו של שר החוץ משה 
ארנס . אין ספק שלוי ידרוש עתה משמיר ביטחונות לשיתוף הפעולה ביניהם . 
הפעם לא יסכים לוי להבטחות בעלמא . הדרישה העיקרית : שיתוף פעולה אמיתי 
בהכרעות המדיניות ובקביעות התנועתיות . שני מבחנים ראשונים יהיו לשיתוף 
הפעולה המחודש בין השניים : החלטה משותפת למינוי שר בממשלה במקומו של שרון , 
ומציאת הדרך לשילובו של לוי במוקד ההכרעות המדיניות . לכאורה מינויו של 
ח"ך דוד מגן טבעי ביותר כיום . למגן הבטחה משמיר , שניתנה לפני למעלה משנה , 
למינויו כשר . בפעם האחרונה חזר שמיר על הבטחתו למגן רק לפני ימים אחדים . 
מוצאו העדתי של מגן מסייע לו מבחינת שמיר . גם היותו מוקד כוחני בליכוד , 
איש בעל השפעה וכושר ארגוני מעולה , מעניקה לו לכאורה יתרון . אולם למגן 
בעיה קשה אחת : החשש הגדול של לוי מהצטרפותו לממשלה . לוי חושש כי צירוף 
שר חדש , השואב את כוחו הפוליטי מאותו מגזר אוכלוסייה כלוי עצמו , יחליש 
את הנציג העדתי הבכיר בממשלה . גם ח"ך עובדיה עלי סובל מאותה בעיה : התנגדות 
נחרצת של לוי . לוי רואה בעלי בוגד שעזב את מחנהו בשעה הקשה ביותר והצטרף 
למחנה היריב של ראש הממשלה . לפיכך , אם אכן יקרום שיתוף הפעולה בין לוי 
ושמיר עור וגידים , הרי מינויו של ח"ך אליהו בן - אלישר לשר בממשלה מובטח . 
עד לפני שנה נחשב בן - אלישר כאיש מספר שניים במחנה לוי . ערב הקמת ממשלת 
האחדות נפגע בן - אלישר מכך שלוי לא נלחם למענו על תפקיד השר הנוסף בממשלה , 
והודיע לו על פרישתו מפעילות במחנה . בן - אלישר לא הצטרף למחנה היריב , 
ושלשום , במהלך המהומה במרכז הקונגרסים , שב לפעול לצידו של לוי . מינויו 
של בן - אלישר לשר עשויה גם לפנות את הדרך למינויו של ח"ך בני בגין ליו"ר 
ועדת החוץ והביטחון של הכנסת . התנאי השני של לוי יהיה קרוב לוודאי שיתופו 
במוקד ההכרעות בקבינט , וצירופו לפורום הארבעה שעשוי להפוך לפורום הששה 
על - ידי צירוף שר נוסף ממפלגת העבודה , ככל הנראה השר יצחק נבון . אם אכן 
לא יחזור בו השר אריאל שרון מהתפטרותו מהממשלה , ושיתוף הפעולה בין לוי 
לשמיר יתממש , עשוי להיפתח דף חדש בליכוד . אמנם , יש האומרים כי שרון 
בחוץ , כאופזיציונר , מסוכן יותר משרון ליד שולחן הממשלה , אך אין ספק 
שלוי ושמיר עשויים לגבור יחדיו גם על סכנה שכזאת . ללוי אין בעיה להילחם 
עתה בשרון : הוא הרי כבר עשה זאת לפני שלוש שנים בפיצוץ הקודם של ועידת 
הליכוד . 
