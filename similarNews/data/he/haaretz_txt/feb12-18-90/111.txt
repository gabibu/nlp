חברים ואחי בני דרום - אפריקה , אני מברך את כולכם בשם השלום , הדמוקרטיה 
וחירות לכל . אני עומד כאן לפניכם לא כנביא בשער אלא כעבדכם הנאמן , בני 
עמי . קורבנותיכם ההירואיים שאינם נלאים הם שאיפשרו לי לעמוד כאן היום . 
לכן אני מפקיד בידיכם את השנים שנותרו לי . ביום זה של שחרורי אני שולח 
את רגשי תודתי הכנים והחמים ביותר אל בני עמי ואל אותם אנשים בכל קצווי תבל 
שעמלו ללא ליאות לשחרורי . ברכות מיוחדות אני שולח לאנשי קייפטאון , העיר 
שהיתה ביתי במשך שלושה עשורים . הפגנות ההמונים שלכם וצורות אחרות של מאבק 
היו מקור בלתי - פוסק של כוח לכל האסירים הפוליטיים . אני מצדיע לקונגרס 
הלאומי האפריקאי . הוא מילא אחרי כל ציפיותינו בתפקידו כמנהיג המצעד הגדול 
אל החירות . אני מצדיע לנשיאנו , החבר אוליוור טאמבו , על שהנהיג את הקונגרס 
בתנאים הקשים ביותר . אני מצדיע לחברים מן השורה של הקונגרס הלאומי האפריקאי : 
אתם הקרבתם את חייכם ובריאותכם למען המטרה הנאצלת של מאבקנו . אני מצדיע 
לחברי אומקונטו וה סיזווה ( האגף הצבאי של הקונגרס הלאומי האפריקאי ) , 
ששילמו את מלוא המחיר בשביל חירותם של כל בני דרום - אפריקה . אני מצדיע 
למפלגה הקומוניסטית של דרום - אפריקה על תרומתה הגדולה למאבק למען הדמוקרטיה . 
אתם שרדתם במשך ארבעים שנה של רדיפות בלתי - פוסקות . גם בדורות הבאים 
יוקירו את זכרם של קומוניסטים גדולים כמו בראם פישר ומוזס מאבידה . אני מצדיע 
למזכיר הכללי של המפלגה הקומוניסטית , גו סלובו , אחד מהפטריוטים הגדולים 
ביותר שלנו . אנו מעדדים מהעובדה שהברית ביננו לבין המפלגה נשארת איתנה 
כפי שהיתה תמיד . אני מצדיע לחזית הדמוקרטית המאוחדת , לוועדת משבר החינוך 
הלאומית , לקונגרס הנוער הדרום - אפריקאי , לקונגרסים ההודיים של טרנסוואל 
ונאטאל , לקונגרס של האיגודים המקצועיים של דרום - אפריקה ולגופים הרבים 
האחרים של תנועת הדמוקרטיה ההמונית . אני מצדיע גם לאבנט השחור ולאיחוד הלאומי 
של הסטודנטים של דרום - אפריקה . אנו מציינים בגאווה שאתם החזקתם מעמד כמצפונה 
של דרום - אפריקה הלבנה , אפילו בימים הקודרים ביותר בהיסטוריה של מאבקנו : 
אתם נשאתם בגאון את נס החירות . הגיוס הגדול של ההמונים בשנים האחרונות 
הוא אחד מגורמי - המפתח שהוליכו לפרק האחרון של מאבקנו . ברכותי למעמד העובדים 
של ארצנו , עוצמתכם המאורגנת היא גאוות התנועה . אתם הכוח שניתן לסמוך 
עליו ביותר במאבק לביטול הניצול והדיכוי . אני מודה לקהילות הדתיות הרבות 
שקידמו את המסע לצדק כאשר הושתקו הארגונים של בני עמנו . אני מברך את המנהיגים 
המסורתיים של ארצנו : רבים ביניכם ממשיכים לצעוד בעקבותיהם של גיבורים גדולים . 
שלמי תודה לגבורה ללא סוף של הנוער : אתם , כפירי האריות , נתתם תנופה 
למאבקנו . שלמי תודה לאמהות ולנשים ולאחיות של אומתנו : אתן היסוד המוצק 
כסלע של מאבקנו . האפרטהייד גרם כאב גדול יותר לכן מאשר לכל אחד אחר . בהזדמנות 
זו אנו מודים לעולם , אנו מודים לקהילייה העולמית על תרומתם הגדולה למאבק 
באפרטהייד . בלא תמיכתכם לא היה מאבקנו מגיע לשלב מתקדם זה . קורבנן של 
מדינות קו החזית ייזכר לעד - על ידי בני דרום אפריקה . שמחתי לא תהיה שלמה 
אם לא אביע את הערכתי העמוקה לכוח שהעניקו לי אישתי ומשפחתי האהובות במשך 
השנים הקודרות הארוכות של מאסרי . אני משוכנע שכאבכם וסבלכם היו גדולים 
בהרבה משלי . לפני שאמשיך אני רוצה להדגיש שבשלב זה אני מתכוון להעיר רק 
הערות ראשוניות . הצהרה מלאה יותר אצהיר רק לאחר שתהיה לי ההזדמנות להתייעץ 
עם חברי . היום רוב הדרום - אפריקאים , שחורים ולבנים , מכירים בכך שאין 
עתיד לאפרטהייד . עליו להסתיים הודות לפעולה המונית החלטית שלנו , כדי 
לבנות שלום וביטחון . מסעות ההתרסה ההמוניים ושאר הפעולות של ארגונינו ובני 
עמנו יכולים להסתיים רק בהקמתה של דמוקרטיה . אין שיעור להרס שגרם האפרטהייד 
בתת - היבשת שלנו . חיי המשפחה של מיליונים מבני עמי נהרסו . מיליונים 
נותרו מחוסרי בית ומחוסרי פרנסה . כלכלתנו הרוסה ובני עמנו מעורבים במאבק 
פוליטי . האגף הצבאי של הקונגרס הלאומי האפריקאי היה פעולת התגוננות טהורה 
בפני אלימותו של האפרטהייד . הגורמים שחייבו את המאבק המזוין קיימים עדיין . 
נקווה שעד מהרה ייווצר אקלים נוח למשא ומתן על הסדר , כדי ששוב לא יהיה 
צורך במאבק מזוין . אני חבר נאמן וממושמע של הקונגרס הלאומי האפריקאי . 
על כן אני מסכים הסכמה מלאה לכל מטרותיו , מאבקיו ולטקטיקה שלו . הצורך 
לאחד את בני ארצנו הוא משימה חשובה כיום , כפי שהיה מאז ומעולם . אין מנהיג 
יחיד היכול לשאת בכל הנטל הכבד הזה לבדו . משימתנו כמנהיגים היא להביא את 
השקפותינו בפני ארגונינו ולהניח למבנים הדמוקרטיים להחליט על הדרך קדימה . 
בשאלת הדמוקרטיה , עלי להדגיש את העובדה שמנהיג התנועה הוא אדם שנבחר באורח 
דמוקרטי בקונגרס הלאומי . זה עיקרון שחייבים לקיים אותו ללא יוצא מן הכלל . 
ברצוני לדווח לכם שמטרת שיחותי עם הממשלה היתה לנרמל את המצב הפוליטי במדינה . 
עדיין לא התחלנו לדון בדרישות הבסיסיות של המאבק . אני עצמי מעולם לא התחלתי 
במשא ומתן על עתיד ארצנו , פרט לכך שהתעקשתי על מפגש בין הקונגרס הלאומי 
האפריקאי לבין הממשלה . מר דה - קלרק הרחיק לכת יותר מכל נשיא אחר של המפלגה 
הלאומית בנקיטת צעדים ממשיים לנרמול הבעיה . אבל יש צעדים אחרים , כפי 
שהותוו בהצהרת הרארה , שיש לבצע לפני שאפשר יהיה להתחיל במשא ומתן על הדרישות 
הבסיסיות של בני עמנו . אני חוזר על קריאתנו לסיומו המיידי של מצב החירום 
ולשחרורם של כל ולא רק אחדים מן האסירים הפוליטיים . רק מצב נורמלי כזה 
המתיר פעילות פוליטית חופשית יאפשר לנו להתייעץ עם בני עמנו כדי לקבל מהם 
ייפוי - כוח . יש להיוועץ בעם מי יישא ויתן ומה יהיה תוכנו של המשא ומתן 
הזה . משא ומתן אינו יכול לבוא מעל לראשיהם או מאחורי גבם של בני עמנו . 
אנו מאמינים שאת עתיד ארצנו יקבע רק גוף שייבחר באורח דמוקרטי ועל בסיס 
לא - גזעי . משא ומתן על ביטול האפרטהייד יצטרך לדון בדרישות העצומות של 
בני עמנו לדרום - אפריקה דמוקרטית , לא - גזענית ומאוחדת . חייב לבוא סוף 
למונופול הלבן על העוצמה הפוליטית , ורה - ארגון בסיסי של המערכות הפוליטיות 
והכלכליות שלנו כדי להבטיח שיהיה טיפול באי - צדק של האפרטהייד וכדי והחברה 
שלנו תיעשה לדמוקרטיה מלאה . יש להוסיף כי מר דה - קלרק הוא אדם אמין המודע 
חדות לסכנות שבאי קיום הבטחות של איש ציבור . אבל כארגון אנחנו מבססים את 
מדיניותנו ואת האסטרטגיה שלנו על המציאות הקשה שבפניה אנו עומדים , ומציאות 
זו היא שעדיין אנחנו סובלים מן המדיניות של ממשלת המפלגה הלאומית . מאבקנו 
הגיע לרגע המכריע : אנו קוראים לבני עמנו לנצל את הרגע הזה כדי שההתקדמות 
לעבר דמוקרטיה תהיה מהירה וללא הפרעות . זמן רב מדי חיכינו לחירותנו . 
עכשיו הגיע הזמן להגביר את מאבקינו בכל החזיתות . אם נרפה עכשיו ממאמצינו , 
תהיה זו טעות שהדורות הבאים לא יוכלו לסלוח לנו עליה . מראה החירות הנשקפת 
באופק חייב לעודד אותנו להכפיל את מאמצינו . רק באמצעות פעולה של המונים 
מצייתים לפקודות יובטח ניצחוננו . אנחנו קוראים לבני עמנו הלבנים להצטרף 
אלינו בעיצוב דרום - אפריקה החדשה . תנועת החירות יכולה להיות בית גם לכם . 
אנחנו קוראים לקהילייה הבין - לאומית להמשיך במסע לבודד את משטר האפרטהייד . 
ביטול הסנקציות עכשיו עלול לחסל את התהליך לקראת עקירתו המושלמת של האפרטהייד 
מן השורש . מצעדנו אל החירות הוא בלתי - הפיך . אסור לנו להניח לפחד לעמוד 
בדרכנו . זכות הצבעה לכל , ברשימת בוחרים אחת בדרום - אפריקה מאוחדת , 
דמוקרטית ולא - גזענית , היא הדרך היחידה לשלום ולהרמוניה בין - גזעית . 
לסיכום , אני רוצה לאזכר את דברי בעת משפטי בשנת 4691 , הם נכונים היום 
כפי שהיו נכונים אז : נלחמתי כנגד עליונות לבנה , ונלחמתי כנגד עליונות 
שחורה . טיפחתי את האידיאל של חברה דמוקרטית וחופשית , שבה כל בני - האדם 
חיים יחד בהרמוניה ובהזדמנות שווה . זה אידיאל שאני מקווה לחיות למענו ולהגשים 
אותו . אבל אם יהיה צורך בכך , אהיה מוכן למות למענו . 
