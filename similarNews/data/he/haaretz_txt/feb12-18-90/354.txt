אות הפתיחה למועמדותו של השר אריאל שרון לראשות הממשלה ניתן באולפן " מוקד " , 
אם יממש , כמובן , את הודעת ההתפטרות שלו , ולא יזכה את שמיר " בתענוג 
הזה " . או - אז מתכוון שרון להתבצר במצודת זאב , ומשם ימשיך במתקפותיו , 
הנובעות מיצר ההרס הטבוע בו . שרון הפעם ממתן את האגרסיוויות הטבעית שלו , 
והוא מרוסן להפליא . מנסה לשאת חן וחסד , ולקנות לבבות . כולו חלקלקות . 
כדרכו , הוא אינו עונה על שאלות מראייניו , שביניהם בולט יגאל גורן בשאלות 
מחודדות . כדי לתקוף את הממשלה בה ישב , ולהוכיח את אפסותה וחדלונה , 
משתמש שרון בדמגוגיה זולה , ופונה לרגשות הפרימיטיוויים ביותר של הצופים . 
הוא מאשים את הממשלה , שבישיבותיה אוכלים פירות העונה ודברי מאפה , ולא 
עושים דבר . אבל נוטה לשכוח , שכאשר חצו אנשיו את התעלה , אכל הוא שרימפס 
ומעדנים . כשהוא נזכר בנוסטלגיה בבגין , וכמעט מזיל דמעות תנין , מזכיר 
לו גורן , שגם את בגין תקף ממש באותו נוסח , ודווקא בענייני ביטחון . 
אבל שרון עובר לסדר היום . משכנע אותנו שהוא רואה חובה לעצמו להרוס כל מקום 
בו הוא נמצא . כהרגלו אין הוא מדייק בפרטים , ונוטה לעבר שקרים קטנים המסלפים 
את התמונה הכללית , מתוך ביטחון שיש לנו זיכרון קצר . ובכן , הוא לא פרש 
ממשרד הביטחון , אלא הודח . במתק שפתיים הוא מודה שקיווה שבמרכז הליכוד 
יכריז שמיר על שינוי , אך כשהתאכזב התפטר . אבל הוא הרי התפטר לפני ששמיר 
נשא את דברו . שרון הבין כנראה שבפורום זה לא תצלח דרכו , והחליט להרוס 
אותו מבחוץ . הוא טוען גם שכל העולם השתנה , אבל מתברר שהוא לא השתנה . 
נשאר במצב של מאובן , וכאילו לא עזב מעולם את 101 ושיטותיה . מתוכניתו 
המדינית הגרנדיוזית שיש בה פתרונות לכל הבעיות , שמענו על הפלת חומות לאורך 
הירדן . הצעה אבסורדית וחסרת משמעות , שהוא יודע מראש שאין לה כל סיכוי 
סביר . תמוה רק מדוע בזמנו התנגד נמרצות לשיחות לונדון . יש לו טענות נגד 
ארגוני הטרור שאינם מתפרקים לפי בקשתו , ואין הוא תופס שהשיטות בהן נקט 
בעזה לא תצלחנה כיום . בינתיים הוא קורץ למבוטלים ולתושבי עיירות הפיתוח , 
ויש לו פתרון - אינסטנט לבעיית הפליטים . בעצם הוא נותן לצופים להבין שאבו 
איאד שווה שמיר , ושמיר שווה רבין , ואלה אחראים למצב שנוצר . אילו לפחות 
בסעיף טעויות היה מודה שטעה במלחמת לבנון . אבל גם לבנון כלולה ברשימת הצלחותיו . 
אפשר היה לומר עוד ניצחון כזה ואבדנו יחד אתו , אבל דווקא לשרון יש כוח 
הישרדות לצד כוח ההרס . 
