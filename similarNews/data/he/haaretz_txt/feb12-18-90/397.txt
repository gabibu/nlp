אפשר להסכים עם מילטון פרידמן ואפשר גם להתנגד אך אי אפשר להישאר אדיש לניסוחים 
המבריקים לכושר ההפשטה ולחכמה . בראיון ל"הארץ " השבוע אמר פרידמן : " התעשיינים 
בכל מקום הם אויבי השוק החופשי , הם וחברי האינטלקטואלים . . . כל תעשיין , 
אם תשאל לדעתו , רוצה שוק חופשי , אבל כאשר הדברים מגיעים לקו הייצור 
שלו , או - לא , אז הוא מקרה מיוחד , הוא זקוק להגנה , לעזרה ממשלתית " . 
למרבה הפלא פרידמן לא התכוון לישראל , אלא לתופעה עולמית , ודבריו אלה 
פורסמו בדיוק ביום בו הגיש אריאל שרון את התפטרותו . מיד למחרת ראינו את 
מצעד התעשיינים , שביכו על לכתו : כמה הוא היה טוב , כמה עזר ותמך וסיבסד 
וחילק ונתן לתעשייה , ואיך נלחם בחרוף נפש נגד הייבוא הרע . " התפטרותו 
היא אבדה לתעשיינים " אמר ראובן ויטלה ( מבעלי ויטלגו ) ומחה דמעה . אולי 
ההתפטרות היא אבדה לוויטלה , אך היא איננה אבדה לכלכלת ישראל בדיוק להיפך . 
שרון היה שר רע לכלכלה . הוא ניסה לתת לתעשיינים כמה שיותר כדי לזכות 
בסימפטיה , במחיאות כפיים בארוחות ערב חגיגיות ובקולות התעשיינים ועובדיהם 
בקלפי . ואם מדיניותו , של הגנה הולכת ועולה על תוצרת הארץ , מקטינה את 
רמת התחרות במשק , פוגעת ביעילות הקצאת המקורות , גורמת לאינפלציה ולירידת 
רמת החיים של כולנו אלו לא הבעיות שלו . עכשיו צריך שמיר להחליט על מינוי 
שר תעשייה ומסחר חדש , שר שיתקן את כל הנזקים שגרם שרון . לשם כך יש לבחור 
באדם שהוא ההיפך הגמור משרון , שניהל מאבקים נגד שרון בלי מורא מיוחד . 
יש אדם כזה בממשלה , אדם שהוא איש עקרונות , ששם את טובת העניין בראש סדר 
העדיפויות . אדם שממנה לתפקידי מפתח במשרדו אנשי מקצוע שלא על בסיס פוליטי 
( הפוך בדיוק משרון ) . אדם , שניהל משך שנתיים את משרד האוצר ועמד בלחצים 
כבדים לחלק למקורבים , ועמד גם נגד שרון . זה אדם שלא איפשר לחרוג מהתקציב 
אפילו לא לפי בקשת ראש הממשלה . עד היום מתגעגעים אליו באגף התקציבים . 
נכון שהוא עשה שגיאה קרדינאלית אחת : לא ביצע פיחות באמצע 88 אך משגיאה 
קשה כזו לומדים . אם ימנו אותו , ואינני יודע אם ברצונו בתפקיד , יקבלו 
התעשיינים ביושר את כל מה שמגיע להם אך רק את זה . הם יאלצו לעבוד יותר 
על המחרטות ופחות על הממשלה . יצחק שמיר עשה לאותו אדם עוול , כאשר העדיף 
את שמעון פרס רחוק ממנו כשר אוצר ולא לידו כשר חוץ . כך מנע ממנו את המשך 
כהונתו במשרד בו הספיק להתאהב . אם יבחר בו שמיר , יהיה זה איתות למשק 
שמחזירים את שפיות הדעת והשיקולים העניניים למשרד התעשיה והמסחר . 
