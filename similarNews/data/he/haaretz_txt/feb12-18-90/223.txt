רק היום יתברר אם תיקבע פגישה נוספת בין השר דוד לוי לראש הממשלה יצחק שמיר . 
על - אף ההערכות שנשמעו לאחר פגישת הפיוס שקיימו שלשום בגני התערוכה , 
וההכרזה על פתיחת דף חדש בצמרת הליכוד , לא נועדו אתמול השניים . אתמול 
אף התברר כי היחיד שיצא מחוזק ושיקם את מעמדו הפוליטי בליכוד הוא השר דוד 
לוי . מלשכת השר דוד לוי נמסר כי הוא המתין להזמנתו של שמיר , שלא הגיעה , 
ואילו מלשכת ראש הממשלה הודגש כי יצחק שמיר לא היה מאושר מהכרזותיו של השר 
לוי בזכות פעילותם של שרי החישוקים , לאחר הפגישה הטובה שהיתה בין השניים , 
ולפיכך לא ראה צורך להזדרז ולהזמין את לוי לשיחה נוספת . עם זאת הודגש , 
כי ראש הממשלה מבין את המצוקה בה נמצא השר לוי , שיצטרך לנתק את הקשר עם 
שרי החישוקים תמורת שיתוף הפעולה עם שמיר . בניגוד לציפיית ראש הממשלה , 
הבהיר אתמול השר לוי כי גם אם יתקיים בינו לבין שמיר שיתוף פעולה , לא 
יהיה זה על חשבון שרי החישוקים . " למושג חישוקים יש עקרונות , החישוקים 
קיימים ויהיו קיימים , ומחנה החישוקים קיים ועומד על העקרונות שעליהם החליט 
מרכז התנועה לא למגורשים , לא לערביי ירושלים ולא לאש"ף " . כך אמר אתמול 
לוי בראיון לקול ישראל . השר לוי הוסיף , כי עמדת הליכוד ברורה ובהירה , 
וכאשר תוצע לקבינט ייווכחו כולם שהליכוד כולו עומד על העקרונות האלה . לוי 
נועד אתמול לשיחה ארוכה עם השר שרון והפציר בו לחזור בו מהתפטרותו . ההערכה 
שרווחה אתמול היתה שלוי אמנם החליט לשתף פעולה עם שמיר , אולם יקשה עליו 
להיפרד במהירות משרי החישוקים , ולכן הוא נראה בינתיים כמי שפוסח על שני 
הסעיפים . מכל מקום , הבהירו מקורבי לוי , הוא לא יציג תנאים לשיתוף הפעולה 
שלו עם שמיר , אך יתבע שיתוף פעולה אמיתי בענייני התנועה והממשלה . בין 
היתר מדובר על דרישה לקיום מיפקד חברים בליכוד , עריכת ועידה והקמת כל 
המוסדות החדשים תוך כדי שיתוף פעולה . לוי תובע גם השתתפות בהכרעות מדיניות 
ואחת ההערכות היא שהוא יצורף כשר נוסף לפורום הארבעה . בעקבות הצטרפותו 
יהפוך הפורום לפורום השישה ומפלגת העבודה תצרף אליו , ככל הנראה , את סגן 
ראש הממשלה יצחק נבון . 
