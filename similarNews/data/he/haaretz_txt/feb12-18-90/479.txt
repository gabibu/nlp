( ע ) . היו"ר לשעבר של בנק צפון - אמריקה , יהושע הלפרין , שנדון לשבע 
שנות מאסר בשל עבירות גניבה ומרמה בנסיבות מחמירות , והיועץ המשפטי לשעבר 
של הבנק , עו"ד שמואל ברזל , שנדון לשנתיים מאסר על מרמה והפרת אמונים 
בתאגיד , עירערו אתמול לבית המשפט העליון על הרשעתם . הלפרין טוען , באמצעות 
עורכי הדין יעקב רובין ויהודה ויינשטיין , שהשופטת המחוזית בירושלים , 
דליה דורנר , שגתה כאשר הסתמכה בהכרעת הדין המרשיעה על עדויות שמיעה ועל 
תשתית ראיות לא מספקת . " השערות והנחות ביהמ"ש המחוזי נעדרות כל בסיס 
לוגי , והנן תחליף רופף מאוד לראיות במשפט " , גורסים הפרקליטים . גם שמואל 
ברזל טוען , באמצעות עו"ד אמנון עברון , כי פסק הדין של השופטת דורנר " לוקה 
הן בקביעותיו העובדתיות והן במסקנותיו המשפטיות " . למערער גם השגות קשות 
על העונש שנגזר עליו , שלדעתו " מפליג בחומרתו ואין לו אח ורע בפסיקת בתי 
המשפט במקרים דומים " . ברזל מבקש לזכותו מכל אשמה ולחלופין , אם יידחה ערעורו 
על ההרשעה , הוא מבקש להסתפק בעונש מאסר על - תנאי או לאפשר לו לרצות את 
עונש המאסר בפועל בעבודות לתועלת הציבור . טרם נקבע מועד לשמיעת הערעורים , 
אולם על ביהמ"ש העליון יהיה להכריע בשבוע הקרוב בשאלה אם לעכב את ביצוע 
מאסרם של הלפרין וברזל עד להחלטה סופית בעירעורם . 
