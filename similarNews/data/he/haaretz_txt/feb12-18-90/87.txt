הוצאת " עם עובד " לא נהנתה מן השפע בשנות הגאות של המו " לות ולפיכך אין 
היא סובלת בשנות השפל . אז לא היו לה דפוס וכריכייה והדבר עיכב עבודות , 
אך היום , בהעדרם , אין הם מעיקים עליה בעלויות . אז היו שנים שהוציאו 
בהן קצת יותר ממאה ספרים בשנה . גם עתה הם משתדלים להוציא בין תשעים למאה 
ספרים , ולא לחרוג מן התכנון . הוצאת ספרים היא לא רק סך כל הספרים שיוצאים , 
אלא גם האנשים שמחליטים על הוצאתם . בתחום זה חלים ב"עם עובד " שינויים 
מעטים , אבל ספק אם רישומם יורגש בשנה הקרובה . את ההוצאה עוזב גיורא רוזן , 
שהסתכן לפני יותר משנה בראיון עיתונאי בדברים שאמר על מו"לות בכלל ועל חלקו 
ב"עם עובד " בפרט . אז צומצמו סמכויותיו בבית ההוצאה , והוא עסק הרבה 
בענייני ציבור ותרבות ופחות בענייני ההוצאה . עתה הוא יוצא לשליחות הסתדרותית 
בחו"ל , והאחריות לשיווק עוברת לידי המנכ"ל , אהרון קראוס . אחריותו של 
אברהם יבין היתה ונשארה על " ספרייה לעם " , שהיא הבסיס לתחום הספרות היפה 
ב"עם עובד " . סדרה זו , שמוכרת מראש כעשרת אלפים עותקים מכל כותר , בתשלום 
מראש לכל השנה , עדיין חייבת שלושה כותרים מן השנה שעברה למנוייה . באחרונה 
הגיע למנויים " אבישג " של דוד שיץ , שהוא רכוש משותף ל"ספרייה לעם " 
ולסדרת " צד התפר " של " כתר " . " ספרייה לעם " מעולם לא הלכה בגדולות 
בתחום יחסי הציבור . כוחה בוותק , במוניטין ובכותרים חזקים שלה מן העבר . 
בשנה שעברה הוציאה ההוצאה את " אהבה בימי כולרה " של מארקס , וזה היה 
אחד הלהיטים הגדולים של השנה שעברה . השנה מציעה " ספרייה לעם " שני רומני 
ביכורים : " בנהזר " של אהרון שי , על פרשה כמוסה בתולדות המאבק על העצמאות 
בשנות מלחמת העולם השנייה , שנגלית לבנו של גיבורה האלמוני ; ו"טעם הדבש " 
של רבקה קרן , שגיבורה , אברהם פרייהייט , הוא ניצול שואה היושב בפירנצה 
כסוכן חשאי של ארץ מזרח אירופית , ומתאהב בצעירה מוזרה . ספר המקור השלישי 
ברשימה ( השנה היא בלי שותפים ) הוא " עיוור צבעים " של יעקב בוצן , 
שבו חוזרים אימי השואה אל הדור השני ; הרביעי הוא רומן של ישראל המאירי , 
המתרחש בקיבוץ בתחילת שנות השבעים . גיבורי " ליל הזיכרון " הם בני הדור 
השני , הנאבקים עם החיים והמתים . עוד יופיעו " הדברן " של מריו ורגס - 
יוסה , בתרגומה של טל ניצן ( מספרדית ) , " המורה זהובת העיניים " 
של סטראטיס מירביליס בתרגומו של יחיאל קמחי ( מיוונית ) , " סיפורה של 
דודה " של פטריק וייט האוסטרלי , בתרגומו של אמציה פורת ( מאנגלית ) 
ו"השכונה שלי " של נגיב מחפוז , בתרגומו של דוד שגיב ( מערבית ) . לכל 
אחד מסופרים אלה יצא בעבר ספר ב " ספרייה לעם " . שום רומן של לואי אראגון 
לא יצא ב"ספרייה לעם " ו"אורלין א - ב " שלו על אהבה סוערת ובלתי אפשרית 
בין חייל לשעבר ואישה נשואה , יופיע בתרגומו של יורם ברונובסקי . ההוצאה 
שומרת לעצמה את הזכות לשנות את סדר ההופעה של הספרים או להחליף ספר או שניים 
באחרים , ובדרך כלל היא משתמשת בזכותה זו . מי שחותם עכשיו על רכישת 01 
ספרים תמורת 531 ש"ח בשלושה תשלומים , יוכל גם לקבל מתנה בכריכה קשה לבחירתו : 
" עת הזמיר " של חיים באר , " התגנבות יחידים " של יהושע קנז או " לקסיקון 
לצמחי בית וקקטוסים " של אברהם שטיינמן . נירה הראל ממשיכה לרכז את המערכת 
של " עם עובד " ולערוך את תחום ספרות הילדים . לעורכי הפרוזה מצטרפים 
שני שמות חדשים : חנן חבר בתחום הפרוזה העברית ומוקי רון בתחום הפרוזה המתורגמת . 
שניהם היו מזוהים במידה זו או אחרת עם מנחם פרי וספרי סימן קריאה , ושניהם 
אמורים להביא ל"עם עובד " שלושה כותרים חדשים לשנה ( כל אחד ) , תמורת 
שכר חודשי ואחוז ממכירת הספרים שיביאו . אילנה המרמן ממשיכה לערוך את סדרתה 
" פרוזה אחרת " , וחבר ורון לא אמורים להתנגש בה , בהיות טעמה מוגדר " ייחודי " . 
מאיר ויזלטיר הפסיק לשמש לפני כמה חודשים כעורך ספריית השירה של " עם עובד " , 
אבל דווקא השנה תתבטא השפעתו כעורך . זה עתה יצא לאור ספר השירים החדש 
של יצחק לאור " שירים בעמק הברזל " וספר שירים של דן ערמון . עוד יצאו 
השנה , סוף - סוף , שני כרכי השירה של שאול טשרניחובסקי בסדרת " כל כתבי " . 
נירה הראל אומרת כי במשך השנה ימצא מי שיקח על עצמו את האחריות המערכתית 
להמשך הוצאת ספרי השירה ב"עם עובד " , כדי להכין את היבול של השנים הבאות . 
הראל מנסה לשמור על איזון פנימי ברשימת הספרים המתוכננים לשנה הזו : כשליש 
ספרות יפה , כרבע ספרי עיון ( שמהם כעשרה בסדרת " אופקים " שעורך אלי 
שאלתיאל ) . פרוף אדיר כהן יכנס בקרוב לתפקידו החדש כעורך מדור ספרי לימוד 
ב"עם עובד " , במקומה של חדוה איש - שלום . בימים קשים למו"לות ספרי הלימוד 
הם בסיס הכרחי . ההתלהבות מסדרת המקראות החדשה " מפגשים " החלה לדעוך , 
אם כי ספר במתכונת דומה " גן שלנו " , לגיל הרך יותר , הוא אחד מרבי המכר 
הגדולים של " עם עובד " . הוצאת " עם עובד " היא מטבעה המקום שממנו יכולים 
לצאת פרויקטים גדולים . אבל אלה אינם צומחים על עצים , ופרויקטים ש"עם 
עובד " הצטרפה אליהם בשלב מאוחר לא הוכיחו את עצמם . אמנם " האנציקלופדיה 
של התנ"ך " של פרוף יאיר הופמן , שהתחילה ב"מסדה " נמכרה לשוטרים והכניסה 
סכום נאה , ו"מועדי ישראל " בשותפות עם ההוצאה לאור של משרד הביטחון נמכר 
לא רע , אך אף אחד מהם אינו מקור מיוחד לגאווה . לקסיקון ליהדות ולקסיקון 
ביוגרפיות של פונטנה לא ייצאו כנראה השנה , עדיין . לפני כמה חודשים התגלגל 
ב"עם עובד " רעיון שהעובדים ירכשו כרבע ממניות הבעלות על ההוצאה . דובר 
אז על תשלומים לזמן ארוך מאוד מצד עובדים שירצו בכך . לא גיוס כסף של ממש , 
אלא העברה פורמלית של חלק מהבעלות , גם כדי להביע יחס של העובדים להוצאתם . 
עמוס עוז עבר להוצאת " כתר " , ובהדרגה עוברים גם ספריו הישנים למהדורות 
חדשות ב"כתר " . השנה תאבד " עם עובד " את " מיכאל שלי " . אבל נירה הראל 
מציינת שמספר ההדפסות החוזרות של ההוצאה גדל כל הזמן , מה שמעיד , לדבריה , 
על בחירה נכונה של כותרים חדשים . 
