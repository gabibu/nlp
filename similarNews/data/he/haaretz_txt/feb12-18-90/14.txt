( ע ) . מאות אלפי פריטים של יודאיקה עתיקים , נדירים ויקרים ששרדו בצכסלובקיה 
לאחר תקופת הכיבוש הנאצי והשואה , ימויינו ויקוטלגו לצורך שימורם , בשיתוף 
פעולה של ממשלות צכסלובקיה וישראל . לאחר מכן יועמדו לרשות הציבור . ד"ר 
יוזף הרומטקה , סגן ראש ממשלת צכסלובקיה ושר הדתות החינוך והתרבות בארצו , 
אמר כי לאחר השלמת מלאכת הרישום , הם יוצגו בתערוכות לזמנים קצרים וארוכים 
בירושלים . ד"ר הרומטקה השתתף יחד עם זבולון המר , שר הדתות , במסיבת 
עיתונאים שהתקימה ביום אתמול בירושלים , בתום ביקורו הרשמי בישראל . עם 
כינונם מחדש של היחסים הדיפלומטיים בין שתי המדינות , במשך ימי ביקורו של 
המדינאי הצכסלובקי , החליטו שני השרים להמליץ בפני ממשלותיהם על שורה של 
פעולות משותפות לשם הידוק היחסים ביניהן . בין הפעולות הללו הוזכרה הנצחת 
זכרם של אלפי רבבות היהודים שנרצחו בידי הנאצים על אדמת צכסלובקיה , שיקום 
ושימור מוסדות יהודיים כמו בתי כנסת עתיקים ובתי קברות , וחיזוק שירותי 
הדת היהודית , החינוך וחיי הקהילה היהודית וכן פיתוח התיירות הצליינית מצכסלובקיה 
לישראל , והפעלת קו אוירי ישיר ביניהן באמצעות חברות התעופה הלאומיות שלהן . 
ד"ר הרומטקה הביע תקווה ששיתוף הפעולה בין ארצו לבין ישראל יתקיים מתוך אווירת 
הפתיחות שמצא פה בכל פגישותיו וסיוריו ברחבי המדינה , וכן משום ההבנה ההדדית 
שקיימת בין שתי המדינות . 
