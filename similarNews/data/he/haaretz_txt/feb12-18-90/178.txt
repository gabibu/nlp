היועץ המשפטי לממשלה , יוסף חריש , יודיע בימים הקרובים כי החליט לסגור 
את התיק נגד השר עזר וייצמן , שנחשד בקיום מגעים עם גורמים באש"ף בניגוד 
לחוק . כך נודע אמש ל"הארץ " ממקורות משפטיים . מפכ"ל המשטרה רב - ניצב 
דוד קראוס הודיע ליועץ המשפטי , כי בחקירת המשטרה לא נמצאו כל ראיות לכך 
שהשר וייצמן עבר על החוק האוסר קיום מפגשים עם אנשי אש"ף . קראוס מסר לחריש 
כי שיחת הטלפון שקיים וייצמן עם ד"ר אחמד טיבי ( בעת שהותו בטוניס ) , 
אינה עבירה על החוק . גורמים משפטיים ציינו כי מלכתחילה היה ספק בשאלה זו , 
משום שטיבי הוא אזרח ישראלי והעובדה ששוחח מטוניס איננה משמעותית . בשל 
כך גם לא הוזמן ד"ר טיבי לחקירה במשטרה . כן ציינו גורמים משפטיים , כי 
הם תמימי דעים עם מסקנת המשטרה וכי אין כל ראיות מוצקות לגבי קיומה של שיחה 
שקיים וייצמן עם נביל רמלאווי , נציג אש"ף בגנווה . בחקירתו במשטרה לא 
הכחיש וייצמן כי נפגש עם רמלאווי בלובי של מלון בחו"ל , אולם לדבריו היתה 
זו שיחת היכרות ונימוסין בלבד . המשטרה לא הצליחה לאסוף ראיות שיסתרו את 
גרסתו של וייצמן ולמעשה לא היה אישור מכל מקור אחר לגרסתו של רמלאווי , 
שהועברה ע"י גורמים מודיעיניים . אתמול הודיעה המשטרה באופן רשמי כי סיימה 
את חקירת פרשת וייצמן וכי חומר החקירה בנושא הועבר ליועץ המשפטי לממשלה יוסף 
חריש . גורמים בכירים במשטרה סירבו אתמול להתייחס לממצאי החקירה המשטרתית . 
פרטי החקירה ידועים לאנשים ספורים בלבד במשטרה . נראה כי המשטרה נמנעה מצירוף 
המלצות חד משמעיות לתיק החקירה והסתפקה בסיכום חומר החקירה ובניתוחו . ההחלטה 
בסופו של דבר תהיה של חריש בלבד . במהלך החקירה המשטרתית שנמשכה כשבועיים 
וחצי נפגשו מפכ"ל המשטרה רב ניצב דוד קראוס ותנ"ץ יהודה וילק , שסייע למפכ"ל 
בחקירה , עם היועץ המשפטי לממשלה . הם עדכנו אותו בהתפתחות החקירה וקיבלו 
הנחיות כיצד לנהל אותה . חריש הנחה למעשה את כל מהלכי החקירה והיה מצוי 
היטב בפרטיה ובממצאיה , עוד לפני שתיק החקירה הועבר אליו באופן רשמי . לפני 
כשבועיים נחקר עזר וייצמן בלשכתו על - ידי המפכ"ל ותנ"ץ וילק . בעקבות העמדה 
שהביע וייצמן בחקירתו , ותשובותיו של וייצמן לשאלות שנשאל , נערכה התייעצות 
נוספת עם היועץ המשפטי לממשלה . וייצמן התבקש בחקירתו להשיב על שאלות אחדות 
בלבד , ואף שהביע את התנגדותו לעצם קיום הליך החקירה , השיב לשאלות לאחר 
שהוזהר ונאמר לו במה הוא חשוד . החקירה נמשכה כשעה . המשטרה גבתה עדויות 
מכמה אישים נוספים ששמם נקשר לפרשה , ובהם ממלא מקום ראש הממשלה שמעון פרס , 
ובעלי תפקידים בקהיליית המודיעין . גרסאות הנחקרים הושוו , עומתו , ונבדקו 
גם לעומת המסמכים שהועברו למשטרה על - ידי גורמי הביטחון . 
