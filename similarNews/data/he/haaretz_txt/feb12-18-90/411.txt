שר התקשורת , גד יעקבי , הקים שלושה צוותים שיחלו ביישום חוק הרשות השנייה 
לטלוויזיה ורדיו , הוא חוק הערוץ השני . בדיון שהתקיים בלשכת שר התקשורת 
הוחלט שאחד הצוותים יעסוק בהכנת המכרזים לזכיונות לשידורי הטלוויזיה ותחנות 
הרדיו המקומיות . הצוות יכלול משפטנים וכלכלנים . צוות שני , בראשותו של 
מנכ"ל משרד התקשורת , יצחק איש הורוביץ , יטפל בהאצת הפריסה של מערך המשדרים 
ברחבי הארץ , כדי להרחיב את קליטת השידורים . כן הקים השר צוות היגוי לשידורים 
בתקופת הביניים , עד להפעלת השידורים במלוא היקפם . הצוות ינחה את תוכניות 
המשדרים , והוא כולל את מנהל מנהלת ערוץ 2 , אורן טוקטלי , היועץ המיוחד 
יצחק לבני ואת נחמן שי , דובר צה"ל , עליו יש הסכמה בין השרים יעקבי ומילוא 
שיקבל את תפקיד מנכ"ל הערוץ . החוק אינו מאפשר שידורי חדשות ותוכניות פוליטיות 
ישראליות בתקופת הביניים . ליועץ המשפטי של רשות השידור , עו"ד נתן כהן , 
נמסר מפי פרקליט מחוז ירושלים , עו"ד עוזי חסון , כי לאחר שנבדק עניין 
עדותו של ישראל סגל במשפט בנק צפון - אמריקה , החליטה הפרקליטות , בנסיבות 
העניין , שלא להורות על פתיחת חקירה משטרתית . כהן חיווה דעתו כי לאור החלטה 
זו אין הנושא טעון עוד טיפול מצד רשות השידור . הנהלת הרשות אימצה את חוות 
הדעת . 
