אצל ארבעה ילדים מכפר קרע שבאיזור חדרה , אובחנה השבוע מחלת דלקת קרום המוח . 
כל הילדים אושפזו בבית החולים " הלל יפה " בחדרה ומצבם יציב . כל בני 
המשפחה של החולים וכל ילדי הגן בו הם לומדים קיבלו טיפול מונע . בתחילת השבוע 
התגלתה המחלה אצל ילד בן עשר וחצי . ארבע ימים מאוחר יותר היא אובחנה בתינוק 
בן שנה וחצי , ויש חשד שגם אחותו בת ארבע נדבקה . אתמול נתגלה מקרה נוסף 
של ילדה בת חמש שלקתה בדלקת קרום המוח . יו"ר הוועדה , שמינה שר הבריאות 
לבדיקת התפרצות מקרי דלקת קרום המוח , פרוף דן מיכאלי , הדגיש שעד לרגע 
זה לא הוכח קשר אפידמיולוגי בין החולים שאובחנו בכפר נחף לאלה מכפר קרע . 
הוא סיפר כי הוועדה חוקרת אם אחד מתושבי נחף ביקר בכפר קרע או להיפך . 
הוא הוסיף כי " ייתכן שיש קשר של הדבקה בתוך מסגרת מצומצמת של תושבים מאותו 
הכפר . ההדבקה קשורה גם בצפיפות וכמובן גם במזג אוויר קר , כשילדים בבית 
או בכיתה משתעלים " . לדבריו , הסימנים הראשוניים המחייבים בדיקה מידית בחדר 
מיון הם : חום גבוה , כאבי גרון , כאבי ראש עזים , הקאה , עירפול הכרה , 
ישנוניות . הסיכויים להבראה מלאה ממחלה זו כיום היא יותר מ%09 . פרוף מיכאלי 
הוסיף כי לא קיים עדיין חיסון לזן שבודד מהמקרים שנתגלו בכפר נחף בגליל , 
בתחילת השבוע , ואין עדיין תוצאות של בידוד הזן שנתגלה בכפר קרע . למשפחה 
ולאחרים שנכחו בקרבת הילדים שחלו בכפר קרע ניתן טיפול אנטיביוטי שמטרתו להשמיד 
דגירה של חיידקי המחלה בלוע . פעולה זו אמורה להפסיק את שרשרת ההדבקה באותה 
קבוצה . עוד ציין פרוף מיכאלי כי גם במערב יש עלייה בתחלואה בדלקת קרום המוח , 
ובמדינות לא מפותחות בדרום אמריקה ובאפריקה יש התפרצויות של מגיפות . מנכ"ל 
משרד הבריאות , ד"ר משה משיח העביר אתמול הוראות ריענון לבתי - החולים וללשכות 
הבריאות על חובת דיווח מיידית בכל שעות היממה , ללשכת בריאות נפתית , במקרה 
של גילוי מקרה נוסף של דלקת קרום המוח . 
