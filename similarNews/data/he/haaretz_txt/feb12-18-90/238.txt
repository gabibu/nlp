אביר הכלכלה החופשית , פרוף מילטון פרידמן , דחה השבוע את חיבוק הדוב של 
מארחיו בכינוס הבין - לאומי בעל השם היומרני , " מכלכלה ריכוזית לכלכלת 
שוק , ליוזמות , לצמיחה ולקליטת עלייה " . במלים מנומסות הסביר פרידמן כי 
שום התארגנות כלכלית אינה מתיישבת עם תורתו . הפרופסור התכוון , בין השאר , 
לנוכחותם של ראשי גופים כגון איגוד הבנקים או התאחדות המלונות , שעצם קיומם 
סותר את התחרות החופשית שהוא דוגל בה . אך דבריו חלים גם על אחד הגופים שארגנו 
את האירוע : איגוד לשכות המסחר , המייצג בעיקר את היבואנים . באחרונה יצאו 
היבואנים , בשם הכלכלה החופשית , למסע צלב , ולא בלתי - מוצדק , נגד 
ההגנה על תוצרת הארץ . בעניין זה כדאי להם לשים לב להערתו של הפרופסור האורח : 
אחד האויבים המובהקים של כלכלת השוק היא קהילת העסקים עצמה , שכן כל איש 
עסקים רוצה שכללי הסחר החופשי יחולו רק על האחרים . ודברים אלה נוגעים גם 
למארחים : כל יבואן מתנגד להגבלות על הסחר כל עוד אין מדובר בהגנה על עסקיו 
שלו . יש בארץ מוצרי יבוא , כגון מכוניות , שהחוק מחייב קשר ישיר בין היצרן 
שלהם לבין הסוכן המקומי . הנימוק הוא שהדבר מבטיח אספקת חלפים לשבע שנים 
כדי להגן על הצרכן . אבל הדבר מונע גם תחרות יעילה והורדת מחירים . אין 
שום סיבה סבירה מדוע , למשל , לא ינהגו כפי שנוהגים במדינות השוק האירופי 
המשותף שבהן אסור , על - פי חוק , למנוע מהקניין לעבור לסוכן ממדינה אחרת . 
וגם מה שמכונה " התקשרות אופקית " , התקשרות בין היצרן ובין מפיצי המוצר , 
מקובל בארץ ומותר על - פי החוק . התקשרות כזאת כדאית ליצרן משום שהסוכן 
משקיע בתשתית , אבל התחרות בענף מצטמצמת , על כל ההשלכות שיש לכך בתחום 
המחירים . השוק הישראלי קטן יחסית , ולכן פועלים בו , בתחומים רבים , 
נציגים מעטים של מוצרים מעטים . מצב זה אינו פועל לטובת המשק , וגם לו 
יש השפעה אינפלציונית . 
