הרב הראשי , מרדכי אליהו , עומד לזמן לבירור את הרב הספרדי של שדרות , 
הרב דוד בר - חן , בעקבות תלונות חמורות שהוגשו נגדו מתושבי שדרות ודרישה 
כי יודח מתפקידו . הרב בר - חן מואשם , כי בגלל סכסוך אישי עם אחד מתושבי 
שדרות , רחמים סיאג , הורה למועצה הדתית בשדרות לא לקבור בבית העלמין 
בשדרות את נכדו של סיאג , תינוק בן ששה חודשים , שנפטר לפני כחודש ימים , 
ולהעביר אותו לקבורה בבית העלמין באשקלון . בהתערבות כמה מעובדי המועצה 
הדתית , נקבר התינוק בשדרות . בראיון למקומון " כאן דרום " אמר הרב בר - 
חן בתגובה , " סיאג הוא אפס אפסים . יהודי רע . הבן שלו מת ( בנו של 
סיאג נהרג לפני כמה שנים בתאונת דרכים במהלך שירותו הצבאי ) והנכד מת , 
והוא עצמו קיבל התקף לב בגלל מעשיו . מהשמים משלמים לו על מעשיו הרעים " . 
הוא אמר " סיאג הביא לשדרות רב אשכנזי וזה רע לשדרות " ( סיאג היה יו"ר 
הוועדה לבחירת הרב האשכנזי של שדרות , הרב אלוף , שיחסיו עם הרב בר - חן 
עכורים . ) במכתב גלוי לסיאג שפירסם באחד המקומונים , ציין הרב בר - חן : 
" כשנה שאתה משתולל בעיתונים מקומיים ומשמיץ , מחרף ומגדף בדברי בלע , 
כאילו אתה הפטרון של הדת בשדרות , בזמן שהנך רחוק מכל דבר שבקדושה ומוכר 
כאדם המחלל שבת בפרהסיה . בשיחה ל"הארץ " הכחיש הרב בר - חן כי הורה שלא 
לקבור את נכדו של סיאג בבית העלמין בשדרות . בתשובה לשאלה האם לדעתו יש 
זיקה בין האסונות שפקדו את סיאג לבין העובדה שאיננו פוקד את בית הכנסת , 
השיב הרב בר - חן : " אני לא נביא ולא אלוהים " . התנהגותו והתבטאויותיו 
של הרב בר - חן נגד רחמים סיאג , עוררו תגובות נזעמו בשדרות . כמה ח"כים , 
ביניהם הרב אריה גמליאל ( ש"ס ) , הרב יצחק לוי ( מפד"ל ) והרב אברהם 
רביץ ( דגל התורה ) , הסתייגו מן ההשמצות נגד סיאג , הנמנה על ראשוני 
המתיישבים בשדרות , משמש כמנכ"ל מפעל " פנטום " בעיירה הדרומית , ומוכר 
כאדם המייחד שעות רבות מזמנו לפעילות ציבורית ולעזרה לנזקקים . מלשכתו של 
הרב הראשי מרדכי אליהו , נמסר כי " הנושא נמצא בטיפול , בעקבות התלונות 
שהגיעו אלינו . הרב אליהו עומד לזמן את הרב בר - חן לבירור , כדי לשמוע 
את תגובתו " . מנכ"ל משרד הדתות , זבולון אורלב , אמר כי הוא מכיר את פרטי 
הפרשה וההאשמות שהוטחו נגד הרב בר - חן , וכי שוחח בעניין זה עם הרב הראשי 
אליהו , אשר מטפל בתלונות נגד רבה של שדרות . 
