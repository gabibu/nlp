בית הדין האזורי לעבודה בתל - אביב השאיר אתמול על כנו צו מניעה האוסר על 
מועצת עיריית בת - ים לפטר את המבקר , אליעזר אפל , כדרישת ראש העירייה , 
אהוד קינמון . השופט , עמירם רבינוביץ , דחה את החלטתו למועד אחר והציע 
לנציגי שני הצדדים לנסות ולהגיע להסכמה בדבר פיצויים מתאימים שישולמו למבקר , 
במקרה ואכן יוסכם על הפיטורים . הדיון , במעמד נציגי שני הצדדים , נמשך 
שעתיים וחצי , והוא נסוב על צו המניעה הזמני שהוציא ביה"ד ביום חמישי שעבר , 
במעמד צד אחד . מטעם עיריית בת - ים הופיע בדיון מזכיר העירייה יגאל גוטמן 
שיוצג על - ידי עו"ד יצחק ברוש . את אפל ייצג עו"ד דן הסן ממשרד עו"ד אמנון 
זכרוני . כן התייצבה מרים מרקוביץ , מזכירת האיגוד המקצועי במועצת הפועלים , 
שביקשה להשמיע את טיעוני האיגוד המקצועי נגד המהלך . גוטמן ואפל נחקרו על 
תצהיריהם . עו"ד ברוש ביקש לבטל את צו המניעה הזמני בטענה כי מועצת העירייה 
מוסמכת לפטר את המבקר מבלי לקבל את הסכמת נציגות העובדים תחילה ומבלי שיתקיימו 
התנאים המפורטים בהסכם הקיבוצי . לעומתו טען עו"ד הסן כי על פי ההסכם הקיבוצי 
יש לקבל את הסכמת נציגות העובדים , בטרם מחליטה מועצת העירייה על פיטורי 
עובד . לטענתו , מטבע הדברים , בעצם תפקיד מבקר העירייה , קיימים חיכוכים 
בין המבקר לגוף המבוקר על ידו , וכי במקרה זה בכוונת ראש העירייה להיפטר 
מהביקורת ולאו דווקא מהמבקר . ראש עיריית בת - ים לשעבר , מנחם רוטישלד , 
הכחיש בינתיים את הטענות שהעלה ראש העירייה הנוכחי אהוד קינמון כנגד המבקר , 
כאילו היה אפל מסוכסך גם אתו ונמצא בנתק גמור עם בעלי תפקידים בכירים בעירייה , 
עוד בתקופת כהונתו כראש העירייה . חברי הוועדה לביקורת המדינה של הכנסת , 
הח"כים אברהם בורג וראובן ריבלין , שיגרו מכתב תמיכה לאפל . במכתב משבחים 
חברי הכנסת את נחישותו ותרומתו למוסד המבקר . 
