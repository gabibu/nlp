שרי החישוקים החליטו אתמול לתבוע מראש הממשלה , יצחק שמיר , לכנס תוך שבוע - 
שבועיים מושב נוסף של מרכז הליכוד , שידון בנושאים חברתיים וכלכליים באחת 
מערי הפיתוח . השר אריאל שרון הודיע כי יבקש להיפגש עם ראש הממשלה ביום 
ראשון , כדי לדרוש ממנו את כינוס הישיבה . מקורבי שמיר הבהירו אתמול כי 
לשמיר אין כל כוונה להיפגש עם שרון , והפעם האחרונה שהוא יסכים לראותו יהיה 
בישיבת הממשלה ביום ראשון עת יודיע רשמית על התפטרותו . שרי החישוקים התכנסו 
אתמול עם אחדים מחברי הכנסת המקורבים להם בפעם הראשונה מאז הפיצוץ בישיבת 
מרכז הליכוד . מטרת הכנס היתה להבהיר כי מחנה החישוקים ממשיך להתקיים למרות 
היחסים המתפתחים בין השר דוד לוי לראש הממשלה . השר לוי שחלק ממשתפי הישיבה 
תקפו אותו על שיתוף הפעולה עם שמיר , הסביר כי שיחותיו נועדו לקידום מחנה 
החישוקים . " התקרבות זו , היא בירור יסודי עם ראש הממשלה , כדי שלא 
יהיו אי הבנות לגבי עמדת הליכוד , וכדי שגם ראש הממשלה יבטא עמדות אלה בצורה 
ברורה , בהירה ותקיפה . במוקד פגישת שרי החישוקים ושמונת חברי הכנסת שלהם , 
עמדו דבריו הקשים של השר אריאל שרון בגנות ראש הממשלה . שרון הבהיר לנוכחים 
את נימוקי התפטרותו , והדגיש כי מעתה יאבק בשמיר בכל כוחו ובכל סניפי הליכוד . 
" קצתי באיומי הפיטורין . אני מואס בישיבה מול יצחק שמיר . האיש הזה 
מביט בעיניים ומסובב בכחש את הסובבים אותו . עתה , לאחר שאני מתפטר מהממשלה , 
אין לי יותר שום כבלים . שנאתי את הכבלים , אני רואה את המדיניות שהאיש 
הזה מוביל , כסכנה ממדרגה ראשונה לעם ישראל . המצב החמיר ובמצב הזה צריך 
להיאבק . שמיר מבחינתו יכול לפטר רק את עצמו " , אמר שרון . לדבריו , התפטרותו 
מהממשלה לא היתה ספונטנית . " לא היה מדובר בפעולה של רגע . חשבתי לעשות 
זאת בכינוס המרכז הקודם של הליכוד ביולי . גם אז הייתי מוכן ללכת עד הסוף . 
ברגע האחרון בכלל , לא מתוך רצון , שמיר חזר אל עקרונות הליכוד . אני 
יוצא עתה למערכה , אני הולך להיאבק , אעבור מסניף לסניף . אשכנע , אכתוב , 
אתראיין . אני יוצא למערכה יחד עם חברי למחנה החישוקים " , אמר שרון . 
השר לוי אמר כי הפורום התכנס כדי להחליט על המשך פעילותו בצורה התקיפה והברורה 
ביותר , וכדי להביא את הליכוד כולו לעמדות שהוא מבטא , שהן העמדות האמיתיות 
של הליכוד . " רק העמדות שלנו הן העמדות האמיתיות של הליכוד , והן ערובה 
להמשך קיומו ושלטונו של הליכוד , ושומר על האינטרסים החיונים של מדינת ישראל " . 
דבריו אלה של לוי עוררו מאוחר יותר רוגז רב אצל מקורבי ראש הממשלה , שטענו 
שהוא אינו יכול לשחק במשחק כפול : מצד אחד לקיים דיאלוג עם ראש הממשלה , 
ומצד שני לשתף פעולה נגד שמיר עם שרי החישוקים . לאחר דיון בן למעלה משלוש 
שעות , קיבלו משתתפי פגישת החישוקים , הודעת סיכום שקבעה כי החלטות מרכז 
הליכוד בישיבתו מיום שני שעבר , בעניין חיסול הטירור , אי שיתוף מגורשים , 
ואי שיתוף ערביי ירושלים במשלחת הפלשתינית תקפות ומחייבות את כל נבחרי 
הליכוד בממשלה ובכנסת . " כל שרי הליכוד בממשלה ובקבינט חייבים לעמוד על 
מימוש החלטות אלה , וכל הצבעה הנוגעת לתהליך המדיני , ואין לסטות מהם כמלוא 
הנימה . החלטות אלה מבטאות נאמנה את עמדת המרכז והליכוד . הוכיחה זאת תמיכתם 
המוחלטת של אלפי החברים שהצביעו עבורם בידיהם והצביעו ברגליהם , כאשר סירבו 
לנטוש את הישיבה בעיצומה . נמשיך לפעול ברוח החלטות אלה כמו גם בתחומים 
החברתיים והכלכליים שהליכוד העמידן תמיד בעדיפות עליונה הראוייה להם " , 
נאמר בסיכום פגישת החישוקים . בתגובה להחלטה זו , הודיעו אמש מקורבי ראש 
הממשלה כי מרכז הליכוד קיבל בכינוס רק החלטה אחת , והיא תמיכה בשמיר ואישור 
נאומו . מיד לאחר ההצבעה הגלויה נעל שמיר את הישיבה . כל מה שאירע לאחר 
מכן , אינו בבחינת החלטות שמחייבות את מרכז הליכוד , הדגישו אמש מקורבי 
שמיר . כי השר שרון עשוי להצטרף לוועדת החוץ והביטחון של הכנסת , לאחר 
שיפרוש מהממשלה . ביום עיון שנערך אתמול לחברי הכנסת של הליכוד , שאל שרון 
את יו"ר הסיעה , ח"ך שרה דורון , אילו טפסים עליו למלא על מנת להשתתף בוועדות 
הכנסת . דורון השיבה כי אינו צריך למלא טפסים . יו"ר ועדת הכנסת , ח"ך 
חיים קורפו , אמר כי הליכוד הגדיל את מכסת חבריו בוועדת החוץ והביטחון , 
וכי יש מקום עבורו בוועדה זו . 
