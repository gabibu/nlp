הראיונות שיזמו הסובייטולוגים סטיוון כהן מאוניברסיטת פרינסטון וקאתרינה 
דה - האוול מ"ניישן " עם הבולטים בתומכי מיכאיל גורבצוב נערכו באווירה של 
התרוממות רוח . אבל המאורעות היו מהירים - משהו ממכונות הדפוס , ומה שנאמר 
בספר כהתגלות דרמטית ומהפכנית בתפיסת עולמם של הסובייטים , נעשה כמעט מובן 
מאליו בזמן הקצר שחלף מאז . שמות חדשים תפסו את מקומם בשורה הראשונה של המשטר 
החדש . לא עוד מורי ההלכה המארקסיסטית מסוגו של מיכאיל סוסלוב , אלא אלכסנדר 
יאקובלב ויורי אפאנאסייב וטאטיאנה זסלאווסקאיה , וכמובן יבגני יווטושנקו 
כסמל המובהק המקשר אל השלב המוקדם של הגלאסנוסט והפרסטרויקה מימי ניקיטה 
חרושצוב . ההד המצלצל של " קולות הגלאסנוסט " מצוי באיכותו האינטלקטואלית . 
אין גלאסנוסט בלי פרסטרויקה ; ואין גורבצוב בלי מדריכו יורי אנדרופוב , 
עד כי נדמה שהמהפכה הגדולה נולדה במפתיע דווקא במרתפי הק - ג - ב ; ואין 
אף לאחת ממעצמות - העל מונופול על המשגים . גם האמריקאים טעו בזירה הבין - 
לאומית , אבל הקרמלין אינו משוחרר מאחריות . 41 המרואיינים הגיעו אל הגלאסנוסט 
והפרסטרויקה לא מתוך אינטואיציה ותחושה בלבד אלא כמתקנים ששקלו היטב את דעתם 
וגיבשו לעצמם תפיסה כוללת . חרושצוב היה סטאליניסט שנמשך לגלאסנוסט , בולשוויק 
אדוק שהיטיב לחוש כי התקציב הצבאי של ברית - המועצות הוא אבן ריחיים על צווארה 
הכלכלי והחברתי . בכל זאת העיר בלשון אידיאולוגית גסה , כי רוסיה תקבור 
את אמריקה , שכן כך צריך לדבר סוציאליסט מסור . 41 בכיריו - מקורביו של 
גורבצוב אינם מתבטאים עוד בלשון כזאת ואינם חושבים ברוח דומה . הם מתוחכמים 
ומפוכחים . לא רק שאין להם אשליות סוציאליסטיות , הם גם אינם מעוניינים 
בהן . הצד המאלף והמאכזב במקצת בתוכן הראיונות שהוענקו באווירה חופשית ניכר 
דווקא באחידות הפנימית הבאה לביטוי בתוכנם . הרוסים הורגלו במשמעת , כך 
בהיסטוריה הארוכה של הדיכוי והשעבוד וכך גם כשהם נעשים בני - חורין . אמנם 
כולם יכולים לומר את אשר עם לבם ( ויש כמובן שוני בין אחד לאחר ) , אבל 
בסך הכל נשארו כל 41 האינטלקטואלים מגויסים , הוגי דעות בתלבושת אחידה . 
הקו היה לתמוך בחירות , וכולם ענו ברוחו . הקו בעת הענקת הראיונות היה , 
שנדרשת דמוקרטיה בתוך המפלגה בלבד . מי בין ה41 שטרחו להשיב בנושא זה התבטאו 
כבמקהלה מדברת : די בדמוקרטיה של ממש בתוך מפלגה אחת . מה יאמרו עכשיו , 
כשהמפלגה הקומוניסטית נאלצה לוותר על בלעדיותה ומעמדה המורם מעם ? מן הסתם 
ספר הראיונות הבא ימצא אותם מסבירים כי שלושה זרמים במפלגה אחת אינם דמוקרטיה 
מספיקה ; ואולי גם יתברר כי חלק מהקולות שהגנו בספר זה על הדמוקרטיה המוגבלת 
למפלגה אחת לחצו ושיכנעו מאחורי הקלעים כי יש צורך בעוד גופים פוליטיים 
מתחרים . אבל לעת עתה הם כמקהלת הצבא האדום , קולות מתואמים בשירותו של 
ריבוי הקולות החופשיים . האם ניצחונם מובטח ? בסופו של דבר כתב פרוף כהן 
המכשול הגדול העומד לפני גורבצוב אינו קבוצת - עילית זו או אחרת , אלא 
המסורת הארוכה של ברית - המועצות כמדינה שגדול בה כוחה של הביורוקרטיה מזה 
של החברה כולה . האם יגבר ? איש ממעניקי הראיונות אינו יודע . אפילו לא 
עתה , כאשר המהפכה הדמוקרטית של גורבצוב התקדמה עוד צעד חשוב בדרך לחירות 
ומחקה מהחוקה הסובייטית את עליונותה של המפלגה הקומוניסטית . 
