שר התקשורת , גד יעקבי , הקים צוות המורכב מנציגי משרד התקשורת ומנציג 
של רשות השידור ( יאיר אלוני ) , כדי לבחון את האפשרויות הטכניות שקשורות 
בהקמת ערוץ נוסף לטלוויזיה הכללית . מנכ"ל רשות השידור , אריה מקל , אמר 
שהוא מברך על ההחלטה וחושב שהיא צעד חשוב לקראת היענות הממשלה והכנסת לבקשת 
הרשות להעניק לה ערוץ שידור נוסף . לדבריו , נפגשה הנהלת הרשות עם חברי 
הכנסת אמנון רובינשטיין ואברהם פורז ( שינוי ) . האחרון הציג בפניה את 
הצעת החוק שהגיש בכנסת בעניין הקמת רשת משדרים לערוץ נוסף לטלוויזיה . בדברי 
ההסבר כותב פורז : " חשוב וחיוני כי חוק זה יאושר עתה , כדי לאפשר היערכות 
מתאימה להפעלת הערוץ הנוסף , היערכות המצריכה זמן ממושך . אם תתבצע ההיערכות 
הנכונה לאלתר , תוכל רשות השידור להפעיל את הערוץ הנוסף במקביל להפעלת שידורי 
הערוץ השני באמצעות בעלי הזיכיון " . ההצעה תידון בקרוב בוועדת השרים לענייני 
חקיקה . בנוסף לכך הודיע השר יעקבי להנהלת הרשות , כי לרשות הטלוויזיה עומדות 
שתי שעות שידור בבוקר , בין השעות שש לשמונה , אותן היא יכולה לנצל עם 
או בלי החינוכית כפי שיקבע שר החינוך . 
