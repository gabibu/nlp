מארגני התיירות בישראל , המתמחים בתנועת נוסעים למצרים , דורשים שמאבטחים 
מזוינים של מצרים יאיישו את האוטובוסים , המגיעים עם תיירים מהארץ . כמו 
כן דורשים המארגנים , כי יוקמו נקודות ביקורת לאורך מסלולי האוטובוסים ויותקנו 
מכשירי קשר בין האוטובוסים למשטרת התיירות המצרית . במסמך , שאותו העבירו 
אתמול מארגני התיירות בישראל לשר התיירות של מצרים , פואד סולטן , פורטו 
הצעותיהם לצעדים מעשיים אותם יש לנקוט , כדי להחזיר לקדמותה את תנועת התיירות 
בין ישראל למצרים . בהתאם למסמך , עליו חתום נציג המארגנים יואל שגיא , 
מנכ"ל פולמן טורס ואשר העתקים ממנו הועברו לשרי התיירות והתחבורה של ישראל 
וכן למשרד החוץ , מתבקשים שלטונות מצרים למנות מטעמם נציג בדרג גבוה , 
אשר יפעל כמתאם ואיש קשר למארגני הנסיעות מישראל למצרים ויטפל בכל אירוע 
או קושי אשר יתעורר בתנועת נוסעים בין שתי המדינות . עוד דרשו גורמי התיירות 
מישראל , כי מצרים תדאג שכל נהג אוטובוס , המועסק על ידם בקו מישראל , 
יעבור בדיקה ביטחונית . 
