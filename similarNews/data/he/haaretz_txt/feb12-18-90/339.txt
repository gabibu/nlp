יחסי העבודה בין משלחת משרד הביטחון והנספחות הצבאית בארצות הברית הידרדרה 
עד כדי נתק . מתח דומה שורר בין הנציגויות של משרד הביטחון ושל צה"ל בגרמניה . 
למעשה , פועלים אנשי משרד הביטחון ונציגי הצבא בשתי המדינות האלה בלא תיאום , 
ולעתים אף מתוך ניגוד אינטרסים . כך אומרים גורמים צבאיים בכירים . לדבריהם , 
מצב זה גורם נזקים לעבודה השוטפת , והוא עלול לפגוע בהשגת יעדי המערכת 
הביטחונית כולה . כוונתו של מנכ"ל משרד הביטחון , דוד עברי להכפיף את נספח 
צה"ל בגרמניה לראש משלחת משרד הביטחון שם נכשלה , לאחר שצה"ל התנגד לכך 
נחרצות . מערכת היחסים בין ראש המשלחת לנספח צה"ל הידרדרה , בין השאר בעקבות 
הכוונות של משרד הביטחון לפגוע במעמד הנספח הצבאי . בראש משלחת משרד הביטחון 
בגרמניה עומד יהודה מירון , ששימש סמנכ"ל לארגון ומינהל במשרד הביטחון , 
בטרם יצא לכהן בגרמניה . הנספח הצבאי בגרמניה הוא איש חיל האוויר , תא"ל 
שמואל בן - רום . בנסיון לשפר את המצב , הוגדרו לאחרונה מחדש הסמכויות 
ונוהלי העבודה בין משלחת המשרד לנספח הצבאי בגרמניה , אך צעד זה לא הביא 
לשינוי בתפקוד המשלחת . למערכת היחסים בין משלחת משרד הביטחון , היושבת 
בניו - יורק , לבין הנספחות הצבאית בוואשינגטון , יש מסורת ארוכה של חילוקי 
דעות ומאבקי כוח . הנספחים הצבאיים עסקו בעבר , למגינת לבם של שליחי משרד 
הביטחון , גם בנושאים מסחריים ותעשייתיים , ולא הסתפקו בעיסוקים בתחום 
הצבאי הצר . בתקופה האחרונה התחלפו בעלי תפקידי המפתח במשלחת המשרד ובנספחות 
הצבאית בארה"ב . בראש המשלחת עומד משה קוחנובסקי , ששימש קודם לכן כיועץ 
המשפטי של מערכת הביטחון . כנספח צבאי מונה אלוף אברהם בן - שושן , לשעבר 
מפקד חיל הים . מקורות בתעשיות הביטחוניות , הנמצאים במגעי עבודה שוטפים 
עם נציגי מערכת הביטחון בארצות הברית , אומרים כי הם אינם זוכרים מערכת 
יחסים כה רעועה כפי שמתקיימת עתה בין הנספחות הצבאית למשלחת משרד הביטחון . 
לדבריהם , מסתירים שני הצדדים מידע זה מזה , גם כאשר המידע מתייחס לעבודה 
השוטפת של הצד האחר . הם אינם מדווחים זה לזה על פגישות שהם מקיימים עם 
אנשי ממשל אמריקאיים בנושאים שהם עניינם של הנציגים הישראליים בשתי המשלחות . 
לטענת גורמים צבאיים ואנשי תעשייה ישראליים , גורמת מערכת היחסים הרעועה 
הזו להתבזותם של נציגי מערכת הביטחון בארצות הברית בפני אנשי הממשל , נציגי 
הכוחות המזויינים וגורמי התעשייה הביטחונית האמריקאית . ממשרד הביטחון נמסר 
בתגובה : לא ידוע לנו על מתחים כלשהם בין ראשי המשלחות בגרמניה וארצות הברית . 
למיטב ידיעתנו יחסי העבודה בשני המקומות תקינים . 
