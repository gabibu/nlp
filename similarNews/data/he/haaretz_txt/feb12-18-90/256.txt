שר הפנים , הרב אריה דרעי , זימן את נציגי חמשת הבנקים הגדולים , הנכללים 
בהסדר פריסת החובות של הרשויות המקומיות , לדון עמם בדרישתם לקבל ערבויות 
מספקות להלוואות , שיתנו לרשויות המקומיות , ומסתכמות בכ5 . 2 מיליארד 
שקל . בכך , מקווה שר הפנים , יוסרו המכשולים האחרונים , המעכבים את 
מימוש ההסדר . לטענת משרד הפנים , מערים גם החשב הכללי במשרד האוצר קשיים 
על מימוש ההסדר , בעכבו את חתימתו על המחאת הזכות הבלתי - חוזרת לטובת הבנקים , 
שתופעל במקרה שהרשויות לא תעמודנה בתנאי החזר החובות . עיכובים אלו גרמו 
לכך , שהבנקים מסרבים להגדיל את האשראי לרשויות המקומיות , מחשש שלא תעמודנה 
בהחזרי החובות . הדבר הביא לכך , שחלק ניכר מן הרשויות המקומיות , ובכללן 
הרשויות במגזר הערבי , אינן יכולות לשלם החודש משכורות לעובדיהן ולעמוד 
בתשלומים לספקים , למס ההכנסה , לביטוח לאומי ולקרנות הפנסיה . מרכז השלטון 
המקומי הזהיר אתמול , כי מערך השירותים העירוניים עומד בפני התמוטטות , 
וכי אם לא יועמד בימים הקרובים אשראי מתאים לרשויות המקומיות יופסק כליל 
מתן השירותים העירוניים ושירותי הרווחה והחינוך . 
