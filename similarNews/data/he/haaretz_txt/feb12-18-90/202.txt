זרועות הביטחון בשיתוף משטרת מרחב הגליל , חשפו שתי התארגנויות חבלניות 
של תושבים דרוזים ברמת הגולן . עד כה נעצרו 7 תושבים דרוזים . כל החשודים 
הם תושבי מגדל שמס ובוקעתא . תחילה נעצרו 4 תושבים דרוזים שהתכוונו לחטוף 
חייל ברמת הגולן , על מנת לפתוח במו"ם לשחרורם של אסירים תושבי הגולן . 
הקבוצה השנייה שנעצרה , התכוונה לזרוק בקבוקי תבערה ולהניף את דגלי סוריה 
היום , במהלך יום השנה השמיני לחלוקת תעודות זהות לתושבים הדרוזים בגולן . 
כמה מן העצורים הם תלמידי תיכון מהגולן . ההתארגנות הונחתה על ידי אסיר 
ביטחוני , תושב מגדל שמס , השפוט לחמש שנות מאסר . מאות שוטרים ואנשי משמר 
הגבול התפרסו במשך הלילה בארבעת הכפרים הדרוזים ברמת הגולן , על מנת למנוע 
הפרות סדר על רקע לאומני היום , במהלך יום השנה לחלוקת תעודות הזהות הישראליות . 
שר המשטרה חיים ברלב , מפכ"ל המשטרה רב - ניצב דוד קראוס , מפקד המחוז 
הצפוני ניצב אלברט מוספיה ומפקד משטרת מרחב הגליל תת - ניצב יעקב גנות וכוחות 
משטרה נוספים , ימנעו כל ניסיון להפר את הסדר . בימים האחרונים הונפו דגלי 
סוריה וצוירו בכמה מקומות סיסמאות עוינות נגד המדינה . 
