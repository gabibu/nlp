במה שהוגדר גם ע"י השלטונות כ"פוגרום " , מאורעות הדמים השבוע בטגיקיסטאן 
שונים מהמתרחש באזרבייזאן ומצביעים על פן נוסף של הבעיות האתניות בבריה"ם : 
כעת יכול מצב כלכלי קשה , לא פחות מתסיסה לאומנית מתמדת , לגרום להתפוצצות 
ולשפיכות דמים . המהומות בדושנבה הבירה פרצו על רקע השמועות שפליטים ארמניים 
עומדים לקבל יחס מועדף בהקצאת דירות , שיש בהן מחסור גדול בעיר . דושנבה 
ועמק פרגנה הפורה משמשים יעד לאיכסון פליטים מאז מלחמת העולם השנייה , והעוינות 
של האוכלוסייה כלפי זרים היא לא פחות כלכלית מאשר אתנית . בטגיקיסטאן כ5 
מיליון תושבים , רק כ%06 מהם טגיקים מקורבים אל האירנים אך סונים ולא שיעים 
והיתר בעיקר אוזבקים ורוסים . לפני שנים אחדות הושלמה תוכנית השקיה גדולה 
והשטחים החדשים הוקדשו רובם ככולם לגידול כותנה . אין זה יבול מכניס ביותר 
והמיכון יצר גם אבטלה וטגיקיסטאן היא מהרפובליקות העניות של בריה"ם . רעידת 
אדמה שפקדה את האזור לפני שנים אחדות הרסה בתים רבים , ולמרות כל ההבטחות 
חלק מההריסות טרם שוקמו . זה מוסיף לרגישות שאלת הדיור . כדי להרגיע את 
הרוחות , מיהרו השלטונות המקומיים להודיע שהפליטים הארמנים החדשים ישוכנו 
אצל קרוביהם ולא בדירות חדשות . יחד עם זאת היתה , כנראה , הפעלת כוח 
מאסיווית נגד המתפרעים . גם במוסקווה תומכים בנקיטת יד קשה , שכן באוזני 
גורבצוב מהדהדות עדיין ההאשמות שאפשר היה למנוע את ההתפתחויות באזרבייגאן 
לו לא היסס ושלח מוקדם יותר את הצבא . גורבצוב הקדים את כינוס " קונגרס 
צירי העם " הפרלמנט המורחב החדש כדי לאשר את השינויים במבנה השלטוני שאושרו 
בכינוס מרכז המפלגה בשבוע שעבר . החשוב בשינויים הוא הנהגה פורמלית של משטר 
נשיאותי , שיעניק לגורבצוב סמכויות ביצוע נרחבות . המהומות בטגיקיסטאן 
מהוות תזכורת שהוא זקוק באופן דחוף לסמכויות אלה , לא רק לקידום הרפורמות 
הכלכליות אלא גם להתמודדות עם הבעיות הלאומיות והאתניות המחריפות . 
