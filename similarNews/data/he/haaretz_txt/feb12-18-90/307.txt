מצרים תבעה מבריה"ם לגבש " צעדים וביטחונות בין - לאומיים " , למניעת " ישוב 
העולים היהודים בפלשתין " . העיתון הכוויתי אל - וטן מסר אתמול מפי מקורות 
מצריים בכירים , כי הנשיא מובארק שיגר בענין זה איגרת למנהיג בריה"ם מיכאיל 
גורבצוב . בה בעת הבהירו אתמול עיתוני קהיר במאמריהם הראשיים , כי מצרים 
אינה מתנגדת לזכותם של היהודים הסובייטים לצאת מחוץ לבריה"ם , אך ישובם 
ב"פלשתין " מהווה " גניבה גדולה של זכויות הפלשתינאים " . סגנו של ערפאת , 
סלאח חלף , קידם אתמול שוב בברכה את התפטרות השר אריאל שרון . בראיון 
מיוחד לעיתון הכוויתי אל - אנבא הביע חלף את דעתו בזכות כינון ממשלה צרה 
בישראל , " שתהיה עדיפה יותר לכל הצדדים " . יועצו של ערפאת בסאם אבו שריף 
הצהיר אמש בתוניס , כי המימשל האמריקאי התחייב בפני אש"ף על שיתוף נציגים 
מחוץ לגדה ולרצועה במשלחת הפלשתינית לדו - שיח המוצע בקהיר שסדר יומו לא 
ייקבע מראש . אל - אהראם הקהירי הזהיר במקביל מפני " תוקפנות ישראלית קרובה 
מאד על ירדן " . העיתון הרשמי למחצה קרא אתמול לעולם הערבי במאמרו הראשי 
לחוש לעזרת ירדן , לבל תעמוד לבדה מול " ההתגרויות התוקפניות המסוכנות 
מצד ישראל " . העיתון מזהיר גם מפני הסכנות של עליית היהודים מבריה"ם ומהאפשרות 
של " גירוש פלשתינים למולדתם החלופית , בעיני ישראל ירדן " . שגריר בריה"ם 
בביירות ואסילי קולוטושה אמר אתמול כי ארצו מתנגדת לישוב היהודים בגדה וברצועה 
ודורשת מישראל להחזיר את השטחים הערביים . השגריר נועד לשיחות עם ראש הממשלה 
באיזור המוסלמי של ביירות , ד"ר סלים אל - חס . בתוך כך סיים אמש המלך חוסיין 
את שיחותיו בריאד עם המלך פאהד , על אפשרות כינוס פיסגת חרום ערבית לדיון 
בעליית יהודי בריה"ם ובמצב בלבנון . לדברי מקורות ערביים הסכימו חוסיין 
ופהד באופן עקרוני על כינוס הפיסגה הערבית , אם יתהוו הנסיבות המבטיחות 
את הצלחתה . 
