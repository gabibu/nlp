מזכ"ל ההסתדרות , ישראל קיסר , פועל להקים , לנוכח התמורות הפוליטיות 
במזרח אירופה , מכון מזרח - אירופאי שישמש את תנועת העבודה וההסתדרות . 
המכון יצטרף למכון האפרו - אסיאני ולמכון לארצות אמריקה הלטינית , הפועלים 
זה שנים רבות . מזכ"ל ההסתדרות מקדם את הרעיון מזה חודשים אחדים ואף העלה 
אותו בשיחות שקיים עם אורחים מברית המועצות , הונגריה ופולין . בדעתו גם 
לדון עליו עם אורחי ההסתדרות בועידתה שתערך באפריל . בועידה ישתתפו נציגים 
מרוב ארצות הגוש המזרחי . מזכ"ל ההסתדרות סבור שעל ההסתדרות להקים את המכון 
המזרח - אירופאי משום שהוכח , שאלפי המשתלמים שעברו את מכוני ההשתלמות של 
ההסתדרות , תופסים כיום עמדות מפתח במדינותיהם והם השגרירים הטובים ביותר 
של ישראל וההסתדרות . ד"ר יהודה פז , מנהל המכון האפרו - אסיאני , סיפר 
בעבר על ריקמה עדינה של קשרים עם אישים בכירים ביבשת אפריקה , שהינם בוגרי 
המכון האפרו - אסיאני של ההסתדרות , ובהם אישים ממדינות מוסלמיות שאינן 
מקיימות קשרים עם מדינת ישראל . קיסר מאמין שלנוכח התמורות במזרח אירופה , 
ההסתדרות צריכה ומסוגלת ללמד את האיגודים המקצועיים כיצד להקים קואופרטיבים , 
שירותי בריאות ורווחה ודמוקרטיה תעשייתית , היכולים להחליף את השיטה הקומוניסטית 
הריכוזית . לפני הרפורמות במזרח אירופה קיימה ההסתדרות קשרים בפרופיל נמוך 
עם ארצות הגוש המזרחי , ואילו עתה מורגשת התעוררות ממשית ביחסיה עם איגודים 
מקצועיים מברית המועצות , פולין , הונגריה , יוגוסלאוויה , צכיה ורומניה . 
