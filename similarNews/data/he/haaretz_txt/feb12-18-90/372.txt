בשבוע שעבר דיווח " ניו יורק טיימס " על מאות ישראלים שמאמנים את הצבא 
האתיופי . מפי שגריר ישראל באתיופיה , מאיר יופה , הובא ההסבר הבא : 
" חיוני לישראל שים סוף לא יהפוך לים ערבי " ( " הארץ " , 2 . 8 ) . 
נראה שהשגריר החדש באדיס אבבה , כמו ישראלים רבים אחרים , עוד לא עיכל 
את העובדה שישראל חתומה על הסכם שלום עם מצרים ( מדינה ערבית ) , וכי 
העובדה שלחופו של ים כלשהו שוכנת מדינה ערבית אינה מסכנת בהכרח את האינטרסים 
הישראליים . אז מה כל כך חיוני כאן לישראל ? מתברר שלעמדה הרשמית של ישראל 
בנושא זה יש תמיכה גם מצד שמאל . לפני כחודש יצא גדעון סאמט מכליו כדי להגן 
על ההחלטה הישראלית להגיש סיוע לממשלת אתיופיה ( " הארץ " , 1 . 71 ) . 
ראוי לשים לב לנימוקיו בזכותה , ולמעשה בזכות אתיופיה של מנגיסטו . הנימוק 
הראשון : " קשר , אפילו רופף , עם אתיופיה איפשר עד היום את התנועה האווירית 
הישירה אל דרום אפריקה " . דרום אפריקה ? ואני חשבתי לתומי שגדעון סאמט 
אינו מחסידי הקשר הישיר של ישראל עם המשטר הלבן של מדינה זו . סאמט אפילו 
לא יוכל להסתתר מאחורי החלטותיו הדרמטיות של נשיא דרום אפריקה על התרת פעילותם 
של הארגונים הלוחמים באפרטהייד ועל שחרורו של נלסון מנדלה , פשוט משום שמאמרו 
נכתב לפניהן . ללחצים הבין - לאומיים על המשטר הגזעני היתה , ועדיין יש , 
השפעה גדולה בכיוון הנכון , אבל לסאמט חשוב יותר לשמור על תנועה אווירית 
ישירה לדרום אפריקה . הנימוק השני משתווה לראשון ברמת מוסריותו . המורדים 
הם מוסלמים , הקפיד סאמט לציין . אז מה ? האם למוסלמים אסור לשאוף לעצמאות 
לאומית ? אבל האמת היא , שאפילו קביעת עובדה זו לא מדויקת : כמחצית מתושבי 
אריתריאה נוצרים , ובשאר האזורים שבשליטת המורדים שיעור הנוצרים גדול אף 
יותר . סאמט צפה בטלוויזיה בראיון שנערך עם אחד המורדים , שהסביר כי הוא 
וחבריו לוחמים למען משטר סוציאליסטי , ולא סתם סוציאליסטי אלא כדוגמת זה 
הנהוג באלבניה . סאמט מצא את האידיאולוגיה שלהם " מסלידה " , אבל חמור 
מזה ניצחונם עלול " לחסום בפני ישראל את התנועה הימית " בים סוף . הרי 
זו ממש סכנה כפולה , ימית ואווירית , ואנה אנו באים . מהראיון הזה בטלוויזיה 
הסיק סאמט כי הדובר הוא מורד מוסלמי סטאליניסטי מאריתריאה ( אחד מאלה שעלולים 
כביכול לסכן את השיט הישראלי בים סוף ) . אלא שהדובר היה איש חזית השחרור 
הטיגרית , מחוז אתיופי שאוכלוסייתו נוצרית ואין לו אפילו סנטימטר אחד של 
חוף . אבל גם אם נניח שלוחמי החופש של אריתריאה הם מוסלמים שרואים באלבניה 
את הדגם הסוציאליסטי שלהם , האם זה אומר שיש לתמוך בשלטון הכיבוש האתיופי 
באריתריאה ? שממשלת ישראל תתמוך בכיבוש כזה , זה עוד מובן . אבל סאמט ? 
מרוב התלהבות על ההזדמנות שנקרתה לו , לומר מלה טובה על מקבלי ההחלטות בישראל , 
שכח סאמט להזכיר על מה ולמה לוחמים המורדים האריתראים האלה . אזכור קצר : 
אריתריאה נכבשה על ידי איטליה ב5881 . בדיוק 05 שנה אחר כך ריכז מוסוליני 
צבא באריתריאה ושלח אותו לכבוש את אתיופיה , ושתי הארצות סופחו להן יחדיו 
תחת שלטון פאשיסטי . ב0591 החליט האו"ם על גורל אריתריאה : חבל אוטונומי 
בריבונות אתיופית ( ברית המועצות הציעה אז להעניק עצמאות לחבל , אבל נשארה 
במיעוט ) . החלטת האו"ם קבעה , כי לאריתריאה יהיו פרלמנט ודגל ושתי שפות 
רשמיות משלה , אלא שהקיסר היילה סילאסי ( ידיד ותיק של ישראל ) ציפצף 
על האו"ם ועל האוטונומיה . ב1691 פרצה ההתקוממות נגד שלטונו , ושנה אחר 
כך סיפח הקיסר רשמית את אריתריאה לאתיופיה . האריתראים נאבקים מאבק צודק 
לשחרור מכיבוש אתיופי , גם אם האידיאולוגיה שלהם אינה מוצאת - חן בעיני 
סאמט . אמנם מורדי אריתריאה אינם דבקים במופת האלבני כעמיתיהם מחבל טיגרה , 
אבל גם אילו עשו זאת היה אפשר להבין אותם . אחרי הכל , אלבניה היא אולי 
המדינה היחידה שמעולם לא פגעה בצורה זו או אחרת במאבקם . מי לא התייצב נגדם ? 
בתקופת היילה סילאסי היה זה המערב , כולל ישראל ; אחרי הפלת הקיסרות דחתה 
כת הקצינים האתיופית את הצעות האריתריאים להפסקת אש ולמשא - ומתן על עצמאות , 
והמשיכה לקבל סיוע צבאי ופוליטי ממדינות הגוש המזרחי , כולל קובה ודרום 
תימן . מדינות אפריקה השחורה מתעלמות מתביעות אריתריאה , וסין העממית מחזיקה 
באדיס אבבה שגרירות ואינה מצייצת בעניין זכויותיהם של העמים המדוכאים בכלא - 
הלאומים האתיופי . אבל סאמט עוסק בריאל פוליטיק ולא בשאלות של זכויות . 
שיהיה ריאל פוליטיק . האם ישראל צריכה להירתע מכך שמורדי טיגרה , ואולי 
אף מורדי אריתריאה , מקבלים תמיכה מוסרית ממעצמה אדירה כמו אלבניה ? הרי 
רק לפני שבועות אחדים הודיע שר האנרגיה , משה שחל , כי ישראל החלה לרכוש 
נפט מאלבניה . בנסיבות אחרות האריתריאים היו עשויים לרשום חידוש זה כנקודת 
זכות ראשונה לישראל . כשעושים חשבונות של ריאל - פוליטיק , צריכים להביא 
בחשבון את העובדות בשטח . בשנים האחרונות שולטים מורדי אריתריאה ב09 אחוז 
משטח ארצם , כולל רובה של רצועת החוף , ובכל זאת לא נפגע השיט הישראלי . 
האם לא עלה על דעתם של סאמט ומקבלי ההחלטות שעליהם הוא מסנגר , שאולי דווקא 
עכשיו , כשישראל החליטה להתייצב לצד מנגיסטו בשעתו הקשה , עשויים האריתריאים 
לפתוח חשבון עם ישראל ולפגוע בחופש השיט של ספינותיה ? ורק דבר אחד קטן נשכח 
ממנו בתוך כל החישובי הריאל פוליטיק . שלום עם הפלשתינאים עשוי להבטיח את 
התחבורה הישראלית בים סוף יותר מכל משטר אתיופי דיקטטורי , ושלום עם הפלשתינאים 
עשוי לא רק להבטיח תנועה אווירית ישירה לדרום אפריקה , אלא גם קשר אווירי 
( ויחסי ידידות ) עם רוב ארצות אפריקה . ועוד נימוק מעניין יש באמתחתו 
של סאמט בזכות הקשר עם ממשלת אתיופיה . מנגיסטו , הוא כותב , עשוי לתת 
ליהודי אתיופיה לצאת תמורת סיוע ישראלי . באותו נימוק הצדיקו פוליטיקאים 
ישראלים את יחסיהם הידידותיים עם ניקולאי צאושסקו , ונראה שהלקח מזה עדיין 
לא נלמד . אבל בעניין יהודי אתיופיה המצב מסובך קצת יותר . בעשר השנים 
האחרונות נראה שיותר משמנגיסטו רצה להחזיק ביהודים , מקבלי ההחלטות בישראל 
היו מרוצים מכך שהוא ממשיך להחזיק בהם . נראה שיש לזה קשר כלשהו לצבע עורם 
של יהודי אתיופיה , מה שמחזיר אותנו לנימוק הראשון של סאמט בזכות הקשר הישראלי 
עם דרום אפריקה . 
