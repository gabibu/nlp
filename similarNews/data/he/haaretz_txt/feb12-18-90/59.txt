משטרת בלגיה עצרה שלשום בפעם השנייה בתוך כשלושה שבועות את היהלומן ובלדר 
היהלומים אורי דרדיקמן בן ה63 , החשוד בהפעלת רשת של עבריינים בראשות העבריין 
הנמלט אשר דורון , שביצעו פיצוצים והתנכלויות אצל יהלומנים אחרים בישראל 
ובכמה מדינות באירופה ובארצות הברית , כדי לחסל חשבונות על רקע חובות שחבו 
הקרבנות לאנשי עסקים ויהלומנים אחרים , בהם אורי דרדיקמן . בישראל עצור 
זה כשבועיים וחצי צבי דרדיקמן , אביו של אורי , החשוד במעורבות בפרשיות 
פליליות המיוחסות לבנו . מעצרו השני של אורי דרדיקמן , שכבר נעצר בבלגיה 
לפני כשלושה שבועות וישב במעצר כשבוע , התאפשר בעקבות חומר חקירה רב שהעבירה 
למשטרת בלגיה היחידה המרכזית של משטרת תל אביב , העוסקת בחקירת החשדות נגד 
צבי ואורי דרדיקמן , הנחשבים לגדולים שבין בלדרי היהלומים בישראל . במהלך 
חקירת המשטרה עלו חשדות למעורבותם של בני משפחת דרדיקמן גם בעבירות אחרות , 
בכלל זה הברחות כספים וזהב בין מדינות שונות בעולם , ולא רק מישראל ואליה . 
העילה העיקרית למעצרו השבוע של אורי דרדיקמן היא חומר חקירה שנאסף בעניינו 
והקושר אותו , לדעת חוקרי היחידה המרכזית , לביום שוד מזוין שאירע בנמל 
התעופה בבריסל בשנת 8891 , ושבו נשדדו יהלומים בשווי כשני מיליון דולר מיהלומן 
שהחזיק יהלומים שהיו שייכים , לפי חשד המשטרה , למשפחת דרדיקמן או ניתנו 
להם בנאמנות . לפי החשד , ביצעו את השוד שליחיהם של בני משפחת דרדיקמן , 
על סמך מידע פנימי שניתן על ידי אורי דרדיקמן לשודדים , ואת היהלומים או 
תמורתם העבירו חזרה לידי אורי דרדיקמן . בפרקליטות מחוז תל אביב כבר הוחל 
בהכנת כתב אישום נגד צבי דרדיקמן והוא יושלם כנראה בתוך כעשרה ימים . בסוף 
השבוע אמורים להגיע לישראל חוקרי משטרה משווייץ . הם אמורים למסור לידי 
חוקרי היחידה המרכזית , בין השאר , פרטים על תכולת הכספות של בני משפחת 
דרדיקמן שנחסמו ונפתחו על ידי המשטרה בשווייץ , לבקשת משטרת ישראל . 
