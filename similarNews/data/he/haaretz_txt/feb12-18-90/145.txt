אתמול התקיימה משמרת מחאה מול כלא אשמורת , במלאת שנה לבידודו של יעקב בן 
אפרת , מאסירי ארגון " דרך הניצוץ " . במשמרת המחאה השתתפו כשלושים נציגי 
ארגונים וידידים של האסיר , ביניהם " יש גבול " , " נשים למען אסירות 
פוליטיות " , " אל נהדא " ואגודת העיתונאים הפלשתינאים בשטחים , שקראה 
להכיר בבן אפרת כאסיר פוליטי ולשחרר אותו מיד . המפגינים נשאו בידיהם כרזות 
שעליהן נכתב : " חופש לעיתונות " , " בידוד הוא דיכוי " , " אתמול מנדלה 
מחר כל אסירי המצפון " . באותה שעה שבתו רעב כל האסירים הפוליטיים בכלא 
כפר יונה יחד עם בן אפרת , בדרישה להציאו מן הבידוד ולהעבירו מיד לאגפם . 
במכתב שהוברח מן הכלא כתב בן אפרת : אני נתון בבידוד מוחלט ובשמירה קפדנית 
ביותר באגף הפלילי של השב"ס . מלבד שעתיים טיול , לבד , אני סגור ומסוגר 
בתאי ואין אף אדם שאוכל לדבר עימו מלבד סוהרי . אני נמצא בין אנשים המכורים 
לסמים , מתנהגים באלימות בינם לבין עצמם . צעקות , קללות ואלימות בין 
אסירים לסוהרים הם עניין של יומיום . כך יוצא שאני נענש פעמיים . פעם אחת 
על ידי בית המשפט ופעם שנייה על ידי השב"ך באמצעות השב"ס . סירובם לשכן 
אותי עם האסירים הביטחוניים אינו מסיבה ביטחונית , כפי שהם טוענים , אלא 
מנקמה על עמידתי הבלתי מתפשרת לצד הזכויות הדמוקרטיות והלאומיות של העם 
הפלשתיני . אבל אין בנקמה הזו כדי לשבור את אמונתי בדרכי . רות בן אפרת , 
בתו בת ה31 של האסיר , אמרה : " אני מתגעגעת אל אבא , אבל אני לא מרגישה 
מסכנה , משום שאני חושבת שמאבקו צודק . בבית הספר מתייחסים אלי כרגיל . 
יש כמה חברים שמתעניינים ואני מספרת להם . בבית הספר הקודם התלמידים החרימו 
אותי . כאן הנוער יותר שמאלני , יותר פתוח ודמוקרטי " . 
