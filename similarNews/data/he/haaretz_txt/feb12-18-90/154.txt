חברת הכנסת נאוה ארד ( מערך ) , פנתה בשאילתה לשרי החוץ והביטחון , בדרישה 
להסביר מהן הסיבות להתעלמות ממגן דוד אדום , בעת הטיפול בחילוץ והעברת פצועי 
האוטובוס שהותקף באיסמעילייה . בפנייה לשר החוץ , מציינת ח"ך ארד כי מד"א 
נהנה מקשרים מצוינים עם ארגון " הסהר האדום " המצרי ועל משרד החוץ היה 
לנצל את הקשרים האלה , כדי לקבל מידע אמין ומהיר אודות הפצועים , דבר שלא 
נעשה . " נוכח העובדה שמד"א מוכר כגוף ההצלה הלאומי , צריך היה לקבל לידיו 
את הטיפול בנפגעים ברגע שנחתו בשדה התעופה " , אומרת ארד . גם בהנהלת מד"א 
הובעה תרעומת , על כי משרדי החוץ והביטחון לא שיתפו אותם בפעולות חדר המצב 
של משרד החוץ ובפעולות פינוי פצועי ההתקפה על האוטובוס במצרים . לטענתם , 
לו היה נציג מטעמם משתלב בפעולות חדר המצב , ייתכן שבצינורות הרפואיים 
אפשר היה להשיג מידע על מצב הפצועים במהירות רבה יותר מאשר בצינורות הדיפלומטיים . 
במד"א גם מוחים על העובדה , כי פצועים קשה טולטלו באמבולנסים צבאיים משדה 
התעופה בן - גוריון לבתי החולים . לדברי דובר מד"א , משה דיין , ביקש 
צה"ל ממד"א ערב הבאתם של הפצועים לישראל , להעמיד בכוננות שלוש ניידות לטיפול 
נמרץ ושני אמבולנסים , כדי להעביר את הפצועים קשה . לדבריו , הקצה מד"א 
רכבים ממלאי החירום שלו , אך ברגע האחרון ביטל צה"ל את בקשתו . " בניידות 
טיפול נמרץ " , אמר הדובר , " ישנו ציוד רפואי מתקדם , המתאים לטיפול 
והעברה של פצועים קשה , ואינו קיים באמבולנסים צבאיים " . יו"ר ועדת העבודה 
והרווחה של הכנסת , ח"ך אורה נמיר , הודיעה כי החליטה לכנס דיון דחוף של 
ועדת העבודה והרווחה בנושא רמת הידע בפינוי , אבחון וטיפול בפצועים , כתוצאה 
מתאונות ופעולות חבלה , אזרחיות וצבאיות , והתשתית שיש במערכת הרפואית 
להתמודד עם נושא זה . לדבריה , הנושא מחייב " טיפול שורש " במערכות החירום 
ובמערך שירותי מד"א . 
