ואשינגטון ( מיוחד ל"הארץ " ) . בוואשינגטון נטו אתמול פקידי ממשל לפרש 
את ההתפתחויות בליכוד כחיזוק מעמדו של ראש הממשלה שמיר . " כל הקיצונים 
עושים אותה טעות " , אמר מקור אחד על התפטרותו של השר אריאל שרון , " הם 
מותחים את החבל עד שהוא נקרע " . " אם היה מנצח ביום ב , היה זה שמיר " , 
אמר מקור בממשל העוסק בענייני המזרח התיכון . " הוא יצא יחסית ללא פגע . 
קשה להגיד אם הוא הצליח לתמרן את שרון , או ששרון תימרן את עצמו אבל התוצאה 
היא , שמעמדו של שמיר התחזק " . מקור הבקיא בהלכי הרוח בממשל אמר : " התגובות 
הכלליות הן אופטימיות . שרון בודד את עצמו , והוא נחשב למפסיד הגדול " . 
התגובות האמריקאיות בדרך כלל אינן מיוסדות על עיון מדוקדק במפה הביזנטינית 
של הפוליטיקה הישראלית , והן קשורות יותר בחוסר הפופולריות של שרון בכלי 
התקשורת ובמערכת הפוליטית המקומית . אופיינית היתה שאלתו של עתונאי במסיבת 
עתונאים של הנשיא בוש , שלשום , אם התפטרות שרון היא חלק מ"תופעה עולמית 
של נסיגת בעלי הקו הנוקשה " . רשתות הטלויזיה הגדולות דיווחו בקיצור נמרץ 
על המאורעות בישראל , תיארו את פגישת הליכוד כ"ריב קולני " , והקרינו תמונות 
של שמיר ושרון צועקים זה לצד זה . הידיעות הובאו ללא דרמטיות מיוחדת , 
והרבה אחרי הדיווחים האינטנסיוויים על המשך פעילותו של נלסון מנדלה בדרום 
אפריקה . הן ניו - יורק טיימס והן ואשינגטון פוסט , דחקו את הידיעות לעמודיהם 
הפנימיים , אם כי עמוד המאמרים רב היוקרה של ניו - יורק טיימס כבר הספיק 
להגיב . בצד תמונת ענק של שמיר ושרון מוועידה קודמת של הליכוד , כתב החוקר 
בארי רובין , כי שמיר נחל " נצחון מכריע " . ואשינגטון פוסט דיווח על המאורעות 
ללא פרשנות , תחת הכותרת " פגישת הליכוד מסתיימת בסערה , בשעה ששרון ושמיר 
מחליפים עלבונות " . 
