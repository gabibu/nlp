בימים אלה ממש עוסקים טובי ידידיה של ישראל בארה"ב בפעולת שידול נמרצת כדי 
שסכום הסיוע האמריקאי לא יקוצץ . לאוהבי ישראל החרדים לשלומה , סיכויים 
רבים להצליח באחת המשימות הלא - רצויות ביותר לישראל בשנים האחרונות . כאשר 
הציע הסנטור רוברט דול , בהשראה נשיאותית או בלעדיה , לקצץ בסיוע שמקבלות 
ישראל , מצרים ומדינות אחרות , התעוררה זעקה גדולה בקרב ידידיה של ישראל 
בארה"ב , וכמובן , בקרב כל המחנות הפוליטיים בארץ . הכל ראו בהצעה את 
בצבוצו של המקל הדיפלומטי האמריקאי , אשר עלול להיות מופעל נגד ישראל כעונש 
על סרבנותה ללכת בנתיב המדיני שגיימס בייקר מנסה לנתב אותה אליו . מעטים , 
אם בכלל , ראו בהצעה הזדמנות רצויה , שתסייע לישראל לעלות על דרך כלכלית , 
חברתית , מוסרית ומוראלית חלופית , שקשה מאוד להתחיל בה ביוזמה עצמית . 
ואכן , לא מעט מעלות טובות ומועילות יש בהצעת דול , גם אם הסנטור דנן לא 
מאהבת - ישראל הציע את אשר הציע . קיצוץ שנתי , שינוע בין % 5 ל%01 מן הסיוע 
הכולל , יחייב את ישראל לשנס את מותניה העבים , שתפחו כתוצאה משומן הסיוע 
האמריקאי , לצאת מערפול החושים שאדי הבטלה המיטו עליה , ולהיכנס למשטר 
של דיאטה מתונה , תחת השגחת הרופא האמריקאי . כתוצאה מהמסת השומנים העודפים 
ישתפר בוודאי מחזור - הדם בגוף הישראלי . המחשבה תהיה צלולה יותר , הגמישות 
תשוב אט - אט לגוף שהסתרבל , והשרירים יזדקקו לפחות אנרגיה כדי לפעול ביתר 
יעילות . תגדל יכולת הסיבולת של הלב , הריאות ושאר חלקי הגוף הלאומי , 
והמרץ יופנה לכיוונים היצרניים , הן בתחומי הרוח והיעדים הלאומיים והן 
בענפי הכלכלה . משבר המנהיגות העמוק שבו נמצאת ישראל מתאפיין , כמובן , 
גם בתגובת הפניקה להצעת הקיצוץ . מה שהציע הסנטור האמריקאי בימים אלה חייב 
היה להיות מוצע , ולפני שנים רבות , על - ידי ישראל עצמה . בראש הממשלות 
בישראל לא עמדו זמן רב , אם בכלל , מדינאים המבינים שבגלל החיבור הקבוע 
לאינפוזיית סם - הסיוע האמריקאי לא תהיה ישראל לעולם מדינה עצמאית באמת , 
יהיה הכיוון של ממשלתה אשר יהיה . זאת ועוד : אם תוסיף ישראל ותקבל סיוע 
כלכלי מארה"ב , יחסיה עמה ילכו ויתערערו , כלכלתה תישאר מנוונת ומידותיה 
הלאומיות תוספנה להישחת . גישתה של ארה"ב לישראל חייבת להשתנות בהדרגה , 
במיוחד לאחר אירועי החודשים האחרונים , שבהם העולם עובר , בהדרגה אך בהתמדה , 
ממצב של שתי מעצמות - על למצב של מעצמת - על אחת , ארה"ב . מערכת היחסים 
ההדדית בין ישראל לארה"ב בתקופה מיוחדת זו יכולה היתה להיות מושתתת על יסודות 
הרבה יותר בריאים , לולא המשקעים הפסיכולוגיים ההכרחיים שנוצרים בין נדבן 
לנתמך . רצונו הטבעי של בעל המאה להיות בעל הדעה , והתגובה המורכבת של 
הנתמך , שיש בה תערובת של הכרת - תודה , התבטלות וגאווה נפגעת , מזמינים 
התנהגות המעיבה על כל שותפות , אף אם זו כנה , באינטרסים , בערכים או 
בגורל . גם ללא הסיבוך המיותר של יוזמת שמיר , המעיב על יחסי שתי המדינות , 
האטמוספרה שבין נדבן לשנורר תהיה נתונה , בחוקיות שאינה ניתנת לשינוי , 
לזעזועים , קפריזות ועלבונות . תשומת - לבה המוגזמת של ארה"ב לישראל 
וגם להיפך תפחת ותלך ותשאף לנרמול בקצב מקביל לקצב שבו יופחת הסיוע האמריקאי , 
וישראל תלמד לעמוד יציבה על רגליה הכלכליות העצמאיות . המקהלה המדברת של 
נוטרי המוסר בישראל צועקת זה שנתיים ויותר כי צה"ל עובר שחיקה מוסרית , 
כביכול , בגלל שירותו בשטחי " הכיבוש " . איש מבין אלה אינו משמיע אפילו 
בת - קול על מצב של השחתת - מידות , הכמעט כללי , שהמדינה נתונה בו שנים 
רבות כתוצאה מ"החלוקה " האמריקאית המנוונת , המנציחה את הכלכלה המושחתת 
והפרוטקציוניסטית שגם במזרח - אירופה כבר החלו להניף על שכמותה את הגרזן . 
צדקה עשה עמנו סנטור דול בהצעתו , וראוי לה שתתקבל , ובהקדם . אם לא קהו 
לחלוטין חושיהם של ראשי הממשל בישראל , אם לא טחו עיניהם מראות , עליהם 
להודיע לממשל האמריקאי כי הצעת הקיצוץ נחוצה וצודקת מן הבחינה המוסרית , 
כמו גם הכלכלית , וכי ישראל מקבלת על עצמה , בין השאר בגלל האינטרס שלה 
לנרמל את יחסיה עם ארה"ב , לרפא את כלכלתה ולהשיב לעצמה את כבודה העצמי 
ואת חופש הבחירה הלאומי . 
