המאמן יהושע פייגנבוים חזר אתמול , לאחר כשנה וחצי , להפועל ירושלים וניהל 
אימונים ראשונים לחניכיו הישנים - חדשים . " אני מתחיל להרגיש תזוזה אצל 
השחקנים כבר אחרי שני אימונים . אני מקווה שהמוראל והמוטיוואציה שלהם יתחילו 
לעלות . אני רואה שהכושר ירוד אבל נתגבר גם על זה . השחקנים בלחץ אדיר . 
נעשה הכל שישתחררו ממנו מה שיותר מהר כי רק אז יוכלו גם להציג יכולת טובה " , 
אמר פייגנבוים . לפייגנבוים אין בעיה עם שמות השחקנים . הוא מכיר את רובם 
מכהונתו הקודמת בקבוצה . הוא לא הירבה במילות פתיחה . וגם לא היה צריך 
להציג את עצמו . פנה מיד לעבודה ריצות וסיבולת . " חסר להם כושר גופני " , 
אמר בתום אימון הבוקר . שימש דוגמה וסחב את כל השחקנים אחריו , וגם תירגל 
בעיטות לשער . לאחר ארוחת צהריים משותפת נערכו אימון נוסף ושיחות מוטיוואציה 
כדי להמריץ את השחקנים וכן היה מישחק אימון פנימי . בחלקו האחרון של האימון 
הופיע מאיר בן שטרית והודיע למאמן שבאימון הבא ישתתף אף הוא . אגב , גם 
אוהדים שהיו בזמן האחרון מראה נדיר באימוני הפועל , באו אתמול לחזות באימון . 
חלק מהם באו לברך את פייגנבוים ולהביע בפניו את ציפיותיהם . חלוץ הרכש זאהי 
ארמלי אמר : " במצב שהפועל נקלע אליו חייב להיות שינוי . ראיתי על השחקנים 
שיש שינוי , אבל קשה לי לקבוע ממה הוא נובע , כנראה בזכות שייע . אני 
רואה על השחקנים שהם רוצים להתחיל הכל מחדש . אני לא רוצה לפגוע באף אחד , 
לא במאמן היוצא וגם לא במאמן הנכנס . אני רק רוצה לקוות שהעתיד יהיה טוב " . 
