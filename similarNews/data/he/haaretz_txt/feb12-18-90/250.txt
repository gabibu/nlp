קהיר ממשיכה לעכב את הודעתה הרשמית על תוצאותיה הראשונות של החקירה בקשר 
לרצח המטיילים הישראלים ליד איסמעילייה , אך בישראל התגבשה כבר תמונה בהירה 
למדי מי אחראי לרצח נוסעי האוטובוס . נראה , כי תכנון הרצח וביצועו קשורים 
יותר לפלשתינאים ולא למצרים , כפי שדווח ב"הארץ " מיד לאחר הרצח . את 
הרצח ביצעו פונדמנטליסטים איסלמיים פלשתינאים , אך אלה אינם קשורים לאש"ף . 
מכל מקום , אין כל הוכחה כי לאש"ף היתה יד במעשה . אין זה משחרר את הנהגת 
אש"ף מחובתה להסתייג מהודעתו של שגריר הארגון בקהיר , כי הישראלים הם שפגעו 
באוטובוס הישראלי כדי לטרפד את התהליך המדיני . הודעה מבחילה זו זכתה מיד 
לתפוצה גדולה הודות לסוכנות הידיעות המצרית . מבצעי הרצח הם ככל הנראה אנשי 
הגיהאד האיסלמי . פלגי הארגון הזה מפוזרים במספר ארצות , כולל סודאן וירדן . 
אין פלא שבירדן נמצא עיתון ( " אל ראי " ) , שהצדיק את הרצח וקרא למעשים 
דומים נוספים . יש לזכור כי הגיהאד האיסלמי קיבל לא אחת סיוע כספי ואחר 
מאיראן . ייתכן שהדבר צריך לשמש חומר מחשבה לחוקרי פרשת הרצח , לא פחות 
מהקשר לחוגים פונדמנטליסטיים במצרים . אחת המסקנות המבצעיות היא , שהתמודדות 
עם קבוצה רצחנית זו אינה יכולה להיות עניין ישראלי בלבד . אף שישראל היא 
הצד המעוניין הישיר , משום שהנרצחים והנפגעים הם ישראלים , ברור שזה קשור 
לעוד ממשלה למצרים . מצרים לא יכולה להסתפק בדברי ניחומים לקורבנות . 
צדקה ישראל כשהביעה עוד קודם לכן את דאגתה בפני שלטונות קהיר כי פלשתינאים 
שהיו מעורבים במעשי טרור ורצח חשים עצמם בטוחים בבואם למצרים , יושבים בה 
תקופות קצרות או ארוכות , או עוברים שם ועושים מה שהם עושים ( לרבות הברחת 
נשק לישראל ושיגור חוליות מחבלים ) . למצרים יש בעיה רגשית בבואה לטפל בטרוריסטים 
פלשתינאים ; הן לא יסגירו לישראל פלשתינאי שביצע מעשה רצח בישראל . אך 
הגענו לשלב חדש שבו על מדינות האזור , וקהיר בראש ובראשונה , לשקול את 
הדברים בהיבט נרחב יותר . פעולות טרור רצחניות כמו זו שאירעה ליד איסמעילייה 
מסכנות גם את המשטר במצרים . הן מערערות את אמינותו ופוגעות בכלכלת המדינה 
( תנועת התיירות ) ומזמינות קבוצות אופוזיציוניות מקומיות לנהוג בדרך דומה . 
בפעם זו עשתה קהיר מאמץ רציני לתפוס את הרוצחים . יותר מאי - פעם בעבר גילתה 
נכונות לשתף פעולה בעניין זה עם ישראל ; אך קשה לומר כי המדובר בשיתוף פעולה 
מלא כפי שיש לצפות בנסיבות כאלה . במחלקת המדינה בוואשינגטון משתעשעים במחשבה , 
כי מהאסון ליד איסמעילייה צמחו גם פירות טובים , משום שבישראל הבינו כי 
מרבית העם המצרי וגם פלשתינאים רבים גינו את המעשה . מצרים , פלשתינאים 
וישראלים רבים הבינו עד כמה גדולה הסכנה מפני טרוריסטים המבקשים לטרפד בשפך - 
דם כל מהלך מדיני . אך לא די בהבנה כזאת . עליה להיות מלווה בצעדים מעשיים . 
לא די בליווי של חיילים חמושים לאוטובוסים של תיירים ישראלים . מה שעלינו 
לתבוע ממצרים , ובעניין זה צריך לצפות לתמיכתה של ואשינגטון , הוא שיתוף 
פעולה אמיתי ומלא במלחמה בטרור , שיתוף מודיעיני ועוד . תהליך השלום הגיע 
לפרשת דרכים כזאת , שמוטב לא להשאיר נושאים רגישים למקריות . אחרת יימצאו 
קבוצות נוספות שיבקשו לחקות את מבצעי הפיגוע . אם ישראלים כה רבים מוכנים 
להסתכן ולבוא למצרים למרות מה שאירע שם , יכולה גם מצרים להרשות לעצמה להסתכן 
בשיתוף פעולה כזה , שהוא גם לטובתה . 
