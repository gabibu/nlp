ח"כים בליכוד תובעים לאשר את תקציב המדינה לתקופת ביניים של ארבעה חודשים 
בלבד , ולדאוג למצביעי הליכוד בערי הפיתוח . שר התעשייה והמסחר אריאל שרון 
אמר , ביום עיון שקיימה הסיעה על התקציב , כי שיטת העברת התקציב פסולה 
מאחר והיא מבוססת על כך שבממשלה הכל עובר בצורה חלקה ואילו בוועדת הכספים 
יש שיסוי ושילוח מצד חברי הוועדה . שר הבינוי והשיכון דוד לוי אמר כי דרושה 
כנות ואמינות . אם חברי הממשלה תמכו בתקציב אין להכשילו בכנסת . הוא הציע 
כי בכל הצעה לשינוי בתקציב , תהיה התייעצות עם ראש הממשלה כי יש לכך השלכות 
חמורות . יו"ר סיעת הליכוד ח"ך שרה דורון , שפתחה את הדיון , אמרה כי לצערה 
מתיחסים לבעיות האבטלה כאל מזג האוויר ולא עושים כלום לשינויו . ח"ך שאול 
עמור אמר כי לא יתמוך בתקציב אם לא יתוקן . " זהו תקציב שפוגע באוכלוסיה 
החלשה , וגורם לתיסכול אצל מיעוטי היכולת " , אמר עמור זעם . הוא מתח ביקורת 
על כך שלא שולחים עולים לערי הפיתוח , למרות שהם נתונות להשפעת הליכוד . 
ח"ך יהודה פרח אמר כי כל הדיבורים על יום לימודים ארוך הם אחיזת עיניים 
מאחר ואין לכך כיסוי בתקציב . ח"ך יוסי גולדברג תמך בהצעה לאשר את התקציב 
לשלושה חודשים בלבד , משום שלא נעשה דבר , לטענתו , בטיפול במוקדי האבטלה . 
ח"ך מיכאל קליינר אמר כי יש לאשר את התקציב , אם כי עליו לעבור שינוי יסודי 
כדי להתמודד עם נושא העלייה והאבטלה . ח"ך אריאל ויינשטיין , הציע שהכנסת 
תאשר תקציב לארבעה חודשים , עד שהאוצר יגיש תקציב ריאלי שאין בו אשליות 
והוא עונה על יעדי עלייה וקליטה . ח"ך מיכאל איתן קבל על כך שאין בתקציב 
אגורה אחת להתשיבות . ח"ך עובדיה עלי ציין כי פופוליזם אינו מוסיף לליכוד 
קולות . " מי שרוצה לדאוג לשכבות החלשות שידאג להפנות עולים לערי הפיתוח " , 
אמר עלי . ח"ך יעקב שמאי אמר כי הליכוד אינו מסייע לציבור שלו בערי הפיתוח . 
הוא הדגיש כי המפטרים הגדולים במדינה הם " כור " והתנועה הקיבוצית , 
ואלה גופים שזכו למיטב הסיוע במדינה . ח"ך פסח גרופר קבל כי הליכוד מתנהג 
כמו מפלגת אופוזיציה . שרי הליכוד בממשלה תמכו בתקציב ועתה הח"כים מותחים 
ביקורת . " עלינו לשמור על הממשלה ועל שלמותה כדי לשמור על ארץ ישראל " , 
אמר גרופר . גם שר התיירות גדעון פת אמר כי התקציב הוא העתק מדוייק של 
תקציבים משנים קודמות , אולם הזהיר מפני קבלת החלטות מרחיקות לכת . 
