משפטם של ארבעת נאשמי גבעתי התחדש אתמול . הנאשמים עומדים לדין על הכאת 
שני תושבים ערבים ממחנה הפליטים בורייג , בפברואר 88 . אחד משני המוכים 
מת בבית החולים . ארבעת הנאשמים מואשמים בגרימת חבלה ולא בגרימת מוות . 
העד המרכזי אתמול היה מפקד כוחות צה"ל ביהודה ושומרון , תת - אלוף יעקב 
אור , שכיהן כמפקד אזור עזה באותה תקופה . במשך חמש שעות רצופות נחקר תא"ל 
אור על - ידי עורכי - הדין של הנאשמים . אחד מעורכי - הדין של הנאשמים , 
אבי גולדברג , הביא עדות של מפקד סיירת גבעתי לשעבר , סרן דן שוורצפוקס . 
לטענתו , תת - אלוף אור כינס את החיילים ברפיח , בחודשים הראשונים של 
האינתיפאדה , ואמר להם כי " העיתונאים מפריעים לנו להרוג אותם , ולכן 
כנסו אותם ושיברו להם את הידיים והרגליים , שיזחלו הביתה ולא יוכלו לזרוק 
אבנים יותר " . תת - אלוף אור הכחיש את הדברים וטען כי לא אמר את הדברים 
שיוחסו לו . בחלק אחר של המשפט אמר תא"ל אור , כי קצין צה"ל בדרגת אלוף - 
משנה אינו דובר אמת . מדובר בעדותו של אל"ם דוד צמח , מפקד כלא קציעות , 
שהעיד בבית - הדין הצבאי של פיקוד הצפון , במשפטם של חיילי גולני שהואשמו 
בהכאת ערבים וזוכו . העדות הוקראה על - ידי עו"ד לירן . בעדות אומר אל"ם 
צמח , כי " אני יודע כי באותה תקופה , היתה הוראה שיש להכות ולשבור את 
העצמות למי שפוגע או מיידה אבנים על חייל צה"ל " . כאשר נשאל תת - אלוף אור 
אם הוא מכיר פקודה כזו , אמר כי הוא איננו מכיר וכי צמח אינו דובר אמת . 
במהלך המשפט הובאו עדויות של מג"דים וקצינים בכירים , שאישרו את טענת הנאשמים , 
כי היו הוראות להכות גם לצורכי הרתעה וענישה . כמו - כן הובא מסמך סודי 
ביותר של מחלקת ההיסטוריה של צה"ל , ובו נאמר " 02 בינואר מדיניות חדשה 
באזורי יהודה , שומרון ועזה , על - פי הוראת שר הביטחון : הימנעות מירבית 
משימוש בנשק חם , הכאת מסיתים והפעלת כוח רב נגדם " . המסמך הוצג אך לא 
התקבל . תת - אלוף אור אמר כי הוא מעולם לא שמע את שר הביטחון אומר , בתדריכים 
לחיילים ולקצינים , כי יש לתת מכות . לדבריו , הפקודות שלו היו ברורות 
אך יכול להיות כי בשטח הן פורשו אחרת . 
