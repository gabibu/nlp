המשטרה חקרה את המפקד לשעבר של כלא איילון ברמלה , סגן גונדר משה קופלמן , 
בחשד שהוא עצמו היה מעורב בפיגוע בביתו . בחודש מארס 98 התפוצץ מטען נפץ 
רב עוצמה בפתח ביתו של קופלמן , בישוב קדימה שבשרון . קופלמן , הנמצא 
בחופשה של חצי שנה על פי בקשתו , נחקר לפני כחודש חקירה ממושכת על ידי חוקרי 
היחידה הארצית לחקירות פשעים של המשטרה , שבראשה עומד תנ"ץ סנדו מזור , 
ואף נבדק בפוליגראף . חוקרי המשטרה העלו חשד כלפיו כאילו הוא באופן פעיל 
היה מעורב בהנחת מטען הנפץ , או שלח עבריינים לבצע את הפיצוץ כדי לשרת אינטרסים 
שלו עצמו . קופלמן הכחיש את החשדות האלה מכל וכל . הוא הסכים להצעת חוקרי 
המשטרה להבדק בפוליגראף . החקירה ומימצאי בדיקת הפוליגראף העלו כי אין כל 
בסיס לחשדות המשטרה נגד קופלמן , וכי אין לו כל קשר לפיצוץ , שבדרך נס 
לא גרם לקורבנות בקרב בני משפחתו . בשירות בתי הסוהר הגדירו אתמול כ"שערוריה " 
את החשדות כנגד קופלמן , ואת חקירתו במשטרה כחשוד . בשב"ס אמרו כי לא ייתכן 
שהמשטרה תעלה חשדות חמורים כל כך נגד קצין בכיר שמשפחתו היתה מטרה לפיגוע 
כמעט - קטלני , על רקע עבודתו . הם טענו כי חקירתו ובדיקת הפוליגראף הטילו 
דופי בקצין מוכשר ומנוסה . אחת הסברות בשב"ס היא שחקירתו של קופלמן היא תוצאה 
של התנכלות נוספת , מצד מי שהניחו את המטען בביתו . מי שניסו להתנקש בחייו 
גם שתלו מידע במשטרה , שכיוון את חשד החוקרים אליו . קופלמן אמר רק : " נפגעתי 
מאוד מזה שנחקרתי כחשוד , אבל זו זכותה של משטרת ישראל לחקור כל אחד שנראה 
לה חשוד , במסגרת החקירה שהיא מנהלת " . גורמים משטרתיים אמרו בתגובה כי 
חקירתו של סגן גונדר קופלמן התבקשה מסיבות ענייניות , לנוכח כמה " נקודות 
תמוהות " שעלו בחקירת המשטרה . המשטרה היתה חייבת , לדבריהם , להבהיר 
את הנקודות האלה , אפילו במחיר הפגיעה האישית בקופלמן . " טוב שעשינו 
את הבירור והסרנו את הספקות מהלב " , אמר גורם המעורה בחקירה . מאז ניסיון 
ההתנקשות בקופלמן ובבני משפחתו , עצרה המשטרה חשודים אחדימוחקרה בכמה כיוונים , 
שכולם קשורים לנסיונות חיסול חשבונות עם קופלמן ע"י אסירים או אסירים - 
לשעבר , שהיו להם טענות כלפיו . החקירה בפרשה נמשכת , אך עד כה אין בידי 
המשטרה ראיות כנגד חשודים בהנחת מטען הנפץ . 
