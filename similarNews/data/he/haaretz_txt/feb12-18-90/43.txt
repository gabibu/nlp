מרכז האו"ם ( ע"ר , עסט"א ) . בריה"ם קראה אתמול לכינוס מועצת הביטחון , 
כדי לדון ביישוב עולים בשטחים . במכתב שמסר שגריר בריה"ם באו"ם , אלכסנדר 
בלונוגוב ליו"ר מועצת הביטחון , ריקארדו אלארקון מקובה , נאמר כי הכינוס 
נועד " לדון בפעולה הישראלית הבלתי חוקית בעניין ההתיישבות בשטחים הכבושים " . 
משרד החוץ הסובייטי הודיע בסוף השבוע שעבר , כי הצהרות יצחק שמיר ומנהיגים 
ישראליים אחרים בדבר יישוב עולים מבריה"ם וממדינות אחרות בשטחים " מעוררות 
דאגה עמוקה בבריה"ם " . בהודעה הסובייטית נאמר , כי גם הקהיליה הבין - לאומית 
מתחה פה אחד ביקורת על התפתחות זו . ואילו שדולת המדינות המוסלמיות באו"ם 
תבעה אתמול ממועצת הביטחון , לנקוט פעולה מידית להגבלת העלייה של יהודי 
ברית המועצות לישראל , בטענה כי המדינה היהודית מתכננת ליישב יהודים סובייטים 
בשטחים . באיגרת ששלח ד"ר חאמיד אל גאביד , מזכיר ארגון המדינות המוסלמיות , 
למזכיר האו " ם דה קווייאר , הוא דורש , כי המזכיר הכללי ויתר מוסדות 
האו"ם ינקטו בפעולה דחופה ואפקטיבית בשאלת הגירת יהודי ברית המועצות . במכתב 
למזכיר האו"ם צוין , כי התיישבות יהודי בריה"ם בשטחים , תוסיף מכשולים 
בדרך להשגת הסדר פוליטי באזור . מזכיר האו"ם נדרש לנקוט פעולה משמעותית , 
מתוך התייחסות ל"מדיניות ישראל להקים התנחלויות חדשות בשטחים , תוך גירוש 
הפלשתינאים מבתיהם ואדמותיהם " . אחד מאנשי סגל המשלחת הישראלית באו"ם אמר 
בתגובה , כי הוא אינו צופה דיון קרוב בנושא זה . אם תתקבל במועצת הביטחון 
החלטה הקוראת לישראל לא ליישב יהודים סובייטים בשטחים , יהיה קשה לארצות 
הברית להטיל וטו על ההחלטה , מאחר שהסטייט דיפרטמנט עצמו יצא בקריאה כזאת 
לישראל . 
