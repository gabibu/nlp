( ע ) . מרדכי יבלונקה ( 84 ) , המהנדס שתכנן את בניין הסופרמרקט שלידו 
נפער לפני שבועיים בור ענק במדרכה ועובר אורח נקבר בו חיים , הובא אתמול 
למנוחת עולמים . גופתו התגלתה בתהום בצדי כביש ערד - סדום . שופט חוקר 
דחה את בקשת המשטרה לנתח את גופתו . לטענת המשטרה , העידה האלמנה , שבעלה 
רצה להתאבד על רקע אסון הבור ליד הסופרמרקט . נציג המשטרה ביקש אתמול מבית 
משפט השלום בבאר - שבע לצוות על עריכת נתיחה שלאחר המוות בגופתו של המהנדס , 
כדי לקבוע אם נהרג בתאונה , או שמא היה אדם נוסף מעורב במותו . המנוח טען 
שבזמן תכנון הבניין , לא היה ידוע לו על קיומה של הבאר העתיקה מתחתיו . 
בינתיים פתחה המשטרה בחקירת המפולת , מחשש שזו נגרמה כתוצאה מרשלנות בתכנון 
או בבנייה . גם המהנדס המנוח נחקר בנושא . האלמנה התנגדה לנתיחת הגופה ואמרה 
בבית המשפט : " אני לא מסכימה לניתוח . הבן אדם סבל מספיק ובניתוח אי 
אפשר להוכיח דבר " . השופט יצחק זלצמן שמע את נימוקי הצדדים ואמר : " לא 
שוכנעתי מדברי נציג המשטרה שיש יסוד סביר לחשש , שמות הנפטר נגרם בעבירה , 
ברשלנות , או בהזנחה " . השופט ציווה לסגור את תיק החקירה ולהביא את יבלונקה 
לקבורה . 
