הממשל האמריקאי מעכב פעם נוספת את זימון שרי החוץ של ישראל ומצרים למפגש 
המשולש שנועד להכרזה על פתיחת הדיאלוג הישראלי - פלשתיני בקהיר . מקורות 
מדיניים בכירים בירושלים מעריכים שמזכיר המדינה , גיימס בייקר , חושש שדרישה 
להכרעה מיידית בנושא המגורשים וייצוג ערביי מזרח ירושלים תגרום משבר ממשלתי 
חריף בישראל ולהטלת האשמה על ארה"ב . בישיבת שרינו שהתקיימה לאחר ישיבת מרכז 
הליכוד , הציע שמעון פרס לדרוש שהקבינט יקבל החלטות בנושאים אלה לא יאוחר 
מיום רביעי הבא , אולם שר הביטחון , יצחק רבין , דיבר על פסק זמן של שלושה 
עד חמישה שבועות ולפיכך הוחלט להתפשר על דרישה " שהקבינט יכונס בהקדם " . 
בלשכת שר החוץ אמרו אתמול כי הקבינט " חייב " עדיין תשובה לארצות הברית 
בנושא טיוטת הביטחונות של בייקר מלפני חודשיים . שרי הליכוד עומדים על כך 
שיש למצות את המשא ומתן עם ארצות הברית על הביטחונות לפני מפגש קהיר . ואולם , 
סדר יומו של שר החוץ משה ארנס אינו מאפשר למעשה דיון בהרכב מלא בקבינט או 
בפורום הארבעה עד ראשית החודש הבא . ארנס ישוב היום ארצה בתום ביקור בזק 
בגרמניה , שבמהלכו יוועד עם הקנצלר , הלמוט קוהל , הנשיא ריכרד פון וייצקר 
ושר החוץ הנס דיטריך גנשר . במוצאי שבת ייצא ארנס למכסיקו , מבלי שיגיע 
לוואשינגטון . המגעים בדבר פגישה בינו לבין מזכיר המדינה האמריקאי גיימס 
בייקר מתרכזים עתה באפשרות שזו תתקיים בסוף שבוע הבא , כאשר ארנס יחנה בארצות 
הברית בדרכו חזרה ארצה . בראשית השבוע שלאחר מכן יצא ארנס לוורשה על - מנת 
לחתום על ההסכם לחידוש היחסים הדיפלומטיים עם פולין . גורם מדיני בכיר 
בירושלים הזכיר אתמול כי בעוד כמה שבועות יחל חודש הרמאדן שבמהלכו אין המצרים 
או הפלשתינים נוהגים לקיים פעילות מדינית בפרופיל גבוה . לאחר מכן תהיה 
וואשינגטון עסוקה למשך תקופה ארוכה במערכת הבחירות לקונגרס . 
