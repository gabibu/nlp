אני קוראת על נשים החיות בבתים יפים ואסתטיים , על מעצבי פנים ההופכים את 
בתיהם ליצירות אמנות . פעם התגוררתי בדירת חדר כזאת והיו לי שאיפות גדולות 
בנושא העיצוב . הלכתי לגלריות לאמנות וקניתי תמונות . אספתי רקמות , חפצי 
אמנות וכלי נחושת . מדי פעם הייתי זורקת הכל ומתחילה מחדש . חייתי בתוך 
כל העיצוב הזה והייתי אומללה לחלוטין . באותו זמן עבר אליעזר לגור אתי . 
לאליעזר היתה תפיסה שונה של אסתטיקה . גם הוא אסף חפצי אמנות , אולם היו 
אלה חפצים אשר מצא ברחובות תל אביב : פיסות עץ ישנות , מכונות כביסה שבורות 
ובקבוקים ריקים מכל הסוגים . עד מהרה לא היה מקום לעיצוב הקודם שלי . מכרתי 
וחילקתי את תמונותי ואת רקמותי . חברי קוננו על מצבה המוזנח של דירתי , 
והשכנים רמזו , כי בכוונתם להביא את העניין לידיעת העירייה , המשטרה או 
פסיכיאטר , כי ערימת הזבל פלשה לתחום חדר המדרגות . אולם אני העדפתי את 
סגנון החיים המבולגן והחברותי על האסתטיקה הגלמודה והמנוכרת של פעם . כאשר 
הופיע שוטר והודיע על כוונתו להביא פסיכיאטר שיחווה דעה על מצב השפיות שלנו 
עברתי דירה . בדירה החדשה היו פאנלים מעץ טיק במטבח הכפרי , חדר אמבטיה 
מצויד בקרמיקה משובחת ומרפסת שהיתה יכולה להופיע בכל כתב עת לעיצוב פנים . 
קניתי ריהוט בסיסי ביותר ותהיתי בשקט מה חסר לי . חברי העלו לפני הצעות 
רבות לעיצוב חדשני אך לי לא היה ראש לעיצוב . האם קיימת האפשרות שאישה תתגעגע 
לבקבוקי בירה ריקים , למכונות כביסה ישנות ולערימות עיתונים מהשנה שעברה ? 
מתברר שכן . מן הראוי שמעצבי הפנים יתכננו עיצוב שיאפשר לדיירים להרגיש 
בנוח בתוך מבצרם , לחיות בו באושר , גם אם בחוסר סדר . 
