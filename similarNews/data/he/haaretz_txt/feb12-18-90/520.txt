ראש עיריית ת"א , שלמה להט , גרם שלשום ל"פיצוץ " ישיבת הדירקטוריון של 
חברת השיכון חלמיש , לאחר שנציגי משרד השיכון בדירקטוריון , ניסו להעביר 
החלטה על בחירת יו"ר סניף חירות ביפו , הנרי אזולאי , לתפקיד מנכ"ל החברה . 
" צאו מיד מהחדר , אחרת אקרא לשוטר " , צעק להט לעברם של נציגי משרד השיכון 
בדירקטוריון . לטענת להט , נושא בחירת המנכ"ל , לא נכלל בסדר היום של 
ישיבת הדירקטוריון וכי נציגי משרד השיכון , אנשיו של דוד לוי ניסו " לחטוף 
הצבעה " , כלשונו " . לאחר שגורשו מחדרו של להט , התכנסו חלק מחברי הדירקטוריון , 
נציגי משרד השיכון , בחדרו של חבר מועצת העירייה מטעם הליכוד , בן - ציון 
מורדוב , והצביעו בעד בחירתו של הנרי אזולאי . להט אמר בתגובה להחלטה כי 
על פי חוות דעת של היועץ המשפטי לעירייה , הבחירה איננה חוקית מאחר וחברי 
הדירקטוריון לא נענו לפנייתו של אחד הדירקטורים , נציג רשות החברות הממשלתיות , 
לדחות את ההחלטה למועד אחר כנדרש בחוק . משרת המנכ"ל בחברת חלמיש , איננה 
מאוישת מזה תקופה ארוכה , מאז עזב את התפקיד המנכ"ל הקודם , גבי ללוש , 
לאחר שנבחר לראשות עיריית דימונה . את החברה מנהל בפועל המשנה למנכ"ל עמוס 
רודין , שראש עיריית ת"א וחברי סיעת המערך בעירייה תומכים במועמדותו למנכ"ל 
החברה . הנרי אזולאי , משמש כיום כסמנכ"ל בחברה והוא נמנה על אנשיו של 
שר השיכון דוד לוי . אנשי סיעת המערך פנו בעניין זה לשר האוצר שמעון פרס , 
שהודיע כי לא יצרף את חתימתו על המינוי , לצד חתימתו של שר השיכון . 
בפגישה שהיתה אתמול בין לוי ולהט , סוכם להקפיא את המינוי עד למציאת פתרון 
למחלוקת . עו"ד מוטי משעני , דירקטור בחברה מטעם משרד השיכון , טען כי 
התפרצותו של ראש העירייה , באה לאחר שלא הצליח להיבחר ליו"ר הישיבה . בהצבעה 
שהיתה נבחר על חודו של קול , יהודה מאירי , מנהל משרד השיכון במחוז במחוז 
ת"א . היועצת המשפטית של רשות החברות הממשלתיות , עו"ד רונית אברהמסון - 
רוקח , הודיעה אתמול למזכיר חברת חלמיש כי החלטת הדירקטוריון משלשום בעניין 
מינוי הנרי אזולאי כמנכ"ל החברה איננה תופסת . 
