מרכז הליכוד נכשל בניסיון למלא את תפקידו : להכריע בין יצחק שמיר ותומכיו , 
לבין שרי החישוקים . ראש הממשלה אינו משכנע בטענתו , כי זכה ברוב מאסיווי 
של חברי המרכז . קיים ספק אם בכלל זכה לרוב . חברי המרכז נשארו ברובם יושבים 
באולם , ולא נהרו החוצה מיד לאחר יציאתם של שמיר ושרי הליכוד המקורבים אליו . 
גם אריאל שרון אינו יכול להתיימר כי ניצח את שמיר . למעשה , התקיימו שתי 
הצבעות כמעט במקביל . באולם השתררה ערבובייה מוחלטת ואי - אפשר לדעת מי 
הצביע בעד מה באווירה סוערת שבה כל צד אימץ את ריאותיו כדי להשתיק את קול 
יריבו . בדו - קרב זה , כך צריך היה להתרשם , גבר קולו של שרון על זה 
של שמיר . המפלגה הגדולה ששמה ליכוד גילתה כי אינה מסוגלת לקבל הכרעה פוליטית 
חד - משמעית . המרכז , שהרכבו זהה לזה של הוועידה שלא הצליחה לבחור בגוף 
מצומצם יותר , שימש זירה להבלטת מלוא היכולת הדמגוגית של אריאל שרון . יצחק 
שמיר נשאר , לכל אורך נאומו , נאמן לחישוקים שקיבל על עצמו בחודש יולי 
אשתקד . ספק רב אם חברי המרכז בהמוניהם עמדו על ההבדל הדק בין נימת הנחרצות 
שבה דחה את שיתופם של מגורשים במפגש קהיר , לבין זו שאפיינה את גישתו השלילית 
לגבי השתתפותם של ערבים מירושלים המזרחית . מומחים בלבד יכלו להרגיש בהבדל . 
אבל דרישתו להענקת " מרחב תמרון טקטי " , בוודאי חיזקה אצל חלק מחברי המרכז 
את אי - אמונם כלפי ראש הממשלה . לאמיתו של דבר , קשה לקבוע אם " האסיפה 
הזאת " , כפי שכינה שמיר בלגלוג את המרכז לאחר שנטש את במת הכבוד , נחלקה 
לשני חלקים בהתאם להשקפה פוליטית מגובשת . היום אין לדעת בבטחה אם הליכוד 
בכלל תומך ביוזמה המדינית של ממשלת ישראל , כפי שהחליטה עליה ביום ה41 במאי 
9891 . הודעת שרון על התפטרותו מן הממשלה הפתיעה את המרכז וחישמלה את האווירה . 
אך רק הערב , בתום ארבעים ושמונה השעות הקבועות בחוק בטרם תיכנס לתוקפה , 
נדע אם נוכל לראות אותה כעובדה מוגמרת , ולברך עליה . מה יוצא מהביזיון 
של מרכז הליכוד לגבי התהליך המדיני ? ישיבת הקבינט שעמדה להתקיים היום נדחתה . 
במקומה עומד " פורום הארבעה " להתכנס . בוואשינגטון ממתינים לתשובת ישראל 
לטיוטת המכתב שאותו הפקיד מזכיר המדינה בידי אליקים רובינשטיין . גיימס 
בייקר עדיין לא ויתר על הרעיון כי שלושת שרי החוץ של ארה"ב , מצרים וישראל 
צריכים להיפגש , כדי להכריע בשאלת סדר היום של מפגש קהיר בין משלחות ישראל 
והפלשתינאים , ועל דרג המשתתפים והמשקיפים של ארה"ב ושל ברית המועצות . 
שמעון פרס ויצחק רבין חייבים לשכנע את יצחק שמיר ואת משה ארנס , כי אין 
מנוס מהסכמת ישראל לשיתופם של שני מגורשים ושניים מבין ערביי ירושלים המזרחית 
במשלחת הפלשתינית . כל עוד יוסיפו ראשי מפלגת העבודה להאמין כי ממשלת האחדות 
הלאומית לא מיצתה את עצמה , שומה עליהם להוכיח כי ממשלה זו מסוגלת לקדם 
את תהליך השלום . דבר זה מחייב אותם להוסיף וללחוץ על ראש הממשלה ועל שר 
החוץ שיסכימו לדרישה האמריקאית , גם אם מרכז הליכוד ביזה את עצמו ולא החליט 
דבר . 
