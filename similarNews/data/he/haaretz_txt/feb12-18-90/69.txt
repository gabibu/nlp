שר האוצר שמעון פרס הגיש לממשלה ערר נגד החלטת ועדת השרים לתיאום ומנהל , 
שבראשה עומד שר הכלכלה והתכנון יצחק מודעי , כי כל פרויקט לאומי יוגש לאישורה . 
פרס טוען , שנושא הפרויקטים הלאומיים הוא בתחום סמכותה של ועדת השרים לענייני 
כלכלה , בראשות שר האוצר . החלטת ועדת השרים לתיאום ומנהל נתקבלה על פי 
הצעה של משרד הכלכלה והתכנון , בדבר שיפור תהליך קבלת ההחלטות בממשלה , 
לפני ביצוע פרויקטים לאומיים , תוך תיאום בין כל הגורמים השותפים להקמת 
כל פרויקט כזה . ההצעה גובשה עקב הדו"ח החמור של מבקר המדינה , על תהליך 
קבלת ההחלטות בפרויקט הלביא , והסערה הציבורית שהתעוררה . משרד הכלכלה והתכנון 
בדק , לצורך זה , שני פרויקטים לאומיים : תעלת הימים ופרויקט רימון שעסק 
בפינוי צה"ל מחצי האי סיני לאחר הסכם השלום עם מצרים ובהיערכות בנגב . מהבדיקה 
התברר כי דרכי הטיפול בפרויקט תעלת הימים יכולות לשמש דוגמה טובה לבירור 
סוגיות של עלות - תועלת בפרויקט לאומי , וכי עבודות התכנון והמחקר שנעשו 
בנושא זה יוכלו לסייע , אם יעלה פרויקט זה שוב לדיון . עוד התברר , כי 
תהליך הטיפול האזרחי בפרויקט רימון לקה בחסר ושלב התכנון לא בא לידי ביטוי 
בשטח . הליקויים נבעו מחוסר תיאום בין הגורמים המעורבים בפרויקט , מאי 
הקצאת המשאבים הדרושים לביצועו , ומהעדר מעקב ממשלתי על תהליך התכנון והביצוע 
של הפרויקט . לפיכך , הועלתה הצעת משרד הכלכלה והתכנון , שמטרתה להכניס 
סדר לביצוע פרויקטים לאומיים ולחסוך משאבים יקרים , המתבזבזים בגלל תהליך 
לא נכון של קבלת החלטות . לפי ההצעה , שכאמור אושרה בוועדת השרים לתיאום 
ומנהל , יובאו לפני הוועדה חוות דעת מקצועיות על תרומת הפרויקט ועלותו למשק 
הלאומי , הכדאיות הכלכלית והשיקולים האחרים המצדיקים אותו , וכן דרכי התכנון 
והביצוע . לפרויקט לאומי ייחשב , על פי ההגדרה , כל פרויקט רב - תחומי 
שיישומו נפרש על פני תקופה ארוכה , שיש לו השלכות במישור הלאומי , והמחייב 
השקעת משאבים בטווח הארוך . עקב הגשת הערר של שר האוצר , תצטרך הממשלה להכריע 
אם יש תוקף להחלטת ועדת השרים לתיאום ומנהל . 
