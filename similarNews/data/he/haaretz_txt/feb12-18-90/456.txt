שר הקליטה , הרב יצחק פרץ , עורר גל מחאות כשאמר במליאת הכנסת כי לדעתו 
" אנחנו צריכים להוציא אותם ( את יהודי ברית - המועצות ) לארצות - הברית , 
אפילו לאוגנדה , גם אם לא יבואו הנה . אלה יהודים היושבים על הר געש " . 
כלום ראוי הוא לביקורת שזכה לה בעקבות דברים אלה ? קשה לנבא כיצד יתפתח 
בברית - המועצות הניסוי שתכליתו להעביר את המדינה הענקית הזאת למשטר של דמוקרטיה 
אמיתית ומשק יעיל . כולנו עוקבים בנשימה עצורה אחרי מהלכיו של מיכאיל גורבצוב ; 
אבל אין דעה אחידה באשר לסיכוייו . החששות האוחזים את יהודי רוסיה הסובייטית 
הם , במידה רבה , פרי פקפוקים אם אמנם יצליח המנהיג הנועז להחזיק מעמד 
ולבצר את שליטתו . אם ייכשל , עלולים כמה מהישגיו לרדת לטמיון , ובהם חופש 
ההגירה ליהודים . אך גם אם יתגבר על כל הקשיים שיטת הגלאסנוסט נותנת , 
לפי טבע הדברים , חופש ביטוי גם להשקפות ריאקציוניות ; ואם יתעצב משטר 
רב - מפלגתי , צפויה לקום גם מפלגה ימנית שעלולה לדגול באנטישמיות נוסח 
ימי הצארים . בנסיבות אלה אין תימה , כי המוני יהודים , גם כאלה שלא התעוררו 
להכרה ציונית בשנות הששים והשבעים , מתדפקים על דלתות הקונסוליה הישראלית 
במוסקווה . ייתכן כי הרצון לעזוב את ברית - המועצות חזק אצלם יותר מהכמיהה 
להצטרף אל בני עמם במולדתו ההיסטורית ; אבל אנו מברכים על בואם , ועלינו 
לעשות מאמץ עילאי כדי להגדיל את יכולת הקליטה של ישראל ולהחיש את עלייתם 
בכל דרכי תחבורה מזדמנות . זוהי חובתנו הלאומית ; אבל אין היא נוגדת את 
חובתנו האנושית שלא לעשות דבר היכול להכביד על יהודי רוסיה , שהרצון לעזוב 
את ברית - המועצות עומד בראש שיקוליהם . מי מאתנו יכול להעז ולקבוע בפסקנות 
כי הסיפורים על פעילותו של פאמיאט , הארגון הרוסי הלאומני - האנטישמי , 
הם מוגזמים ? ארה"ב החליטה לצמצם את מספר היהודים מרוסיה שתהיה מוכנה לקלוט , 
לארבעים אלף נפש במשך שנה אחת . צמצום זה פועל מן הסתם להגדלת מספרם של 
אלה המבקשים לחפש את עתידם בישראל . אבל על רקע האווירה של חוסר ודאות וחוסר 
ביטחון השוררת בקרב יהודי בריה"ם , אין מקום להתחיל שוב במאבק נגד ארגונים 
של יהודי ארה"ב , המוכנים לסייע למועמדים להגירה לנצל את המכסה . מתפקידנו 
לדאוג להתחזקות ישראל , אבל יש לדחות את המאבק האידיאולוגי לשעה מאוחרת 
יותר . אין גם טעם בטענה , כי מי שיעדיף את ארה"ב על ישראל " יתבולל וילך 
לאיבוד " מנקודת ראותנו הלאומית . ששה מיליון יהודים אמריקאים עדיין מהווים 
נכס לאומי גם מזווית ראייתה של מדינת ישראל . אם ארגון הייאס רוצה להקים 
משרד ייעוץ במוסקווה , אין מתפקידנו להילחם נגדו . ואם ארה"ב תגדיל את 
המכסה אין עדיין סימנים לכך גם בכך לא יהיה משום אסון . ואם ממשלת אוסטריה 
הציעה לאפשר נחיתת מטוסים מבריה"ם בווינה , לא היה משרד החוץ שלנו צריך 
לדחות את ההצעה . אין לדעת כיצד יתפתחו העניינים בברית - המועצות ; מי שחותר 
לחסום נתיבי יציאה ממנה , נוטל על עצמו אחריות כבדה מדי . 
