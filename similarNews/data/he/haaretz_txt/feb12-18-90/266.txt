מי ניצח ? בידי מי הקלפים ? את השאלות הנדושות האלה אפשר לגוון קצת בעזרת 
כרנס , אל - הזמן . לא רק יצחק שמיר סוגד בדבקות לאל הבולע הכול . כוהן - 
גדול אחר שלו הוא יצחק רבין , פרשנה החרוץ של כרונולוגיית תהליך השלום . 
" מוקדם עדיין " ו"עוד לא הגיע הזמן " הם נוסחי התפילה שבפיו . המשמעות 
העיקרית של מרכז הליכוד , מלבד מה שחולל במפלגה , היתה אפוא בכך ששניהם 
הצליחו להעלות עוד קורבן לאל - הזמן . הדבר החשוב ביותר שאירע שם שלשום קשור 
למלה ששמיר לא אמר באירוע הדוחה . מכיוון שלא הזכיר " מגורשים " , ובכך 
לא פסל את השתתפותם במשלחת פלשתינית , יכול שר החוץ ארנס לנסוע לוואשינגטון 
בימים הקרובים ולהרוויח עוד זמן . רבין , דמות המפתח השנייה בחשיבותה במשחק 
השעון , יכול להמשיך לדחוק את הקץ . הקבינט יצטרך להכריע " בהקדם " , 
קבעו " שרינו " של המערך . הממשלה לא תוכל להמשיך עוד " זמן רב " , אמר 
יוסי ביילין . ופרס , שדרכו לפרק אצה לו , הוסיף שהכרעה חייבת ליפול באחת 
הישיבות הקרובות של הקבינט , אבל נאלץ גם הוא לתת לכרנס את שלו במלים " שבוע 
יותר או פחות אינו משנה " . בינתיים , חודש אחרי חודש , רשאי ראש הממשלה 
לרשום לפניו בסיפוק ששום דבר של ממש אינו קורה . את הניווט הקשה הזה בנבכי 
הזמן מבצע שמיר בכישרון לא מבוטל . מי שמניח כל הזמן , ככותב שורות אלה , 
ששמיר אינו רוצה בהסדר , צריך להתפעל מיכולתו לא לומר את זה אך לזכות שוב 
ושוב ממתת - החסד של אלוהי הדחייה . ארנס ייסע עכשיו לוואשינגטון ובידיו 
אמנם הסכמה , שנחלצה שלשום מהמרכז בצבת , לשתף מגורשים במשלחת הפלשתינית , 
אך אין לו אישור בעניין נציגים ממזרח ירושלים . הסיבוב הבא יהיה במפגש 
המשולש עם שרי החוץ של מצרים וארה"ב , ועד אז , בקרוב , עוד מעט , בהקדם , 
יימשך הקרב על השעון . כרנס , יש להזכיר , בלע את כל ילדיו בגלל הנבואה 
כי אחד מהם יירש אותו . בסופו של דבר בלע אבן , שאותה חיתלה אשתו כדי להציל 
את זאוס , ילדם הששי . את האבן הזאת מנסים ארה"ב והמערך להחדיר לבית בליעתו 
של שמיר . הוא לא אכל אותה בינתיים . האם המועד בכל זאת מתקרב ? ייתכן 
מאוד שלא . לא רק שמיר רוצה בהמשך ממשלת האחדות כתנאי לרווח זמן , גם האמריקאים 
והמצרים מעוניינים בה בידיעה שהתמוטטותה תקטע את התהליך . לכן תהיה להם 
סיבה טובה לא לייצר את האבן סביב סעיף הנציגות המזרח ירושלמית . משימתם 
תהיה עכשיו למצוא דרך לעקוף את המכשול הזה לפני " אחת הישיבות הקרובות " 
של הקבינט . כאשר יתכנס ( הוא כבר נדחה מהיום ורבין הסביר שוב שאין מה 
להזדרז ) , יתבע בו המערך , " בהקדם " , ניסוח הנחיות ברורות לארנס לקראת 
פגישת שלושת שרי החוץ . עקיבא אלדר העלה אתמול ב"הארץ " את אחת האפשרויות 
לפורר את האבן המזרח ירושלמית : מה רע , למשל , בשיגור הזמנה לבית החורף 
ביריחו של הירושלמי סרי נוסייבה ? אלא שמול פתרונות כאלה , גם אפשרויות 
רווח הזמן מגוונות . מי היה מאמין שהליכוד ושמיר יעבירו שנתיים ומעלה מבלי 
שיקרה שום דבר ממשי דרך כל שלביו של התהליך ? רצונם של כל הצדדים , למעט 
הליכוד , לקדם את התהליך הוא כה חריף , שסביב כל מכשול ייעשה מאמץ גדול 
לארגן פתרון . אך אפילו יצליחו בכך , הקושי האמיתי אינו מתמצה בשלבי ההכנה 
למפגש המשלחות , אלא במה שיקרה אם אמנם הן יתכנסו . שם יתברר מחדש עד כמה 
שמיר נחרץ בדעתו , לא פחות ממחשקיו , להימנע מבליעת איזו אבן . שלא יעפרו 
את עינינו : כינוס הליכוד לא היה מאבק בין מי שמוכנים ללכת להסדר לבין מתנגדי 
הסדר . כולם שם רוצים לחבל בו . ההבדל הוא בטקטיקה , בסגנון ובלוח הזמנים . 
כמו שני השותפים באירוע - השוק הידוע , האחד ( ורק הזמן הקרוב ילמד האם 
הוא אכן התפטר ) מתעקש על המחיר הנקוב והאחר מעמיד פנים שאפשר לדבר על הנחה . 
עד שהסחורה לא תימסר , מוטב לא להאמין שהעסקה תיקשר בימי חייה של הממשלה 
הזאת . אבל בשיטה ששמיר ורבין שכללו באופן מרשים , הם ימשיכו להוציא לנו 
את הנשמה לפני שיתברר סוף סוף שהזמן אזל . 
