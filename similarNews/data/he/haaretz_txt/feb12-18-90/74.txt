ארה"ב עומדת לשגר לישראל ולמצרים הזמנה רשמית למפגש המשולש של שרי החוץ , 
שבו יודיע מזכיר המדינה , גיימס בייקר , על מועד המפגש הראשון בין משלחת 
ישראלית למשלחת פלשתינית , שאותו מבקשת ארה"ב לקיים כבר בשבועות הקרובים . 
האמריקאים מציגים את מפגש שרי החוץ כשיחות טכניות בעיקרן לצורך סיכום עקרונות 
סדר היום , דרג המשתתפים והמשקיפים . ישראל עדיין לא הסכימה לשיתופם של 
משקיפים סובייטים , וארה"ב מניחה כי הודעה על פתיחת הדו - שיח עם הפלשתינאים 
תוביל להחלטה סובייטית לחדש את היחסים עם ישראל , ולהסכמת הליכוד להזמנת 
משקיפים ממוסקווה למפגש , בצד משקיפים אמריקאים . שרי העבודה כבר הביעו 
את הסכמתם לשיתופם של הסובייטים בתנאי שהיחסים יחודשו תחילה . בעקבות נאומו 
של ראש הממשלה , יצחק שמיר , צפויה מחר החלטה של הקבינט לאשר את נסיעתו 
של שר החוץ , משה ארנס , למפגש שרי החוץ בוואשינגטון . מתברר כי ביקור 
פקידי מחלקת המדינה בקהיר אינו קשור במישרין לתהליך השלום , וכי אין בכוונת 
בייקר לקיים את המפגש בקהיר , כפי שנמסר שלשום בטעות מפי מקורות מדיניים 
בירושלים . ארנס עתיד לצאת בסוף השבוע לביקור במקסיקו , ובדרכו יעצור בניו 
יורק , שם יבלה את סוף השבוע . בירושלים אין מוציאים מכלל אפשרות שארנס 
ייצא במהלך אותו סוף שבוע לפגישה קצרה עם בייקר בוואשינגטון ובדרכו חזרה 
ארצה , לקראת סוף השבוע הבא , הוא ינחת שוב בבירת ארה"ב לצורך המפגש המשולש . 
שרי העבודה ידרשו שהקבינט יקבל החלטה שתאפשר לארנס להשיב בחיוב על רעיונות 
הגישור שהעלו שמעון פרס ויצחק רבין בשיחות שקיימו בחודש שעבר בוואשינגטון 
ובקהיר . הנוסחה שעשויה להתקבל בקבינט גורסת שכל פלשתינאי הרשום כתושב השטחים , 
ולא היה מעורב בטרור או בפעילות של אש"ף יוכל להשתתף במשלחת הפלשתינית . 
כן צפויה החלטה שהמפגש יעסוק בנושאים הקשורים בבחירות , אך כל צד יהיה 
רשאי להזכיר בנאומי הפתיחה ( וייתכן גם שבנאומי הסיכום ) נושאים אחרים 
שלא יחייבו את הצד השני . 
