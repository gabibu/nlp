בפגישה שהתקיימה אתמול בין שר התחבורה , משה קצב , לבין שר האוצר , שמעון 
פרס , התקבלה הצעת שר התחבורה להעניק רשיון נהיגה לתקופה של חמש שנים . 
עד עתה היה תוקפו של הרשיון שנה בלבד . בפגישה נכחו גם נציגי משרדי המשטרה 
והמשפטים שהביעו התנגדות לשינוי המוצע . נציג משרד המשפטים טען , כי חידוש 
רשיון נהיגה מהווה אמצעי לגביית קנסות . לדעתו , בהתחשב במוסר התשלומים 
הירוד המקובל בישראל , עלול להצטבר , במהלך חמש שנים , חוב גדול שלא יאפשר 
לבעל הרשיון לחדשו . בתגובה ביקש שר האוצר להשאיר בידי הנהג את האפשרות 
לבחור בין רשיון לשנתיים או לחמש שנים , ושר התחבורה נענה לבקשה . הרשיון 
החדש יונפק ככרטיס פלאסטי קטן ובו תמונת הנהג ופרטיו באנגלית ובעברית . 
הנפקתו לציבור תחל בעוד כמה חודשים . סכום האגרה עדיין לא נקבע . דובר 
משרד התחבורה מסר , כי נשקלת אפשרות להצמיד את תאריך חידוש הרשיון ליום 
הולדתו של הנהגת , למניעת שיכחה , כנהוג בארה"ב . רשיון נהיגה התקף לפרק 
זמן ארוך נהוג כמעט בכל הארצות בעלות משטר דמוקרטי . באנגליה , למשל , 
נהוג לתת רשיון לתקופה של ארבעים שנה ובארה"ב לתקופה של חמש שנים . החלטת 
משה קצב על רשיון נהיגה לחמש שנים תקל על ציבור הנהגים , אמורה לחסוך כמיליון 
ש"ח לשנה ותצמצם באופן ניכר את מספר הפונים למשרדי הרישוי אשר , יש לקוות , 
יתפנו לתת שירות יעיל יותר לציבור . 
