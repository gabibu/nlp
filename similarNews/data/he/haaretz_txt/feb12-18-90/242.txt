מי שמעיין בתיקי משרד החוץ מהשנים הראשונות לקום המדינה , מופתע לגלות כי 
הדיפלומטים הישראלים הראשונים התכתבו איש עם רעהו באנגלית . רובם שלטו היטב 
בעברית ( שר החוץ , משה שרת , התפרסם בלשונו העברית הצחה ) ובכל זאת 
קסם להם לדווח זה לזה בלשונו של שייקספיר . התקשורת בשפה הזרה כמו שייכה 
אותם למועדון בין - לאומי ייחודי והם אהבו , כנראה , להזכיר לעצמם את מעמדם 
הנישא באמצעות ההתכתבות בשפה האנגלית . אחר - כך חדלו מכך , והותירו את 
ההתכתבות באנגלית למגעיהם עם דיפלומטים זרים ועם ארגונים בין - לאומיים . 
בינם לבין עצמם התקשרו בעברית . היה זה אות קטן נוסף להתבגרותה של המדינה 
ולהשתרשותה של העברית כשפה מובנת מאליה בתוך גבולותיה . עכשיו , סביב גל 
העלייה הגדול מברית - המועצות , נראים סימנים שמאיימים אולי על מעמדה של 
העברית . בימים האחרונים בישרו כמה בנקים על כוונתם לפתוח דלפקים מיוחדים 
למען העולים , שאותם יאיישו פקידים דוברי רוסית . רשתות שיווק גדולות הודיעו 
כי יציבו זבניות מיוחדות , דוברות רוסית , באולמות המכירה . גם באוניברסיטאות 
נשמעים רחשים המבשרים על תוכניות לפתוח קורסים בשפה הרוסית לסטודנטים עולים . 
כל היוזמות מעידות על רצון טוב ולכאורה יש בהן ביטוי להשתוקקותה של החברה 
הישראלית להקל על העולים את חבלי הקליטה . אולם ברור שהכוונות מעידות גם 
על חוש מסחרי . היזמים האמורים , ואחרים שיבואו בעקבותיהם , מריחים שוק 
צרכנים גדול : חצי מיליון , אולי מיליון , לקוחות חדשים . בעלי העסקים 
הרוצים למשוך את העולים אליהם אינם רואים כל פסול להשיג זאת בהדיפתה של השפה 
העברית מפני השפה הרוסית . בנקים ורשתות מרכולים שיציבו מסלולי שירות מיוחדים 
לעולים מברית - המועצות ייגררו גם להציב שלטים ולעצב טפסים ברוסית . אוניברסיטאות 
שיפתחו תוכניות לימודים ברוסית , בצד הקורסים המקובלים בעברית , ייגרפו 
גם ללוות אפיקי הכשרה אלה בביבליוגרפיה בשפה הרוסית וכמובן במורים מתאימים 
( מבני העלייה החדשה ) . וזו רק ההתחלה . לא נדרש דמיון מפותח כדי לחזות 
כיצד מוסדות אחרים מתחרים ביזמים אלה ומרחיבים את תחומי השירות בשפה הרוסית , 
למשיכת הלקוחות אליהם . גם היום מוסיפות לא מעט מקהילות העולים הקודמות 
לקיים בישראל חיים פנימיים מפותחים בשפתן ואין , כמובן , שום פסול בכך . 
יש להן עיתונים , בתי קפה וחיי תרבות משלהן , ואין בכך כדי לפגוע במעמדה 
של העברית . ההבדל בין מה שהיה נהוג עד כה לבין מה שמסתמן עתה הוא , שבעבר 
העולים אולצו ללמוד עברית משום שקשה היה להם להסתדר בלעדיה ( היו מעטים 
שלא השתלטו על השפה ושילמו את המחיר של היות זרים בארצם ) . האיתותים המסתמנים 
עתה , מול גל העלייה החדש , מעידים כי כורח זה , של לימוד שפת המדינה , 
שוב לא יוטל על העלייה החדשה . העולים יוכלו לחיות בתוך בועה רוסית במדינת 
ישראל . הואיל וצפוי גל עלייה גדול וזיקתם של עולים אלה למדינה ולשפתה היא 
מלכתחילה רופפת , הבועה הזו עלולה להתקיים שנים ארוכות , ולא רק בתקופת 
מעבר . גם עתה מלאה הארץ לעז . אולם רק קנאים מובהקים ללשון העברית מודאגים 
מכך . ההדיוט רואה בשפה העברית נכס מוצק , בעל השפעה מכרעת על אורח חייה 
של המדינה , והלעז שחודר אליה הוא מס שכל תרבות בסוף המאה העשרים משלמת 
על כך שכדור הארץ הוא " כפר גלובלי " . בסוקרו את " מלחמת השפות " ב4191 , 
כותב משה אטר בספרו החדש " עברית שפה חיה " , כי כמו באומות אחרות כך גם 
אצלנו : המאבק על הבטחת מעמדה של השפה הלאומית לווה במלחמה לשינוי ערכים 
חברתי , תרבותי ומדיני . ניצחונה של העברית היה שלם , משום שניצחון הרעיון 
הציוני היה מלא . אירוני הדבר שעם התגשמות הרעיון הציוני שבאה עתה לידי 
ביטוי מחודש , עם העלייה מברית - המועצות , מרחפת סכנה מעל ניצחונה של 
השפה העברית . 
