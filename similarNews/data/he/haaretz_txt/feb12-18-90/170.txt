בון ( מיוחד ל"הארץ " ) . ועדת מומחים של שתי הגרמניות תתכנס כבר בשבוע 
הבא כדי להכין את האיחוד המוניטארי המוצע בין שתי המדינות . על כך סוכם 
בשיחות שהיו אתמול בבון בין הקאנצלר הלמוט קוהל לבין ראש ממשלת מזרח גרמניה , 
הנס מודרו . קוהל הכריז כי על פי הצעת ממשלתו ייקבע יום מסוים , שבו יחליף 
המארק המערב גרמני את המארק המזרח גרמני כהילך חוקי בחלק המזרחי של גרמניה . 
עם זאת הוא הוסיף שמזרח גרמניה תידרש ליצור תנאים שיחליפו את השיטה הכלכלית 
הריכוזית שלה ב"כלכלת שוק " . הנס מודרו ציין כי ארצו רוצה לתרום לאיחוד המתקרב 
של שתי הגרמניות ערכים חומריים , תרבותיים ורוחניים . בלי לפרט ניסה מודרו 
לעודד את בני ארצו , ואמר שעמלם במשך 04 השנים האחרונות לא היה לשווא . 
לדעת מומחים וכתבים שסיקרו את הפגישה בבון , קיבל הצד המזרחי גרמני את תנאיה 
של מערב גרמניה לאיחוד המוניטארי המוצע . בימים האחרונים דווח שמזרח גרמניה 
עומדת בפני התמוטטות כלכלית , ושבקופתה אין עוד מט"ח כדי לעמוד בתשלומי 
חובות חוץ . מודרו אמר אתמול כי חובות החוץ של ארצו הם כעשרים מיליארד דולר . 
שר הכספים של בון , תיאו ווייגל , ציין באותה הזדמנות כי עד כה לא קיבלה 
מערב גרמניה ממזרח גרמניה נתונים מלאים ומדויקים על היקף החובות שלה ועל 
מצבה הכלכלי . בשיחות שהיו אתמול בבון דחתה מערב גרמניה בקשה מזרח גרמנית 
למענק מידי של 51 מיליארד מארק כדי למנוע התמוטטות . הקאנצלר ועוזריו אמרו 
שהם מסרבים לתת כסף בלי שיוגדרו מפורשות יעדי השימוש בו . רודולף זייטרס , 
עוזרו של הקאנצלר לענייני גרמניה , הכריז : " לא נזרוק כסף לחבית ללא 
תחתית של כלכלה ריכוזית שהוכיחה את כישלונה " . לעומת זאת הבטיחה בון להמשיך 
בסיוע נדיב בתחום איכות הסביבה , שירותי הרפואה , שירותי התקשורת ושירותי 
הרכבות . לשם כך יגיש היום שר הכספים ווייגל הצעת תקציב מיוחדת לבונדסטאג 
בבון . מודרו ציין בתום שיחותיו עם הקאנצלר אתמול , כי הוא יוצא מנקודת 
ההנחה שברלין תהיה בירתה של המדינה הגרמנית המאוחדת . כמו קוהל הדגיש גם 
מודרו , שעל האיחוד המוניטארי המוצע להתבצע במהירות האפשרית , בין השאר 
כדי לתרום לבלימת גל הפליטים ממזרח גרמניה למערבה ( פליטים רבים באים למערב 
מסיבות כלכליות , ומתוך מגמה למצוא הכנסות במטבע מערבי ) . אמש אמרו חוגים 
ממשלתיים מזרח גרמניים , שבקרוב תוכן חקיקה שתבטיח הקמת בנק מרכזי בלתי 
תלוי , ותאפשר פעילות חופשית של בנקים מסחריים . מומחים סבורים שהחקיקה 
בתחום הבנקאות היא אחד התנאים הנדרשים כדי לאפשר את כינון האיחוד המוניטארי 
בין שתי הגרמניות . הן קוהל והן מודרו סירבו אמש להתייחס לספקולציות על אפשרות 
עריכתן של בחירות כלל גרמניות עוד השנה . במזרח גרמניה צפויות בחירות דמוקרטיות 
ראשונות ב81 במארס , ובמערב גרמניה יהיו בחירות כלליות בדצמבר , בתאריך 
שטרם נקבע . מודרו , שהגיע למערב גרמניה בראש משלחת הכוללת נציגים של קבוצות 
האופוזיציה , ימשיך היום את פגישותיו בבון וישוב למזרח ברלין אחרי הצהריים . 
