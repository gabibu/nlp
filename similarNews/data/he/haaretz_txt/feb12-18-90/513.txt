נציבות שירות בתי - הסוהר לא העבירה את טיוטת דו"ח הביקורת של מבקר משרד 
המשטרה על כלא איילון ברמלה , לעיונו ולתגובתו של המפקד הקודם של הכלא , 
סגן גונדר משה קופלמן . זאת , למרות שהביקורת מתייחסת בעיקרה לתקופת פיקודו 
של קופלמן ולפעולות שעשה בכלא , או שבוצעו בידיעתו ובאישורו . קופלמן יצא 
לפני חודשים מספר לחופשה ממושכת , לבקשתו , וללא קשר לדו"ח . טיוטת הדו"ח 
הועברה לשב"ס כבר לפני כשבועיים , והופצה בעשרות עותקים בין קציני שב"ס 
בכירים ובעלי תפקידים במשרד המשטרה . גורמים בשב"ס הביעו בימים האחרונים 
תמיהה על פעולת הפיקוד הבכיר של שב"ס בנושא הזה . לדבריהם , ההגיון וההגינות 
מחייבים שהדו"ח , שבו נחשפו ליקויים וחריגות לכאורה בתיפקוד כלא איילון 
חייב להגיע לקופלמן . נודע , שההחלטה שלא להעביר בשלב זה את דו"ח המבקר 
למפקד הכלא לשעבר , התקבלה על דעת נציב שב"ס לוי שאול . הנציב מינה צוות 
להכין תגובה לדו"ח , בראשות סגן נציב שב"ס גונדר יצחק ניר , ומפקד גוש 
מרכז בשב"ס , תת - גונדר יוסף פולק . השניים נעזרים בעבודתם במפקד הנוכחי 
של הכלא . גורמים בשב"ס טוענים כי העובדה שטיוטת הדו"ח לא הועברה למפקד הקודם 
מעלה את החשד שגורמים בכירים בשירות חוששים שקופלמן " יפתח את הפה " ויפנה 
אצבע מאשימה כלפי בכירים בשב"ס בדרגי המטה והנציבות הממונים , לגבי אחריותם 
למימצאים ולליקויים שהועלו . בעבר , התריע קופלמן בפני קצינים בכירים בשב"ס , 
על תופעות קשות בכלא איילון . הוא הצביע על רבים מהנושאים המועלים בדו"ח 
הביקורת , בכלל זה בעיית הסמים בכלא , השחיקה של אנשי הסגל , תנאי מחייה 
לקויים , ומחסור באנשי צוות רפואי ובעובדים סוציאליים . מימצאי מבקר משרד 
המשטרה מעלים ליקויים בטיפול באסירים בכלא ; ענישה של אסירים שלא על - פי 
הנהלים ; אי - מתן סיוע רפואי וסוציאלי נאות במקרים מסויימים ; תנאים פיזיים 
קשים ביותר והעברות אסירים לאגפים אחרים ללא נימוקים משכנעים . כמו כן מתריע 
הדו"ח על החדרת סמים לכלא בהיקף ניכר ; שליטה והעדפה של אסירים חזקים הנהנים 
מתנאים משופרים , ותיפקוד לקוי של סוהרים בגלל חששם מאסירים . עוד מציין 
הדו"ח מקרים שבהם הוחזקו אסירים בצינוקות ובהפרדה , ללא בדיקה רפואית ואסמכתאות 
מתאימות , ומעבר לתקופת הזמן המותרת בנהלי שב"ס . כמו כן נתגלו ליקויים 
בטיפול באסירים טעוני - פיקוח ( חולים , בעייתיים , מפגרים ) והיו ביניהם 
כאלה שהוחזקו ב"תא ענישה " שהתנאים בו היו קשים ביותר . בשב"ס אומרים כי 
חלק מהליקויים שהועלו בדו"ח כבר תוקנו , לאחר שהתחלף מפקד הכלא . דוברת 
שבס שולי מאירי אמרה בתגובה : " טיוטת דו"ח המבקר הועברה להתייחסות שב"ס 
שלומד בימים אלה את הממצאים ומכין את תשובותיו למבקר . ובאשר לאי - מסירת 
הדו"ח לקופלמן מסרה הדוברת : " המערכת לא מצאה לנכון בשלב זה לערב את המנהל 
הקודם של הכלא . איננו סבורים שהמערכת צריכה להטיל אחריות על מנהל שאינו 
נמצא בתפקיד . הבעיה היא מערכתית וכך גם ההתייחסות אליה בשב"ס . אם יעלו 
בעיות שרק המנהל הקודם יוכל להשיב עליהן , יועבר דו"ח המבקר לעיונו ולהתייחסותו " . 
