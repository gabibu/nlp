ואשינגטון ( מיוחד ל"הארץ " ) . בריה"ם דחתה על הסף הפצרות של ארה"ב , 
לאפשר טיסות ישירות של יהודים ממוסקווה לתל אביב . כך אמרו אתמול מקורות 
בוואשינגטון . לא היה אפשר לקבל לידיעה אישור אמריקאי או סובייטי . את העניין 
העלה ביוזמתו מזכיר המדינה של ארה"ב , גיימס בייקר , כאשר ביקר בשבוע שעבר 
במוסקווה . בייקר ופמלייתו עדיין לא שבו לוואשינגטון , וביומיים האחרונים 
הם היו באוטאווה בירת קנדה . לפי המקורות , דחו הסובייטים את הבקשה להרשות 
את הגדלת המשלחת הקונסולארית של ישראל במוסקווה , כדי לזרז את הטיפול במתן 
אשרות יציאה . הם גם סירבו לדון במסלולי יציאה אלטרנטיוויים ליהודים , 
דרך בירה מזרח אירופית . המקורות הוסיפו , כי הסובייטים אמרו לבייקר , 
שאת האשמה לעיכובים הוא צריך לתלות בראש ממשלת ישראל , יצחק שמיר . הם 
אמרו , כי מאז קשר שמיר את עליית היהודים בשאלת הריבונות על ארץ ישראל , 
מופעל לחץ אדיר על בריה"ם מצד שורה של ממשלות בעולם הערבי . סגן שר החוץ 
הסובייטי , יולי וורונצוב , אמר שלשום במוסקווה , כי את התלונות על יישוב 
יהודי בריה"ם בשטחים יש להפנות אל ישראל , ולא אל בריה"ם . זה הטעם , 
אמר וורונצוב , שבריה"ם מבקשת דיון מיוחד במועצת הביטחון של האו"ם על מדיניות 
ההתנחלות של ישראל . בשבוע שעבר נפגשו נציגים בכירים של הממסד היהודי בארה"ב 
עם הנשיא גורג בוש , וביקשו ממנו לפעול להחשת יציאתם של יהודי בריה"ם . 
כל חברי הסנאט של ארה"ב חתמו על מכתב למנהיג בריה"ם , מיכאיל גורבצוב , 
שבו הפצירו בו להרשות טיסות ישירות ממוסקווה לתל אביב . 
