שר הפנים הרב אריה דרעי קובע , כי העובדה שלעולים מבריה"ם ניתנת תעודת עולה 
ע"י אנשי הנציגות הקונסולרית הישראלית במוסקווה , אין בה כדי להעיד לגבי 
הלאום והדת של מקבל האשרה . כאשר מגיעים העולים לארץ הם נרשמים במשרד הקליטה , 
הממלא את כל פרטי הרישום הנדרשים על - פי חוק מרשם האוכלוסין , למעט פרטי 
הדת והלאום . פרטים אלה נרשמים ע"י פקידי הרישום של משרד הפנים , לאחר 
שהעולה פונה לאחת מלשכות האוכלוסין לקבלת תעודת זהות . השר דרעי ציין , 
כי עפ"י חוק מרשם האוכלוסין רשאי פקיד הרישום לדרוש מעולה המציג בפניו פרטים 
שונים הקשורים בזהותו , שימסור לו כל מסמך או תעודה הנמצאים ברשותו המאשרים 
את הפרטים שמסר . הוא גם רשאי לדרוש מהעולה להצהיר בכתב על אמיתות הידיעה 
או המסמך . לדברי שר הפנים , אם יש לפקיד יסוד סביר להניח שנמסרו לו פרטים 
שאינם נכונים , לאחר קבלת המסמכים והתעודות , חייב הפקיד לסרב לבצע את 
הרישום . הוא הטעים כי גם במקרה בו מתעורר ספק לגבי רישום פרט הלאום , 
ניתנת לעולה תעודת זהות , אולם פרט הלאום נשאר ריק , עד לבירור כל העובדות . 
השר דרעי הדגיש , כי ידוע לו שחוק השבות , שבזכותו ניתנת לעולים מבריה"ם 
תעודת עולה , חל גם על רשימה רחבה ביותר של קרובי המשפחה של יהודים , עד 
לדור השלישי ( כלומר נכדו או בן זוגו של הנכד ) . במכתב ששיגר שר הפנים 
אל יו"ר רשות השידור אהרון הראל ואל המנכ"ל אריה מקל , טען דרעי כי הטלוויזיה 
לא דייקה במסירת העובדות , בכתבה ששידרה בליל שבת ( במשדר " השבוע יומן 
אירועים " ) , והציגה תמונה מסולפת המעוותת את המציאות . לדבריו , בבדיקה 
שנעשתה במשרד הפנים לא נמצא כל רישום ע"ש הגב טניה גומלסקי או ע " ש אחד 
מבני משפחתה , וכי היא מעולם לא פנתה למשרד הפנים . בנה בוריס פנה , עם 
זאת , לפני כחודש ימים למשרד הפנים , ולאחר שנתבקש להמציא תעודת לידה עזב , 
ואמר כי יפנה למשרד הפנים הרוסי לשם קבלת התעודה . 
