הידיעות לגבי השאלה הזו עודן סותרות . מדובר בנמל הנמצא על אי , וקשור 
בגשר אל העיר . ברור כבר שאת העיר הם כבשו , והשאלה היא אם כבשו את הנמל . 
אם אכן הנמל בידי המורדים , זהו צעד איכותי חדש במלחמה . זה מוכיח שיש 
להם יכולת לכבוש עיר , ולמעשה יש עכשיו רק עוד שתי ערים שאינן ברשותם : 
קרן ואסמרה . זה מוכיח שיש להם ציוד צבאי חדש יותר , אולי גם תחמושת כבדה . 
לא מן הנמנע שהמורדים קיבלו ציוד זה ממדינות ערב , כנקמה על חידוש יחסי 
אתיופיה - ישראל . האתיופים טוענים שהלובים , הסעודים , והעיראקים מציידים 
את המורדים . לאתיופיה כמדינה אין קיום בלי הצפון . מצב כזה , של הקמת 
מדינה לחוף ים סוף , הוא החרפה והנצחה של המלחמה שכן אדיס אבבה לא תוכל 
להשלים עם אובדן החבל . גם באזור החיץ , אזור טיגרה , חזית השחרור הטיגרנית 
משתפת פעולה עם האריתראים . אם קמה מדינה באריתראה , היא יכולה להתחיל להפעיל 
מעורבות ואולי אפילו טרור ימי בים סוף , כפי שהעיראקים עשו במלחמת המפרץ . 
האריתראים החלו בזה לפני כמה שבועות , כשתפסו שלוש ספינות פולניות . מסאווה 
הוא הנמל החשוב ביותר בים סוף , בין סואץ לעדן , ונפילתו לידי ארגון מורדים 
עלולה לזעזע את עורק הנפט החשוב ביותר בעולם . לישראל לא יכול להיות קשר 
חיובי עם המורדים . זו תנועה שיש לה מסורת אנטי - ישראלית מלידתה . היא 
החלה כתנועה בדלנית מוסלמית שינקה מהפאן - ערביות , ועיינה את ישראל גם 
על רקע הסיוע להיילה סלאסי . כיום , חזית השחרור העממית של אריתריאה היא 
נוצרית בעיקרה . החזית היא מרקסיסטית , ובעשר השנים האחרונות התמתנה וניהלה 
יחסי ציבור מוצלחים בארה"ב ובאירופה , אבל נשאר לה משקע של עוינות כלפי 
ישראל . 
