אני חייב להודות שאני נבוך ממה שהתרחש ומופתע מצורת ההצבעה . הדר בית"רי 
לא היה כאן . אפילו אם זה חוקי , זה לא יאה . ראש הממשלה ביקשני לפני 
הישיבה להגיש חוות דעת על הנושא הפרוצדורלי שבמחלוקת בינו לבין השר שרון , 
כלומר על קיומם של שני סדרי יום סותרים . אמרתי לכל הצדדים , שבמקרה כזה 
הדרך הדמוקרטית המקובלת היא שהמרכז יכריע בהצבעה חשאית , שכן באווירה טעונה 
כזו , אי אפשר לקיים הצבעה גלויה ולשמור על סדרי הצבעה תקינים . אם מישהו 
ירצה , הוא יוכל לתקוף כל אחת מההצבעות . לדעתי שמיר עשה מעין ניסיון לערוך 
הצבעה ניסיונית . זה מקובל כשרוצים לא לבזבז זמן וחושבים שיש רוב מכריע 
להצעה . אז מבקשים הצבעה גלויה ואם רואים שיש רוב מוחלט , מוותרים על הספירה . 
אני ממקומי לא יכולתי לראות למי יש רוב . היה רעש ומהומה , ולא יכולתי 
לקלוט מה שנאמר . לדעתי אין ערך להחלטה כלשהי שהתקבלה באי סדר ובצורה בלתי 
מבוקרת . לא ראיתי שמישהו ספר ידי מצביעים . לדעתי מרכז הליכוד חייב יהיה 
לחזור ולהתכנס , ולהצביע בצורה מסודרת , אם מישהו מעוניין לקבל החלטות . 
כל כינוס נוסף של המרכז הוא בעייתי שכן הוא טעון הסכמה של כל הגורמים , 
מה גם שכל צד יעדיף כנראה להתבצר בעמדתו ולטעון שהוא זכה בתמיכה ובאמון . 
ייתכן , שבגלל אי הסדרים בהצבעה , מישהו יפנה לביה"ד העליון של המפלגה , 
שיורה לערוך הצבעה חוזרת במרכז . אין זה חידוש בחיים הפוליטיים שלנו . 
אני רגיל ששואלים לדעתי כיועץ משפטי , ועושים את ההפך . לא נעלבתי מזה . 
הצטערתי על הדרך הבלתי מכובדת שבה התנהלה הישיבה וההצבעה . מצער שדווקא 
על ויכוח פרוצדורלי , ולא על ויכוח אידאולוגי , פורצת מהומה על לא מאומה . 
אינני רואה סתירה בין ההחלטות , שתיהן של הליכוד . אפשר היה לפתור זאת 
בצורה סבירה , אם היו מחלקים את ישיבת המרכז לשתיים . קודם מביעים אמון 
בראש הממשלה ובישיבה נפרדת מקיימים דיון מדיני ומקבלים החלטות . 
