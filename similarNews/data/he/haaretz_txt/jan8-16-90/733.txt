קופנהאגן ( מיוחד ל"הארץ " ) . מהומה רבתי פרצה אתמול בערב בתחנת הרכבת 
המרכזית של קופנהאגן , כאשר שתי קבוצות יריבות של פלשתינאים השתוללו באולם 
הגדול של תחנת הרכבת וניהלו קרב סכינים ואלות . כוחות משטרה גדולים הוזעקו 
לתחנה . באולם שהו בעת הקטטה מאות נוסעים מבוהלים . הקטטה נמשכה כחצי שעה , 
בטרם הצליחה המשטרה ללכוד כמה מבין המתפרעים . שלושה פלשתינאים שנפצעו 
במהלך התגרה , הובאו לטיפול רפואי לבית חולים . המשטרה עצרה כמה מבין המתפרעים 
ומחפשת אחר מספר נוסף של פלשתינאים . העיתון " פוליטיקן " כותב הבוקר , 
כי הרקע לתגרה היה כספי . בשנים אחרונות הגיעו לדנמרק אלפי פליטים מלבנון , 
מרביתם פלשתינאים . כמה מבין המתפרעים זכו לקבלת מעמד של פליט פוליטי , 
המזכה אותם ברשות לקבלת עבודה , ואחרים שייכים לקבוצה גדולה של פליטים , 
הממתינה להכרעה לגבי בקשתם לקבלת מעמד מוכר של פליט . הממשלה מעניקה גם 
לאלו שלא קבלו את מעמד הפליט , דמי כיס , בנוסף לשיכון במחנות פליטים וכלכלה . 
ההכרעה לגבי קבלת מעמד מוכר של פליט , עשויה להימשך שנה עד שנתיים לפחות . 
בימי החורף הקרים משמש האולם הגדול של תחנת הרכבת המרכזית , מקום בילוי 
לפליטים חסרי התעסוקה . בעבר אירעו מספר פעמים קטטות דמים בין פלשתינאים , 
הקטטות פרצו במחנות הפליטים , או בבתי קפה בהם נוהגים הפלשתינאים לבלות 
את זמנם הפנוי . זו פעם ראשונה שמתחוללת קטטה המונית במקום כה מרכזי כתחנת 
הרכבת . היריבות הפוליטית בין הפלשתינאים נמשכת גם בדנמרק ויתכן כי עילת 
הקטטה היה סכסוך פוליטי . 
