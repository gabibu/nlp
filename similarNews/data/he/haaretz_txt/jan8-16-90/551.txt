ביממה האחרונה ירה צה"ל פגזי ארטילריה לעבר מטרות בשטח לבנון . מקורות צבאיים 
רשמיים לא מסרו על אילו מטרות נורו הפגזים . בצה"ל טוענים שהירי הארטילרי 
מתבצע במסגרת פעילות שיגרתית נגד אירגוני המחבלים בלבנון . מקורות בדרום 
לבנון מסרו כי תותחים של צה"ל הפגיזו שלושה כפרים בבקעת הלבנון , הסמוכים 
מאוד לעמדות של הצבא הסורי . באזורים אלה נמצאים כוחות של חיזבאללה ושל 
אנשי חזית הסירוב באש"ף . כתוצאה מהירי נהרגו שני בני אדם , ונהרסו שבעה 
בתים . מדובר בכפרים לוסי , קאמד אל - לוז , וסולטאן יעקוב . המקורות 
הלבנוניים מסרו כי זו הפעם הראשונה מזה זמן רב שתותחים של צה"ל מפגיזים מטרות 
בעומק השטח הלבנוני , הסמוכות לעמדות הסוריות . העיתון אל - מוחרר טוען 
כי ישנה מגמה איראנית - סורית להדיח את נביה ברי , מנהיג תנועת אמל . הראיה 
לכך היא הסיוע הצבאי שמעניקים הכוחות הסורים לחיזבאללה בקרבות האחרונים עם 
אמל באזור הבקאע . הכוחות הסורים פתחו באש לעבר לוחמי אמל במהלך ההתנגשויות 
האחרונות בביירות . חוגים לבנוניים מציינים כי דמשק הביעה את תמיכתה בהדחתו 
של ברי , והחלפתו באדם אחר , שינקוט גישה דיפלומטית יותר ויהיה פחות קיצוני 
בהתייחסותו למצב בלבנון . 
