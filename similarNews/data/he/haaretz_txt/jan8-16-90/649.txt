המשטרה ביקשה וקיבלה בימים האחרונים מנציבות מס הכנסה תיקים ומסמכים שונים 
הנוגעים לחקירות מס שנוהלו בשנים האחרונות נגד גופים ואישים . המשטרה ביקשה 
את התיקים האלה במסגרת החקירה המתנהלת ביחידה הארצית לחקירות פשעים בחשדות 
לחריגות , אי סדרים ועבירות שונות , שאליהן שורבב שמו של המשנה לנציב הכנסה 
אברהם צרפתי שיצא לחופשה בעקבות החקירה . חוקרי המשטרה מבקשים לברר אם לא 
נעשו עסקאות והקלות לא מקובלות בתיקים האלה על רקע יחסי ידידות וקשרי גומלין 
הקיימים בין בעלי תפקידים במס הכנסה לבין אנשים במגזר הפרטי . בין השאר מבקשים 
חוקרי המשטרה לבדוק בעיון כמה תיקי חקירות שנוהלו במחלקת החקירות של מס הכנסה 
שעליה ממונה המשנה לנציב צרפתי ושבהם יצג את הנישומים עו"ד משה דרוקר . 
דרוקר מוכר כידידו של צרפתי והוא נחשד על ידי המשטרה כמי שהציע שוחד וטובות 
הנאה לחוקר המס הבכיר אורי לוי כדי שיפעל להביא להפללתו של היועץ המשפטי 
של מחלקת החקירות במס הכנסה , עו"ד און ניימן , שצרפתי היה מסוכסך עימו . 
דרוקר טען בחקירתו במשטרה כי פעל בעניין הצעת השוחד לאורי לוי על פי הנחייתו 
של צרפתי . אברהם צרפתי כבר נחקר בשבועיים האחרונים על ידי חוקרי היחידה 
הארצית לחקירות פשעים , אך בעקבות חומר נוסף שהגיע באחרונה לידי החוקרים , 
סוכם בהתיעצויות בין החוקרים , ראשי אגף החקירות במשטרה והפרקליטות , 
כי יש לחקור את צרפתי בנושאים נוספים , בחקירה רשמית תחת אזהרה , ולבקש 
ממנו תגובות לחשדות שונים שהועלו נגדו . חקירתו של צרפתי תימשך בימים הקרובים . 
לסופר " הארץ " נודע כי במהלך החקירה הסמוייה שניהלה המשטרה בחודשים האחרונים 
בפרשיות ששמו של צרפתי נקשר אליהן הפעילו חוקרי המשטרה שיטות חקירה מתוחכמות 
כנגד צרפתי עצמו וניסו לטמון לו פח במטרה להשיג ראיות הקושרות אותו לענינים 
הנחקרים . אחד הנושאים הנחקרים עתה , ושבקשר אליו ביקשה המשטרה לאתר חומר 
במס הכנסה , נוגע לעדות שמסר במשטרה חוקר המס אורי לוי . הוא סיפר כי אולץ 
לחבר מסמך כוזב הנוגע לפרשת חקירת מס הכנסה בענין חברת הפניקס . לדבריו 
המסמך אמור היה לסכם פגישה שבה השתתפו הוא , צרפתי וניימן . הוא חויב , 
לטענתו לכתוב במסמך פרטים שהעתיק מתוך נייר שנכתב בידי צרפתי ושהדברים בו 
לא תאמו את מה שנאמר בפגישה . בפרשה זו מעורב גם בעל תפקיד בכיר במערך המודיעין 
של מס הכנסה . עוד מבקשים חוקרי המשטרה לקבל הסבר מצרפתי להצעת שוחד כביכול 
על ידו הנשמעת בקלטת שהגיעה לכתבת חדשות נעמי לויצקי ושבה נשמע צרפתי מציע 
לחוקר הפרטי מוטי פרידמן להפחית לו את השומה בעקבות סיועו של פרידמן במעקבים 
אחרי עו"ד ניימן . למשטרה ממשיך לזרום מידע מודיעיני רב , בין השאר כזה 
המחשיד בקבלת שוחד מנישומים עובד בכיר במחלקת החקירות של מס הכנסה בתל אביב , 
מבין אלה ששמם מוזכר בפרשיות הנחקרות . המידע הזה נבדק עתה על ידי חוקרי 
היחידה הארצית לחקירות פשעים . במשטרה מדגישים כי הפרסומים על החקירה במס 
הכנסה הביאו לזרם של מידע ותלונות כנגד עובדים בכירים במס הכנסה המוגשים 
על ידי אנשים שיש להם אולי אינטרס לחסל חשבונות עם עובדים במס הכנסה , לכן 
נבדק כל מידע בזהירות רבה ונעשות פעולות חקירה סמויות וקפדניות לפני שמתחילים 
בחקירה גלוייה . 
