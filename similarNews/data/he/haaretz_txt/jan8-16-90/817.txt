דו"ח הוועדה לחקירת נסיבות הרעלת הדגים במאגרי המים של הקיבוצים גבולות ונירים , 
לאחר השטפונות הגדולים בערוץ נחל הבשור בנובמבר , קובע כי ישנה סבירות 
גבוהה לכך שגורמי ההרעלה מקורם בשפכים התעשייתיים מרמת - חובב . את הוועדה 
מינה יו"ר הרשות המקומית - תעשייתית רמת - חובב , משה הבא , המציין במכתב 
שצורף לדו"ח והמיועד אל חברי מועצת הרשות ומנהלי המפעלים הפועלים באתר התעשיות 
הכימיות של רמת חובב , כי יש לחתור במהירות לגיבוש ויישום התוכנית להפסקת 
זרימת השפכים מרמת - חובב לנחל הבשור . חברי הוועדה , ד"ר אשר ברנר מאוניברסיטת 
בן - גוריון , המהנדס חסון גולדברג וד"ר אלון לבל , מציינים בדו"ח הבדיקה 
כי דגימות המים נלקחו כשבועיים לאחר השיטפון ותחילת ההרעלה . לכן יתכן כי 
במהלך תקופה זו , חלו תמורות באופי המים בנקודות השונות . בדו"ח מוטעם כי 
ריכוזים גבוהים יחסית של ברומידים במי הדגימות , מעידים על הקשר הישיר שבין 
שפכי התעשיות ברמת - חובב לבין מאגרי גבולות ונירים . הברומידים הם סמנים 
עמידים שריכוזיהם במים טבעיים הם נמוכים ביותר . מקורם הוא בשפכי מפעל תרכובות 
ברום , המתנקזים בחלקם לשפכי רמת - חובב . לא ברור אם הברומידים כשלעצמם 
עלולים להיות גורמי ההרעלה . צריך להתיחס אליהם כאל הסמנים המעידים על חדירת 
שפכי רמת חובב למאגרי שני הקיבוצים . עוד מציין הדו"ח , כי שפכי רמת - חובב 
מכילים מגוון רחב של תרכובות אורגניות ואנאורגניות , שאותן קשה לאפיין ולזהות . 
הפוטנציאל הרעלי שלהן הומחש . העדות לחדירתן למי המאגרים ניתנת למדידה 
באמצעות ריכוזי הברומידים . צוות הבדיקה לא יכול להצביע על המרכיב , או 
המרכיבים הספציפיים , אשר גרמו להרעלה . יתכן כי בדיקות מקיפות מיד לאחר 
תחילת תמותת הדגים , היו מאבחנות במדויק את גורמי ההרעלה . 
