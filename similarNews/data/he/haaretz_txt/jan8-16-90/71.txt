ארצות הברית מסרבת לאשר לישראל את מכירתם של מטוסי כפיר לאתיופיה . על - 
פי דיווח של אמצעי תקשורת זרים , כפי שצוטטו אתמול בטלוויזיה הישראלית , 
הגיעה לישראל משלחת של קצינים אתיופיים כדי לדון בעסקת רכש של מטוסי קרב 
מדגם כפיר ומערכות לחימה אחרות . הממשל האמריקאי הבהיר לישראל כי בשל שיקולים 
גלובליים הקשורים במדיניותו ביבשת אפריקה , הוא אינו מוכן לאשר את מכירת 
מטוסי הכפיר , המצוידים במנועים אמריקאיים , דבר הדורש אישור מוקדם לכל 
עסקת מכירה של מטוסים אלה . ניסיונות השכנוע שעשו נציגי מערכת הביטחון בקרב 
אנשי הממשל האמריקאי , כדי שתאושר עסקת המטוסים , לא הועילו . הממשל הבהיר 
שוב ושוב כי התנגדותו למכירה היא נחרצת . ההתנגדות האמריקאית גרמה למפח נפש 
במערכת הביטחון הישראלית , משום שהיא פוגעת בהמשך פיתוח היחסים הביטחוניים 
בין ישראל לאתיופיה . עיתונים זרים פירסמו בעבר ידיעות על סיוע צבאי שהעניקה 
ישראל לאתיופיה , ועל מעורבות אנשי צבא ישראליים בסיוע לצבא אתיופיה . 
בין השאר ניתן הסיוע בתמורה למתן אפשרות לעליית יהודי מדינה זו לישראל . 
באחרונה פוסרמו ידיעות על הענקת בסיס צבאי , הכולל גם מסלול תעופה , לשימושה 
של ישראל באיים המצויים בשליטת אתיופיה באזור מצרי באב אל - מנדב . חידוש 
היחסים הדיפלומטיים בין אתיופיה וישראל היה מלווה בהבנה , שלפיה יועמק שיתוף 
הפעולה הביטחוני בין שתי המדינות . הצבא האתיופי זקוק לסיוע צבאי במאבקו 
הממושך בכוחות המורדים בצפון המדינה ובדרומה . גורמים במערכת הביטחון הביעו 
אכזבה מהעמדה האמריקאית , אך הבהירו כי אין כל כוונה לעקוף את ההתנגדות 
האמריקאית ולמכור את המטוסים ללא אישור הממשל האמריקאי . 
