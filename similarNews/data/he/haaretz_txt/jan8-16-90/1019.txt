לאש"ף יש אינטרס ברור להכריז מלחמה נגד האנטישמיות בעולם . האנטישמיות נגד 
היהודים בברית המועצות ובכל מקום אחר בעולם גורמת לכך שרק יהודים הבורחים 
מרדיפות מוצאים את דרכם לישראל . הבורחים ממצוקה כלכלית מוצאים את דרכם 
למערב אירופה וארה"ב , ועלינו להקים קול זעקה נגד כל אפליה מצד ארה"ב נגד 
מהגרים יהודים אמר אתמול פייסל אל - חוסייני , מנהל המכון ללימודים ערביים 
במזרח ירושלים , בערב שאלות ותשובות שנערך בכפר מנדא , ליד נצרת . אל - 
חוסייני קרא לערביי ישראל להגביר את תמיכתם החומרית והפוליטית באינתיפאדה , 
אך הדגיש " אסור לכם לגרום לפחדים בקרב העם היהודי , כאילו הערבים רוצים 
להרוס את זכויותיו במדינה לאומית עצמאית " . אל - חוסייני אמר כי המטרה העיקרית 
של פעולת האינתיפאדה בשנה הקרובה היא להגביר את המחנה היוני בישראל ולחדור 
במיוחד אל השכונות . הוא העריך כי המדינה הפלשתינית תוקם במרוצת חמש השנים 
הקרובות . בערב השתתפו חברי הכנסת מוחמד מיעארי ( המתקדמת ) , עבד ווהאב 
דראושה ( הדימוקרטית - ערבית ) , וראש עיריית שפרעם , אבראהים נימר חוסיין , 
שהסכימו ביניהם כי הערבים בישראל אינם מגישים סיוע בכמויות מספיקות לתושבי 
השטחים . דראושה אמר כי הוא חושש מגל העלייה הצפוי בשנה הקרובה , ומעריך 
כי רבים מבני עדות המזרח מודאגים כמוהו , נוכח החשש מפני הפרת האיזון הדמוגרפי 
לרעתם . מיעארי אינו מודאג מהפתיחות במזרח אירופה , כי במדינות אלה שואפים 
לחיקוי הנעשה במערב אירופה ושם קיימת אהדה רבה לעניין הפלשתיני . 
