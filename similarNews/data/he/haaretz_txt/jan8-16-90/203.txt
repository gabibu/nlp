משחק חתול ועכבר במפלגת השלטון : אריאל שרון תבע לפני כמה חודשים מיצחק 
שמיר לכנס את מרכז הליכוד . ראש הממשלה השיב לשרי החישוקים שיכנס , במועד 
הראוי . שר התעשייה והמסחר לחש , כי יריבו לא באמת רוצה . מלשכת שמיר 
השיבו , כי העובדה שהוא מסתפק בלחישה מעידה כי גם לו לא בוער . " אבל 
מכתב שלי הדורש לכנס את המרכז ממתין על שולחנו " , התפלמס שרון . " כאשר 
שרי החישוקים להוטים הם מרעישים עולמות " , לעג מנגד אחד מנעריו של ראש הממשלה . 
מחברי ביוגרפיות פסיכו - פוליטיות יודעים להסביר , כי מצבים אלה מעידים 
שכל מנהיג מוצא את עצמו רוצה - ולא - רוצה בעת ובעונה אחת . לשני הצדדים 
זיכרון טראומטי מכינוס המרכז שלא התממש , ביולי 98 . כל אירוע פוליטי מחדש 
את התביעה לכנס את המרכז . פרשת עזר ויצמן הזכירה לדוד לוי , לאריאל שרון 
וליצחק מודעי את מכתבם הנשכח . שמיר הודיע כי אינו חושש . נראה כי נוצר 
מצב חדש , ושוב התקיימו אתמול מגעי שמיר ושרון , והמרכז יכונס החודש . 
הגיע תור ההתמודדות הדחויה . בסחרחרת המדינית המאפיינת את ישראל יישכח שר 
המדע עוד לפני כינוסו המובטח של מרכז הליכוד לדון בעניינו . למעשה , כבר 
עברו עליו לסדר היום . את מקומו תפסו המסמכים האמריקאיים הדנים ביוזמת השלום . 
שמיר הסתירם מאז חזר לארץ מזכיר הממשלה , אליקים רובינשטיין מפני שגיימס 
בייקר מאותת משהו מביך לישראל : דחיקת שמו של אש"ף מהתהליך המדיני תהיה 
זמנית בלבד ; לא פורום הארבעה של ממשלת ישראל יקבע את הרכב המשלחת הפלשתינית 
לשיחות קהיר , אלא הנוגעים בדבר בצד הערבי ; בכל צירוף תכלול משלחת זו 
גם מגורשים מהשטחים ; ובכלל , ראוי כי שמות הנציגים הפלשתינאים יפורסמו 
דווקא באחד מכרוזי האינתיפאדה . ישראל רוצה התחייבות אמריקאית , שנאומי 
הפתיחה לא ינוצלו להצגת המטרה הכוללת של הפלשתינאים והמצרים ? זו שאלת הקיט - 
בג המפורסמת של טירון שהצטווה לרוץ , ושאל את מפקדו הקשוח אם עליו גם לשאת 
על גבו את תיקו הכבד . ארה"ב רצתה להתעלם מכך , אבל אם ירושלים מתעקשת 
לשאול הרי בקשתה נדחית . אין לדרוש מהפלשתינאים שינאמו לפני מצלמות העולם 
רק על מיקום הקלפיות בגנין ובטול - כרם . מרדף התעתועים הישראלי אחרי ביטחונות - 
הבל הביא עליה ביזיון , שהתבטא בהרהור של רובינשטיין לקצר את משך נאומי 
הפתיחה . כאילו המשא ומתן לשלום הוא דיון סיעתי מוגבל בזמן במליאת הכנסת 
או בליעה חפוזה של גלולה מרה . ישראל חזרה וטרדה את מנוחת מדינאי המערב , 
והם הענישוה בהתאם : שום בקשה לא התקבלה על דעת האמריקאים . אפילו אין 
מספרים לה מה נאמר בתשובת מצרים לחמש הנקודות של בייקר , ולא כמה פעמים 
נזכרת בה המלה אש"ף . עם האמת העצובה בדבר דחיית בקשותיה - ביטחונותיה נדרשת 
ישראל לשגר את משה ארנס לוואשינגטון , לסכם את סידורי המפגש עם המשלחת הפלשתינית 
בקהיר . רובינשטיין מעריך , כי הסיכוי לשנות את העמדה האמריקאית קלוש ביותר . 
בתנאים אלה צריך לקוות , שארה"ב לא תחזור על מה שעשתה בעבר , שלא תטייח 
ולא תמרק ולא תשים בפוך את עיניה הדומעות של ממשלת ישראל . שמיר ניסה לעשות 
זאת ב"מוקד " . הוא דיבר במין שעמום מעושה על חילוקי הדעות עם ארה"ב , כאילו 
המדובר במשהו שולי וטבעי . זה היה לפני שנודע תוכן המסמכים . אבל בסוף 
השבוע פירסם אותם שמעון שיפר ב"ידיעות אחרונות " , ולרוע המזל ניסה גם משה 
ארנס להתנהג כבת - יענה . ארנס אמר , כי ישראל סוברנית לדחות את מה שמנוגד 
לאינטרסים שלה . הוא העמיד את הדברים כאילו הוויכוח מתמקד בזה , ולא במצב - 
הפתיחה של המשא - ומתן . בתנאים אלה , כשכל תביעותיה המרכזיות של ישראל 
נדחו בידי בייקר , הברירות העומדות לפני מרכז הליכוד פשוטות : לשלוח את 
ארנס לדיון המוקדם בוואשינגטון מתוך ידיעה כי המשלחת הפלשתינית תורכב על 
ידי אש"ף , או לשגר לשם את שר החוץ עטוף בהטעיה העצמית שהכל בסדר ביחסים 
עם ואשינגטון , או להשאיר את מישה בארץ . עד לכינוסו הקרוב של מרכז הליכוד 
יריצו שריו את כל היהודים הטובים באמריקה לעשות משהו להצלת שמיר . ינסו 
לחלוץ מבייקר איזה מכתב ידידותי מלאכותי , איזה משפט שיטשטש את האמת המרה 
הכלולה בהודעתו המקורית שנחשפה , מין נוסח דו - משמעי שיוצג לפני חברי המפלגה 
כהתקרבות מהותית של הבית הלבן אל תפיסתו של ראש הממשלה . אילו פתח עזר ויצמן 
קו טלפון לבית הלבן , כפי שהיה לו עם תוניסיה , ואילו יכולתי ללחוש על 
אוזנו , כדרך שעשה שמעון פרס במהלך השיחה המפורסמת עם אחמד טיבי , הייתי 
מפציר בו לבקש מן האמריקאים לרחוק מכל קוסמטיקה . שלא יבטיחו דבר שאינם 
מתכוונים לו , ושלא יטשטשו שום מציאות . צריך לאלץ את שמיר להתמודד עם 
שרי החישוקים בזירת העובדות והמציאות , ולא בשטח תעתועי - השווא . רק כך 
יהיה ערך לרוב שלו , והמיעוט שלו יהיה משמעותי . 
