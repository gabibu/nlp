ראש הממשלה , יצחק שמיר , ושר החוץ , משה ארנס , דנו אתמול בפגישתו של 
השר עזר וייצמן עם שר החוץ הסובייטי , אדוארד שוורדנדזה , והחליטו להביע 
מורת רוח פומבית מהעובדה , שוייצמן ויתר על השתתפותו של הנציג הדיפלומטי 
הישראלי במוסקווה , אריה לוין , בפגישה זו . השניים דחו את הסבריו של וייצמן , 
שהמארחים היו אלה שביקשו , כי לוין שאינו מוכר כנציג דיפלומטי רשמי לא 
יוזמן לפגישה . ארנס אמר אתמול , כי וייצמן גרם נזק חמור ליחסי החוץ של 
ישראל , כיוון שמשרד החוץ נאבק על מעמדה של המשלחת הקונסולרית במוסקווה 
ועל מעמדו של לוין . ארנס הדגיש , כי הוא עצמו שיתף את לוין בכל פגישותיו 
עם שוורדנדזה ( שנערכו מחוץ לגבולות בריה"ם בארה"ב ובמצרים ) . וייצמן 
דחה אתמול את האשמות משרד החוץ , על שנענה לבקשת הסובייטים שלא לשתף לוין 
בפגישה . לדבריו , בנושא זה היה צריך משרד החוץ לטפל מראש , טרם נסיעתו 
למוסקווה . " כשבאים לכאן קשה לשחק עימם ברוגז , כשהם קובעים קביעות מהסוג 
שקבעו " , אמר . לדבריו , העיר למארחיו בצורה ברורה ביותר , כי היתה זו 
טעות מצידם שלא הרשו לו לצרף את אריה לוין לפגישה , שנמשכה למעלה משעתיים 
במשרד החוץ הסובייטי במוסקווה . " התרגיל הזה , שלוין לא יבוא עמי בשל 
מעמדו ומעמד נציגותנו כאן , צריך להשתנות " , אמר . בפגישה אתמול אמר שוורדנדזה , 
כי בריה"ם מוכנה לפתוח במשא - ומתן על הסדרת מעמדן של המשלחות הקונסולריות 
של שתי המדינות , והעלאת מעמד הנציגות הדיפלומטית הסובייטית לצירות . סוכנות 
הידיעות הסובייטית טאס פרסמה על כך הודעה . בתגובה אמר ארנס , כי שוורדנדזה 
הבטיח לו זאת כבר לפני שלושה חודשים בניו - יורק , והדבר לא יושם עד כה . 
לפיכך , אין הוא רואה בכך הישג מיוחד . וייצמן אמר עוד , כי העביר לידי 
שוורדנדזה מסמך , שהוכן על - ידי משרד הביטחון לבקשת השר רבין , העוסק 
בנושא השבויים והנעדרים של ישראל . השר הרוסי , אמר , הבטיח לטפל בעניין . 
לדבריו , עד כה ביררה בריה"ם בנושא זה עם הסורים , ובכוונתה לפתוח עתה 
גם במגעים עם איראן . לדברי וייצמן , ביקש ממנו ראש הממשלה בטרם נסיעתו 
להשתדל לעסוק רק בענייני מדע , שעליהם מופקד משרדו . זאת , גם אם יוזמן 
לדבר בנושאים מדיניים . " אז אני השתדלתי " , אמר בראיון לקול ישראל . 
באותה שעה שבה נפגשו וייצמן ומארחו , הודיעה בריה"ם על העלאת הדרג של נציגות 
אש"ף במוסקווה לדרגת שגרירות . משקיפים סבורים , כי במחווה כפולה זו מבקשים 
שלטונות מוסקווה להראות , כי יש לשתפם בחיפושים אחרי פתרונות לשלום במזרח 
התיכון . בהודעת סוכנות טאס נאמר , כי בריה"ם מתכוונת למנות שגריר מוסמך 
ליד הוועד הפועל של אש"ף . שוורדנדזה אמר לוייצמן , כי בעיית ביטחונה של 
ישראל קשורה בביטחון כל המדינות האחרות באזור , ובפתרון צודק של הבעייה 
הפלשתינית . הוא שב וקרא לכנס ועידת שלום בין - לאומית בהשתתפות אש"ף . 
שר החוץ הסובייטי מתח ביקורת על פעולות ישראל בשטחים , ואמר כי אינן משרתות 
את האינטרסים של ישראל או את השלום . שני השרים הסכימו על הצורך בהמשך המגעים 
הפוליטיים בין ישראל ובריה"ם . רדיו מוסקווה דיווח אתמול בחדשות הערב , 
כי הפגישה נערכה לפי בקשת האקדמיה הסובייטית למדעים , המארחת את שר המדע 
הישראלי בבריה"ם . לפי הדיווח , נדונו בפגישה בצד העניינים המדיניים גם 
שיתוף פעולה בתחומי המסחר והתרבות . סוכנות הידיעות הצרפתית מצטטת משקיפים 
דיפלומטיים במוסקווה , המשוכנעים כי להזמנתו של וייצמן להיפגש עם שוורדנדזה 
יש קשר לפרשת פיטוריו , שקדמה לנסיעתו . " זהו צעד בלתי - רגיל של רצון 
טוב " , אמרו . 
