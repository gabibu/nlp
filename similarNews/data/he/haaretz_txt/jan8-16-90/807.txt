השרים דוד לוי ומשה ארנס עשויים להיפגש בארבע עיניים בימים הקרובים , כדי 
לסכם ביחד את העקרונות לשינויים הארגוניים שיהיו בקרוב בתנועת הליכוד . תוצאות 
פגישה זו עשויות להשפיע על מערך כוחות חדש בצמרת הליכוד ועל חיסול התארגנותם 
של שרי החישוקים . הפרסום הבלעדי אתמול ב"הארץ " , על שיתוף הפעולה המתרקם 
בין לוי לארנס , עורר הפתעה גדולה בליכוד ואכזבה אצל אריאל שרון ויצחק מודעי . 
לוי השתתף אמש בפגישת שרי החישוקים ותומכיהם , שם הוחלט כי בישיבת מרכז 
הליכוד שתתקיים בראשית פברואר , יועלו כמה הצעות להצבעה ולא רק אחת , כדרישת 
ראש הממשלה . התדהמה על שיתוף הפעולה הצפוי בין לוי לארנס , נבעה מהיריבות 
ארוכת השנים בין שני אישים אלו , שלוותה בשנים האחרונות בכמה הכרזות מעליבות 
משני הצדדים . לוי טען כי אינו מאמין להבטחותיו של שמיר . ראשית הניסיון 
לקרב בין ארנס ללוי , נעשה על ידי מקורבי לוי מיד לאחר הבחירות להסתדרות . 
הסיבה היתה , לנסות ולהביא את לוי וארנס להבנה , כדי שניתן יהיה מצד אחד 
להביא לקיום מיפקד חברים וועידה נבחרת חדשה בליכוד , ומנגד הקמתם וחידושם 
של מוסדות הליכוד הנבחרים , כמו הנהלת ומזכירות הליכוד , שלא אויישו מאז 
ועידת הליכוד לפני שלוש שנים . עד לאחרונה התנגדו שמיר וארנס לקיום המפקד 
בליכוד , בנימוק כי אנשי לוי , השולטים בסניפי ליכוד רבים , עשויים לזייף 
את התוצאות , וועידה שעשויה להביחר בעקבות מעשי הזיוף הללו , עשויה לפגוע 
קשות בכוחם של שמיר וארנס בליכוד . מנגד התנגד לוי להקמתה של הנהלה לליכוד , 
שתפעל כמוסד ביניים בין המרכז למזכירות , מחשש כי איוש המוסד החדש ינציח 
את המצב הקיים . גישושים שהתקיימו באחרונה בין לוי לארנס , עשויים להוביל 
להסכמה בין השניים , לפיה תימצא נוסחה שתבטיח מפקד חברים ללא זיופים ותאריך 
יעד לוועידה נבחרת , ותמורת זאת יתן לוי את ידו להקמתה של הנהלה חדשה לתנועת 
הליכוד ולאיוש מחודש של ראשי האגפים בתנועה וחברי המזכירות בעלי התפקידים 
הבכירים . סיכום סופי בעניין זה צפוי להיקבע בימים הקרובים בפגישה בין לוי 
לארנס . התקרבות זו בין לוי לארנס אינה מוצאת חן בעיני שרון ומודעי . השניים 
אינם מוכנים כיום למהלכו של לוי . שרון חושש כי ועידה חדשה תשלול ממנו את 
מרכז הכוח שהוא מחזיק בו כיום ראשות מרכז הליכוד , ואילו מודעי חושש כי 
מפקד וועידה נבחרת , יפגעו במספר הליברלים שיהיו חברי המרכז וכך ייפגע 
כוחו . כיום משוריין לליברלים שליש מבין חברי המרכז , אך בוועידה נבחרת 
חדשה , בטל נושא השריון . הליכתו של לוי עם ארנס בנושא הארגוני , עשויה 
להביא קץ לשיתוף הפעולה בין שרון ומודעי ולחיסול התארגנותם של שרי החישוקים . 
בין האישים שהכינו את ההתקרבות בין השרים ארנס ולוי , נמצא ח"ך רובי ריבלין , 
מראשי מחנה לוי . ריבלין אישר אמש את הניסיונות הנערכים להביא לשיתוף פעולה 
בין השניים . 
