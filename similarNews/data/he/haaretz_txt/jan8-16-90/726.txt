ברשות השידור בודקים בימים אלה את האפשרות לקצר את תקופת הניסיון של אלימלך 
רם בתפקיד מנהל חטיבת החדשות . עתה בודקים אם קיצור התקופה הוא בסמכות הוועד 
המנהל , או ועדת המכרזים . רם נבחר לתפקידו לפני יותר מחודשיים , ונקבעה 
עבורו תקופת ניסיון של ששה חודשים . נקבע כי נסים משעל יוכל יחליפו , אם 
ייכשל רם בתפקיד . עתה , עם מינוי משעל למנהל הטלוויזיה , רוצה רם להבטיח 
את מעמדו . יו"ר רשות השידור , אהרן הראל , אמר כי המכרז למשרת מנהל הטלוויזיה 
חייב לצאת בתוך חודש מהמועד בו הוחלט עליו . לדבריו , יועלה הנושא בוועד 
המנהל בתוך שבועיים , וייקבע מועד למכרז . קיימת מחלוקת בין חברי הוועד 
המנהל התומכים בפרסום מכרז פנימי בלבד , לבין אלה המצדדים במכרז פנימי - 
חיצוני , אליו יוכלו לגשת גם מועמדים מחוץ לרשות . הראל ורוני פיינשטיין 
( מערך ) הם בעד מכרז חיצוני , וינסו לגייס רוב לעמדתם זו . חברי הוועד 
המנהל מן הליכוד , שלמה קור , אמנון מנדה ואורי אורן , וכן אורי פלח מן 
המפד"ל , מעדיפים מכרז פנימי . חלקם תומכים במשעל , ורואים במכרז חיצוני 
הבעת אי - אמון בכשרונות שבתוך הרשות . אם יאשר הוועד המנהל התחלת שידורים 
בערוץ 2 , יהיה צורך למנות מנהל גם לשלוחה זו ועל כך צפויים מאבקים חדשים . 
