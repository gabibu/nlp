יש שינוי משמעותי לטווח הרחוק בהצהרת גורבצוב , בביקורו בליטא , כי " הוא 
לא רואה אסון במשטר רב - מפלגתי , אם הוא קם כתוצאה מתהליך היסטורי נורמלי 
ועונה על צורכי החברה . " אך לטווח הקרוב חשובה יותר העובדה שהוא לא הצליח 
לשכנע את ראשי המפלגה הקומוניסטית של ליטא לוותר על הינתקות מהמפלגה הקומוניסטית 
הכלל - סובייטית ואת הציבור הליטאי לוותר על הדרישה לעצמאות . הסכמתו לפלורליזם 
פוליטי נועדה לחזק טיעוניו שהליטאים יכולים להשיג חופש מלא גם במסגרת בריה"ם , 
וברור שבמשבר הקשה הנוכחי מוכן גורבצוב להבטיח הכל פרט להשלמה עם עצמאות 
מלאה לרפובליקה כלשהי בבריה"ם . הוא נזהר גם מלפרט את התנאים בהם יסכים 
למשטר רב - מפלגתי ולכן להודעתו תהיה משמעות רבה בעתיד , כאשר התנאים ישתנו 
לחלוטין כתוצאה מדמוקרטיזציה מרחיקת לכת של המבנה הפוליטי הסובייטי . אך 
אחרי שהדברים נאמרו על ידי גורבצוב , תהיה הדרישה לריבוי מפלגות לגיטימית , 
לפחות כל עוד הוא בשלטון . היום יתכנס כנראה הפוליטבירו במוסקווה , וגורבצוב 
יצטרך לדווח לחבריו ששליחותו בליטא לא הצליחה . מבקריו יזכירו בוודאי גם 
את ההכשר לריבוי המפלגות כסימן להיעלמות הקו האדום במדיניות גורבצוב . נמסר 
גם על אי - שקט בקרב הגנרלים הרואים ברפובליקות הבלטיות קו הגנה חיוני בשערי 
רוסיה עצמה . אך אם גורבצוב הוא עדיין בעל הבית בקרמלין ואין סימנים שלא 
כך הדבר הוא יזכה לאישור לטפל במשבר הליטאי בסבלנות , ולמנוע את הצורך 
בהפעלת כוח . ספק אם מישהו במוסקווה היה סבור שביקור אחד בליטא יביא לתפנית 
בעמדת הלאומנים , אך היו תקוות שהוא ישיג הסכמה להפוגה . אך נוסף לכך היו 
לו גם שלושה כשלונות : הליטאים הבהירו שאינם נבהלים מקורבנות כלכליים ; 
התברר לעיני כל שלא רק הליטאים הלאומנים תומכים בהינתקות אלא גם חלק מהרוסים 
הגרים בליטא ; ובעיקר , הליטאים הפכו את הקערה על פיה וטענו שטובת התנועה 
הקומוניסטית מחייבת הינתקות מפלגתם ממוסקווה : אם לא יינקטו בקו עצמאי , 
הם יימחקו מהמפה הפוליטית של ליטא , כלומר שהאינטרס הקומוניסטי מחייב תמיכתם 
בלאומנות . תמיכת המערב בגישה הפשרנית הופכת לקלף החזק בידי גורבצוב : במוסקווה 
מתרבים המאמינים שרק סיוע מערבי גדול יכול להוציא את בריה"ם מהמשבר הכלכלי 
המחמיר - ורק הישארות גורבצוב בשלטון יכול להבטיח הענקת סיוע כזה . 
