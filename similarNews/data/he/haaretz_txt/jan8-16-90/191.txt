יש מי שחבש קסדה , לבש חגור - קרב , והתכונן להיכנס לבונקר למשמע ההודעה 
על חידוש היחסים הדיפלומטיים בין מצרים לסוריה והפגישה הצפויה בדמשק בין 
מובארק לאסד . ראש הממשלה יצחק שמיר יצר בנאומו בפני פעילי הליכוד את הרושם , 
כי במה שעשתה קהיר יש צעד לביטול מחויבותה להסכמי קמף דייוויד . זו גישה 
פשטנית , המזכירה לא במעט את התגובה הבכיינית בישראל אחרי מלחמת יום הכיפורים , 
כאשר ואשינגטון חידשה את יחסיה הדיפלומטיים עם קהיר . ראינו אז בכך מתן 
פרס לאלה שיזמו את המלחמה וסכנה להתערערות מאזן הכוחות באזור . מי שסבור 
כי מצרים תישאר מנותקת לעד מהעולם הערבי ושהסכמי קמף דייוויד נועדו להשאירה 
בבידוד כזה , נבהל בוודאי מכל שינוי בסטטוס - קוו . בעיני כל אלה התקרבות 
בין מדינה ערבית אחת לאחרת מצטיירת כאירוע מזעזע . אך אלה ציפיות לא - ריאליות . 
מוטב עולם ערבי המונהג על - ידי מצרים מאשר עולם ערבי המונהג על - ידי עיראק 
או סוריה . הרבה יותר מדאיגה ומסוכנת מבחינתה של ישראל ההתקרבות הצבאית 
בין ירדן לעיראק , שלהן גבול משותף . ההתקרבות האחרונה דורבנה לא מעט בגלל 
האיומים המושמעים בישראל כלפי המשטר ההאשמי ( ירדן היא פלשתין ! ) . 
התקרבות בין שתי אויבות קיצוניות של ישראל , עיראק וסוריה , ויצירת גוש 
צבאי ביניהן , הן סכנה ממשית . לא בכל התקרבות בעולם הערבי יש רק היבטים 
שליליים מבחינתנו . מדוע הסכים אסד לעשות צעד שהתנגד לו בתקיפות במשך שנים ? 
לכך , כנראה , שלוש סיבות עיקריות : בדידותה הגוברת של סוריה הכבידה 
על דמשק ובאה לביטוי במשבר הלבנוני ובסיוע הכספי שנהגה לקבל מהעולם הערבי . 
לעומת זאת מצרים , יריבתה של דמשק , נחלצה מבדידותה וחזרה במידה רבה להנהיג 
את העולם הערבי . סימני - השאלה שהתעוררו ביחסים שבין סוריה לבריה"ם היו 
בוודאי סיבה נוספת . ממוסקווה שומעת דמשק קולות אחרים . כאשר מדובר בסיוע 
צבאי וכלכלי לסוריה וביוזמה מלחמתית , המצב אינו דומה למה שהיה בעבר . 
סיבה שלישית , והכואבת ביותר : מצבה הכלכלי הקשה של סוריה . לדמשק אין 
סיכוי לקבל עזרה רצינית יותר כאשר היא בעימות עם הגוש שבהנהגת מצרים . לוב 
ואלגיריה אינן יכולות להושיעה . בהודעה המשותפת של קהיר ודמשק על חידוש היחסים 
לא נאמר דבר על המחלוקות ביניהן . תהיה זו טעות להניח , כי בגלל ההתקרבות 
בין שתי הארצות תיסוג סוריה מיד מעמדותיה הקיצוניות כלפי ישראל ומהזווית 
שממנה היא רואה את פתרונו של הסכסוך הישראלי - ערבי . אסד ממשיך להשתמש 
במטבעות - לשון קיצוניות . זאת שמעו באחרונה שלושה אישים אמריקאים שפגשו 
אותו ( שר החוץ לשעבר סיירוס ואנס , ריצארד מרפי וריטה האוזר ) . אך 
יש גם לשים לב , כי חידוש היחסים אחרי 21 שנות ניתוק נעשה בעת שמצרים נמצאת 
בעיצומה של מעורבות בתהליך מדיני עם ישראל וכאשר מאמציה מתמקדים בהבאת אש"ף 
לשולחן הדיונים . מעשים שהקפיצו תמיד את אסד מכיסאו . אסד נאלץ לבלוע את 
הצפרדע . את המו"ם על חידוש היחסים ניהלה מצרים מעמדת כוח . היא לא נדרשה 
לוותר בעניין יחסיה עם ישראל , ואכן קהיר טרחה להודיע לירושלים ולבגדד , 
כי חידוש הקשרים עם סוריה לא ישנה את היחסים עמן . דמשק ודאי תרוויח מחידוש 
היחסים עם קהיר . תחול הקלה משמעותית בבדידותה . יחסיה עם מדינות אירופה 
ועם ארה"ב אולי יוקלו עקב כך . סביר להניח , כי סכומי הסיוע מהעולם הערבי 
יגדלו , אך יהיה עליה גם לשלם . יהיה עליה להשלים עם העובדה שבד בבד תהיה 
מצרים מעורבת בתהליך מדיני עם ישראל ותנסה לגרור אליו את הפלשתינאים . סביר 
להניח שדמשק תקבל תיווך מצרי בינה לבין אש"ף . יהיה עליה להיזהר יותר במהלכיה 
בלבנון . ודאי שיהיה עליה להיזהר ביחסים שהיא מקיימת עם איראן . מכל אלה 
אין להסיק כי בעקבות חידוש היחסים תשנה דמשק את גישתה לסכסוך עם ישראל , 
אפילו תעשה מצרים מאמץ לשלבה בתהליך המדיני . המבחן המצרי יהיה , קודם - 
כל , אם קהיר תסלק את ההשפעה האיראנית בדמשק ותרסן את קשריו של אסד עם ארגוני 
הטרור הקיצוניים . מבחן נוסף יהיה בטיב הקשרים הצבאיים בין שתי המדינות . 
מקורות ביטחוניים בישראל אינם צופים שיתוף פעולה כזה בעתיד הקרוב . ספק 
גם אם מצרים רוצה בסוריה חזקה מדי . התקרבות מצרית - סורית יכולה להוליד 
פירות באושים , רק אם תהליך השלום יתפוצץ ובד בבד תחול התקרבות בין סוריה 
לעיראק . מובטח לנו שהמודיעין הישראלי יגלה עירנות מיוחדת למתרחש בין מצרים 
לסוריה , אפילו יש לפי שעה בהתקרבות זו יותר סימנים חיוביים משליליים . 
