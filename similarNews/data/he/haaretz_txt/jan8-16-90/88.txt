בית משפט השלום בתל - אביב שיחרר אתמול בערבות את שבתאי מיכאלי , החשוד 
כי הבריח לארץ תכשיטים , חפצי אמנות וחפצי יהדות בשווי של ששה מיליון דולר . 
לטענת אנשי מחלקת החקירות של המכס , עשה זאת החשוד תוך שימוש בזכויות פטור 
של עולה חדש והונאת שלטונות המכס . החשוד שוחרר אתמול בערבות , אחרי שהיה 
עצור שבעה ימים . נגד מיכאלי תלוי ועומד כתב אישום הקשור לפרשה שהוגש לפני 
כחצי שנה לבית משפט השלום . הוא מואשם כי ניסה להוציא במרמה מחברת הביטוח 
( לוידס ) חמישה וחצי מיליון דולר אחרי שטען כי נפרצה דירתו ונגנבו ממנו 
הטובין . החוקר מטעם המכס מאיר אינהורן ציין בבקשת המעצר , כי הטובין הנ"ל 
נמצאו בתשעה ארגזים שנכללו במשלוח שכלל 31 ארגזים של עולה חדש בשם יעקב קוסיאשוילי 
והם נשלחו מברית המועצות למחסן הערובה של הסוכנות בצריפין . לטענת אינהורן 
שיחררו השניים ( החשוד וקוסיאשוילי ) את הטובין מהמכס תוך שהם מצהירים 
שהארגזים הנ"ל מכילים חפצים אישיים בלבד . לטענת החוקר קיבל קוסיאשוילי 
תמורת השתתפותו בהברחה זו סכום של 51 אלף רובל מידי שבתאי מיכאלי . עוד 
ציין החוקר , כי קוסיאשוילי עזב את הארץ ועל פי החקירה אינו מתכוון לחזור 
כלל . בבקשה נכתב עוד , כי על פי המיפרט שהגיש שבתאי מיכאלי לסוכן הביטוח 
של חברת לוידס , המסים שיש לשלם בגין הטובין המוברחים הם בסך של 5 . 3 מיליון 
ש"ח . 
