דרישה לבטל את המרכיב הדולרי בשכרם של טייסי אל - על ולשלם את משכורתם בשקלים 
בלבד כלולה ברשימת השינויים בהסכם העבודה אשר גיבשה הנהלת החברה . הדרישה 
כלולה במסמך שגובש לקראת פתיחת המשא ומתן עם העובדים על הסכם חדש . המסמך 
מפרט שורה ארוכה של תביעות ושינויים שההנהלה מבקשת להכניס בהסכם העבודה החדש . 
אחת החשובות בהן היא חתימתו של ההסכם לשלוש שנים במקום שנתיים כנהוג היום . 
תחומים נוספים בהם מבקשת ההנהלה לבצע שינויים הם מגבלת שעות הטיסה , זמן 
השהיה בחו"ל , צימצום המנוחה בטיסות לצפון אמריקה ותיקון בסעיף הכוננות . 
עוד מבקשת החברה לבטל הטבות הניתנות לצוות אוויר במטוסים מדגם בואינג 737 
אשר נהנו עד עתה מתוספת שכר מיוחדת שכללה גם את זמן איסופם מהבית . עוד דורשת 
הנהלת אל - על , בהתאם למסמך הכוונות , לשנות את שיטת הבכירות של הטייסים 
במעבר בין דגמי המטוסים , לבטל את ההוראות בדבר זיכויי יום חופשה במקרה 
וחג חל בשבת , להחיל את חובת ההדרכה על כל עובדי החברה ולהעלות את ריצפת 
הדרגה המקנה השתתפות החברה בקרן השתלמות . 
