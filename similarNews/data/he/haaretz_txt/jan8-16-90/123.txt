" אני בעד לדבר עם יאסר עראפת " כך הכריז אתמול ראש עיריית תל - אביב , 
שלמה להט , מאנשי הליברלים בליכוד . בפגישה עם תא הכתבים לענייני תל - 
אביב , אמר להט כי הוא משוכנע שיש הרבה אנשים בליכוד החושבים כמוהו . לדעתו , 
לא יהיה מנוס וממשלת ישראל תיאלץ בסופו של דבר להידבר עם אש"ף . " המציאות 
תכתיב זאת " , אמר . שלמה להט הוסיף כי לדעתו יצחק שמיר , ששולל כיום בתוקף 
כל מגע עם אש"ף , ישא ויתן עם ראשי ארגון זה , במטרה להביא להשכנת שלום 
באזורנו . לדעת להט , " רק הליכוד יוכל להביא את השלום " ; וכשם שהוכיח 
זאת מנחם בגין בהסכם השלום עם מצרים , כך הוא משוכנע שיהיה זה הליכוד שיכרות 
עם אש"ף הסכם שלום . להט סירב להתייחס לפרשת וייצמן והסכים לאמר בהקשר זה 
כי אינו רואה במעשיו של וייצמן " מעשה בגידה " . להט , שנשאל מדוע הוא 
נשאר בליכוד כאשר הוא מחזיק בדעות אלו , השיב כי במפלגה גדולה כמו הליכוד 
יש מקום לדיעות רבות וכי הוא מאמין כי הוא ועוד כאלה המחזיקים בדעתו יכולים 
להשפיע מבפנים . להט אמר כי לא נפגש עם אנשי אש"ף רק משום שהחוק אוסר על 
קיום מגעים כאלה , אולם אם לא היתה קיימת המגבלה החוקית היה נפגש . " אצלי 
ההידברות עם אש"ף נתפסת לא כמטרה , אלא כאמצעי להשגת שלום " . יו"ר סיעת 
הליכוד , שרה דורון , אמרה אמש כי להט הוא ראש עיר מעולה , אבל מוטב שיסתפק 
בטיפול בגבולות תל - אביב ויניח את הבעיות הכרוכות בגבולות המדינה לגורמים 
אחרים בליכוד . לדעת דורון , להט שרוי בבדידות מזהירה במפלגתה והוא יחיד 
בדעתו . 
