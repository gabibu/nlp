האחים אלפרון הציעו לאיש העסקים רמי אילין מטריית - הגנה מפני נושיו , תמורת 
עשרת אלפים דולר . זאת סיפר אתמול אילין , בעבר מנהל חברת " קפריש " , 
בבית המשפט . " קפריש " עסקה ביבוא מכוניות דלתא ואלפא - רומאו והתמוטטה . 
אילין הופיע כעד תביעה במשפט בו מואשמים שלושת האחים אלפרון ( נסים , 
יעקב וזלמן ) , העיתונאי יוסי היימן ואחרים בסדרה של מעשי סחיטה באיומים . 
אילין סיפר עוד כי היימן הגיע לביתו במטרה לגבות חוב של שני נושים של חברת 
" קפריש " , שהם לקוחות של חברת הגבייה של האחים אלפרון . העד סיפר כי 
לאחר שהעיתונאי לשעבר הסביר את מטרת בואו , הוא השיב לו כי אין מדובר בחוב 
אישי אלא בחוב של החברה . אילין העיד כי היימן תיאר את האחים אלפרון כאנשים 
איומים שישבו בכלא , אך היום הם פועלים במסגרת החוק . לדברי העד , היימן 
היה מנומס , אך יחד עם זאת עלה מדבריו איום מרומז . עוד אמר העד כי היימן 
הבטיח לו , בשם האחים אלפרון , כי אם ישלם את החוב עבור שני הלקוחות , 
הוא לא יבוא אליו לגבות חובות של נושים אחרים , שהם לקוחות של חברת הגבייה 
של האחים אלפרון . 
