ממצאי ביניים של הבדיקה המשטרתית הפנימית , הנערכת על ידי צוות מיוחד במטה 
הארצי של המשטרה , בקשר לאירועי הפגנת שלום עכשיו לפני כשבועיים בירושלים 
המזרחית , מאמתים חלק מהטענות על אלימות שוטרים שלא לצורך , כפי שהועלו 
על ידי אנשי שלום עכשיו . כך נודע לסופר " הארץ " . מהממצאים שהועלו עד 
עכשיו , וכפי הנראה דווחו כבר לדרגים בכירים במשטרה , עולה כי היו מקרים 
שבהם פעלו שוטרים בניגוד להוראות הקבע ולהנחיות , והפעילו כוח ואמצעים אחרים 
שלא לצורך בנסיבות שהיו בשטח . עם זאת , אין בממצאי הביניים בשלב זה התייחסות 
לעובדה אם היה צורך בהתערבות בכוח של המשטרה בהפרות הסדר , שהיו בכמה מוקדים 
בהפגנה . ככל הידוע , נוגעים הממצאים עד כה לפעילות חריגה של שוטרים בודדים , 
שנכללו בכוחות שהופעלו לפיזור מפגינים ומפירי סדר בהפגנה . הצוות המשטרתי 
החוקר את ארועי ההפגנה ופעילות השוטרים בה , ממשיך בעבודתו שתארך לפחות 
עוד שבוע עד שבועיים . נראה כי עם סיום החקירה הפנימית , ימליץ הצוות על 
נקיטת אמצעים משמעתיים או משפטים , כנגד כמה שוטרים שפעלו בצורה חריגה , 
בניגוד להנחיות . אנשי שלום עכשיו טוענים כי מתחקיר שהם ערכו , עולה כי 
המשטרה הפעילה בהפגנה אלימות ללא צורך , בכלל זה ירי כדורי גומי בצורה מכוונת 
לעבר מפגינים , שלא הפרו את הסדר . דובר המשטרה אמר אמש בתשובה לשאלת סופר 
" הארץ " , כי אינו יכול להתייחס בשלב זה לעבודת צוות הבדיקה המשטרתי , 
שעדיין לא הסתיימה . לדבריו הצוות ממשיך בבדיקת תלונות שהועברו אליו . 
" בימים האחרונים קיבל הצוות לידיו מספר סרטים שצולמו על ידי צוותי טלוויזיה 
זרים במהלך ההפגנה . מדובר בחומר חדש והוא נבדק עכשיו " , אמר הדובר . 
