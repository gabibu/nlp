המוני אזארים המשיכו גם אתמול לעקור חלקים מגדרות התייל בגבול שבין הרפובליקה 
הסובייטית של אזרבייגאן לאיראן . נמסר כי כוחות משמר הגבול הסובייטי המפטרלים 
באזור לא התערבו . עיתונאים מקומיים מדווחים כי המצב באזור נאחישבאן ממשיך 
להיות מתוח . לדבריהם , דחו המונים זועמים קריאה של משלחת רשמית להחלפת 
תחנות הגבול , גדרות התייל , ויתר המתקנים שניזוקו במהלך ההפגנות בשבוע 
שעבר . במקום זאת , פנו המפגינים לעבר אזור הגבול , והמשיכו בהשמדת סימני 
הגבול . " לא היתה התערבות מצד המיליציה או כוחות אחרים " , אמר עיתונאי 
מקומי . שלשום נאלץ ראש המפלגה הקומוניסטית באזור לעזוב את תפקידו . האיש , 
גיידר איסייב , הוחלף ביום רביעי , והסיבה הרשמית שניתנה היתה מצב בריאותו 
הרופף . אולם דובר המפלגה הבהיר מעל לכל ספק כי ההדחה קשורה למהומות באזור . 
ביום חמישי נמסר כי האזור כולו , כולל בירת אזרבייגאן , באקו , נסגר בפני 
עיתונאים זרים . בתחילת השבוע שעבר לא ייחסו שלטונות הקרמלין חשיבות רבה 
למתרחש באזרבייגאן , ודובר משרד החוץ הסובייטי , גנאדי גראסימוב , אף 
אמר כי " המדובר בסך הכל בכמה קיצונים לא - אחראיים הסבורים כי הגבול עם 
איראן לא נחוץ " . אולם בסוף השבוע , עם המשך המהומות , גבר החשש במוסקווה 
והגורמים הממונים התכנסו למספר ישיבות דחופות . אחת המסקנות הראשוניות היתה 
להדיח את ראש המפלגה באזור . 
