הדבר הכי פשוט הוא להעלות את " טרטיף " במסגרת מערכה נגד הצביעות . בחר 
לך את הצבועים שבחברתך , והצג אותם כ"טרטיף " . כך נהג תיאטרון חיפה לפני 
כמה שנים , כשהיה ברור שההצגה מכוונת את חציו של מולייר נגד הפוליטיקאים 
הדתיים , שהאל יודע כמה תיאטרון חיפה סבל מהם . אבל ההחלטה מי הם הצבועים 
היא רק חלק ולא החלק החשוב בהחלטה איך מציגים את " טרטיף " ולמה . החלטה 
יותר מהותית היא מה מניע את הנפשות הפועלות בטקסט הזה שהותיר לנו מולייר . 
במשך שנים היה מרכז הכובד בדמותו של אורגון , הבורגני שהולך שבי אחרי טרטיף 
המתחסד . הוא המקבילה של הדמויות הקומיות הגדולות של מולייר . אם האובססיה 
של הרפגון היא הכסף והקמצנות , והאובססיה של ארגן היא המחלה המדומה , הרי 
האובססיה של אורגון היא טרטיף . אחר כך הבחינו שטרטיף איננה תכונה או מחלה , 
אלא אדם בשר ודם , ומרכז הכובד עבר לפענוח דמותו של המתחסד . האם הוא 
תככן קר - רוח המשתמש בדת לצרכיו , או שמא גם הוא מונע באובססיה , לכוח 
ולשלטון . אבל בשתי התפיסות האלה עיקר המערכה הוא בין אורגון לטרטיף . 
בשתיהן אלמיר היא הכלי במשחק שבין הגברים . אבל מי שקרא את המחזה יודע שאלמיר , 
האישה הצעירה , אישתו השנייה של אורגון , היא התעלומה הלא מפוענחת של 
המחזה . עד הסוף אינך יודע אם היא משתעשעת בסיטואציה , או נופלת בה שבי . 
גרסה אחרת של דמות דו - משמעית זו מופיעה ב"מיזנטרוף " . מדוע אלמיר מתעקשת , 
למשל , להרחיק לכת כל כך בתמונת הפיתוי של טרטיף ? האם היא לא מגזימה ? 
זה אחד המפתחות לגרסה שביים למחזה הזה רוברטו סטורואה ב"הבימה " . עיקר המחזה 
מתרחש בין טרטיף לאלמיר , ואילו אורגון הוא כלי שרת שלהם . והמערכה בה 
מדובר היא מערכת המשיכה המינית . " אני גם גבר " , זועק טרטיף כשהוא מסתער 
על אלמיר בתמונת הפיתוי המפורסמת כל כך . מפתח אחד , לא פחות חשוב להעלאת 
המחזה , הוא אפיון משפחת אורגון , שאל תוכה מתגנב טרטיף . הקל והפשוט 
הוא להציג אותה כמשפחה חביבה , שהנוכל המתחסד משבש את אורחות חייה ומונע 
ממנה גם שעשועים תמימים . בהצגה של סטורואה המשפחה הזאת רחוקה מלהיות תמימה . 
זה מתברר כבר בפתיחה , כשמוסיקה של אווירה מתחלפת בגז סוער . זו משפחה 
שבה הבן הצעיר מתעסק עם המשרתת כדבר מובן מאליו ; לאבא יחסים דו - משמעיים 
עם בתו , והאם החורגת , אלמיר , היא צעירה ויפה ועם תינוקת , אבל היא 
לא בוחלת בשעשועים של באלט . אילו לא היה מדובר בבגדים תקופתיים בהצגה הזאת , 
היה סטורואה מן הסתם שולח אותה למכון אירובי בבגדי גוף . זה בית שבו ממילא 
מקשיבים מאחורי דלתות או מתחת לדלתות - סתר ברצפה , וכך היה עוד לפני בוא 
טרטיף לבית . המשמעות ברורה : זוהי משפחה שקצת סדר , היגיון , משמעת 
ומוסר לא היו מזיקים לה . טרטיף הוא אולי " טלית שכולה תכלית " ( זה 
מאחד התרגומים הקודמים של המחזה , לא של מנור , הקולח מאוד , אבל לא מוסיף 
בדיחות מטעם עצמו ) , אבל משפחת אורגון איננה טלית שכולה תכלת . אלה הן 
שתי נקודות יסוד בגישתו של סטורואה להצגה הזאת , הנבנית מעיצוב הבמה והתלבושות 
ומהמוסיקה . החולשה המרכזית בהצגה היא איכות המשחק שיכולים להגיש לו שחקני 
" הבימה " . זוהי חולשה כפולה . מצד אחד היא נובעת מעירוב הסגנונות , 
שבו הקומדיה המוליירית זוכה לסיבוב בורג נוסף לעבר העיוות . סטורואה והשחקנים 
שלו מסתדרים עם העיוות , אבל אינם יודעים איך לנהוג בקומדיה . כך מתמוטטות 
סצנות שהן מלאכת מחשבת של כתיבה קומית , כמו אותה תמונה נודעת שבה חוקר 
אורגון השב הביתה על בריאותו של טרטיף ומתעלם לגמרי ממחלתה של אישתו . מצד 
שני נובעת חולשה זו מכך שרוב השחקנים של " הבימה " ( כולל שלמה בר שביט 
בתפקיד אורגון , הנראה נהדר עם שפעת תלתלי שיבה , אבל אינו משכנע לרגע 
כי הוא אבוד בתוך הסיטואציה שלתוכה נקלע ) נעדרי קלילות וגם עוצמה של הקרנה . 
אולי , אילו היה מדובר בלהקה של סטורואה עצמו , היו תמונות אלה משתלבות 
טוב יותר במסגרת הרחבה והמרתקת שצייר כאן הבמאי . ביחס לרוב השחקנים התחושה 
היא שהם מתרוצצים וצועקים , במקום להפנים את הדמות , את משמעות הסיטואציה 
ואת עירוב הסגנונות . לשחקנים יעל פרל , קרן מור , גיל פרנק , יותם זילברמן , 
רוברט הניג , יובל זמיר ואחרים אין פשוט נוכחות בימתית לצורך הצגה זו . 
יש להם רגעים חיצוניים , כיד דמיונו של הבמאי . להם משלהם אין כלום . 
משה בקר משתלב להפליא בשרטוט שעיצב הבמאי . טרטיף שלו אינו מנסה אפילו לטעת 
בלב הצופים את האשליה שהוא חסיד של אמת . לקהל ברור שהוא נוכל , אבל נוכל 
מרתק , מקסים , מפחיד . יש בעיוות שלו משהו כובש , כי הוא תיאטרלי ומטורף . 
הוא לא נוכל קר רוח , אלא נוכל שרוחו ויצריו מושלים בו . הוא נכנס לבמה 
כשהמגלב שבו הוא מצליף בעצמו מוחזק בין שיניו . זו הברקה של במאי , כשיונה 
אליאן בתפקיד אלמיר מופיעה לסצנת הפיתוי כשהמגלב נתון בין שיניה . הצלחה 
פחות חד - משמעית יש בעיצוב הדמות של אלמיר . לאליאן - קשת קסם רב , והיא 
אכן מרתקת בכניסות שלה לבמה , כולל הכניסות השקטות : סטורואה , בעקבות 
מולייר , מעלה אותה לבמה גם בתמונות שבהן אין לה טקסט , כמין צופה שקטה 
במתחולל . יש לאליאן - קשת בעיות רבות של קול ונשימה , המפריעות במידה 
רבה לה ולצופים . נקודות לא מעטות בהתנהגותה נותרו לא פתורות . אבל יש 
במשחקה , ובבימוי , הברקות רבות : במפגש הראשון בין אלמיר לטרטיף היא 
כמעט נאנסת על ידו ועל - ידי משרתו . כך פתאום ברור לך שהיא מנסה להשתיק 
את הבן דמיס מלחשוף את טרטיף , לא מפני שהיא מזלזלת במשמעות התמונה , אלא 
להיפך : מפני שהיא באמת מפחדת מטרטיף , אך גם נמשכת אליו . אולי מפחדת 
מפני שהיא נמשכת אליו . למרות בהירות השרטוט הזה , שנותן פירוש חדש ומרתק 
למחזה , ולמרות הברקות בימוי רבות , זוהי הצגה מאוד לא מאוזנת . היא מפתיעה 
לרגעים , ואחר כך שוקעת לרגעים ארוכים למדי , בגלל חולשות משחק , העדר 
גיבוש סגנוני סופי והעדר רוח שתאחד אותה לכל אורכה . בעיני , גם כך יש 
בה חידושים מרתקים בתפיסה . אבל סופה מכפר על כל חולשותיה , ולו רק בזכותו 
כדאי לראותה . למענו כדאי להישאר באולם עד הסוף . מזמן גילו החוקרים כי 
המערכה החמישית של " טרטיף " , שבה מופיע המושיע עם צו המלך ואוסר את " טרטיף " 
במקום את אורגון , שעליו הלשין טרטיף , הוא מודבק ומאולץ . חוקרים סבורים , 
כי מולייר הוסיף את המערכה הזאת כדי שיוכל להציג את המחזה , שהרי בזמנו 
של מלך השמש לא היה אפשר להעלות קומדיה שבה הצבועים מנצחים על הבמה . אז 
עוד האמינו שמה שקורה בתיאטרון משקף את המציאות . הסוף מוכרח היה להיות 
טוב . סטורואה החליט להוסיף למחזה של מולייר סיבוב בורג נוסף . בסופה של 
ההצגה שלו , השליח מטעם המלך מגיע אל סוף אופראי מאולץ ומוגזם לגמרי . 
הבמה מסתובבת וחושפת את הקרביים של התפאורה , עם פיגומיהם , שיכולים להיראות 
גם כקירות עם ציורי גרפיטי . היה אפשר לגמור כאן כדי לומר שהפי - אנד יש 
רק בתיאטרון . אבל אחרי שהסוף המאולץ מסתיים , סטורואה אומר עוד משהו . 
הוא מסיים את ההצגה בכל זאת בניצחונו של טרטיף . במציאות כך אומר סטורואה 
הם מנצחים גם כשהתיאטרון נגמר . טרטיף עולה על הגזוזטרה , נואם את נאום 
הניצחון , כשהוא משליך מן הגזוזטרה את התינוק של אלמיר . ואלמיר , האישה 
החידתית , מרכיבה על עיניה משקפיים שחורים , שהיו קודם על אפו של שליח 
המלך . היא פתחה את ההצגה בקדמת הבמה , בפרחים שזרקה לקהל , וסיימה אותה 
בקדמת הבמה , לרגלי הרודן החדש . 
