בעוד טיראן פולק וברוך מרזל , אנשי " כך " מקרית ארבע הידועים כפעילים 
במדינת יהודה , ניהלו אתמול " פסטיוול תיקשורתי " כשהם יוצרים את הרושם 
כי הצליחו לחמוק מבלשי היחידה המרכזית של משטרת תל אביב שבאו כביכול לעצרם 
בבתיהם , הבהירו גורמים משטרתיים מוסמכים כי המשטרה כלל לא ביקשה לעצור 
את השניים . פולק ומרזל התראיינו אתמול לגלי צה"ל כמה פעמים ממקום מחבואם 
ונשמעו שבעי רצון מהעובדה שהצליחו לחמוק מהשוטרים , בעוד שלמעשה לא היו 
צריכים כלל להסתתר . בלשי היחידה המרכזית העוסקים בחקירת החשדות המיוחסים 
לאנשי מדינת יהודה ולסיקריקים אכן הגיעו אתמול בבוקר לבתיהם של פולק ומרזל 
אך בידיהם היו רק צווי חיפוש והם התכוונו רק לבצע חיפושים בבתיהם של השניים 
ולא לעצרם . זאת במסגרת החקירה המסועפת בחשדות לביצוע עבירות שונות על ידי 
אנשי מדינת יהודה . הבלשים אספו מימצאים אחדים וחזרו למטה היחידה בתל אביב . 
גורמים משטרתיים הבהירו אמש כי פולק ומרזל יכולים לחזור לבתיהם בכל עת שירצו 
מבלי שייעצרו . עם זאת אין מבטיחים במשטרה כל חסינות לפולק ומרזל ומדגישים 
כי אם צרכי החקירה יצדיקו זאת הם ייעצרו כאשר המשטרה תחליט ואז היא תדע היכן 
לאתרם . ככל הידוע יש בידי המשטרה חומר רב הקושר , לפי החשד , את אנשי 
מדינת יהודה לביצוע עבירות שונות . החיפושים בבתיהם של פולק ומרזל הם שלב 
בפעילות יזומה של המשטרה בעקבות מידע רב שהושג בחקירה סמוייה המתנהלת בשבועות 
האחרונים . נראה כי בימים הקרובים יערכו חיפושים במקומות נוספים שבהם פעילים 
אנשי הימין הקיצוני וייתכנו גם מעצרים נוספים . בחקירה הסמוייה , נחשפו , 
כפי שהתברר שלשום בבית המשפט בעת הארכת מעצרו של מיכאל בן חורין , פרטים 
רבים על מבנהו הממודר של ארגון מדינת יהודה ועל פעילות אנשיו . כיום עצורים 
בידי היחידה המרכזית כמה מפעילי מדינת יהודה וביניהם נשיא הארגון מיכאל בן 
חורין . המשטרה מייחסת להם חשדות להצתת דפוס גרפוליט של משפחת מוזס בתל 
אביב וכן חשדות כי תיכננו לפעול נגד אישים ערבים ויהודים מהשמאל . המשטרה 
חושדת עוד כי אנשי מדינת יהודה קשורים לפעילות בלתי חוקית בהיקף נרחב שהיתה 
בשנה האחרונה ועיקרה : המרדה , הסתה , פגיעות ברכוש ערבי וכנראה גם תעמולה 
עויינת נגד אישים ערבים ויהודים , בין השאר על ידי הפצת כרוזים ומודעות 
שיטנה . העצורים נחקרים גם בחשד למעורבות בפעילות הגוף המתקרא הסיקריקים , 
אך עד כה לא נודע על פריצת דרך בחקירה בנושא הזה . 
