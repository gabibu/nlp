זבקלי נורה בראשו בבית - לחם ב82 בדצמבר על ידי שוטרי משמר הגבול ומת מפצעיו . 
לפי הודעתו של דובר צה"ל , פעלו אנשי כוחות הביטחון , שירו , בהתאם לנהלים , 
ומיידי האבנים היו חמושים בגרזינים . לולא הספיקו אנשי רשת הטלוויזיה האמריקאית 
איי - בי - סי לצלם את התקרית , היינו מאמינים להודעתו של דובר צה"ל , 
הגם שצירף להודעתו את המלים " על פי בדיקה ראשונית " . צילום התקרית , שהטלוויזיה 
שלנו העתיקה אותו , מגלה לעין כל , כי " נוהל העצירה " המורה על הקדמת 
יריות אזהרה באוויר ורק לאחר מכן מתירה ירי מכוון לא נשמר : איש ביטחון 
אחד ירה באוויר , ובעת ובעונה אחת ירה השני ירייה מכוונת . מאחר שפאדי 
חליל אל - זבקלי נפצע בראשו , אין ספק כי איש משמר הגבול לא כיוון אל רגליו 
דווקא . תמונת הירי יכולה לשמש דוגמה ציורית בכל ספר הדרכה לרובאים לירי 
במצב של כריעה . נוכח תמונה זו הורה אלוף פיקוד המרכז , האלוף יצחק מרדכי , 
על בדיקה נוספת . הקצין הבודק אישר , כי לטענות של רשת הטלוויזיה האמריקאית 
" היה בסיס במציאות " , וכי אנשי מג"ב לא מסרו דיווח - אמת על התקרית . 
זוהי האשמה חמורה . דיווח " לא - מדויק " קרי : דיווח שקרי מכשיל 
כל פיקוד , וכתוצאה מזה , כמובן , גם כל דובר . אלוף הפיקוד ומפקד משמר 
הגבול השעו על כן את שני אנשי מג"ב , וגם החליטו " להרחיק אותם מגזרת פיקוד 
המרכז " . כך נמסר בידיעה הראשונה של רשות השידור . והיה מקום לשאול , האם 
זה כל מה ששני המפקדים רואים כתגובה מתאימה ? למדנו ברגשות הקלה מפי הרמטכ"ל , 
כי עדויות החיילים ( כלומר , חיילי צה"ל ) שהיו מעורבים בתקרית נחקרות 
עתה על ידי מצ"ח ( משטרה צבאית חוקרת ) , ואילו העדויות שנמסרו על ידי 
שוטרי משמר הגבול הועברו לחקירת המשטרה . יש לחקור את התקרית על כל היבטיה . 
לפי טענתו של כתב איי - בי - סי שנכח במקום , מיידי האבנים , שנסו כשנתקלו 
בסיור של אנשי הביטחון , לא היו חמושים בגרזינים , והיורים לא השמיעו קריאת 
אזהרה . אם תתאמת הטענה הזאת , פירוש הדבר כי היורים התעלמו מנוהל עצירת 
חשוד על כל שלביו . אין אנו יודעים כמה פעמים פעלו חיילי צה"ל ושוטרי משמר 
הגבול במשך השנתיים האחרונות כמו במקרה של בית - לחם , ואולי גם בעבר היו 
מקרים בהם מסרו דיווחים שקריים שהטעו את דרגי הפיקוד הגבוהים , ופגעו בכך 
גם באמינותו של דובר צה"ל . במקרה של תקרית בית - לחם חשפה רשת טלוויזיה 
אמריקאית את האמת , והכרח הוא כי במקרה הזה , לפחות , ימוצה הדין עם העבריינים . 
משטרת ישראל והמשטרה הצבאית מצוות לנהל את החקירה במלוא המרץ . אנו מצפים 
כי יגישו לפרקליטות המדינה את מסקנותיהן בהקדם , וכי הפרקליטות תגיש כתבי 
אישום מתאימים . אין לטעון , כי הוראות הרמטכ"ל בדבר פתיחה באש מגבילות 
את כוחות הביטחון יתר על המידה ; רבים מאתנו חושבים שהן רחבות מדי . מכל 
מקום : הרמטכ"ל , שני אלופי הפיקוד ומפקדי העוצבות והיחידות חייבים להקפיד 
שכל פקודיהם לא יחרגו מהן לפי שרירות לבם . כל הפרה של הוראות אלה ממוטטת 
את המשמעת , ושום צבא אינו יכול להתקיים בלעדי שמירה קפדנית עליה . חיילים 
ושוטרים הפועלים נגד האינתיפאדה כאילו נועדה לספק להם תחליף למטווח באש חיה , 
מתחייבים בפלילים , והמדינה חייבת לנהוג כלפיהם בהתאם לחומרת עבירתם . 
