כוויית ( ע"ם ) . ראש מחלקת המזרח התיכון במשרד החוץ הסובייטי , ולאדימיר 
פוליאקוב , אמר בראיון ל"אל - וטן " הכווייתי כי לא קיימות בעיות כלשהן 
ביחסי בריה"ם עם מדינות ערב . " אנו משתיתים את יחסינו עם מדינות ערב על 
בסיס נטול - אידאולוגיה " , אמר . עוד אמר פוליאקוב כי " לא ישראל ולא ארה"ב 
אינן מגבילות את הדינמיקה של תוכנית השלום הפלשתינית . תוכנית זו וההתקוממות 
הפכו לגורמים עיקריים לכך שנוצר מצב מתאים לשינויים ממשיים לקראת יישוב הסכסוך 
הערבי - ישראלי ופתרון צודק של הבעיה הפלשתינית " . לדבריו , ההתקרבות המצרית - 
סורית פותחת סיכוי למימוש ההצעה לכנס ועידה של המדינות הגובלות בישראל ואש"ף . 
מוסקווה , הוסיף , משתדלת לנצל את ניסיון שיתוף הפעולה הסובייטי - אמריקאי 
ליישוב הסכסוך במזה"ת , והתנאים הנוכחיים מתאימים לפתיחה בתהליך של ועידה 
בין - לאומית . פוליאקוב הדגיש כי במפגשים עם האמריקאים בדרג פסגה ובדרג 
שרי - חוץ דבקה בריה"ם בעמדה הבאה : ללא פתרון צודק של הבעיה הפלשתינית 
אין הסדר ראוי במזה"ת ; יש לשמור על האינטרסים הלאומיים של העם הפלשתיני , 
כולל זכותו להגדרה עצמית , ועל האינטרסים של אש"ף , בהיותו הנציג הלגיטימי 
היחיד של העם הפלשתיני . פוליאקוב הביע צער רב על העדר תשובה ישראלית מתאימה 
עד כה על ההצעות הפלשתיניות והערביות . משמעות ההתקוממות בשטחים היא שהעם 
הפלשתיני שם דוחה את " התשובה הישראלית " . הוא ציין כי בריה"ם ניצבת לצד 
אש"ף , ופירוש הדבר לצד ההתקוממות . אשר לעמדת בריה"ם בנושא היחסים הדיפלומטיים 
עם ישראל אמר : נוכל לחדש יחסים אלה רק במהלך הכללי של הסדר במזה"ת . פוליאקוב 
הודיע שמוסקווה מתכוונת לקבל את פני מובארק , וכי שיתוף הפעולה בין בריה"ם 
ומצרים התפתח באופן ממשי בכל התחומים . הוא הכחיש כי יש התקררות ביחסים 
עם סוריה . " סוריה היא בעלת בריתנו " , אמר . בתשובה לשאלה אם צמצום מכירות 
הנשק הסובייטי לעולם השלישי לא יפגע ביכולת ההגנה הערבית , אמר פוליאקוב : 
" המחשבה המדינית החדשה בבריה"ם שואפת ליצור תנאי שלום וביטחון בעולם , 
ולעודד כינון יחסים ומגעים אישיים בין ההנהגות בכל המדינות . בהביאנו בחשבון 
את זכות הערבים להגנה אנו ממשיכים לקיים שיתוף - פעולה צבאי עם סוריה , 
עיראק וכמה מדינות ערביות נוספות , אך בו - בזמן אנו אומרים לידידינו הערבים 
כי אנו נגד מירוץ - חימוש ובעד פתרון מדיני מהיר " . 
