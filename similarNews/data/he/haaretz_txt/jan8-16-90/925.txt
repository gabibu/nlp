סינסינאטי ( ע"ר ) . נשיא ארה"ב , גורג בוש , שיבח את מיכאיל גורבצוב 
על שהביא להפגת המתיחות בין מזרח למערב , אך הדגיש עם זאת כי המנהיג הסובייטי 
נאבק בבעיות קשות , ולכן , טרם הגיעה השעה לקיצוצים משמעותיים בהוצאות 
הביטחון של ארה"ב . " אנו שמחים לנוכח מה שקורה במרכז - אירופה . בעולם 
זה , שרבים בו השינויים , יש דבר אחד בטוח אמריקה חייבת להיות חזקה . 
אם כי אני נרגש לנוכח השינויים המוליכים לקראת אירופה שלווה יותר , הרי 
חייבת אמריקה להיות חזקה " , אמר בוש בנאום שהשמיע בפני לשכת המסחר של סינסינאטי . 
" אני תומך תמיכה איתנה בפרסטרויקה של מר גורבצוב ובמחוייבותו לשינויים 
ולפתיחות . אולם אין זו שעה שבה עלינו להחליש בתמימות את עמדת ההגנה שלנו " , 
אמר הנשיא . בהצביעו על הבעיות העומדות בפני הרפורמות בבריה"ם , הוסיף 
בוש : " אנו עדים לשינויים במזרח - אירופה , אנו רואים כיצד גורבצוב נאבק 
מול מכשולים קשים ביותר " . בהמשך דבריו הצביע בוש על ההתערבות הצבאית האמריקאית 
בפנמה כהוכחה לכך , כי ארה"ב זקוקה עדיין לכוחות הגנה חזקים . 
