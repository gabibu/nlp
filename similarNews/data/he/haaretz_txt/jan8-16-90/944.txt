המנצח הרים את שרביטו ומייד התברר , שהוא תופס את הוראת הטמפו " אלגרו 
נון טרופו " בהדגשת הסייפא כלומר , במיתון קיצוני של מושג הפרק המהיר 
הקלאסי . איטיות הטמפו לא מנעה עם זאת שרשרת עגומה ורצופה של אי דיוקים 
ריתמיים הן בתוך התזמורת והן בינה ובין הסולנית . במהלך הביצוע התפתחה אפילו 
תחרות סמויה בין קבוצות שונות בתזמורת על הבכורה בתחום הכניסות המכוערות , 
הזיופים וחוסר הדיוק . גם הסולנית הצטרפה לתחרות ומלאכת השיפוט היתה קשה 
ביותר . אידה הנדל , סולנית ותיקה ומפורסמת , נזקקה כנראה לאיטיות הטמפו , 
שלא מנעה ממנה סטיות חמורות מנקיון האינטונציה , אך איפשרה לה כמה צלילים 
יפים ביותר , בעיקר בתחום הגבוה והחרישי . המאזן היה שלילי , למרבה הצער . 
לא זו בלבד שבעיות טכניות מכל הסוגים חזרו והופיעו בנגינתה אלא שגם מבחינה 
מוסיקאלית היה הביצוע פגום ביותר : הסתמיות שהתבטאה בנטייה מוזרה להדגיש 
את כל הצלילים כמעט במידה שווה , מנעה כל אפקט של בניית מבנה מוסיקאלי , 
אם ב"מיקרו " ואם ב"מאקרו " , החיונית כל כך לבטהובן . כך חולפת תהילת 
העולם . 
