" אחת התופעות הייחודיות לקיבוץ , היא הסירוב למלא תפקידים ציבוריים מרכזיים . 
מקורה של תופעה זו היא הרוטציה האוטומטית שהונהגה בתפקידים אלה , כאשר 
משך זמן הנשיאה בתפקיד מוגבל מראש " , כך טען ד"ר ראובן שפירא , ברב - שיח 
בנושא הקיבוץ כיום זהות ושינוי , שנערך בבית הספר לחינוך " אורנים " , 
במסגרת הכינוס הבין - לאומי לחקר האוטופיה . לדברי ד"ר שפירא , הגדרה מראש 
של משך נשיאת התפקיד הציבורי , מונעת את התפתחותה של מנהיגות מתחדשת בקיבוץ , 
ומאפשרת את המשך קיומה של מנהיגות שמרנית . כדי להצמיח מנהיגות חדשה לקיבוץ 
ולהגביר את רצון חבריו למלא בו תפקידים מרכזיים , הציע החוקר כי אלו שיזכו 
באמון רב של חברי הקיבוץ בעת מילוי תפקידי ניהול וריכוז , ימשיכו למלא את 
תפקידיהם מעבר לתקופת הרוטציה המקובלת , ותוך כדי כך יוכלו להתמחות בתפקידהם . 
ברב - שיח עומתו בעיות ההווה של הקיבוץ , עם האידיאולוגיה האוטופיסטית של 
מייסדיו . שני מדענים , פרוף מנחם רוזנר וד"ר יעקב גליק , טענו כי הקיבוץ 
במציאות הנוכחית , שוב אינו יכול לממש את הערך היסודי שלו " כל אחד לפי 
יכולתו ולכל אחד לפי צרכיו " . פירוש האידיאל הזה הוא ניתוק הקשר בין תרומה 
כלכלית לתמורה צרכנית , ובמקומו מעביר הקיבוץ את אספקת הצרכים מן המישור 
החברתי אל אחריות היחיד , או התא המשפחתי . לדעת ד"ר גליק , הסיכוי שהרעיונות 
החדשים שעלו במספר קיבוצים , לקשור בין תרומה לתמורה , ואף להעניק תגמולים 
חומריים מוגדלים למי שיגדילו את תרומתם , אין להם סיכוי להתממש . הסיבה 
לכך לדעתו היא , כי הצעות אלו מנוגדות יותר מדי לאחד מערכיו הבסיסיים של 
הקיבוץ . " הקיבוץ החדש יציע לחבריו עצמאות גדולה יותר בהגדרת צרכיו בבחירת 
מקום העבודה שלו , אך ימשיך לשמור על מידה ניכרת של ערכיו וסמליו " , אמר 
ד"ר גליק . בכנס הבין - לאומי לחקר האוטופיה , שננעל אתמול בחיפה , נטלו 
חלק מאה חוקרים ממזרח אירופה , מאירופה המערבית , מאמריקה הצפונית ומישראל , 
אשר עסקו בכל היבטי האוטופיה , החל בספרות , הסטוריה , אדריכלות וכלה 
בקולנוע ופמיניזם . 
