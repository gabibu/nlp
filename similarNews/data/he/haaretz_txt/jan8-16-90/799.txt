ואשינגטון ( ע"ר ) . נשיא ארצות הברית גורג בוש הגיב אתמול בפעם הראשונה 
על הסרת המשטר הצבאי בסין ואמר , כי זהו צעד נבון , שיתרום לזכויות האדם 
בסין . " אני רואה את הסרת המשטר הצבאי , כצעד מאוד נבון לכל אלה המתעניינים 
בזכויות האדם וברפורמות שצעד זה מבטא ; אי אפשר לומר , כי זהו צעד לא חיובי " 
אמר בוש לכתבים . " נמשיך לצפות במצב מקרוב . נקטתי בעמדה לפיה איני רוצה 
לבודד את סין על ידי ניתוק הקשרים " , אמר בוש בעת הפסקה בשיחותיו עם ראש 
ממשלת פורטוגל אניבאל קוואקו סילבה . בוש היה נתון לביקורת קשה על ששלח את 
היועץ לביטחון לאומי ברנט סקוקרופט , להיפגש עם מנהיגי סין ביולי , חודש 
בלבד לאחר התקפת הדמים על המפגינים בככר טיאנאנמן . בעקבות הודעתו של ראש 
הממשלה לי פנג שלשום , בדבר הסרת המשטר הצבאי , הודיעה ארצות הברית כי 
תשקול לתמוך בבקשתה של סין , להלוואות מן הבנק העולמי . זאת , לאחר שביוני 
קרא בוש לכל הארגונים הפיננסיים בעולם , לעצור את ההלוואות לסין בתגובה 
על טבח המפגינים . 
