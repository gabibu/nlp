לבית הדין הצבאי של פיקוד הדרום יוגש הבוקר כתב אישום בגין שימוש בלתי חוקי 
בנשק נגד חייל צה"ל מיחידה מובחרת אשר בעת אימון בבסיס צה"ל בדרום הארץ פלט 
מרובהו שני כדורים שאחד מהם פגע בעינו של חברו , וכתוצאה מכך איבד החייל 
את עינו . מחקירת מצ"ח עולה כי הדבר אירע בנובמבר האחרון כאשר החיילים הסתדרו 
בשורה והיו אמורים לירות לעבר מטרה מסוימת . אחד החיילים ירה ברובה הגליל 
שלו מוקדם מדי ופצע את חברו . לחייל שאיבד את עינו הותקנה עין תותבת . החייל 
היורה טען בחקירה כי אינו יודע להסביר כיצד נפלטו הכדורים . אך כנראה נרתע 
מהדף הירי וכתוצאה מכך סטתה ידו והיריה השנייה פגעה בחברו . האירוע נחקר 
על ידי מפקד היחידה ועקב כך הוסקו גם מסקנות . בבית הדין הצבאי של פיקוד 
הדרום נאשמים עוד שני חיילים בשימוש בלתי חוקי בנשק . במקרה אחד נאשם חייל 
ששירת ביחידת גבעתי וכתוצאה ממשחק ברובהו נפלט כדור . בנס לא נפגעו חיילים . 
המקרה השני אירע ברצועת עזה כאשר רובה טעון נפל בחדר בו שהו חיילים ונפלטו 
כדורים שפגעו בקיר . בבתי הדין הצבאים בארץ מתקיימים בימים אלו משפטיהם של 
לפחות עשרה חיילים , ביניהם קצינים , על שימוש בלתי חוקי בנשק . מקורות 
צבאיים בכירים מסרו לה"ארץ " כי בחודשים האחרונים חלה ירידה משמעותית בתאונות 
אימונים בעקבות הסברה . 
