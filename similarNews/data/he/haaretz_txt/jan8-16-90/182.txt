נציגי העיתונאים ברשות השידור קראו אתמול במסיבת עיתונאים לשר החינוך לפטר 
את המנכ"ל , לפזר את הוועד המנהל ולהשאיר את ניהול הרדיו והטלוויזיה בידי 
אנשי מקצוע . לטענתם , הונה אותם מנכ"ל רשות השידור , אריה מקל , והשיג 
במרמה את חתימות נציגיהם על הסכם השכר . כל זאת בגלל דרישתו של הממונה על 
השכר באוצר , יעקב דנון , לבטל שלושה סעיפים בהסכם השכר , סעיפים אותם 
אישר הוועד המנהל . על הסכם השכר חתום אריה מקל . גבי ברון , יו"ר ועדת 
המו"ם מטעם האיגוד הארצי של העיתונאים , ואלישע שפיגלמן , יו"ר ועד עיתונות - 
הפקה בטלוויזיה ויו"ר אגודת העיתונאים בירושלים , יצאו בהתקפה חריפה על 
מקל והודיעו שהם שוקלים להגיש נגדו תלונה פלילית על מרמה . נוסף לכך הודיעו 
העיתונאים כי הם עומדים לנקוט שורה של צעדים במחאה על אי כיבוד הסכם השכר . 
צעדי המחאה המתוכננים הבולטים הם ביטול השידור הישיר בטלוויזיה של הצגת 
הבימה ממוסקווה , אי פתיחת קורס הקריינים והכתבים שעמד להתחיל היום ; הפסקות 
פתאומיות של השידורים עקב אסיפת עובדים ; הימנעות ממבצעים של שידורים מיוחדים ; 
והימנעות מחריגות מהזמן הנקוב של תוכניות ; הימנעות מהתחלת הפקת תוכניות 
חדשות והפסקת הליכי מכרזים . אריה מקל אמר אתמול בתגובה כי כל תנאי העבודה 
והשכר של עובדי רשות השידור כפופים לאישור האוצר . " עשינו מאמצים רבים 
לשכנע את האוצר לשפר את השכר ותנאי העבודה של העובדים והשגנו הישגים מסוימים 
ובחלקם כבר שולמו התשלומים . ישנם סעיפים שהאוצר איננו מאשר ואותם אי אפשר 
לשלם מבלי לעבור על החוק . " במאמץ של הרגע האחרון נפגש אתמול מקל עם סגן 
שר האוצר , יוסי ביילין , אך התברר שאי אפשר לקבל מן האוצר יותר ממה שהסכים 
עד עתה . " אשר לאיומים בסנקציות , אני מציין שאלה סנקציות בלתי מוגנות 
לפי החוק , שכן אסור לקיים סנקציות כאשר הסכם קיבוצי נמצא בתוקף וזהו המצב 
העכשווי . בנושא השידור ממוסקווה , איני מעלה על דעתי שיהיה אפילו עובד 
אחד בטלוויזיה שיתן ידו לפגיעה במבצע הלאומי הזה , שהוא אחד החשובים שהטלוויזיה 
קיימה בשנים האחרונות " , אמר מקל . היום תתקיים אספת חירום של הנהלת האיגוד 
הארצי של העיתונאים בעניין זה . קפידבינישיבת הבוקר של מחלקת החדשות בטלוויזיה 
היתה אתמול סוערת ביותר ונמשכה זמן ארוך מהרגיל . במרכזה עמד ויכוח סביב 
הראיון של דוד ויצטום עם מייק הררי , ודרישה לדעת אם אכן הראיון תואם מראש 
עם הררי , האם נמסרו לו מראש השאלות והאם הטלוויזיה הסכימה לקבל על עצמה 
מגבלות שאינן מתחייבות מהצנזורה הביטחונית . הועלתה טענה שצריך היה לקיים 
דיון לפני הקרנת הראיון . רוב המשתתפים שיבחו את ויצטום על ההישג העיתונאי . 
מנהל הטלוויזיה , נסים משעל , שזו היתה ישיבתו הראשונה בתפקיד , סיכם 
שהוא יקיים בירור עם ויצטום ואלימלך רם על מה שקרה מאחורי הקלעים של הראיון . 
בעת הישיבה נזף משעל במשתתפי הישיבה באמרו " עשיתם לוויצטום בית דין שדה " . 
הוא סיפר שהתקשרו אליו עיתונאים ואמרו לו מה דעתו של כל אחד ממשתתפי הישיבה 
עוד לפני שאפילו דיברו עם ויצטום והוא הזהיר שינקוט צעדים נגד מדליפים . 
בעקבות הערה זו איים רפיק חלבי שיעזוב את הישיבה , שכן כולם מדברים עם 
עיתונאים ושלא יעמידו פנים . 
