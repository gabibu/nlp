" כדי למנוע את התפשטות הגישה כי הסכסוך במזרח התיכון תקוע ללא תקווה , 
ולכן עדיף לזנוח אותו גישה החודרת לחוגים רבים בארה"ב ואף לממשל יש לעודד 
התקדמות בתהליך המדיני ובהקדם " , דברים אלה אמר אתמול תת שר ההגנה האמריקאי , 
פול וולפוביץ , בשיחה עם ממלא מקום רה"ם ושר האוצר שמעון פרס . פרס תמך 
בעמדתו של תת שר ההגנה בדבר הצורך להאיץ תהליך זה . וולפוביץ אמר בשיחותיו 
עם פרס ושמיר , כי בממשל האמריקאי שורר עדיין קונסנסוס כי ישראל היא נכס 
אסטרטגי עבור ארצות הברית , עם זאת ציין , כי נוכח השינויים הדרמטיים במזרח 
אירופה ובעיקר ביחסי המעצמות , שוקלת ארצות הברית מחדש את מדיניותה כלפי 
נאט"ו ואת האפשרות לצמצם את כוחותיה באירופה . הדבר עשוי לדבריו להשפיע 
גם על היערכותה האסטרטגית באיזורים אחרים בעולם . שמיר אמר לוולפוביץ , 
כי על אף השינויים מרחיקי הלכת , ממשיכה ברית המועצות לדבוק במדיניות של 
תמיכה מדינית וצבאית במדינות ערב , ובתוך כך גם במשטרים קיצוניים כמו סוריה 
ולוב . לדבריו , נוכח מצב זה על ארצות הברית וישראל לחזק את שיתוף הפעולה 
האסטרטגי ביניהן . 
