נשיא המדינה חיים הרצוג , יצא אתמול בקריאה למנהיגי הקהילות היהודיות בחו"ל , 
להירתם למבצע קליטת גל העלייה מבריה"ם . בסיור שערך במוקדי קליטה שונים 
בירושלים , בלווית שר הקליטה הרב יצחק פרץ ומנכ"ל משרדו אהרון לפידות , 
הדגיש הנשיא כי הוא מאמין שביכולתה של המדינה להתמודד עם אתגרי העלייה הגדולים 
הניצבים בפנינו , כפי שידעה לעמוד באתגרים אחרים . השר פרץ מסר לנשיא פרטים 
על היערכות משרדו לקליטת העולים והדגיש את יתרונותיו של מסלול הקליטה הישירה , 
במסגרתו מועברים העולים ישירות לבתי מלון , או לקרוביהם , לימים ספורים 
ולאחר מכן ניתנת להם אפשרות לשכור דירות . לדעתו הקליטה הישירה הוכיחה את 
עצמה והיא עדיפה על שהותם הממושכת של העולים במרכזי הקליטה . השר פרץ ציין 
כי " עומדת בפנינו מטלה הסטורית . אין ספק שיהיו בעיות ושום דבר לא יילך 
בקלות . אבל משרד הקליטה ערוך בכל ליבו ונפשו , כדי להתמודד עם גודל המטלה 
ההסטורית " . במהלך הסיור ביקר הנשיא במרכז למידה לעולים , בביה"ס בשכונת 
גילה בירושלים ובבתיהן של שתי משפחות עולים שנקלטו בקליטה ישירה בגילה . 
אחת המשפחות , חיריקי , שהגיעה ארצה מקישינב לפני שלושה שבועות , סיפרה 
כי היא מסתייעת בעולים ותיקים וארגוני מתנדבים . כמה מן העולים השוהים תקופות 
ממושכות במרכז הקליטה בגילה , קבלו על המחסור בפתרונות דיור ובמקורות תעסוקה . 
אחת העולות אמרה במרירות : " אני נמצאת בארץ כבר חמש שנים ועדיין אין 
לי דירה " . הנשיא האזין בקשב רב לטרוניות ואמר : " כשאני שומע על עולים 
הנמצאים בארץ חמש שנים ועדיין מתגוררים במרכזי קליטה , זה אומר דרשני . 
על החברה שלנו לתת תשובות על כך " . הנשיא ניסה לעודד את העולים ולהסביר 
להם שגם הוא , בעת הגיעו ארצה כילד לפני 55 שנים ורעייתו אורה בעלייתה ארצה 
ממצרים , נתקלו בבעיות קליטה . במהלך הסיור הציע שר הקליטה למנהלת ביה"ס 
בגילה , להחליף את שמותיהם הפרטיים של העולים לשמות עבריים . מנהלת ביה"ס 
דחתה את הרעיון ואמרה כי " אם משנים את השם , גם משנים את זהותו של העולה " . 
הרב פרץ לא קיבל את הנימוק : " גם כשאני באתי ארצה ממרוקו ושמי היה זק 
שינו את שמי ליצחק . קיבלתי זאת באהבה . תארי לעצמך שזה היה גם שמי היום , 
האם את מתארת לעצמך ששמו של שר בישראל יהיה זק ? " . 
