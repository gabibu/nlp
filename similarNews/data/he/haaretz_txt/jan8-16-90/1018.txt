שר החוץ של איסלנד ביטל לפני שבועיים את ביקורו בישראל , בעקבות הביקורת 
נגד הממשלה והמשטרה על שנהגו באלימות נגד מפגיני השלום בירושלים . ואולם 
שרי החוץ של ישראל ואיסלנד סיכמו להסוות את הסיבה האמיתית לביטול הביקור 
בנימוקים של " התפתחויות בלתי צפויות באיסלנד " . בדיווח שיצא בימים אלה 
ממשרד החוץ לנציגויות בסקנדינוויה נמסר , כי בראשית ינואר העביר שר החוץ 
של איסלנד , גון בלדווין חניבלסון , מסר לשר החוץ משה ארנס , ובו נאמר , 
כי למרות שהוא רוכש ידידות רבה לישראל , עליו להתחשב בחבריו בקואליציה . 
השר האיסלנדי מבקש מארנס , כי יבין את הצורך שלו להתמודד עם ביקורת פוליטית 
שהתעוררה עקב הפרסום הנרחב שניתן להפגנת שלום עכשיו בירושלים . השר האיסלנדי 
ציין , כי היחסים הידידותיים בין שתי המדינות יעמדו בסכנה , אם יקרה אירוע 
בלתי צפוי במהלך ביקורו . ארנס ניסה להרגיע את עמיתו האיסלנדי וביקשו לשקול 
שנית את החלטתו . הוחלט בין השניים , כי דוברי משרדי החוץ בשתי המדינות 
שיישאלו בנושא ימסרו , כי הביקור בוטל בגלל סיבות בלתי צפויות מראש , וכך 
אמנם נמסר על ידי הדוברים כאשר נודע על ביטולו של הביקור . 
