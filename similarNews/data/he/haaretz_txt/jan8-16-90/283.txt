בון ( מיוחד ל"הארץ " ) . ממשלת בון שוקלת אפשרות לחזור בה מכוונתה לחתום 
על הסכם קהילייתי עם מזרח - גרמניה , אם ימשיכו הקומוניסטים להצר את צעדיה 
של האופוזיציה בארצם , ולא יעניקו לה הזדמנות שווה להתמודד בבחירות הצפויות 
ב6 במאי . דובר הממשלה כאן אמר אמש , כי הסיוע שהבטיחה בון למזרח ברלין 
תלוי בכך שהקומוניסטים יעניקו לאופוזיציה אפשרויות מלאות להתחרות בתנאים 
הוגנים על תמיכתו של הבוחר המזרח גרמני . ההסכם הקהילייתי המתוכנן בין שתי 
הגרמניות נחשב על ידי הקאנצלר הלמוט קוהל כאחד השלבים לקראת איחוד מחדש של 
גרמניה . מזרח גרמניה רואה בהסכם הצפוי שהוצע על - ידי ראש ממשלתה הקומוניסטי , 
הנס מודרו , דרך להגברת הסיוע של בון למזרח ברלין , ומתייחסת אליו כאל 
מסמך שיבסס את ההכרה בריבונותה . אתמול הציע יושב ראש המפלגה החופשית דמוקרטית 
המערב - גרמנית , גראף למבסדורף , לבטל את ההזמנה למודרו לבקר בבון בחודש 
הבא . הוא טען , שהביקור יעניק למודרו חשיפה תקשורתית גדולה , וינוצל 
על - ידי הקומוניסטים במזרח ברלין כדי לבסס את אחיזתם בשלטון . ממשלת בון 
מצידה הודיעה , שבשלב זה ההזמנה למודרו בעינה עומדת , אולם עוד החודש יסע 
למזרח ברלין עוזרו הראשי של הקאנצלר , השר רודולף זייטרס , כדי לדון עם 
הצמרת שם על ההתנכלויות כלפי האופוזיציה . קפידבינהאופוזיציה במזרח גרמניה 
התלוננה בימים האחרונים על כך שהקומוניסטים מוסיפים להחזיק במונופול על כלי 
התקשורת , ומונעים ממנה לקבל בנייני משרדים וציוד הנדרש להכנת מסע הבחירות . 
כן טענו דוברי האופוזיציה , שהממשלה הקומוניסטית של מודרו מונעת ממנה מידע 
חיוני בנושאים מרכזיים , ובתוכם המצב הכלכלי והתוכניות להקמה מחדש של משטרה 
פוליטית . הנושא האחרון הביא אתמול לפיצוץ השיחות בין הממשלה לבין האופוזיציה 
במסגרת השולחן העגול . האופוזיציה הודיעה , כי תעזוב את השולחן העגול אם 
הממשלה תסרב למסור מידע מלא ועדכני על תוכניותיה להקמת מוסד המשך ל"שטאסי " , 
שירות הביטחון הפנימי הידוע לשימצה , שעסק בעיקר בדיכוי מתנגדים פוליטיים . 
כן דרשה האופוזיציה בצורה אולטימטיווית , כי ראש הממשלה מודרו יופיע ללא 
דיחוי כדי להגיש דין וחשבון על נושא הביטחון הפנימי . לבסוף הוסכם בין שני 
הצדדים , כי שיחות " השולחן העגול " יידחו לשבוע הבא , ואז תגיש הממשלה 
את הדין וחשבון המבוקש . הקומוניסטים טוענים כי צריך להקים ארגון להגנת 
החוקה כדי להתמודד בתופעות ניאו - נאציות . האופוזיציה אומרת כי הקומוניסטים 
מנסים להחיות את ה"שטאסי " כדי להמשיך לפקח על מתנגדיהם , ולהדק את שליטתם 
במנגנון הממלכתי . מבין כ58 אלף אנשי ה"שטאסי " פוטרו עד כה רק כעשרים 
אלף , וגם מי שהורחקו מתפקידיהם נותרו במקרים רבים חמושים . האופוזיציה 
חוששת , כי כוח גדול זה עלול לפעול כדי להחזיר על כנו את המשטר הישן . משרד 
הפנים במזרח ברלין דיווח אתמול , כי במשך סוף השבוע נתגלו כתובות נאצה נאציות 
נוספות בערים שונות ברחבי המדינה . הסיסמאות שנכתבו על קירות ובניינים כללו 
צלבי קרס וכן כתובות " רוסים החוצה " ו"טורקים החוצה " . אולם אחד מדוברי 
התנועה האופוזיציונית " דמוקרטיה עכשיו " אמר אתמול , כי הכתובות הנאציות 
שהתגלו בשבועות האחרונים היו בחלקם מעשה ידי סוכנים של ה"שטאסי " , המחפשים 
צידוק להמשך פעולתם . הוא גם לא הוציא מכלל אפשרות , שהקומוניסטים מלבים 
בכוונה את ההיסטריה מפני סכנה ניאו נאצית , כדי להצדיק את הקמתה מחדש של 
המשטרה הפוליטית . קפידבינבינתיים הודיעה אתמול המפלגה הרפובליקנית המערב - 
גרמנית , הנחשבת על ידי רבים לקבוצה ניאו נאצית , כי על יושב הראש שלה , 
פרנץ שונהובר , נאסר לבקר במזרח גרמניה . ההסבר שנמסר לאיסור היה פעילות 
ניאו פאשיסטית . במזרח ברלין נודע אתמול , כי המנהיג המודח אריך הונקר מאושפז 
החל מסוף השבוע בבית חולים בשל מחלת כליות . עד כה שהה הונקר בביתו שבפרוור 
המיוחסים וואנדליץ במעצר בית . האופוזיציה במזרח גרמניה האשימה אתמול את 
הממשלה בכך שהיא מונעת מידע על החקירה נגד הצמרת הקומוניסטית שסרחה , ושאחדים 
מראשיה יושבים בבתי כלא . דוברי האופוזיציה גם הדגישו , כי עד כה לא הועמד 
לדין איש מן הפושעים מקרב הצמרת הקודמת , והדבר מעמיד בספק את כוונתה של 
הממשלה להתחלה חדשה . בהפגנת יום ב המסורתית בעיר לייפציג דרשו אמש יותר 
ממאה אלף בני אדם להמשיך ברפורמות ולבלום הנטייה של הקומוניסטים להמשיך ולבסס 
את שלטונם . כתבים דיווחו , שההפגנה הפכה במידה רבה למחאה נגד ניסיונם של 
הקומוניסטים להקים משטרה פוליטית מחודשת , בטענה שיש להילחם נגד גורמים 
ימניים קיצוניים . לעומת זאת נראו רק מעט מאוד סיסמאות למען איחוד שתי הגרמניות . 
