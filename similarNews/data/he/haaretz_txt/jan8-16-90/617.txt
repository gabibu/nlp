ראש עיריית תל - אביב , שלמה להט , פרסם אתמול הודעת התנצלות בפני תושבי 
השכונות המזרחיות של העיר על כך שלא קיבלו מהעירייה התראה מספקת לפני הפסקת 
המים היזומה על ידי העירייה שהיתה ביום שני , עקב עבודות תיקון בצנרת המים . 
חבר מועצת העירייה , בנצי מורדוב , תבע אתמול , במכתב ששיגר לראש העירייה , 
לפטר את מנכ"ל העירייה , עקב המחדל , כדבריו , שגרם לכך שתושבי השכונות 
המזרחיות של העיר נותרו ללא מים במשך 31 שעות ברציפות . מורדוב מציין כי 
הדבר חמור במיוחד משום שמדובר בעבודה יזומה ומתכוננת מראש . הוא מציין כי 
אין זו פעם ראשונה שאין מודיעים לתושבים די זמן מראש על הפרעות באספקת מים . 
מקרה דומה אירע באותן שכונות לפני כשנה וחצי ושום לקחים לא הופקו . בעוד 
שבועיים מתכננת העירייה לבצע עבודת תיקון גדולה בצנרת שתחייב הפסקת מים לתושבי 
השכונות המזרחיות למשך 84 שעות ברציפות . לצורך כך שוקלת העירייה לגייס 
מכליות מים צבאיות שיספקו מים לאלפי המשפחות שייוותרו ללא מים . תושבי השכונות 
יד אליהו , נחלת יצחק וכפר שלם הצטיידו בימים האחרונים בכמות גדולה של בקבוקי 
מים מינרליים . בעירייה האשימו חברה פרטית שעליה היה להודיע לכל התושבים 
על ניתוק המים הצפוי . דובר העירייה הבטיח שלקראת הניתוק הבא תינתן התראה 
בזמן . 
