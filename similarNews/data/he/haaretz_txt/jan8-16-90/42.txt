במשרד החקלאות מעריכים כי נזקי הגשמים , שגרמו בשבוע שעבר להצפות ולשטפונות 
בעמק יזרעאל , אינם כה קשים , כפי שסברו על - פי הדיווחים הראשונים . 
שר החקלאות , אברהם כץ עוז , ואנשי משרדו סיירו בסוף השבוע באזורים שנפגעו , 
וביקרו , בין היתר , בקיבוץ עין - חרוד ובמושב גדעונה . השר הודיע אתמול 
על מינויה של יהלומה שחורי , שהיתה הציר לענייני חקלאות של ישראל בארה"ב 
וכיום היא סמנכ"ל לעניינים מיוחדים , לריכוז הטיפול בנפגעי הגשמים , ולריכוז 
הנתונים בדבר הנזקים שנגרמו , הן לגידולים החקלאים והן לרכושם הפרטי של 
החקלאים . שר החקלאות ואנשי משרדו התרשמו בביקורם שאמנם נגרמו נזקים , אך 
אלו אינם כה קשים כפי שחשבו תחילה . בשלב זה , נמסר , עדיין לא ניתן להיכנס 
לשדות ולבצע הערכות מקצועיות של היקף הנזק . : המועצה האזורית " הגלבוע " 
מעריכה את הנזקים שנגרמו לחקלאות בעמק יזרעאל המזרחי , בשל הגשמים בשבוע 
שעבר , בשלושה מיליון שקלים . עיקר הנזק נגרם ללולי הודו ולבריכות דגים , 
שהוצפו על - ידי הסחף . בכפר גדעונה נפגעו כמה דירות מהצפה , גגות בתים 
עפו , והיישוב היה מנותק ביום ששי מאספקת החשמל . ח"ך מיכה גולדמן , שביקר 
במועצה האזורית , ושמע על הנזקים , ביקש מיו"ר ועדת הכספים של הכנסת לערוך 
ישיבה דחופה , לאישור התקנות בדבר נזקי הטבע , כדי לפצות את החקלאים . 
גולדמן גם ביקש מהשר רוני מילוא , הממונה על משרד העבודה והרווחה , להוציא 
צווי ריתוק נגד מפקחי משרד העבודה , הנמצאים בעיצומים , כדי לאפשר את בדיקת 
הנזקים . לשר השיכון , דוד לוי , פנה גולדמן בבקשה לזרז עבודות תיקונים 
בכבישים שניזוקו קשה , במיוחד הכביש המוביל לכפרים טייבה ונאעורה . 
