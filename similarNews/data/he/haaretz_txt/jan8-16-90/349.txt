( ע ) . בפסק דין עקרוני קבע אתמול בית המשפט המחוזי בתל אביב , כי איגוד 
הכדורסל בישראל מפלה לרעה קבוצות של נשים ופועל בניגוד מוחלט לעקרון השיוויון 
ואי האפליה . השופט המחוזי אורי גורן קיבל את עתירתן של עמותת הנשים ל . 
ך . ן . ( לקידום כדורסל הנשים בישראל ) ושל הכדורסלניות אורנה אוסטפלד , 
רונית יניצקי ואווה פרטאס , וקבע , כי ההוראות המפלות נשים בתקנון איגוד 
הכדורסל בטלות מעיקרן בהיותן בלתי חוקיות . השופט גורן מתח ביקורת על איגוד 
הכדורסל המפלה אפליה פסולה את קבוצות הכדורסל לנשים בישראל , בניגוד לעקרון 
השיוויון ולחוק הספורט הקובע מתן הזדמנות שווה לפעילותן של נשים בספורט . 
השופט גורן קובע בפסק דינו , כי איגוד הכדורסל אינו מוסמך להתקין תקנות 
הנוגדות את חוק הספורט הדן במתן הזדמנות שווה לנשים . השופט מדגיש , כי 
האיגוד לא פעל בהתאם לרוח החוק בכך שאסר העסקת שחקניות זרות ועולות חדשות , 
והנהיג תקנות בנושא תשלומי שכר המפלות נשים ביחס לגברים ללא כל סיבה מוצדקת . 
" האיסור על העסקת שחקניות זרות בליגות הנשים הוא קביעה שרירותית המפלה 
בין נשים לגברים ללא כל סיבה סבירה ומהווה אפליה על רקע מין . האיגוד אינו 
מצביע על שום אבחנה רלוונטית עניינית מדוע יוכלו לשחק בליגות הגברים שחקנים 
זרים , בעוד בליגות הנשים יימנע מישחקן של שחקניות זרות " , כותב השופט 
גורן בפסק דינו . בהתייחסו לטענת האיגוד , כי קבוצות הנשים יתמוטטו אם יעסיקו 
שחקניות זרות בשכר גבוה , ציין השופט כי ההחלטה על הקפאת התקנונים וביטול 
ההגבלות על תשלומי שכר לשחקניות מקומיות , משמיטה את הבסיס של השיקולים 
הכלכליים המונעים העסקת שחקניות זרות . השופט גורן מדגיש , כי מאחר שהקבוצות 
יכולות לשלם עתה לשחקניהן ככל שייראה להן , למרות שהן מתקשות בקיום כלכלי 
מאוזן , אין הוא מוצא כל נימוק מוצדק לקיום אפליה זו בנושא רישום כדורסלניות 
זרות ועולות חדשות בליגות לנשים . תוקף פסק הדין , המורה לבטל את ההוראות 
המפלות בתקנוני האיגוד , יחול מעונת המישחקים הבאה . 
