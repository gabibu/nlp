כל בעלי חברות האוטובוסים במזרח ירושלים המפעילים קווי שירות קבועים בתוך 
העיר המזרחית ומחוצה לה קיבלו לאחרונה אזהרה ממשרד התחבורה , כי רשיונות 
ההפעלה שלהם יישללו אם ימשיכו להשבית את התחבורה בימי השביתה בשטחים . 
מדובר בתשע חברות אוטובוסים ערביות הרשומות במזרח ירושלים כמו חברת " גבל 
א - זייתון " , " סילואן א - תורי " , " שייח גראח " " קלנדיה " , " א - 
ראם " ו"אל - וטניה " . רובן מפעילות קוים באזור ירושלים אך חברת " אל - 
וטניה " למשל מפעילה קו קבוע עד ליריחו . מתחילת האינתיפאדה מקפידים בעלי 
החברות להשבית את האוטובוסים בימי שביתה . בעבר כבר שלח משרד התחבורה אזהרות 
לבעלי החברות אך התופעה נמשכת גם היום . אתמול למשל , יום שביתה שנקבע 
על ידי המפקדה הלאומית המאוחדת , שבתו גם חברות האוטובוסים . לאחרונה , 
בעקבות התייעצויות בין שר התחבורה משה קצב לראש עירית ירושלים טדי קולק , 
הוחלט על נקיטת מדיניות עקיפה ולחברות נשלחו מכתבים עם התראה אחרונה לפני 
סגירה . על המכתבים חתום מיכאל נקמן , המפקח על התעבורה במחוז ירושלים . 
בעלי חברות האוטובוסים טענו בעבר כי אם ימשיכו להפעיל את הקוים בימי שביתה , 
יפגעו פעילי האינתיפאדה בהם ובאוטובוסים , אך הטיעון הזה לא הועיל ומשרד 
התחבורה ועיריית ירושלים החליטו להציג לפני חברות האוטובוסים את הברירה בין 
סגירה מוחלטת לשבירת השביתה . דובר משרד התחבורה , יחיאל אמיתי , אמר אתמול 
כי למשרדו מחוייבות להפעלה סדירה של קווי האוטובוסים ומי שלא יוכל לעמוד 
בתנאים אלה ימצא לו מחליף . יש לציין , שחברות האוטובוסים הערביות שרשומות 
בשטחים נוהגות אף הן להשבית את האוטובוסים בימי שביתה אך המינהל האזרחי לא 
מחייב אותם להמשיך ולהפעיל את הקוים בימים אלה . מדיניות המינהל בנושא זה 
גובשה במהלך האינתיפאדה . 
