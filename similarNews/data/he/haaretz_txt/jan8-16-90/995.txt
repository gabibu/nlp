פורום החדשות של רשות השידור , דן אתמול בכתבה על ביקורו של פייסל אל - 
חוסייני , אצל פצוע האוטובוס 504 , אמיר אברמסון , ששודרה ביום שישי ביומן 
אירועים . יועץ המנכ"ל , ארי אבנר , העלה את הנושא ואמר שלא היה צריך לשדר 
את הכתבה , שכן היא שירתה עמדה פוליטית ולא היה בה שום ערך חדשותי . הנוכחים 
הסכימו שלא נשאלו השאלות הנכונות ושהיה צריך להסתפק בידיעה על הביקור . 
אלימלך רם אמר שהשיקול שלו היה , שזו הפעם הראשונה שחוסייני מבקר נפגע טרור 
ושהוא קיבל אישור לכתבה מהמנכ"ל , אריה מקל . על כך אמר אבנר , שאין לו 
תלונות על כך שנשלח הכתב , אלא על כך שאחרי הצפייה בה , לא נזרקה הכתבה 
לסל . מקל אמר שרם התקשר אליו ביום ששי ואמר לו שפייסל אל - חוסייני הולך 
להיפגש עם קבוצה של אנשים שנפגעו באוטובוס 504 ואם היה יודע שהמדובר באיש 
אחד ושמתלווה אליו סגן - ראש עיריית ירושלים מטעם רץ , לא היה מאשר את הכתבה . 
ארי אבנר סיכם שזה היה אירוע יזום למען הטלוויזיה וצריך להיזהר מ"פסוודו - 
אירועים " כאלה . שלמה קור , המשנה ליו"ר הוועד המנהל של רשות השידור , 
פנה שלשום בתלונה אל המנכ"ל על כך שפייסל אל - חוסייני , שמערכת הביטחון 
הגבילה את תנועותיו , זכה לכתבה ביומן . קור התלונן שחוסייני , הקורא ליידוי 
אבנים ביהודים , נשמע אומר בראיון שהוא דוגל בשלום וצולם כשהוא נותן פרחים 
לפצוע היהודי . " עיתונאי חטיבת החדשות מתמרמרים כנראה רק כשמייק הררי 
מוצג בצורה חיובית , אבל כאשר , להבדיל , הטלוויזיה עושה תשדיר שירות 
לפייסל אל - חוסייני אז מצפונם של עיתונאי הטלוויזיה אינו מתעורר כנראה " , 
כתב קור . הדעה היתה שאילו היה זה ביקור אצל פצועי האוטובוס , אכן היה 
הביקור שווה סיקור , אך מרגע שהתברר שחוסייני הגיע אל אברמסון , אחרי שידע 
את עמדותיו הפוליטיות ואת היותו מתנגד לכיבוש , זה הפך לאירוע פוליטי . 
