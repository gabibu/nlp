כיצד הגיע חומר רעיל הקרוי סלניום אל מי שתיים מהבארות המספקות מי שתייה 
באזור נהלל שאלה זו מעסיקה זה כשנה את האגף למניעת זיהום בנציבות המים . 
בעקבות גילוי החומר הורתה לפני כשנה נציבות המים , לסגור את שתי הבארות 
הפעילות . במקביל , הוחל בחקירה , בניסיון לאתר את מקור הזיהום . מנהלת 
האגף למניעת זיהום מים בנציבות , נוגה בליץ , מסרה אתמול , כי בימים אלה 
נתגלו בשטחה של מחצבה נטושה , הממוקמת מעל לאזור הקידוחים המזוהמים , עקבות 
של ריכוזי סלניום שסולקו למקום באופן פיראטי . במקום נמצאו כתמים גדולים 
בגווני צהוב - ירוק , והערכת אנשי נציבות המים היא , שלכאן נשפכה כמות 
גדולה של פסולת תעשייתית ממפעל שבשלב זה לא אותר , והמשתמש במסגרת תהליכי 
הייצור שלו בחומר סלניום . חומר זה משמש בתעשיות הצילום , תעשיות צבעים , 
ציפוי מתכות ומעגלים מודפסים . עדיין לא ברור , אם הפעולה לסילוק הסלניום 
למחצבה נעשתה באופן חד פעמי או שהיא מתמשכת . בעקבות הגילוי ננקטות בשטח 
המחצבה פעולות לסילוק שאריות הסלניום וכן מתוכננת פעולה לאיטום השטח , כדי 
למנוע שטיפת החומר הרעיל שנותר במקום למאגרי מי התהום . כן ננקטות פעולות , 
בניסיון לאתר את המפעל שהוא מקור מזהם זה . הוגשה תלונה למשטרה . טרם 
חודשה אספקת מי שתייה משני הקידוחים הסגורים . 
