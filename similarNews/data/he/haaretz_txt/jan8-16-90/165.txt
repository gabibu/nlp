יו"ר ועד הארגונים היהודיים בברית - המועצות , מיכאל צלנוב , אמר אתמול 
כי הבעייה העיקרית של יהודי בריה"ם היא האנטישמיות . צלנוב , שהגיע עם 
משלחת של עיתונאים סובייטיים , כדי להשתתף בכנס הבין - לאומי השלישי לתקשורת 
יהודית , שנפתח אמש במלון הייאט בירושלים , הדגיש כי עדיין לא היו התפרצויות 
אנטישמיות אלימות או פוגרום נגד יהודים , אך החשש מפני גילויים אנטישמיים 
בעתיד משפיע על יהודים רבים , לרבות אלה שהתבוללו והתרחקו משורשיהם היהודיים , 
לבקש אשרות יציאה מבריה"ם ולעלות לישראל . עם זאת הדגיש צלנוב כי להערכתו , 
כ001 אלף יהודים יעלו לישראל מבריה"ם בחמש השנים הקרובות . הוא ציין כי 
הוועד החדש של הארגונים היהודיים , שנבחר באחרונה , מקווה לקבל הכרה רשמית 
של השלטונות הסובייטים כגוף המייצג את הארגונים היהודיים , אבל עדיין לא 
הוגשה בקשה רשמית לשלטונות . הוא הביע תקווה שהממשלה והסוכנות ישתפו פעולה 
עם הוועד החדש . ליאוניד שקולניק , חבר מועצת צירי העם של הסובייט העליון , 
אמר כי העיתונות היהודית תורחב . הוא הביע את ביטחונו שהגלסנוסט יתן ליהודים 
הזדמנות לכתוב על בעיותיהם בבריה"ם ועל הנעשה בישראל . לדבריו , העלייה 
לישראל אינה זוכה לסיקור בכלי התקשורת הסובייטים , אלא רק בעיתונות היהודית . 
בפני 071 העיתונאים היהודים שהגיעו לכנס מ72 מדינות נאמו אמש נשיא המדינה , 
חיים הרצוג , ראש הממשלה , יצחק שמיר , יו"ר הנהלת הסוכנות , שמחה דיניץ , 
ויו"ר הכנס , ראש המחלקה להסברה בהסתדרות הציונית , האלוף ( במיל . ) 
עוזי נרקיס . היום יוקדשו דיוני הכנס ליחסי ישראל והעם היהודי מול המציאות 
החדשה של גל עלייה מבריה"ם לישראל . 
