ואשינגטון ( מיוחד ל"הארץ " ) . ארה"ב ביקרה אתמול את כוונת בריה"ם לכונן 
קשרים דיפלומטיים מלאים עם מדינת פלשתין . מרגרט טאטוואיילר , דוברת מחלקת 
המדינה , סייגה את הביקורת בהערה , ש"אין זה לחלוטין ברור מה החליטו הסובייטים " . 
לעומת זאת היא הוסיפה כי " כל מהלך חד צדדי לחזק את מעמדה של זו המכונה 
מדינת פלשתין , יכול להיות רק בעל השפעה מזיקה על מאמצי השלום המתנהלים 
עכשיו . ארה"ב עומדת על דעתה , שנחוצה גישה מעשית לפתרון הבעיות וביטוי 
לרצינות הסובייטית יהיה נקיטת צעדים מעשיים ותמיכה בהם . אחד הצעדים האלה , 
יהיה חידוש מלא של היחסים הדיפלומטיים עם ישראל " , הוסיפה הדוברת . בעניין 
אחר אמרה טאטוואיילר , כי יהיה מגוחך לחשוב ששר הביטחון יצחק רבין , לא 
ידון עם מזכיר המדינה בייקר בתהליך השלום , כאשר יבקר בוואשינגטון בשבוע 
הבא . 
