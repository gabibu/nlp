שירות החוץ שלנו הולך והופך לילד הדפקטיווי של המדינה . הכל עוקפים אותו 
במעין שאט נפש שכזה או מתעלמים ממנו . יצחק רבין מנהל בעצם את מחלקת אמריקה 
כדיפלומט - על . ויצמן מנהל את היחסים שלנו עם מזרח אירופה , מצרים ואש"ף . 
אלי רובינשטיין ממלא את תפקיד השגריר הנודד הממלכתי . ואילו פרס ונוביק , 
וביילין גם , מנהלים את שאר העולם . שירות החוץ הולאם על ידי הפוליטיקאים . 
שמותיהם של דיפלומטים מקצועיים מוזכרים באלה הימים רק בשני הקשרים : או 
כאשר משאירים אותם מבוישים מחוץ לדלתו של איזה נשיא או ראש ממשלה בעולם , 
או כאשר נערכת מלחמת ירושה על כיסאותיהם בעודם מכהנים . מי שלא נכנס לקטגוריה 
זו בעצם אינו קיים . נראה אתכם נוקבים מהר בשמו של שגרירנו בלונדון ! שירות 
החוץ נחשב פעם לאחד הדברים המוצלחים שקמו למדינה . " סיוויל סרוויס " 
במלוא מובן המלה , עם דיפלומטים מקצועיים , יודעי שפות ובקיאים במניירות 
של העולם הגדול . עם שיטות קידום אובייקטיוויות וסינון קפדני שאפשר למצוא 
כמותו רק בקורסי טיס . בצדק התגאו אבות המדינה בעגה הירחמיאלית שלהם שגוף 
זה קם " יש מאין " . עתה אנו רואים את הפלא הגדול , איך אפשר לעשות אין 
מיש . כשרואים באיזה הקשר מככבים הדיפלומטים שלנו בתקשורת ומה מלחמות היהודים 
עושות להם , נוצר הרושם שהדרג הפוליטי שלנו לא ישקוט ולא ינוח עד שיהרוס 
את השירות הזה מהמסד עד הטפחות כפי שעשו לרבות וטובות מהזרועות הממשלתיות . 
כיוון שכך , אין להתפלא כשיש דיפלומטים שעיקר מעייניהם בשמירת אגפיהם ובביצור 
שהייתם בחו"ל . ארבעת התפקידים החשובים ביותר בשירות החוץ נוטרלו , למעשה , 
על ידי השלטון . באו"ם , במה בין - לאומית שחשיבותה בקול ההסברתי העולה 
ממנה , עוד לא הצליחו למנות שגריר . בפאריס יושב שגריר , שאם נכונה הלשון 
הרעה עליו , היה צריך להחזירו מזמן ; ואם לא , היה צריך לתת לו את הגיבוי 
המגיע לו . בלונדון יושב שגריר מקרי שנטל את מקומו של יהודה אבנר , איש 
חצרו של מנחם בגין , שהגיע לשם רק משום שידע להגיה את נאומיו של בגין באנגלית . 
ולבסוף , האיש שלנו בוואשינגטון , שהגיע לשם משום ששמיר ופרס לא הסכימו 
ביניהם על מועמד מוסכם , ומאז שופכים את דמו . או שמתעלמים ממנו , או 
שחושדים בו , או שמשאירים אותו בחוץ , או שכל חודשיים נוקבים בשמו של מועמד 
האמור להחליפו . בפועל הולך ונוצר מצב , שראשי המדינה חדלו להשתמש בשירות 
החוץ המקצועי שלנו . אם ממשלתנו מזלזלת בהם , למה שהמדינות שהם מואמנים 
להן יתייחסו אליהם ברצינות ? אחת הסיבות העיקריות למצב זה היא , שרוב שרי 
החוץ שהיו לנו בשני העשורים האחרונים ראו בתפקידם ראש - גשר לתפקיד אחר . 
אלון ופרס היו שרי חוץ , אך ראשם היה בראשות הממשלה . הם באו עם הקליקות 
הפוליטיות שלהם ; ומכאן , שהתייחסו לצוות המקצועי שלהם כמשהו שצריך לחיות 
עמו , אך לא להתחשב בו יותר מדי . משרד החוץ משמש תחנת מעבר גם למשה ארנס , 
עד שיפנה שמיר את נעליו . כשיבוא דוד לוי במקומו , יהיו אחוריו במשרד 
החוץ ונפשו ועיניו בלשכת ראש הממשלה . משה דיין נשא עיניו לנושא אחד בלבד , 
וכל המשרד לא עניין אותו . כך זה גם נראה . יצחק שמיר , נשמה טובה , 
היה לויאלי אמנם לעובדיו , אך לא היה כל כך שר חוץ , באשר כל אותה תקופה 
כבר היו הדברים החשובים ( השלום עם מצרים ) מאחוריו , ואת השאר ניהל בגין 
אישית ממשרדו . שר החוץ האמיתי האחרון היתה גולדה מאיר . אף שכיהנה בימי 
דוד בן - גוריון , היא היתה קנאית מאוד למשרדה ושמרה על זכויות עובדיו . 
אך כשנעשתה ראש ממשלה , עקפה את שר החוץ ( אבא אבן ) בשומרה על קשר ישיר 
עם שגרירה ( מחוץ למערכת ) , יצחק רבין . ההידרדרות החלה עם עליית הליכוד 
לשלטון . בגין , כרוב ראשי הממשלה כיום , ריכז את ענייני החוץ . אך שלא 
כשאר ראשי הממשלה , התייחס לשגריר האמריקאי בישראל כאילו הוא שגריר ישראל , 
והתנכר לחלוטין לשגריריו עברון ודיניץ . בגין לא סמך על שגרירים מפא"יים . 
למעשה החלה אז הפוליטיזציה של שירות החוץ , שהיא בעצם לב לבה של הבעיה . 
במישור הזה ניתן לחלק את ההידרדרות לשני מועדים : מועד א שבו הליכוד גילה 
את חו"ל ועלה הביקוש לאיוש תפקידים דיפלומטיים על ידי עסקנים מפלגתיים . 
מועד ב כשקמה ממשלת האחדות והמלחמה בין שתי הראשיות עם התיקו האופייני 
לה , ניטרלה את שירות החוץ ויצרה בו אווירה עכורה . במועד ב יועד לדיפלומטים 
שלנו תפקיד כפול : להיות נוכחים בפגישות רמות מעלה של צד א כדי לדווח לצד 
ב מה היה באמת בשיחות . או להיפך . לחילופין , למנוע נוכחותם בפגישות 
כדי שצד א לא ידע מה גמר צד ב . או להיפך . כתוצאה מכך חדלו בעצם הדיפלומטים 
במוקדים המרכזיים למלא את תפקידיהם כש"בשאר העולם " מתמנים יותר ויותר מינויים 
פוליטיים . ייצוגנו הדיפלומטי עתה כפוי טובה : בלבול במסר ( תלוי מי מוסר 
את המסר של מי ) , בלבול בדיווח ( תלוי מה המדוווח רוצה לשמוע ) שגרירים 
עוקפי שרים ושרים עוקפי שגרירים . שוברי הכלים שברו לנו גם את הצילינדר . 
