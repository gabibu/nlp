היה טעם לזמן אמש ארבעה בכירים לדיון על עלייה וקליטה כדי להמחיש לציבור 
איך קרה שמדינת ישראל אינה ערוכה למשימה החשובה ביותר שתעמוד בפניה בפתח 
שנות התשעים . אין כל סיבה להניח שישיבות התיאום בין משרדי האוצר , הבינוי 
והשיכון , הקליטה והסוכנות נראות יותר טוב מהישיבה הפומבית שנערכה אמש ב"מוקד " . 
אילו הדברים היו מתוקנים ומסודרים , היו ארבעה הפונקציונרים סגן שר האוצר 
יוסי ביילין , גזבר הסוכנות מאיר שיטרית , מנכ"ל משרד הבינוי והשיכון עמוס 
אונגר ומנכ"ל משרד הקליטה אהרן לפידות יושבים אמש זה לצד זה ( ולא זה 
מול זה ) ומסבירים ביחד ובאופן מתואם מה עשתה מדינת ישראל עד כה לקליטת 
העלייה , מה נחוץ עדיין להעשות , איך ייעשה כל דבר ומה תפקידו של כל גורם 
בעשייה . במקום זה שמענו צרורות של הצעות , עצות ודרישות ; וגם טענות , 
טרוניות והאשמות הדדיות מכל אחד מן הארבעה . כל אחד מהם משוכנע שהוא עצמו 
בסדר גמור . מי שלא בסדר זה מישהו אחר , או מישהם אחרים . מבין הארבעה , 
מעצבן במיוחד היה מנכ"ל משרד הקליטה אהרן לפידות , שניצל את ההזדמנות כדי 
לפאר ולרומם את מפעלות והצלחות משרדו , ומצא את השעה מתאימה לבוא חשבון 
עם כל אלה שלא התרגלו עדיין למחשבה שהשר שלו הוא - הוא ראש לקולטים . לפידות 
נראה ומתבטא כאדם המסוגל לתכנן , לתאם ולנהל מבצעים גדולים עד למסמוסם הגמור 
בערפילי הביורוקרטיה . אף לא אחד מן העולים שהיו באולם , הביע שביעות רצון 
מאופן קליטתו , ולמעשה אף לא אחד מהם נראה לי כמי שקליטתו והישארותו בארץ 
מבוטחות . אם העולים שהובאו לשידור הם מדגם מייצג , לא קליטה נראה כאן 
בעתיד , אלא פליטה . אחרי ה"מוקד " הזה ( שבו לא טופלה כמעט בכלל בעית 
התעסוקה ) אני חושש יותר מקודם למה שצפוי ב0991 . האם להתפלל שיפתחו במהרה 
טיסות ישירות בין מוסקווה לנתב"ג , או לקוות שהסובייטים ימשיכו לשבש את 
ביצוע ההסכם שהושג ? 
