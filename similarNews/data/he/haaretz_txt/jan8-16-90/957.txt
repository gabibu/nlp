העכבישים וקוריהם מספקים , כך נראה , מקור לא אכזב למחקרים . הממצאים 
מצביעים על מורכבות ותחכום שהתפתחו במיליוני שנות התאמה לסביבה . קתרין 
קרייג וגארי ברנרד מאוניברסיטת ייל גילו באחרונה , כי חלק מקוריהם של כמה 
סוגי עכבישים משמשים כפיתיון ויזואלי לחרקים העטים על הרשת כמוצאי שלל רב . 
רשתות הציד של עכבישים אלה , הדומות לאלה של עכביש הגלגל , מעוטרות בקורים 
נוספים , היוצרים זיג - זג בין שני קורי חישורים ראדיאליים . לקורי הזיג - 
זג אין , לכאורה , כל יתרון : הם נראים למרחוק , מבליטים את הרשת ועלולים 
להזהיר את הטרף . מדוע מוסיפים העכבישים את מה שנראה כקישוט מיותר ? התשובה 
התגלתה תוך בחינת תמונת הרשת כפי שהיא נראית לחרקים , היינו גם בתחום העל - 
סגול של הספקטרום . ידוע כי פרחים רבים זוהרים בעל - סגול כדי למשוך את 
טרפם . מתברר כי קורי הזיג - זג בולטים מאוד בעל - סגול והופכים את הרשת 
למשהו הנראה לחרק כפרח ענק ומזמין . החרק מזהה את הקווים הנראים בעל - סגול 
כהזמנה לארוחה של צוף ואבקת פרחים , עט על מרכז הרשת ונלכד . יעילותה של 
רשת הזיג - זג אינה עניין של מה בכך : בהשוואה לעכבישים הטווים רשתות ללא 
קישוט זה , גדול הציד של העכבישים הללו ב%85 . 
