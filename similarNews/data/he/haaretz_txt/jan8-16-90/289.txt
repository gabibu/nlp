מערכת הביטחון ברצועת עזה והמינהל האזרחי עוקבים מקרוב אחר ההכנות לקראת 
הבחירות לאגודות השונות ברצועה שאמורות להתקיים במהלך השבוע הבא ובסוף החודש . 
לדברי מקורות ביטחוניים יש חשיבות רבה לבחירות אלה , משום שבאמצעותן ניתן 
יהיה ללמוד על התפלגות הכוחות השונים ברצועה . הבחירות הראשונות יתקיימו 
בקרב אגודת הרופאים , שבראשה עומד ד"ר זכריה אל - ערה המזוהה עם הפתח , 
שהיה בעבר במעצר מנהלי במשך ששה חודשים . מולו מתמודד ד"ר מחמוד זהר המזוהה 
עם תנועת החמאס , שאף הוא היה במעצר מינהלי . בסוף החודש תהיינה בחירות 
של אגודת המהנדסים . באגודה זו מתמודד חאתם אבו שעבאן המזוהה עם הפתח כשמולו 
עקיל מטאר שלא ברור לאיזה ארגון הוא שייך . בחירות יתקיימו גם בקרב אגודת 
עורכי הדין שבראשה עומד עו"ד פאיז אבו - רחמה המקורב לאש"ף הנכלל ברשימת 
המועמדים למשלחת הפלשתינית לשיחות עם ישראל . מקורות פלשתיניים מסרו כי 
באגודה זו נוצרה בעיה משום שעל פי תקנון האגודה , מי שמכהן שתי קדנציות 
לא יוכל להיבחר לקדנציה נוספת , ולפיכך אבו - רחמה בעצם גמר את תפקידו . 
כדי לפתור אותה שוקלים לכנס את האגודה ולהכריז על מינויו לקדנציה שלישית 
ללא בחירות . דבר זה ייתקל בהתנגדות של שני עורכי דין המתמודדים מולו : 
איברהים אבו דגא ועאדל חליפה , שניהם מזוהים עם הפתח . מקורות פלשתיניים 
בכירים אמרו גם הם כי הבחירות השנה משמעותיות וחשובות , משום שבאמצעותן 
ניתן יהיה לדעת בוודאות את מצב הכוחות והשליטה . להערכת המקורות , מתנהל 
מאבק צמוד בין תומכי אש"ף לבין תומכי החמאס כשהחמאס הולך ומתחזק . 
