לונדון ( מיוחד ל"הארץ " ) . המורדים האריתריאים , הלוחמים במשטר האתיופי , 
הזהירו כי ישראל בונה תחנת התראה באי הזעיר נורה שבים סוף , הקרוב לעיר 
הנמל מאסאווה . מעיר זו יצאו המורדים , שחטפו אמש אונייה יוגוסלווית ותקפו 
בשבוע שעבר ספינה פולנית . מקורות בלונדון סבורים כי מהלך זה מעיד על חששה 
של ישראל מהתעצמות הטילים של עיראק ויש בו כדי להגדיל את יכולת המעקב האלקטרונית 
שלה באזור . בעניין אחר הודיעו פקידים בכירים בממשלת סודן , כי יש בידם 
" ראיות חותכות " לכך שישראל מגישה סיוע צבאי ל"צבא השחרור העממי " הלוחם 
בדרום המדינה נגד השלטון המרכזי המוסלמי בחרטום . שר החוץ הסודני , עלי 
סאחלול , אמר כי חיילים ישראלים נראו מסייעים למורדים בהכוונת אש ארטילרית , 
כאשר כבשו את העיר קורמוק , השוכנת ליד הגבול האתיופי . הסודנים , המנסים 
עתה לקבל את תמיכת העולם הערבי במלחמת האזרחים שלהם עם צבא המורדים , טוענים 
כי לכידת העיר היתה באותם ימים בהם נודע על חידוש היחסים בין ישראל לאתיופיה 
והם סבורים כי לא מדובר בצירוף מקרים . הסודנים , ובראשם הנשיא עומאר חסן 
אל - בשיר , טענו לאחרונה כי הסיוע למתנגדיהם הוכפל באחרונה , שכן המשטר 
המרכסיסטי של מאנגיסטו באדיס - אבבה סייע להם מאז ומתמיד . בלונדון מגלים 
מקורות מזרח - תיכוניים כי המאמצים הסודניים בעולם הערבי נשאו פרי וכי עיראק 
החלה במשלוחי נשק לחארטום . משלוחים אלה החלו עוד בשנה שעברה , בעקבות 
ביקורו של אל בשיר בבגדאד , אולם הם הוגברו בגלל " המטריה האנטי - ישראלית " 
שיוצרת סודן באזור . ב - 92 בדצמבר , למשל , חצו חיילים סודנים את הגבול 
האוגאנדי והשתלטו על מוצב אוראבה . טענתם היתה כי עשו זאת , כדי לאתר " שכירי - 
חרב ישראלים " . 
