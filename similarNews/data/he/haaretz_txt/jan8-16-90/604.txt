המכס הגיש באחרונה ערעור לבית המשפט המחוזי על החלטתו של שופט השלום יצחק 
ברא"ז למחוק את כתב האישום נגד דניאל יעקב שהואשם בעבירות מע"ם . השופט 
ברא"ז מתח ביקורת חריפה על התביעה וקבע , כי בנסיבות שהיו קיימות היה ראוי 
להפעיל את חוק העבירות המינהליות המקנה לתביעה את האפשרות להטיל קנס על הנאשם 
במקום להגיש נגדו כתב אישום . בנימוקי הערעור מציינת התובעת מטעם המכס עו"ד 
רעיה וייס , כי טעה השופט ברא"ז כאשר קבע כי כתב האישום הוגש בלי שנשקלו 
כדבעי הנסיבות המצדיקות להפעיל את חוק העבירות המינהליות . עוד מציינת עו"ד 
וייס כי טעה השופט כאשר פסל את שיקול הדעת של התביעה שהופעל בתום לב , לגופו 
של עניין ובהתאם להנחיות ולאמות - המידה שנקבעו מראש לאחר בדיקת הנסיבות 
הספציפיות של התיק . בערעור מציינת נציגת המכס , כי השופט ברא"ז טעה גם 
כאשר קבע כי הנאשם לא היה מנהל פעיל בחברה ועשה כל הנחוץ למניעת העבירות . 
