מקורות פלשתינים דיווחו על שלושה פצועים בהתנגשויות בשכם , ומסרו כי בהתנגשויות 
שהיו בטול כרם נפצעו שלושה תושבים באורח קל . מקורות צבאיים בפיקוד המרכז 
מסרו כי שלושת התושבים בטול כרם נפצעו מכדורי גומי , וטופלו בבית החולים 
בטול כרם . הם מסרו כי העוצר בענבתא נמשך זה היום השלישי . מקורות פלשתינים 
דיווחו כי בהפרות סדר ברצועת עזה נפצעו שבעה תושבים , בהתנגשויות עם כוחות 
צה"ל . שלושה תושבים נפצעו מכדורי פלסטיק במחנה הפליטים שאטי . במחנה אל - 
בורייג נפצעו שני תושבים מכדורי גומי , ושני תושבים נפצעו ברפיח . המקורות 
דיווחו על התנגשויות בין כוחות צה"ל לבין תושבים מקומיים ברוב מחנות הפליטים 
ברצועת עזה , בעיר עזה ובחאן יונס . בשטחים היתה אתמול שביתה כללית , בהיענות 
לכרוז שהפיצה הנהגת ההתקוממות . השביתה הקיפה את כל תחומי הגדה והרצועה 
ומקורות פלשתינים דיווחו כי היתה מלאה . ברצועת עזה נרצחה אתמול תושבת שכונת 
שבורא שברפיח . מקורות ערביים מסרו כי האשה , שרה מחמוד חאסן אבו ערארדה , 
נרצחה באמצעות חרב גדולה . עדי ראיה אמרו כי שני רעולי פנים נכנסו לביתה 
של האשה בת ה63 , ודקרו אותה באמצעות החרב . על קירות הבתים בשכונת שבורה 
נכתבו סיסמאות , שטענו כי האשה נרצחה על רקע שיתוף פעולה עם השלטונות . 
משטרת נפת עזה עצרה כמה חשודים . במחנה הפליטים אל - בורייג נתגלתה אמש 
גופה , ככל הנראה של גבר , במצב ריקבון . כוחות צה"ל גילו את הגופה , 
שנזרקה לרחוב , והעבירו אותה לבדיקה במכון הפתולוגי באבו כביר . כוחות 
הביטחון הרסו אתמול את בתיהם של פאיז עבד - אל ראזק אבו שאהד , ושל מוסא 
מחמוד חאדר , שניהם תושבי חאן יונס . השניים נעצרו בחודש אוגוסט 98 , 
לאחר חשיפת התארגנות מחבלים של כוח 71 , המופקד על שמירתו של יאסר ערפאת . 
פאיז אבו שאהד חשוד כי השליך בקבוקי תבערה אל עבר סיורים של צה"ל , והניח 
מטען צד בחאן יונס . הוא גם חשוד בתקיפת אנשים שחשד כי סייעו לשלטונות , 
ובהחרמת תעודות מגנטיות של תושבים ברצועה שקיבלו אותן כדי לצאת לעבודה בישראל . 
מוסא מחמוד חאדר חשוד כי תיכנן יחד עם אבו שאהד לחטוף ולרצוח תושב מקומי , 
שנחשד בסיוע לשלטונות . כוחות הביטחון גם הרסו אתמול את ביתו של סמיר עאדל 
חמוד דאוס , מדיר אל - בלח . דאוס הואשם בבית המשפט הצבאי בעזה בתקיפה 
ורצח של משתפי פעולה , ובכך שהעביר אקדח לתושבים אחרים ברצועה . הוא גם 
מואשם בהצתת מפעלי תעשייה ומפעל לייצור צמר גפן בבת ים . 
