האנוי , ( ע"ר ) . אנשי רוח ואידאולוגים של המפלגה הקומוניסטית בווייטנאם 
קוראים למפלגתם להגיב על התהפוכות הפוליטיות במזרח - אירופה , ע"י ריכוך 
אחיזתה בת 54 השנים בשלטון . אנשים אלה אמרו כי המפלגה הקומוניסטית חייבת 
להגיב על המשבר בסוציאליזם שבהנהגת בריה"ם , על ידי ויתורים , עד כדי הסכמה 
למידה מסוימת של דמוקרטיה רב - מפלגתית . המנהיגים הקומוניסטיים בהאנוי הופתעו 
עקב התמורות הפוליטיות בקרב בעלות הברית המזרח - אירופיות של וייטנאם , 
והם חוששים שמא שינויים אלה יערערו את המשטר הסוציאליסטי גם בארצם . עם התמוטטותו 
המהירה של הקומוניזם במזרח - אירופה , ניצבים המנהיגים המזדקנים של וייטנאם 
מול הברירה של הנהגת רפורמות דמוקרטיות בנוסח בריה"ם . " עלינו להיחלץ ממבוי 
סתום זה , כדי להתגבר על המשבר הפוליטי והכלכלי בו אנו שרויים " , אמר בוי 
טין , סגן העורך של יומון המפלגה " נהאן דאן " . לפי שעה לא נערכו בווייטנאם 
הפגנות רחוב כגון אלה שזיעזעו את מזרח - אירופה , אולם הצעירים שואפים לשינויים . 
האנוי התירה לאחרונה חופש ביטוי מוגבל בכלי התקשורת ובפרלמנט , ומקורות 
רשמיים אמרו כי ועידה של המפלגה העומדת להתקיים בקרוב , תאשר כניראה שינויים 
משמעותיים ועשוייה לבטל החלטה שנתקבלה באוגוסט , ואשר שללה פלוראליזם פוליטי . 
