ביום ראשון לפני שבועיים התאבד יעקב שריג סמנכ"ל " כלל " . הוא עשה זאת 
במשרדו ברחוב דרויאנוב 5 , בשמונה בערב . שלוש שעות לאחר מכן הוצאה גופתו 
דרך החניון התת - קרקעי של בניין כלל , כשמלווים אותה אהרן דברת מנכ"ל כלל , 
עמוס ספיר המשנה למנכ"ל , שמחה בן - שאול סגנו של שריג , אלמנתו תמי ובנו 
ערן . לעיתונאים שהמתינו בחוץ עד שתיים לפנות בוקר לא טרח איש לומר שמזמן 
כבר אין שם אף אחד . ההנהלה נתנה הוראה לאסור עליהם את הכניסה ובמחשבה תחילה 
גם החליטה לא לעדכן אותם כאשר הסתלקה . ההשערה שרווחה בדיווחי התקשורת למחרת 
היתה כי שריג התאבד בשל מצבו הבריאותי . הוא עבר ניתוח לב פתוח לפני שנתיים , 
סיפרו העיתונים , והעובדה כי לא היה יכול לתפקד כבעבר והיה מוגבל יותר 
בשל התרופות שנטל , העיקה עליו . היום ידוע כי שמונה ימים לפני ההתאבדות 
ערך שריג בדיקות תקופתיות מקיפות בבית החולים " אסותא " השייך לקונצרן 
כלל . תוצאות הבדיקות , בחתימתה של ד"ר אורנה אופיר , קבעו חד - משמעית 
כי מצבו הבריאותי היה טוב , יחסית . שריג לא השאיר שום הסבר . על נייר 
שנמצא לידו היה כתוב רק שהצוואה בתוקף . שריג התאבד ימים אחדים לפני פרסום 
תוצאות חקירתה של הרשות לניירות ערך והיו בהנהלה מי שחשבו שאולי שריג היה 
נתון תחת אימים . בתוקף תפקידו כיועץ משפטי חלה עליו חובת הדיווח על עסקאות 
ניירות ערך המבוצעות בקונצרן , וייתכן היו שחשבו שמצא את עצמו נדרש לחשוף 
חומר סודי . הנחה זו נסתרה בקלות , משום שמן ההדלפות מהחקירה ולפי האווירה 
שהשתררה בתקופה שלפני פרסום המסקנות , הוברר כמעט מעל לכל ספק שלא יהיו 
ממצאים מרשיעים . מה , אם כן , יכולה היתה להיות הסיבה ? שלושה דברים 
החליטה הנהלת כלל לעשות בעקבות ההתאבדות : לבדוק את כל השיחות שיצאו ממשרדו 
של שריג בימים שקדמו למותו , לפרוץ את הכספת שבחדרו ולסרוק את המגירות . 
בכספת ובמגירות לא נמצא כלום . תוכנת המחשוב של מרכזת ה"תדקס " , המאפשרת 
לקבל מעקב אחר השיחות היוצאות , לא פעלה בדיוק באותם ימים , אומרים בכלל , 
ולכן לא נותר שום תיעוד . תוכנת המחשוב הזאת הוכנסה לשימוש לפני שנה וחצי 
כאשר החליטו בקונצרן לעקוב אחר השיחות הפרטיות של העובדים כדי לצמצם בהוצאות . 
כמו בכל יום ראשון בשעה שתיים בצהריים , גם אתמול התקיימה ההתכנסות הקבועה 
בקומה ה12 של בניין כלל . על כורסאות הקטיפה החומות , מסביב לשולחן הישיבות , 
התרווחו יצחק שרם המשנה למנכ"ל כלל , עמוס ספיר , גם הוא משנה למנכ"ל , 
שלמה פרייס ראש המחלקה הכלכלית של כלל , ולנטין היינס המבקר ואהרן ברסלר 
החשב . מההרכב הזה , שהוא צוות המטה של כלל , חסר עכשיו יעקב שריג . 
זה הגוף שמתאם בין כל מחלקות הקונצרן ומקבל החלטות על הפעילויות בחברה . 
שעה וחצי הם יושבים כל שבוע , כשעל הבדיחות , כאלה השמורות עם גברים בעמדת 
כוח ומהוות מרכיב חשוב , ממונים שרם , ספיר ופרייס . שריג לא היה שייך 
למדור הזה , אומר שרם . מעולם לא סיפר אפילו בדיחה אחת . עכשיו מנסים 
להיזכר אם צחק כשאחרים סיפרו . כנראה שלא . " אנחנו לא חזקים בצד הפסיכולוגי " , 
אומר שרם . " לפחות אצלי שריג לא התיישב אף פעם ליד השולחן ואמר : בוא 
אני אספר לך את הבעיות שיש לי על הלב . ניסיתי לשאול פסיכולוג חבר והוא 
אמר לי שהיתה מוכרחה להיות סיבה כדי שהטריגר החבוי אצל שריג יישלף ושהוא 
יבצע את המעשה . הפכנו והפכנו בראש ולא יכולנו למצוא אירוע שהיה יכול לגרום 
לו להיות נסער במיוחד באותו יום " . קפמאבינעמוס ספיר נזכר , שביום ראשון 
לפני שבועיים , ביום בו שריג התאבד , כשהם התכנסו לישיבה השבועית , התעכב 
שרם בארוחת צהריים והחברים חיכו לו בחדרו של ספיר , מפטפטים סתם כך . בשלב 
מסוים נעשה שריג קצר - רוח וסר וזעף , והחליט לפרוש למשרדו . כאשר שרם 
הגיע , ספיר קרא לו לבוא ולהצטרף . באותו בוקר שריג גם התבטא בכעס על פסק 
הדין שניתן לעו"ד יגאל ארנון במשפט " הפגישה הלילית " . שריג , שהעריכבמיוחד 
את ארנון , הסביר כי אין אפשרות סבירה שיושעה מלשכת עורכי הדין . שני עורכי 
הדין ששריג הרבה להתייעץ אתם הם יובל לוי וארנון . שריג היה סמנכ"ל , היועץ 
המשפטי והמזכיר של החברה . בתוקף תפקידיו אלה הוא היה מעורב בכל מה שנעשה 
בחברה . הוא נחשב לידען , אך פחות לאקטיוויסט . הוא היה זה שאליו היו 
מביאים את האותיות הקטנות , כי היה זהיר , מחושב וקפדן . ביצירתיות עסקית 
הוא ניחן פחות . לאנשים בעלי מעוף בעולם העסקים , כמו דברת , הוא היווה 
השלמה חשובה . הוא היה הגיבוי לאלה ששאפו לרוץ מהר . אף על פי שלא היה במעמד 
לומר כן או לא בהחלטות העסקיות של החברה , הוא היה ממוקם קרוב לצמרת . 
יכול היה להרגיש בטוח בין שרם , ספיר , משה שטיינגרט המשנים למנכל ויוסי 
רבינוביץ , הסמנכ"ל הנוסף . לא היתה סיבה שיחשוש למעמדו , הוא התקדם מהר 
בקונצרן , ובגיל צעיר . לפני שמינו אותו ליועץ המשפטי היו מחשבות להביא 
קליבר מבחוץ כמו אמנון גולדנברג . " הוא תמיד אמר שאם גולדנברג או ארנון 
יבואו בתור יועצים משפטיים ראשיים , לא תהיה לו שום בעיה להיות כפוף להם " , 
אומר ספיר . שריג היה בא ויוצא אצל דברת ללא תיאום מראש . לאחר שההנהלה 
קיבלה את ההחלטות , תפקידו היה להאיר זוויות . דברת נהג להתייעץ אתו בנושאים 
משפטיים , אף שהמחלקה המשפטית שבניהולו הוציאה הרבה עבודות החוצה . בין 
רשימת עורכי הדין המפורסמים שכלל עובדת אתם נמצאים יגאל ארנון , רם כספי , 
אמנון גולדנברג , משרד שיבולת ישראלי רוברטס , דב וייסגלס ומשרד גולדפרב 
לוי . עו"ד ארנון הוא המקורב ביותר לדברת והוא זה שטיפל באופן אישי בחקירת 
הרשות לניירות ערך שהתנהלה נגד בכירי כלל בשנה האחרונה . בימים רגילים מטפל 
ארנון בכל מה שקשור לחברת הבנייה של כלל " אזורים " . עו"ד ארנון אמר ל"הארץ " , 
כי שריג העיד כמו כל מזכירה , או עובד אחר , בלשכתו של דברת . " לחקירה 
לא היתה נגיעה לעניינים שבתחום טיפולו ולא היה לו בחקירה הזאת תפקיד בעלקפתמונה1 , 
81פ3משמעות " . שריג הוזמן פעמים רבות לרשות לניירות ערך מאז החלה החקירה . 
הוא לא סיפר לעמיתיו באיזה סטטוס היה שם . האם בסטטוס של נחקר או של מוסר 
עדות בלבד . שרם אומר שכולם , " במיוחד דברת ואני " , היו מתוחים מאוד 
בתקופת החקירה , אבל על שריג לא ניכר משהו מיוחד . הוא לא שיתף מישהו בחוויותיו 
מהחקירה . לפי תקנות הרשות לני"ע , אסור לדווח . באופן חיצוני חלו בשריג 
שינויים ניכרים בחודשים האחרונים . בבניין מתארים כיצד השמין מאוד וכיצד 
חזר לעשן בשרשרת , בניגוד להתנהגותו לאחר ניתוח הלב הפתוח כשנזהר בבריאותו . 
לפתע היה נראה כאילו שינה את מדיניותו בשמירה על חייו . כאשר העירו לו על 
ההזנחה הבריאותית , נהג לפטור זאת בחוסר עניין ולעבור לענייני עבודה . 
גם התנהגותו הפכה משונה . באחד הימים אמר לחבר לעבודה : " בוא נעזוב הכל 
ונלך לים " . אותו חבר היה המום . זה לא היה מהמשפטים ששריג נהג להשמיע 
בזמן העבודה . המפתח הוא כנראה בחייו הפרטיים . שריג הוא בן יחיד . אביו 
התאבד כשהיה בן שלוש . אביו החורג , מהנדס בתעשייה הצבאית , שאימץ אותו 
וגידל אותו , נפטר לפני חמישה חודשים . הטיפול באמו החולה , שנשארה לבד , 
הציק לו . הוא אמנם שכר לה אחות צמודה , והיה מבקר אותה בקביעות כפייתית , 
אך בפני חבר קרוב התבטא : " אני לא יכול יותר " . לפני שנה וחצי קיבל שריג 
את דרגת הסמנכ"ל . בתקופה שקדמה לקבלת הדרגה הוא התלונן על כך שמיצה את 
עצמו בעבודה וכי היה רוצה שההנהלה תציב בפניו אתגרים חדשים . הוא העלה אפשרות 
כי היה רוצה לנהל למשל קבוצה כמו " כלל נדל"ן " . ההנהלה , שהוקירה מאוד 
את מסירותו לעבודה , הפקידה בידיו את האחריות לשני נושאים נוספים : טיפול 
בכל הצד האדמיניסטרטיווי של כלל , וטיפול ב82 החברות הציבוריות של הקונצרן 
וב65 דירקטורים מהציבור . העיסוקים החדשים , היה נדמה לכמה אנשים , גרמו 
לו נחת והוא חשב שהטיפול בנושאי האדמיניסטרציה יאפשר לו להתפתח בכיוון הניהולי . 
כאחראי על הניהול של כלל התגלה שריג כמי ששומר בדבקות , לעתים מרגיזה , 
על הקופה . הוא הקפיד על גינוני הצניעות החיצוניים של המנהלים , הקשה 
באישורים לקבלת רכב חדש , לא חתם על הוצאות חריגות ולא אישר שיפוצים ורכישת - 
ריהוט בזבזניים . התדמית של החברה היתה חשובה לו . שלושה ימים לפני שהתאבד 
התעניין שריג בהעלאת שכרו . כבדרך אגב , הזכיר באחת הישיבות כי מאז שקיבל 
את דרגת הסמנכ"ל לא עודכן שכרו . שריג קיבל תשובה כי העניין יטופל בחודש 
ינואר . " לא היו אינטריגות נגדו " , אומר שרם , " אני יודע שהוא אהב 
לעבוד תחתי , כי לא דרשתי ממנו דיווחים מפורטים ונתתי לו חופש פעולה . 
בתפקידיו הוא היה אדון לעצמו " . שריג שמר בקנאות על מעמדה העצמאי של מחלקתו . 
הוא רצה לשלוט על הוצאתן של עבודות החוצה . הוא לא נהג להתעמת , אבל כשמנהלי 
החטיבות הוציאו עבודות לעורכי דין בלא ידיעתו , חש תסכול עמוק . הוא דרש 
שכל התקשרות עם עורך דין חיצוני תיעשה דרכו , או לפחות שידווחו לו על כך . 
ההתקשרויות נעשו לעתים שלא באמצעותו והוא הוכנס לתמונה רק בשלב הסופי , 
כשנתן את חתימתו . הוא היה חוזר ומסביר שאם הדברים לא יעברו דרכו , ייתכן 
שתהיה פגיעה בדברים שהקונצרן נלחם עליהם . על הדברים האלה היה מדבר בפרטנות 
יתרה , אף שנחשב מופנם במיוחד . בישיבה צוות המטה האחרונה דיווח שריג על 
קצב ההתקדמות של התשקיפים . הוא סיפר שעל מחלקתו יש לחץ עבודה כבד לסיים 
את הכתיבה בזמן . לשריג היו כפופים ששה עורכי דין שמומחיותם היא בתחום המסחרי . 
את ההופעות בבתי משפט הקצו תמיד לעורכי הדין החיצוניים , מפני שזה לא היה 
בתחום התמחותה של המחלקה . הפרויקט האחרון שהוא טיפל בו היה הכנת החוזה 
של עסקת רכישת % 22 מחברת " אי - סי - איי " על - ידי קבוצת ברונפמן תמורת 
12 מיליון דולר . " ענייני , דוגמטי , אפור וקר - רוח " , אומרים עליו 
בבניין כלל . הוא לא זה שעשה את הביזנס , אבל בראייה לאחור נראה שהיו לו 
מאוויים כאלה . כאשר ישב שריג בישיבות של מועצות מנהלים , נטל על עצמו 
את תפקיד האיש הזהיר , שאינו נגרר להרפתקאות לא - בטוחות , או להתקשרות 
עם שותפים מפוקפקים . אל מול מצב של עליצות עסקית , כשהנוכחים התרוננו 
כשהעסקים טובים , תמיד היה מאופק , זה שמתריע מפני חריגות . היה מציע 
לעצור לרגע את החגיגה ולעבור להיות שקול והגיוני . מי כן הרגיז אותו ? 
שרם אומר שהמערכת היחידה שהצליחה להוציאו משלוותו ולהעבירו לטונים גבוהים 
היתה הבורסה . הוא לא היה יכול לשאת את המצב , שהמערכת הזאת אינה עובדת 
לפי כללים מוגדרים . בעבודה השוטפת עדיין מטפלים בניירות שהוא חתום עליהם . 
חדרו נעול . אין נכנסים לשם , כי אף על פי שניקו לאחר ההתאבדות , המראה 
נשאר קשה . " זה לא הולך להיות אולם הנצחה " , אומר שרם , " אבל בינתיים 
עוד לא מושיבים שם סמנכ"ל חדש " . 
