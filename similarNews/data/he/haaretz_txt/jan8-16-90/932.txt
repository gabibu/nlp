במפלגת העבודה החלה בסוף השבוע התארגנות של כמה גופים מפלגתיים נגד הנטייה 
שמאלה של המפלגה ונגד פירוקה של ממשלת האחדות והקמת ממשלה צרה בשלב הנוכחי . 
ראשי חוג הניצים במפלגת העבודה וראשי דור ההמשך הקימו בסוף השבוע חזית לתיאום 
מדיני . במפגש שקיימו ראשי שני גופים אלו , שלמה הלל , מיכאל בר - זוהר , 
שושנה ארבלי אלימוזלינו ושמעון שטרית מצד הניצים , וגזבר מפלגת העבודה , 
משה כהן , ח"ך רענן כהן , יצחק אליישיב ויקי לב מצד דור ההמשך , סוכם 
כי שני הגופים יפעלו יחד " לבלימת המגמה השמאלית - קיצונית המסתמנת במפלגה , 
בראשות כמה חברי כנסת קולניים , לפיה יש לפתוח במו"ם עם אש"ף ולצורך כך 
אף לשנות את מצע מפלגת העבודה " . ראשי דור ההמשך והזרם המרכזי החליטו גם 
לפעול לסיכול הניסיונות של השמאל לפרוש מממשלת האחדות הלאומית על רקע נושאים 
שאינם קשורים בהכשלת תהליך השלום על ידי הליכוד . במפגש זה סוכם עוד על 
הקמת ועדת תיאום מדינית בת שמונה חברים , שמתפקידה יהיה לתאם בין שני הגופים . 
הפעילות הראשונה המתוכננת של ועדת התיאום היא הכנת כנס רב - משתתפים , 
שיהיה משותף לחברי המרכז וללשכת המפלגה . לדעת משתתפי המפגש , קיים היום 
רוב בקרב חברי המפלגה לתמיכה בקו המדיני הנוכחי " למיצוי תהליך השלום במסגרת 
הממשלה הקיימת " . נגד פירוק הממשלה והקמת ממשלה צרה יצא בסוף השבוע גם שר 
הבריאות , יעקב צור , מראשי מחנה רבין במפלגת העבודה . צור , שהופיע 
בפני פורום כלכלי - חברתי בבת ים , אמר כי העיסוק המתמיד באופציות הממשלה 
הצרה מזיק ואינו יכול להוביל לתוצאות פוליטיות חיוביות . לדבריו , הוא 
לא מאמין ביציבות וכושר הפעולה של קואליציה בין מיעארי והרב שך . " רק 
עמדה חדה של מפלגת העבודה , שאינה פוזלת לטקטיקות ומוכנה לקחת סיכון של 
פירוק הממשלה והליכה לבחירות תיצור אמון בציבור כלפי מפלגת העבודה " , אמר 
צור . שר הבריאות קרא לליכוד להגמיש את עמדותיו , כדי לתת הזדמנות להמשך 
קיום התהליך המדיני . קריאה הפוכה נשמעה בסוף השבוע באשקלון בכנס תמיכה במנהיגותו 
של שמעון פרס . במפגש בו השתתפו מלבד פרס גם שר החקלאות , אברהם כץ עוז , 
וחברי הכנסת אלי דיין ואמיר פרץ נטען כי אין ערעור כיום על מנהיגותו של 
פרס במפלגת העבודה ומי שרוצה להביא להחלפתו , ייאלץ להמתין לכינוסה של ועידת 
המפלגה , שרק היא מסוגלת להכריע מי יוביל את המפלגה בבחירות הבאות . בכנס 
התמיכה שאורגן , בין היתר , על ידי אלי דיין , ראש עיריית אשקלון , 
נאמר על ידי פרס ומשתתפים אחרים , כי יש לפעול לשיתוף פעולה הדוק בין מפלגת 
העבודה למפלגות הדתיות וליצור עמם בלוק בממשלה , לקראת המשברים הקרובים 
הצפויים , לאור הקיפאון המדיני הנגרם באשמת הליכוד . בכנס הודגש כי קידום 
תהליך השלום יהיה אפשרי רק במסגרת ממשלה צרה בראשות מפלגת העבודה , בשיתוף 
הדתיים . בכנס הואשמו " גורמים בכירים " במפלגת העבודה בהעדפת שיתוף פעולה 
עם הליכוד על דאגה לאינטרסים של מפלגת העבודה . 
