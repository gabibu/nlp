המנצח השוודי הצעיר מיקא אייכנהולץ הביא לתזמורת הפילהרמונית תוכנית סקנדינווית 
ברובה מלבד הקונצרטו לצלו של שומאן , שכבר הושמע גם בסדרת קונצרטים קודמת . 
פראנץ ברוואלד הוא מחברה השוודי הרומנטי הלא - ידוע ביותר של הפתיחה " אסטרלה 
דה סוריה " , הידועה עוד פחות . כמה מכנים משותפים לו ולסגנונו של מנדלסון 
בתפניות מלודיות , בפיגורציות ובתזמור היו מצדיקים לכנותו " מנדלסון השוודי " , 
אילולא היה בוגר ב21 שנים מעמיתו הגרמני , ולכן יש מקום לאפשרות כי זכויות 
היוצרים של סגולות סגנוניות אלה הן אולי שלו דווקא , נוסף על נימה אישית 
גם בכמה מובנים אחרים . את הסימפוניה מס 2 של סיבליוס ניגנה התזמורת , בניצוחו 
של אייכנהולץ , נגינה דייקנית ומגובשת , בגוני צליל עשירים , באפיזודות 
סולניות מעוצבות בתבליטיות , ובהצללה מפוארת של כלי הנשיפה ממתכת . בבנייה 
הדרגתית של מתח גובר הוביל המנצח את היצירה אל נקודת שיא מסיימת מרשימה . 
שוודיה זכאית להיות מרוצה מנציג צעיר זה של חיי המוסיקה שלה , בסיורו הראשון 
מחוץ לגבולות ארצו . 
