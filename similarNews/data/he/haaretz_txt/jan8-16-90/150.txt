ההסתדרות תמנע הצטרפות חופשית לקרנות פנסיה שלה על ידי שיוך מקומות עבודה 
לקרן מסוימת החליטה אתמול הוועדה המרכזת של ההסתדרות . בהחלטתה הובעה גם 
התנגדות להורדת הריבית על השקעותיהן של הקרנות , לאחר שקיסר הודיע על כוונת 
ההסתדרות להיאבק במגמה זו המתגבשת באוצר . הוועדה המרכזת הקימה ועדת שיוך 
שתפקידה יהיה לקבוע לאיזו קרן פנסיה מצטרף כל מקום עבודה ובאילו תנאים . 
בכך מבקשים בוועד הפועל למנוע תחרות בין הקרנות , משום שלדעת קיסר תחרות 
זו היא על חשבון המבוטחים . ועדת השיוך תהיה בראשות דב פלג , ראש האגף 
לביטחון סוציאלי וחבריה חיים הברפלד , ראש האגף לאיגוד מקצועי ושלמה אביטן , 
מזכיר איגוד הימאים . קיסר קרא למנהלי הקרנות לחסוך בהוצאות ולצמצם את 
מצבת כוח האדם על ידי הגברת המיחשוב . דב פלג , ראש האגף לביטחון סוציאלי 
חזר וטען , שיציבותן של הקרנות מובטח לארבעים השנים הקרובות . עם זאת , 
קרא לממשלה לא לפגוע בקרנות על ידי הורדת הריבית . הוא הודיע שתהליך מיזוג 
הקרנות יימשך . בשלב ראשון יאוחדו קרנות של פועלי הבניין והפועלים החקלאים 
עם קרן מבטחים . בוועדה המרכזת לא היתה אחידות דעים ביחס להקמתה של ועדת 
שיוך . משה בית דגן , מזכיר הסתדרות הפקידים , תבע להשאיר את עובדי " בזק " 
בקרן מקפת , בה הם חברים כבר חמש שנים , והציע להחיל את השיוך רק על מצטרפים 
חדשים . שאול בן שמחון תמה מדוע יש צורך למנוע תחרות חופשית בין הקרנות 
בתנאים מסוימים ואילו ראובן אבל , מנכ"ל קרן " נתיב " , טען שהתחרות כיום 
היא רק בין " מקפת " ל"מבטחים " , ולכן הבעייה מצטמצמת ביחס אליהן בלבד . 
