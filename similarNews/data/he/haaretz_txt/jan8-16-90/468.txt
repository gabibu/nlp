משרד התיירות של רומניה הודיע רשמית על חידוש תנועת התיירות ודיווח אתמול 
לשר התיירות , גדעון פת , על התנאים החדשים לפיתוח תנועת התיירות , עליהם 
החליטה החזית להצלה לאומית של רומניה . במסר שהעביר שר התיירות החדש של רומניה 
מיהי לופו , ישירות באמצעות שגריר ישראל ברומניה צבי מזאל , נאמר בין השאר : 
" יש לנו הכבוד לפנות אליך ישירות , כדי להביא לידיעתך התנאים החדשים 
לפיתוח פעילות תיירות ברומניה . אנחנו מודיעים לכם בזה על קובץ ראשון של 
תקנות , עליהם החליטה החזית להצלה לאומית : ביטול ההסדרים הנוגעים לחובת 
החלפת מטבע חוץ ; ביטול האיסור על אזרחים רומנים לארח זרים הבאים לרומניה ; 
ביטול חובתם של זרים להצטייד בדלק למכוניות רק על ידי תלושים שנקנו במטבע 
חוץ " . משרד התיירות של רומניה התחייב להבטיח , כי העיסוק בתיירות יהיה 
בצורה תרבותית וברמה גבוהה . " אנחנו מניחים שתקנות ראשונות אלה תגרומנה 
לתנועת תיירות באמת חופשית ברומניה , שתאפשר לתיירים הזרים להתפעל מיופיה 
התיירותי והכנסת האורחים המסורתית של העם הרומני " , נאמר באגרתו של שר התיירות 
החדש של רומניה . 
