דמשק , ( ע"ר ) . מדינות מזרח אירופה רוצות לשמור על יחסים טובים עם 
סוריה ומדינות ערב האחרות , למרות הידוק קשריהן עם ישראל אמרו דיפלומטים 
בדמשק . " כשחידשנו את היחסים עם ישראל , זה לא התקבל באושר רב בעולם הערבי " , 
אמר השגריר ההונגרי בדמשק . הוא אמר כי הונגריה הציבה את היחסים עם סוריה 
על בסיס " יתרון הדדי " . הוא רמז בכך על העובדה כי כעת יקשה על מדינות 
מזרח אירופה לחתום על הסכמי בארטר עם סוריה . " כעת אנחנו צריכים לרכז 
את יכולתנו החומרית בשיקום הכלכלה . כרגע , איננו יכולים להשקיע בסוריה , 
או להציע אשראי " , אמר השגריר . הוא הוסיף כי דעותיה של הונגריה על המזרח 
התיכון לא השתנו . " עמדת הונגריה הינה כי ישראל חייבת להשלים עם פיתרון 
מדיני שקט ובין - לאומי של הבעיה הפלשתינית , הכולל את זכותם של הפלשתינאים 
להגדרה עצמית ולמדינה עצמאית . אנו אומרים גם כי על הצד הערבי לקבל את זכותה 
של ישראל להתקיים " . 
