ישראל לא תוכל בעתיד הנראה לעין להצטרף כחברה מן המניין או כחברה נלווית 
לקהילייה האירופית . בטווח הקרוב יהיה קשה לראות שיפור משמעותי בהסכמי הסחר 
בינינו לבין הקהילייה . כך קובע נציב שירות המדינה , מאיר גבאי , העומד 
בראש ועדת משנה לחקיקה המשותפת למשרד האוצר ולבנק ישראל . הוועדה בוחנת 
את הערכות ישראל לקראת ביטול חומות המכס באירופה בשנת 29 . במסמך שהגיש גבאי 
לסגן שר האוצר , יוסי ביילין , הוא מציין כי יש צורך בשורת פעולות חד צדדיות , 
שבחלקן הנוגע בחקיקה עוסקת ועדת המשנה , שיקרבו את ישראל לקהילייה האירופית , 
לפחות מבחינת התפיסה המשפטית . בוועדת המשנה הובעה עמדה התומכת באימוץ החקיקה 
של הקהילייה , בשינויים המתחייבים ובהתאם לצורך , לתוך המשפט הישראלי , 
במגמה ליצור מערכת נורמטיווית אחידה שתקל על השתלבות המשק הישראלי במסגרות 
אירופיות . הוועדה החליטה לבדוק בשלב ראשון את חקיקת הקהילייה בנושאים הבאים : 
שוק ההון , ניירות ערך , בנקאות , דיני חברות , ובעיקר מיזוגים והשתלטויות , 
דיני תחרות וסחר בשירותים . לאחר בדיקת החקיקה האמורה תגיש ועדת המשנה דו"ח 
ביניים שיסכם את התחומים השונים . 
