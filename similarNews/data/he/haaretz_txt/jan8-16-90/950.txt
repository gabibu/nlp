הרב הראשי לשעבר , הראשון לציון עובדיה יוסף , הכחיש אמש את הפרסומים בשבועון 
המצרי " אוקטובר " לפיהם פסק כביכול , כי הוא מתיר להעביר לארץ את עצמותיהם 
של יהודים שנקברו בבית העלמין אל - באסתין בקהיר . בעקבות הכוונה לסלול כביש 
שיעבור בתוך בית העלמין היהודי בקהיר , נזעקו גורמים בינלאומיים והציבור 
היהודי בארץ ובעולם מחשש לפגיעה בבית העלמין . לאור המחאה שעורר צעד זה 
הופסקו עבודות סלילת הכביש . שלטונות מצרים נענו לבקשות שהנושא ייבחן מההיבט 
ההלכתי . כאשר הוזמן הרב יוסף למצרים לפני כחצי שנה , הועלה הנושא בפגישתו 
עם הנשיא חוסייני מובארק ובה הושגה תמימות דעים , כי יש למצוא פתרון הלכתי 
שימנע פגיעה בקברים . בשהותו במצרים ביקר הרב יוסף בבית העלמין בקהיר , 
בלווית שר הפנים אריה דרעי , שגריר ישראל מצרים שמעון שמיר ושגריר מצרים 
בישראל מוחמד בסיוני . הרב יוסף ביקש לקבל את מפות האזור לצורך הכנת פסק 
ההלכה . הוא חזר על בקשתו זו כשנפגש לפני כחודש עם השגריר בסיוני . מקורביו 
של הרב יוסף הדגישו אמש " לפי שעה אין שום פסק הלכה שמותר לפנות את הקברים . 
הנוסחה המתגבשת היא לבקש לשנות את תוואי הכביש באופן שלא ייפגע בבית העלמין 
היהודי " . 
