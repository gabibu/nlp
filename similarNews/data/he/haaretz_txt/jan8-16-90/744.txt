בון ( מיוחד ל"הארץ " ) . האופוזיציה במזרח גרמניה דחתה אמש את הצעת ראש 
הממשלה הקומוניסטי , הנס מודרו , לצרף אחדים מפעיליה לממשלתו . מודרו 
העלה אתמול את ההצעה בישיבה של הפרלמנט המזרח גרמני . באחרונה גברה הביקורת 
על כך שהקומוניסטים נאחזים בשלטון , ומונעים מן האופוזיציה להתמודד בתנאים 
שווים בבחירות הדמוקרטיות המתוכננות להתקיים בחודש מאי . דובר של מפלגת האופוזיציה 
הסוציאל - דמוקרטית , פטר גרים , אמר אמש שמודרו מעוניין להטיל על קבוצות 
אחרות את האחריות למשבר שיצרו הקומוניסטים . אברהארד נוייבר מן המפלגה האופוזיציונית 
" התעוררות דמוקרטית " תבע לתת ערובות לבחירות חופשיות , בהן תוכל כל 
מפלגה להתמודד בצורה הוגנת , מבלי שהקומוניסטים ייהנו משליטה על משאבים 
אדירים וממונופול על כלי התקשורת . אמש הפגינו במזרח ברלין עשרות אלפי בני 
אדם , נגד כוונות הממשלה של מודרו להקים " שירות להגנת החוקה " , המצטייר 
כארגון המשך ל"שטאסי " הידוע לשימצה . " שטאסי " היתה המשטרה החשאית 
המזרח גרמנית , שדיכאה מתנגדים פוליטיים תחת ההנהגה הקומוניסטית הקודמת . 
ממשלת מודרו טוענת שהקמת שירות ביטחון חדש נדרשת כדי להלחם בקיצוניות פוליטית 
מימין . בנאומו בפני הפרלמנט המזרח גרמני דחה מודרו את הביקורת של האופוזיציה 
על עבודת הממשלה , והזמין את נציגיה ליטול חלק באחריות הביצועית . מודרו 
הודיע כי בקרוב תבוטל רשות התיכנון המרכזית של המשק המזרח גרמני , ובמקומה 
תוקם וועדת שרים לענייני כלכלה . כן חזר ראש ממשלת מזרח גרמניה על עמדתו , 
כי איחוד שתי הגרמניות אינו עומד על הפרק . שתי " מפלגות גוש " ששיתפו 
בעבר פעולה עם הקומוניסטים איימו לנטוש את ממשלת מודרו אם תתממש הכוונה להקים 
אירגון המשך ל"שטאסי " , ואם לא יובטח שוויון הזדמנויות לכל האירגונים המתמודדים 
בבחירות . המפלגות מוטרדות מן העובדה שהאוכלוסייה מזהה אותן כמשתפי פעולה 
של הקומוניסטים , ועלולה להעניש אותן בקלפי על המשבר הנמשך במזרח גרמניה . 
אתמול מונו שלושה שרים חדשים בממשלת מודרו , במקום אישים שעזבו את הממשלה 
בשל הסתבכות בפרשיות שונות , או בשחיתויות של הצמרת הקודמת . הפרלמנט גם 
אישר את מינויו של תובע כללי חדש . התובע הקודם התפטר מתפקידו , עקב ביקורת 
על כך שלא פעל בצורה נחרצת כדי להעמיד לדין פוליטיקאים קומוניסטיים הנחשדים 
במעילות . בפרלמנט העירוני במערב ברלין גילה אתמול פקיד בכיר כי איש הכספים 
המודח של הצמרת הקומוניסטית הקודמת במזרח ברלין היה קצין של ה"שטאסי " . 
אלכסנדר שאלק - גולודקובסקי , ששוחרר השבוע ממעצר במערב ברלין , נחשד במזרח 
גרמניה במעילה בסכומים של מאות מליוני מרקים . אולם התביעה הכללית במערב 
ברלין אומרת , שלא סופקו לה הוכחות היכולות להצדיק את המשך מעצרו . 
