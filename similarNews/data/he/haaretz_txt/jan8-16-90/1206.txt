ואשינגטון ( מיוחד ל"הארץ " ) . שר החוץ של מצרים , עיסמת עבד אל - מגיד , 
מגיע היום לביקור בלתי - צפוי בוואשינגטון . מתלווה אליו יועצו המדיני 
של הנשיא מובארק , עוסמה אל - באז . שר ההסברה המצרי , ספוואת א - שריף , 
אמר אתמול , כי מגיד ינהל שיחות עם הממשל האמריקאי בעניין קידום המאמצים 
המדיניים במזרח - התיכון . מקורות ערביים מסרו , כי שליחותו של שר החוץ 
המצרי באה בתום דיוני עבודה ממושכים בין ההנהגה המצרית למשלחת אש"ף , בראשות 
יאסר ערפאת , שנערכו בשבוע האחרון בקהיר . מגיד ואל - באז השתתפו שלשום 
בפגישה בין מובארק לבין עראפת . מגיד נושא עמו מכתב ממובארק למזכיר המדינה , 
גיימס בייקר . מקור בוואשינגטון העריך , כי הצטרפותו של אל - באז מעניקה 
לביקור חשיבות מיוחדת . אתמול נשמעו בוואשינגטון ניחושים על צירוף הזמנים 
בין שליחות מגיד ואל - באז לבין ביקור שר הביטחון , יצחק רבין . רבין יגיע 
לבירת ארה"ב מחר לפנות בוקר , ונועדו לו שיחות עבודה עם כל אנשי המפתח במערך 
הביטחון הלאומי של ארה"ב . מחרתיים צפויה לו שיחה בת שעה עם מזכיר המדינה 
בייקר , ובוואשינגטון שוררת דריכות ניכרת לקראתה . סדר יומו של שר החוץ 
המצרי לא נמסר , אך צפויה לו פגישה עם עמיתו האמריקאי . האפשרות של פגישה 
בין מגיד לרבין או אפילו של פגישה משולשת בייקר - מגיד - רבין הוגבלה אתמול 
לתחום הניחושים והספקולציות . עם התגברות הסימנים לקוצר - רוח אצל בייקר 
היו בסוף השבוע שעבר שמועות על נכונותו לנטוש את המאמצים לערוך בחירות בשטחים , 
ולחזור לרעיון הוועידה הבין - לאומית . דיווחים ברוח הזו הופיעו בעיתוני 
המפרץ הפרסי . שגרירות ישראל בוואשינגטון דיווחה לירושלים , כי מקורבי 
בייקר אמרו דברים דומים למנהיגים יהודיים בארה"ב . 
