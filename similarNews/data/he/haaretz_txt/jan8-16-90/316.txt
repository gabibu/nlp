פולין תחדש את יחסיה הדיפלומטיים המלאים עם ישראל בסוף חודש פברואר , כך 
הודיע אתמול דובר משרד החוץ בווארשה , סטפן סטינשבסקי . במסיבת עיתונאים 
אמר סטינשבסקי , כי השאלה אינה עוד העניין עצמו אלא המועד המדויק של חידוש 
היחסים . המגעים בעניין זה מתקיימים בשבועות האחרונים בין הממונה על משרד 
האינטרסים של ישראל בווארשה , מרדכי פלצור , לבין משרד החוץ הפולני . משלחת 
של משרד החוץ הצכוסלובקי , בראשות ואצלאב יזדני , מנהל מחלקת המזרח התיכון 
במשרד החוץ , יצאה אתמול בדרכה לישראל , כדי לפתוח בשיחות על חידוש הקשרים 
הדיפלומטיים בין שתי המדינות . ידיעה עך כך נמסרה גם על - ידי סוכנות הידיעות 
הצכוסלובקית . לפני שמונה ימים הביע הנשיא החדש של צכוסלובקיה , ואצלאב 
האוואל , בנאומו לרגל השנה החדשה , רצון לחדש את הקשרים הדיפלומטיים בין 
שתי המדינות " במשך ששת החודשים הקרובים " . בירושלים מקווים , כי בעקבות 
השיחות שתנהל המשלחת עם שר החוץ , משה ארנס , ופקידים בכירים במשרדו , 
תחליט צכוסלובקיה על יחסים דיפלומטיים מלאים , אף שהונגריה ופולין העדיפו 
לעשות זאת בהדרגה , ולפתוח תחילה משרדי אינטרסים בחסות שגרירויות ממערב 
אירופה . שר החוץ ההונגרי , גיולה הורן , המסיים היום את ביקורו בארץ נועד 
אתמול עם ראש הממשלה , יצחק שמיר , וממלא מקומו שמעון פרס והביע באוזניהם 
תקווה , כי ישראל תסייע להונגריה בהשקעות משותפות שיועילו לשני הצדדים . 
הורן ציין , כי הוא עושה הכל לעקור את שרידי האנטישמיות שנותרו בארצו , 
בשל צורת המשטר הטוטליטארי מאז מלחמת העולם השניה . שמיר העלה על נס את 
השינויים האחרונים במדינות מזרח אירופה , שאיפשרו לפתוח דף חדש ביחסי ישראל 
עם מדינות אלו , והבטיח לעודד את שיתוף הפעולה עם הונגריה בכל התחומים . 
