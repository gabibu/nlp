גוף לא מוכר חילק לתיירים כרוזים באנגלית הכוללים אזהרה מביקור במזרח ירושלים 
בשעות החשיכה בגלל אירועי האינתיפאדה . תלונה על כך הועברה בסוף השבוע למשרד 
התיירות ע"י נציג גורמי התיירות הערביים , מנהל מלון פילגרים פאלס , פהמי 
נאשאשיבי . הכרוז שחולק בשער יפו חתום על ידי " הארגון להגנה על תיירים 
בישראל " . נאמר בו כי " המצב בעיר העתיקה של ירושלים מתוח . כמעט מדי 
יום ביומו מתנגשים בה כוחות צבא עם ערבים . אל תהיה , אתה התייר , מי 
שייפגע מהאלימות בעיר , אשר מחריפה עם רדת החשיכה . אל תקח סיכון , למען 
ביטחונך הפיסי והנפשי . " הכרוז קורא אמנם לבקר במזרח ירושלים , אך רק 
בשעות היום . דובר משרד התיירות יוסף שובל אמר אמש בתגובה : " אין משרד 
התיירות מתייחס להודעות אנונימיות . אך הגוף המתיימר להגן על התיירות בישראל 
לא מגן עליה אלא רק מזיק לה באמצעות חלוקת כרוזים בנוסח זה . אין לדעת אם 
הכרוז הופץ מטעמים לאומיים או מסחריים . בכל אופן אין זו יוזמה מועילה . 
נעביר את הכרוז לגורמים האחראים על הביטחון באזור " . 
