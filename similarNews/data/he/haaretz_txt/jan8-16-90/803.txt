הנהגת אש"ף מודעת לאפשרות ביטולו של המפגש המשולש בין שרי החוץ של מצרים , 
ארה"ב וישראל , בשל סירובה למסור רשימה שמית של מועמדים למשלחת הפלשתינית , 
שתועבר לארה"ב ע"י שר החוץ המצרי או כל גורם אחר . דברים אלה אמר אתמול 
נאיף חואתמה , ראש ארגון החזית הדמוקרטית המאוגד באש"ף , לעיתון " אל - 
ביאן " המופיע במפרץ . הוא גילה כי הנהגת אש"ף התכנסה ערב בואו של ערפאת 
אור לאתמול לקהיר והחליטה לדחות את כל ההצעות בדבר העברת רשימה שמית של מועמדים . 
מקורות ערביים שבו ואישרו אמש כי ראש אש"ף יאסר ערפאת יצא אתמול מקהיר לתוניס , 
לאחר השיחות עם הנשיא מובארק מבלי שהגיע להבנה עם המצרים בענין זה . ערפאת 
תבע במקביל כינוס הליגה הערבית בדרג של שרי חוץ כדי להביע תמיכה בין - ערבית 
בעמדת אש"ף ולגנות את " העמדה החד צדדית האמריקאית " . חואתמה אמר כי הנהגת 
אש"ף דוחה על הסף את ההצעות בדבר מסירת רשימה שמית " מתחת לשולחן " . הארגון 
גם דוחה על הסף את ההצעה האמריקאית לשמש " בתפקיד בלתי נראה " בדו - שיח 
הישראלי - פלשתיני המוצע . לדבריו ביקשה ארה"ב כי אש"ף ימסור את הרשימה 
השמית לידי מצרים מבלי להכריז על כך וכי שר החוץ המצרי יעביר את הרשימה לוואשינגטון 
ערב הכינוס המשולש של שרי החוץ . האמריקאים מתכוונים לבחור מאותה רשימה 
ומשתי רשימות אחרות שיוגשו ע"י ישראל את המועמדים הסופיים של המשלחת הפלשתינית , 
כדבריו . עוד אמר כי הנהגת אש"ף התכנסה לישיבה בדרג גבוה והחליטה לדחות 
את כל הלחצים המופעלים עליה מצד מצרים , שוודיה וגורמים אחרים . גם סגנו 
של ערפאת , סלאח חלף , תבע כינוס בין - ערבי בדרג בכיר כדי להמחיש את העמידה 
הערבית הברורה מאחורי עמדת אש"ף . ערפאת עצמו הצהיר אור לאתמול בקהיר בפתיחת 
חגיגות יום השנה ה52 ל"מאבק המזוין " נגד ישראל כי על העולם לומר הן " ליוזמת 
השלום של אש"ף " . הוא הטיל על ישראל את האחריות לכישלון המאמצים המדיניים 
והאשים את ארה"ב בנקיטת עמדה חד - צדדית לטובת ישראל . ראש " חזית ההצלה 
הפלשתינית " המאגדת את ארגוני אש"ף הפרו - סוריים , חאלד אל - פאהום , 
הצהיר אתמול בדמשק כי השיחות לפיוס עם כלל ארגוני אש"ף מוכתרים בהצלחה וכי 
יש לצפות לכינון ועדה משותפת שתכלול את כל הארגונים למינוי מועצה פלשתינית 
חדשה . העיתון הביירותי " א - ספיר " כתב אתמול מפי מקורות דיפלומטיים 
בוואשינגטון כי עוזר מזכיר המדינה האמריקאי גון קלי עשוי לבוא לביקור באיזור 
בחודש הקרוב . מקורות ערביים ותחנות השידור בביירות מסרו אתמול כי מטוסי 
חיל האוויר הישראלי המשיכו אתמול בהתקפות מדומות על מחנות אש"ף בדרום ובטיסות 
בשמי ביירות והאזור . במקביל הורגשה פעילות אינטנסיווית של כלי שיט ישראליים 
לאורך חופי לבנון . 
