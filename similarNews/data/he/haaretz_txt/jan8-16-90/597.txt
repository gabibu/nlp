קצין צה"ל בדרגת סגן , ששירת ביחידת הקישור של צה"ל בדרום לבנון , נעצר 
כחשוד שעמד בראש כנופיה שהבריחה סמים מלבנון לישראל . יחד אתו נעצרו חייל 
ואזרח , שלושתם תושבי הכפר בית גאן שבגליל . משטרת מרחב הגליל ויחידת הקישור 
של צה"ל , תיאמו ביניהם במשותף כיצד ללכוד את החוליה . לפני שלושה שבועות 
נעצרו הקצין , החייל והאזרח במחסום של משטרת קרית - שמונה , סמוך לגדר 
הגבול בין ישראל ולבנון , לא הרחק מצומת הטנק . במכוניתם נמצאו 5 . 2 ק"ג 
הירואין וכן שתי מצלמות שהוברחו מלבנון . שופט האריך את מעצרם של השלושה , 
סגן נביל חלבי , החייל חטב חלבי והאזרח מובדה טאפש . מהמשטרה נמסר שהקצין 
נפגש כמה פעמים עם תושבים לבנונים , שהעבירו לו סמים אותם הוא הבריח לתחומי 
מדינת ישראל . באחד המקרים הכניס לתיקו של אחד החיילים ששירתו בלבנון , 
חצי קילוגרם של קוק פרסי , ללא ידיעת החייל , במטרה שבדרך זו יועבר הסם 
לישראל . החקירה נמשכת והיא מתנהלת על - ידי חוקרי היחידה המרכזית במשטרת 
מרחב הגליל וחוקרי מצ"ח . המשטרה תגיש בקרוב כתבי אישום נגד השלושה . במהלך 
החקירה נעצרו גם כמה סוחרי סמים מתושבי הגליל . זהו שיתוף פעולה מודיעני 
ראשון , בין הזנדרמריה הלבנונית בדרום לבנון , שהוקמה על - ידי המשטרה , 
לבין משטרת מרחב הגליל . המשטרה חושדת כי הקצין , עמד בראש כנופיה שהבריחה 
תקופה ארוכה כמות סמים גדולה מלבנון לישראל . את המידע על אספקת סמים לידיו 
מסוחרי סמים גדולים בלבנון , העבירו סוכני הזנדרמריה הלבנונית , הפועלת 
בדרום לבנון בפיקוח קציני משטרה ממחוז הצפון . המשטרה מסרה כי קצין הצבא 
הודה בחקירתו במעשים המיוחסים לו . עוד מסרו קציני משטרה , כי במהלך חקירת 
הפרשה נעצר חייל נוסף בשם אסדי , כחשוד במעורבות בפרשה . העצור הוא בנו 
של אל"ם אסדי מבית גאן . ששירת שנים רבות בצה"ל , ונחשב כאישיות בכירה 
בקרב בני העדה הדרוזית בישראל . 
