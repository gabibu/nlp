ראשי ישיבות הסדר בצפון אומרים , כי בישיבות ההסדר ובכיתות הגבוהות של הישיבות 
התיכוניות , קיימת תסיסה רבה בעקבות ההתבטאויות השונות כנגד מפקד חטיבת 
גבעתי לשעבר , אלוף משנה אפי פיין . ראשי ישיבות ואישי ציבור בצפון פתחו 
אתמול במאבק לטיהור שמו של פיין והם דורשים מהמערכת הצה"לית שלא למנוע את 
קידומו של פיין במסלולי הפיקוד של צה"ל , רק בגלל חרושת שמועות שלא הוכחו 
מעולם . ראש ישיבת ההסדר ברמת הגולן , הרב אמנון שוגרמן , שעומד בראש המאבק 
למען אפי פיין , אמר כי הוא שולח את תלמידיו לשירות בצה"ל , מתוך שליחות 
והוא מעודד אותם להגיע למסלולי פיקוד . הרב שוגרמן אומר כי עכשיו , בעקבות 
מחול השדים סביב אל"ם פיין , מתברר לו ולחבריו ראשי הישיבות , כי קצין 
צה"ל הידוע בדעותיו הימניות , אינו יכול עוד להתקדם במסלולי הפיקוד של צה"ל . 
הרב שוגרמן סיפר כי תלמידים רבים העומדים לפני גיוס לצה"ל , מקשים עליו 
בנושאים אלה . הוא מסר כי ברמת הגולן ובגליל , הוחל אתמול בהחתמה על עצומה 
הקוראת לראשי מערכת הביטחון שלא להפלות את אל"ם פיין , רק בגלל פרסומים 
מגמתיים שונים נגדו . בין החותמים , לדברי הרב , קציני צה"ל במילואים , 
דתיים וחילוניים ואישי ציבור שחלקם ידוע דווקא בנטיות שמאלניות . 
