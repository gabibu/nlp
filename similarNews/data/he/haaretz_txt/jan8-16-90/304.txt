צוות החקירה המיוחד שהוקם במטה הארצי כדי לחקור את פרשת מותו של העציר הביטחוני 
חאלד כמאל שייח עלי באגף השב"ך בכלא עזה , ממליץ להעמיד לדין פלילי את שני 
חוקרי השב"ך שהיו מעורבים בהכאתו ובמותו . צוות החקירה בראשותם של שני קצינים 
מהמחוז הדרומי בדרגת רב - פקד סיימו את חקירתם והם ממליצים בפני פרקליטת 
המדינה , דורית בייניש , להעמיד את שני החוקרים לדין . חומר החקירה טרם 
הועבר אליה , אך היא קיבלה דיווח טלפוני על ממצאי החקירה . שני חוקרי השב"ך 
הושעו , כזכור , מעבודתם בעקבות האירוע . הם שכרו את שירותיהם של עורכי 
הדין דב מייזליס והלנה ביילין . חקירת המשטרה בפרשה זו היתה מדוקדקת , יעילה 
ומהירה כאשר החוקרים מסתמכים בעיקר על ממצאי נתיחת גופתו של שייח עלי בידי 
הפאתלוגים . כזכור , ממצאי הנתיחה הראו בוודאות כי שייח עלי הוכה בבטנו 
במהלך חקירתו , ונגרמו לו קרעים בבטנו ופגיעות בכל חלקי גופו שגרמו לאיבוד 
דם . גורמים ביטחוניים ברצועת עזה מסרו אמש כי מדובר במקרה חריג , וכי מיד 
כשנודע הדבר הושעו החוקרים , והשב"ך אפשר לנהל חקירה ללא משוא פנים . מקור 
משטרתי בכיר ביותר אמר אמש " זכינו לשיתוף פעולה מצד גורמי הביטחון . הפרשה 
לא טוייחה והגענו למסקנות חד משמעיות כי יש להעמיד לדין את שני החוקרים " . 
