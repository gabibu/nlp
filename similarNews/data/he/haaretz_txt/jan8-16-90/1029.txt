הממשלה החליטה אתמול כי ראש הממשלה , יצחק שמיר , ושר האוצר , שמעון פרס , 
יהיו מופקדים מטעמה כוועדת שרים על יישומן של המלצות ועדת קוברסקי לבדיקת 
מבנה השכר במגזר הציבורי . הממשלה , שאישרה את דו"ח קוברסקי , החליטה 
כי ראש הממשלה ושר האוצר ימנו את האחראי לביצוע הרפורמות עליהן המליצה ועדת 
קוברסקי . ועדת שמיר - פרס תנחה את הממונה על ביצוע הרפורמה , תאשר שלבים 
ועיתוי לביצוע ההמלצות כפי שיוגשו לה על ידי הממונה , ותקבל ממנו דיווחים 
שוטפים על מהלך יישומן של ההמלצות . דו"ח קוברסקי ייושם בהדרגה , במשך שלוש 
שנים . הממשלה קבעה כי יהיה ניתן לבצע את ההמלצות בשלבים , שיבטיחו קשר 
ועקביות בין הפעולות . משרדי הממשלה השונים והיחידות המרכזיות מזכירות הממשלה , 
אגף התקציבים באוצר , נציבות שירות המדינה , החשב הכללי באוצר , הממונה 
על השכר , יועץ ראש הממשלה לענייני מיעוטים , ויועצת ראש הממשלה למעמד 
האשה יכינו בתוך שלושה חודשים ניירות עבודה לביצוע המלצות הנוגעות לתפקידיהם . 
דגש מיוחד יושם על שיפור השירות לאזרח , וביצוע שינויים בתקנות ובנהלים . 
ועדת השרים והממונה על הרפורמה ידווחו לממשלה כל שלושה חודשים על התקדמות 
הביצוע . ראש הממשלה וממלא מקומו ימנו ועדה בהשתתפות אנשי ציבור ואנשי מקצוע , 
שתבחן את תפקידי הממשל ועיסוקיו , במגמה לשחרר את המנהל הממשלתי ממשימות 
שאינן הכרחיות . שר הכלכלה , יצחק מודעי , הביע בממשלה הסתייגות ממינויו 
של אדם לתפקיד הממונה על ביצוע הרפורמה . נציב שירות המדינה , מאיר גבאי , 
אמר בממשלה כי בשלושה תחומים החלו כבר בביצוע הרפורמה : הוקמה יחידה לקידום 
הסגל הבכיר בשירות המדינה , הועברו סמכויות למשרדי הממשלה מהנציבות במסגרת 
ביזור סמכויות , והכנת החוק על הגבלת פעילות פוליטית של עובדי מדינה נמצאת 
בשלב מתקדם . 
