ועד העובדים במשרד - החוץ הודיע למנכ"ל המשרד , ראובן מרחב , כי אם יוחלט 
לנקוט צעדים משמעתיים נגד שני הדיפלומטים משגרירות ישראל בפאריס , יצחק 
אבירן ויהושע עמישב , הוא יתבע לקיים בירור גם עם השגריר עובדיה סופר . 
דובר הוועד , אבי גרנות , אמר אמש שאין להעלות על הדעת שהבירור והצעדים 
המשמעתיים יינקטו רק נגד אלה שקל לפעול נגדם , וכי אם יש צורך לנזוף בעובדים , 
צריך לנזוף בכל האחראים לאי סדרים בשגרירות . הבוקר ייפגש המפקח הכללי של 
המשרד , יהודה אבנר , עם אבירן ועמישב , שהגיעו אמש ארצה לצורך הבירור , 
וישמע את גרסתם בדבר האירועים שקדמו לביקורת שהשמיעו נגד סופר בראיונות 
לעיתונות . שר החוץ משה ארנס דחה אתמול בקשה של סופר לפרסם הודעה המביעה 
בו תמיכה ומגנה את התנהגות שני העובדים . בהודעה שפרסם דובר המשרד נאמר כי 
השניים הוזמנו לבירור , ומסקנות הבירור ייושמו על מנת לאפשר המשך עבודה 
תקינה של סגל השגרירות . בהודעה נאמר גם שקביעת שר החוץ שלא לאפשר לשליחים 
תקופות כהונה ארוכות בחו"ל אינה קשורה כלל לבירור זה , אלא נובעת ממדיניות 
המינויים הכוללת שהוא מבקש ליישם במשרד . מקורות במשרד החוץ מסרו שבחודש 
הבא יפורסם מכרז פנימי למשרת השגריר בפאריס . המועמד שנראה עתה כבעל הסיכויים 
לזכות בתמיכתם של רוב חברי ועדת המינויים הוא יועץ ראש הממשלה לתקשורת , 
אבי פזנר , המושאל למשרד ראש הממשלה ממשרד החוץ . 
