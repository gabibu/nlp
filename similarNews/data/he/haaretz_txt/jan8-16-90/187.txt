" סודה של סוזנה " של וולף - פררי היא בחירה מוצלחת ללהקת אופרה קאמרית . 
רק הפסנתר , על תקן של תזמורת , יצר רושם בלתי נמנע של אופרה לעניים , 
למרות נגינתו המצוינת של אהרון חרל"ף . במאמץ נוסף אפשר היה למצוא נגנים 
להרכב קאמרי בתפקיד התזמורתי . בעייתית יותר היא הבחירה ב"הקול האנושי " 
של פולנק , שהיא אמנם יצירה ייחודית ואיכותית , אך קשה לסיווג כאופרה . 
גיבורה אחת המופיעה בה מצדיקה יותר את הגדרתה כמונודרמה . את הצגתה הצדיק , 
בעיקר , ביצוע מעולה , בעל עוצמה ואינטנסיווי של גלדיס דה בלידה בזמרה 
ומשחק . כישוריה של נורית הניג מתאימים היטב לתפקיד הסופרן הלירי הקל של 
סוזנה . קולה בהיר , צלול וגמיש , מעוצב כראוי גם בצלילים הגבוהים , 
אך היעדרם של ניואנסים מתחלפים גורם בהמשך לירידה במידת ההתעניינות בפעלוליה 
הקוליים והמשחקיים . לאיזי בורנשטיין , בתפקיד הרוזן , קול בריטון נעים 
ומטופח , שעיקר כוח - שכנועו באפיזודות הדרמטיות , אך חסר את הגוון והעוצמה 
הדרושים בחלקים הליריים . בימויו של אורי כהן ומשחקו בתפקיד האילם של המשרת 
בלטו בהומור מרומז . התפאורה של דנה גור הצליחה להפיק את מרב האפקטיוויות 
מאמצעים מצומצמים וחסכוניים . 
