פייסל חוסייני ביקר שלשום אצל אמיר אברמסון , הפצוע האחרון מהפיגוע בקו 
504 , המאושפז בבי"ח " הדסה עין כרם " . את הביקור יזם סגן ראש עיריית 
ירושלים , אורנן יקותיאלי ( רץ ) , לאחר שבראיון לעיתונות לפני כשבוע 
הביע אברמסון דעתו בעד משא ומתן עם הפלשתינאים ואת פציעתו בפיגוע הגדיר " כחלק 
מטירוף המאבק המתנהל סביבנו " . באותו ראיון הביע אכזבה מכך שבקשתו להיפגש 
עם שמיר לא זכתה לכל מענה , ואילו מכתבו לרבין נענה בתשובה רשמית בלבד , 
המאשרת את קבלת המכתב . אברמסון נפגע בפיגוע ברגליו ובאגן ירכיו . הוא 
סובל מכוויות קשות ונזקק לכסא גלגלים . היום אמור אברמסון לעבור ניתוח נוסף . 
בעקבות פרסום הראיון , פנה אורנן לפייסל חוסייני לבקר את אברמסון . אתמול 
הגיע חוסייני , מלווה באורנן ומצויד בזר פרחים , למחקלה האורתופדית בה 
מאושפז אברמסון . בשיחה , שארכה כחצי שעה , אמר חוסייני כי ביקר אצל פצועים 
פלשתינאים רבים בתקופת האינתיפדה ואין בעיניו הבדל " בין כאב של פלשתינאי 
לזה של ישראלי ובין בכי של אם ישראלית לבכי של אם פלשתינאית " . הוא הדגיש 
כי בביקורו זה " כירושלמי המבקר ירושלמי " , ברצונו להעביר את המסר שאפשר 
לחיות בירושלים בדו - קיום , בלי לחלקה , כאשר יהיו בה שתי בירות . " מי 
שנפגע במלחמה , פועל ביתר שאת למען השלום " , הדגיש . הוא הזכיר כי איבד 
את אביו בגיל 8 במלחמת השחרור הישראלית . אמיר אברמסון אמר לחוסייני , מנקודת 
מבטו של מי שנפגע בפיגוע של פלשתינאים נגד יהודים , שברור לו יותר מתמיד 
שצריך להגיע לשלום . " צריך לתת לפלשתינאים כל מה שיש לנו דגל , המנון 
ומדינה " , אמר . אברמסון קרא לשמיר לדבר עם ערפאת על שלום ולנהל מו"ם עם 
אש"ף . יקותיאלי ברך על ביקורו של חוסייני . הוא אמר לאברמסון , כי לדעתו 
יש חשיבות מיוחדת לכך , שדווקא הוא , שנפצע כה קשה , משתייך למחנה השלום 
ומוכן להמשיך להאבק למען הידברות . 
