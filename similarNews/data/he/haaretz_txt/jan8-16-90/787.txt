בכל סוגיית הציות לפקודות בלתי חוקיות , יש לבחון את ההשפעת מדיניות הדרגים 
הממונים והאם מדיניות כזו יכולה לתפוס את מקום הדין ומקום החוק . דברים אלה 
אמר פרופסור ש"ז פלר מהאוניברסיטה העברית , בערב עיון שנערך אתמול בפקולטה 
למשפטים בירושלים , בנושא " הגנת הצידוק והציות לפקודות בלתי חוקיות " . 
פרופסור פלר הזכיר בהקשר זה , את דברי שר הביטחון יצחק רבין בכנסת בראשית 
האינתיפאדה , שבהם ניסה להצדיק את מדיניות המכות שהנהיג אז בשטחים באומרו , 
ש"ממכות לא מתים " . בקהל נכחו משפטנים רבים , וביניהם קצינים בכירים ממערכת 
המשפט של צה"ל ובראשם נשיא בית הדין הצבאי לערעורים האלוף דוד פרחי וכן אל"ם 
ד"ר עמנואל גרוס , שהיה נשיא הרכב בית הדין במשפט גבעתי א , שהוזכר רבות 
במהלך הערב . משתתף אחר בדיון פרופסור אהרן אנקר מאוניברסיטת בר אילן , 
ניסה להסביר את הסיבות להבדל בין פסיקת בית הדין הצבאי במשפט גבעתי א , 
שהרשיע את הנאשמים , לבין משפט גולני , שבו זוכו החיילים זוכו , למרות 
שעובדתית שני המקרים היו דומים . לדבריו , השופטים בשני המקרים , נקטו 
בשתי גישות שונות לחלוטין , בטיפול בביצוע פקודות בלתי חוקיות . במקרה של 
משפט גולני , ננקטה הגישה העובדתית הנותנת הגנה וגיבוי לחייל הפשוט , בכך 
שהיא מתחשבת בצורה מירבית במיעוט ידיעותיו על השיקולים והנסיבות השונות . 
חסרונותיה של גישה זו , אמר פרופסור אנקר , היא בהיותה מעודדת יצירת 
עירפול בין המותר לאסור . לטענתו , גישה זו מאפיינת את ראשי מערכת המשפט 
בצה"ל והיא מפירה את האיזון הרצוי בין חובת הציות לחובת אי הציות לפקודות 
בלתי חוקיות בעליל . הגישה הנורמטיווית , שהינחתה את שופטי גבעתי א , תובעת 
מהחייל שיבין עקרונות מסויימים , שהם נכסי צאן ברזל של מערכת חוקית . לדוגמה 
הביא פרופסור אנקר את חשיבות ההבחנה בין ביצוע משימה לבין ענישה , שהיא 
לטענתו אינה מתפקידו של הצבא , וכל מעשה של ענישה על ידי חיילים , הוא 
בלתי חוקי בעליל . פרופסור אנקר הודה כי הוא מצדד בגישה זו מאחר ולדעתו 
היא משיגה את האיזון בין חובת הציות לחובת אי הציות . במהלך הדיון שהתפתח , 
תקפו משפטנים את צה"ל והפרקליטות הצבאית על כך שהטיפול המשפטי במקרים רבים 
מתרכז בחיילים ובדרג המבצעי בלבד ולא בנותני הפקודות . ד"ר מרדכי קרמניצר 
טען בדברי הסיכום לדיון , שהפרקליטות הצבאית במשך שנים טיפלה קודם כל בחיילים 
וזהו לדבריו סדר מוטעה . הסדר צריך להיות לפי גודל האחריות . אי הבהירות 
בנושא הפקודות בתחילת אינתיפאדה , תוארה כ"כשל מערכתי " של האנשים המופקדים 
על השלטת החוק בצבא . עמדת צה"ל בדיון הוצגה על ידי אל"ם אורי שוהם , נשיא 
בית הדין הצבאי לערעורים בשטחים . לדבריו , צה"ל דחה שתי אפשרויות קיצוניות 
בנושא הציות לפקודות ופיתח לעצמו דרך ביניים . האפשרויות שנידחו הן , ציות 
לכל פקודה בלא להתייחס לחוקיות שלה , ומצד שני קביעה מוחלטת שעל החייל לסרב 
למלא פקודה בלתי חוקית , בכל מקרה . בצה"ל החייל צריך למלא כל פקודה שניתנה 
לו , אלא אם ברור וגלוי שהיא בלתי חוקית בעליל . 
