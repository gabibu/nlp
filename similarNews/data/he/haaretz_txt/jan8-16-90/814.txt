מזכיר הממשלה , אליקים רובישטיין , הביא עמו בשובו מוואשינגטון טיוטה של 
מכתב שגיימס בייקר רוצה לשגר לירושלים , אבל רוצה לדעת עוד לפני כן אם מכתב 
זה , לכשישוגר באופן רשמי , יזכה לתשובה חיובית מצד ישראל . ראש הממשלה 
הביא את העניין לפורום הארבעה , אולם שם לא התקבלה כל החלטה . יצחק שמיר 
קיווה , אולי , כי הסכמה בינו למשה ארנס מצד אחד , לשמעון פרס ויצחק רבין 
מהצד השני , תאפשר לו לפסוח על דיון בקבינט ; אבל מאחר ונציגי המערך לא 
היו תמימי דעים עם נציגי הליכוד , ומאחר ודוד לוי , כדוברם של שרי החישוקים , 
קבל על הכוונה להעביר את ניהולו של התהליך המדיני לפורום שאין לו שום מעמד 
קונסטיטוציוני , ראה יצחק שמיר צורך להבטיח כי ההחלטה בדבר תגובת ישראל 
על טיוטת בייקר תתקבל בקבינט . יוצא כי ישראל מחזיקה את מזכיר המדינה של 
ארצות הברית במצב של המתנה . אמנם ידוע מן העיתונים כי ישראל היתה מאוד 
רוצה כי בייקר ימחק מהטיוטה שלו את הסייג שבו סייג את הבטחת ארה"ב שלא תכפה 
עליה משא ומתן עם אש"ף " במאמץ הנוכחי " . כמו כן אין זה סוד כי ישראל רוצה 
להיות מעורכת במגעים לקראת הרכבת המשלחת הפלשתינית , וגם דורשת להגביל את 
נאומי הפתיחה במפגש קאהיר לנושאים " שעליהם יוסכם מראש " , קרי לנושא הבחירות 
בשטחים בלבד . אבל יצחק רבין ושמעון פרס ביקשו כי הניסוח הסופי לא יישלח 
לאמריקאים בטרם ישוב רבין מביקורו בוואשינגטון . תשומת הלב מתמקדת איפוא 
בפגישת שר הביטחון עם גיימס בייקר ביום ד הבא . באין החלטה מחייבת , לא 
מטעם הקבינט וגם לא מטעם פורום הארבעה , רבין חופשי כביכול במגעיו עם מזכיר 
המדינה , וזה מקווה , מן הסתם , כי שר הביטחון יגלה גמישות רבה יותר מיצחק 
שמיר ומשה ארנס . ימים יגידו אם שר הביטחון יוכל למצוא שפה משותפת עם מארחו 
האמריקאי . הדעת נותנת כי רבין לא יפסול באורח מוחלט את הדרישה האמריקאית 
בדבר שיתופם של פלשתינאים מירושלים המזרחית ומהגולה , אבל קרוב לוודאי שגם 
הוא יתבע את מחיקת הסייג הנ"ל בעניין אש"ף ; בעניין זה עדיין אין להבחין 
בשום פער בין עמדתו לבין זו של הליכוד . אש"ף בתוניס לא מגלה עמדה יותר פשרנית . 
פארוק קדומי עומד על זכותו הבלעדית של אש"ף להרכיב את המשלחת הפלשתינית 
למפגש קאהיר , שסדר היום שלו יהיה " פתוח " , ושייערך בחסות האו"ם . מובארק 
מנסה לעשות טובה לאמריקאים ולרכך את עמדת ערפאת , אבל עד אתמול ללא הועיל . 
ספק גם אם העלאת הנציגות של אש"ף במוסקווה לדרגה של " שגרירות פלשתין " , 
תמתן את עמדתם של ערפאת וחבריו ; הרי אדוארד שווארדנדזה חוזר על תביעתו 
לוועידה בחסות האו"ם . על רקע כל התסבוכת הזאת יש להבין את אזהרותיה החוזרות 
והנשנות של דוברת מחלקת המדינה , שארה"ב עשויה לנטוש את תמיכתה בתוכנית 
הבחירות בשטחים ולהקדיש את מרצה הדיפלומטי לבעיות אחרות . כלום אפשר להעלות 
על הדעת כי ארה"ב תגשים איום כזה ? ככלות הכל , מעצמת - על אינה יכולה 
לנער את חוצנה מסכסוך אשר מתסיס אזור כה חשוב כמו המזרח התיכון . אפילו 
תוכנית ישראל בדבר בחירות בשטחים תיתקע סופית , הבעיה תוסיף לעמוד בעינה , 
וארה"ב תצטרף להוסיף ולטפל בה . אין להסיק מזה כי ישראל יכולה להסתכן בהיקלעות 
לתוך מצב שבו תוכל ארה"ב להאשים אותה בחוסר תבונה פוליטית . אם אש"ף יתגלה 
כנוקשה מדי זה עניינו . ישראל חייבת לנהוג באופן שהאשמה על כשלון יוזמתה 
לא תוטל עליה . 
