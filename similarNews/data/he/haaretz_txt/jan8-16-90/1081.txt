( ע ) . " נצטרך להמשיך ולחיות עם האוכלוסיה הערבית בשטחים ולכן , כל 
פגיעה מיותרת בה , תהיה קשה לגישור בעתיד " , כך אמר אתמול תת - אלוף אהוד 
גרוס , קצין חינוך ראשי , בפגישה עם תלמידי שמיניות בבית הספר בליך , 
ברמת - חן . תא"ל גרוס אמר עוד , כי העיסוק באינתיפאדה פוגע בייעודו האמיתי 
של צה"ל , שהוא הכנה למלחמה , אך האינתיפאדה קיימת ולדבריו יש להתמודד 
עמה . לדבריו , כל חייל שבא לראשונה לשרת בשטחים , יושפע מגורמי לחץ רבים 
הפועלים עליו בשטח . המדובר קודם כל , באיום פיזי , אך גם בהרגשה של השפלה , 
חוסר אונים והתגרות מתמדת . גרוס ציין כי על החיילים לפעול בנחישות , 
כדי למלא את המשימות המוטלות עליהם , אך הבהיר כי " נחישות ללא רגישות 
היא טיפשות " . בתשובה לשאלת אחד התלמידים , שביקש לדעת מהן הנורמות עליהן 
מחנך צה"ל את החיילים המשרתים בשטחים , אמר תא"ל גרוס , כי ערכי הלחימה 
של צה"ל הם : דבקות במשימה , אחוות לוחמים , מוסר הלחימה , דוגמא אישית 
ודווח אמת . הוא ציין , כי השירות בשטחים מעמיד בפני החיילים והמפקדים מצבים 
בהם מתעוררות דילמות בין ערכים אלה . לדבריו , אין לצה"ל פיתרון פלא לדילמות 
אלה , אך הוא הבהיר , כי אם החייל מבין היטב את הערכים עליהם צה"ל מושתת , 
הוא ימנע מעצמו את הדילמות . הוא הסביר כי מפקדת קצין חינוך והפיקוד הבכיר 
של הצבא , מודעים לתנאי הלחץ המלווים את השירות הצבאי ומתמודדים עמה בשורה 
של צעדי חינוך והסברה . בתשובה אחרת אמר גרוס כי מספר ההתאבדויות בצה"ל אינו 
בסימן עלייה . הוא ציין , כי בתקופות מסויימות ישנם אכן גלי התאבדויות , 
המפנות את העין הציבורית לבעיה , אך ביקש שלא להפוך את המתאבדים לגיבורים , 
ולהפנות מיד אצבע מאשימה אל המפקדים . הוא אמר כי צה"ל מנסה לתת למפקדים , 
החל בדרגים הנמוכים ביותר , את הכלים לזהות אצל פיקודיהם איתותי מצוקה 
ולהפנותם לטיפול . לטענתו , הלחץ הוא חלק מן השירות הצבאי . " לא פחות 
קשה להסביר לאם , כי בנה נפל , משום שהוא לא היה מספיק מאומן , או משום 
שהמפקדים ויתרו לו על אימונים ונתנו לו לישון , בגלל מצוקות נפשיות " , 
אמר גרוס . לדבריו , יש להימנע מלעסוק בנושא ואז , אין לו ספק , כי גל 
ההתאבדויות הבא יתרחק ואולי אף ייעלם . גרוס גילה כי סגל הפיקוד הבכיר של 
צה"ל , מדרגת אל"ם ומעלה , יעבור בשנת העבודה הבאה סמינרים בבית הספר לחינוך 
למנהיגות , כפי שעוברים המפקדים בכל הרמות הנמוכות . המטרה היא לתת בידם 
כלים ולצקת בהם תכנים העומדים בקנה אחד עם הרצון לראות במפקדים מנהיגים נאורים 
והומניים . 
