על כריכת הספר אני מחפשת פרטים מזהים על חנה בת - שחר , ואיני מוצאת שום 
סימני - זיהוי , מלבד משפט סתום על סופרת לא מוכרת , שזה ספרה הראשון , 
ומסיבות השמורות אתה בחרה לכתוב תחת שם - עט . דווקא במאמר על ספרות נשים 
מאת עמליה כהנא - כרמון , שהתפרסם ב"מאזניים " האחרון , אני מוצאת רמזים , 
המתייחסים כנראה לספר , אם כי לא לאישיותה של הכותבת . שם המאמר " שירת 
העטלפים במעופם " , וכהנא - כרמון כותבת : " אינסטינקטיווית לחשוב על ספרות - 
נשים פירושו לחשוב על כתיבה תמה , על טוב טעם , על רגישויות דקות , ועניין 
לפרטים זעירים . . . לרוע המזל איננו יכולים להתענג על שירתם המשוכללת , 
מן הסתם , של העטלפים במעופם , לפי ששירה זו מתרחשת בתחום שמיעה , שהוא 
מעבר ליכולת הקליטה המוגבל של אוזנינו . . . העיקר שלך באוזניהם , נותר 
שירת העטלפים " . בסיפור " לקרוא לעטלפים " כותבת בת - שחר : " בייחוד 
בלילות כאשר מעקה המרפסת מתקרר ומרחוק נשקפת חורשת העצים , ללחוש : בן , 
בן , כאילו אפשר כך לרתק שוב את דמותו המתרחקת , להיזכר בו עם שריקת הכלבה . 
רוצה לקרוא לעטלפים " . אין לי ספק שעמליה כהנא - כרמון אכן רואה בקובץ 
זה של ששה סיפורים מסמך של ספרות - נשים , שרבים אינם מסוגלים לשמוע ולהבין 
את מה שעיקר בה . גם אם אני עדיין מאמינה שיש גברים המסוגלים גם הם לקלוט 
את השירה המוזרה , אני רואה בספר זה מעין תעדות - זהות נשית . חנה בת - 
שחר היא אישה , ובלא ספק מספרת בעל איכויות ייחודיות ורגישויות דקות , 
כאובות וחמקניות . קשה להגדיר אותן במלים מדויקות . פשוט יש לקרוא בסיפורים , 
והמלים העולות בראשי בהקשר לאלה הן זרות ומוזרות . בת - שחר מספרת על נשים 
וגברים שלא מכאן , בעלי שמות מאוד לא - ישראליים , החיים את חייהם בשולי 
החברה . פנסיונים בערי - קיט קטנות ונשכחות , שדירותיהם מאוכלסות באנשים 
מבוגרים , זקנים , חולים , נכים וגם מטורפים , שעברו בחייהם טרגדיות 
ומשברים עלומים , שאינם מאויתים בספר עד סופם . הם שומרים על שרידי זיכרונות 
מאובקים ממקומות אחרים . הנופים , הצבעים והריחות שבת - שחר מתארת ביד אמן 
נושמים זרות מטעה . עולמה הוא זה של אנשים דתיים , פליטים , מהגרים , 
ניצולי שואה . גם כשהם משתייכים למעמד האמיד וחיים בווילה בשכונה עשירה , 
עדיין עומדת באוויר תחושת מציאות כבדה וזרה . " דומה שהשירה הזו עדיין 
מהדהדת בחלל החדר , עם העוגמה והחרדה שהתלוותה לה . הרגשות הגואים , המאוויים 
הבלומים והפחד המשתק " . סגנון הכתיבה מטעה . השפה של בת - שחר נשמעת אמנם 
כעברית יום - יומית , אבל היא כמו מסתירה בחובה מין שובל דק של שפה ארכאית 
ונושאת עמה מטענים סמויים של זרות . בד - בבד זו שפה נקייה מסיגים , והמשפטים 
שלה מתוחים עד דק , טעוני יופי אפל , קודר ומרומז . זו שפה שאין מדברים 
בה , אלא כותבים בה , וזה דבר נדיר אצלנו . הדמות המרכזית כמעט בכל הסיפורים 
היא אישה צעירה , יחסית , ששמה מתחלף מלוטי , ללייבי , לטטה . פה ושם 
משתרבבות גם אירית וחווה , אבל הן כולן בעצם אחיות - תאומות . כולן חיות 
על גבול דק , מנסות לגרש מתוכן את כל המחשבות והציפיות . הן יראות מצל 
עצמן , ומצלם החומק של האחרים . " כאילו לא אדם אלא צללית " . הקשר העמוק 
והמשמעותי ביותר בחיי נשים אלה , קשר ארוטי סמוי , הוא לאב , החי , הגוסס , 
והמת . האב הגיע תמיד ממקום אחר , ועיסוקו על פי רוב ספרותי - רוחני . 
הוא חי במחיצתם של ספרים , הוא חולה או נכה . עברו לוט בערפל סמיך . 
הוא נשוי לאישה שנייה , צעירה ממנו , שנוכחותה מהווה איום על קיומה השפוי 
של הבת . האם , על פי הרוב , אינה קיימת , אלא בסיוטים מלאי דם . האב 
הוא משהו להיאחז בו . " כמה אהבה את השעות הללו . את השלווה המרגיעה . 
מפליגה בהרהוריה אל עולמו הגברי , המוצק . כמה צודק והגיוני נראה לה עולמו " . 
אך היאחזות באנשים אחרים היא אשליה , ועולמם של הגברים אינו מיועד לנשים . 
חייהן של הנשים בסיפורים הם בסימן של הינתקות . " החלון החשוך . נטול 
כוכבים . ההינתקות הזאת . היציאה אל הלילה הקר , הפחידה אותה " . הן כמהות 
לקשר אנושי . קשר עם גברים וגם עם נשים אחרות , שאפשר לכנותו אהבה . הארוטיקה 
כבדה , סמויה ומאיימת . זה " הדחף הנורא לקבל , לחוש , להיעתר " . הגברים 
המזדמנים בדרכן הם הרי צללים , על גבול כמיהות הלב והזעקות החנוקות . " לכשפו 
היא מבקשת , שהרי מסובך הוא בחבלי נשמתה ובחלומותיה . נעוץ בבשרה כקוץ 
ממאיר . כיצד לשולפו , להשתחרר מן הכאב " . לצד דמות האב הדומיננטית הסיפורים 
מאוכלסים בדמויות של נכים ומטורפים : האחות המפגרת , ברי , בסיפור " בחדריך 
צל " ; עמליה המבוגרת המטורפת בסיפור " בדרך אל הים " וגדעון הנכפה המפגר 
ב"ספינות העץ הקלות " . אלה הופכים סמלים ואיום בתהליך של משיכה אל הבלתי - 
שפוי האחר . יש גם יחסים אינטימיים בלתי מפוענחים בין האב לנשים הנקרות 
בדרכן של הגיבורות . אהבות שחלפו והותירו אחריהן , בסיפורים , משקעים 
אפלים ובלתי - מפוענחים . הנשים חומקות מתחת ידינו אל עולמות של כמיהות וחלומות 
לא ממומשים . עולמן הוא עולם של סיוטים . הן מנסות לנחם את עצמן ללא הועיל : 
" הן לא ייתכן שיש בכך אפילו שמץ של אמת " . נשים לבדן , תלויות על פי 
התהום . " לבדה נותרה פה . אפילו הציפורים נעלמו מחוגה . אפלה גודשת 
את המרפסת . מזוררים ומרחרחים לאורך המעקה , אין הכלבים מרפים ממנה . 
צופים לחולשתה , לשברונה . מה מתרחש . היא תזעיק עזרה . אך קולה נעלם 
בה . לפתע נשימת הלילה מונחת על חזה , חמה ולוהטת . כידו המגששת של מורדוך , 
כמטיל מתכת מלובן " . דבר אינו מתממש בחייהן המאוימים של הנשים . הן נושאות 
בתוכן את זרע הטירוף , ההרס העצמי , ההתאבדות והמוות . רק לרגעים קצרים 
הן זוכות בתחושת " המציאות הכבדה האדמתית " . " והצללים ריחפו וחלפו , 
רועדים על פניה כמו אצבעות מרפרפות . כמגע ללא מגע " . לא כל הסיפורים בספר 
הם באותה רמה . יש מהם המצטיירים בעיני כשלד בלתי - גמור , עמוס וטעון , 
של רומן ארוך יותר . חנה בת - שחר בספרה הראשון מפתיעה , מעוררת סקרנות 
וציפייה . ספרות - נשים , גם אם אינה ניתנת להגדרה מדויקת , יש בה מרכיבים 
אופייניים , כל זמן שנשים מחפשות את זהותן , מתמודדות עם בעיות שונות , 
ורגישויות אחרות מאלה של גברים , והן שומעות בלילות את שירת העטלפים . 
רק הן . 
