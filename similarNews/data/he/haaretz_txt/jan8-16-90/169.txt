עיריית ירושלים מיחתה אתמול נמרצות לפני הרבנות הראשית על נסיונה לכפות על 
בתי המלון בעיר שימוש בחסה תוצרת גוש קטיף בלבד . בהוראה חדשה שהעבירה המועצה 
הדתית בסוף השבוע , נתבעו בתי המלון בירושלים להפסיק לאלתר את השימוש בכל 
חסה אחרת , זולת זו של גוש קטיף , מחשש לתולעים . במכתב תלונה ששיגר אתמול 
סגן ראש עיריית ירושלים , ארנן יקותיאלי , לשני הרבנים הראשיים בבירה , 
קוליץ ומשאש נכתב בין השאר : " אנשיכם מפעילים על בעלי המלונות סחטנות 
וכפייה לכל אורך הקו , מתוך דאגה למצבם הכלכלי של אנשי שלומכם , שהולך 
ומשתפר . ראיתי שגוש קטיף הועלה על ראש שמחתכם כרגע , והדבר מופרז לחלוטין . 
קשה לי להאמין , כי ירדתם עד כדי קביעת " מוכר החסה " ועוד בחרתם בחסה 
מהשטחים המוחזקים . נשאלת השאלה אולי רקדנית מגוש קטיף תהיה כשרה יותר 
מחברותיה הירושלמיות ? " . המכתב גורס עוד , כי התהליך בו הרבנים הראשיים 
מותחים את החבל עוד ועוד , כדי לבדוק מתי הציבור יתפקע , חייב להיפסק . 
" ראיתי בעין מאוד לא יפה את ההתפתחות האחרונה בנושא הכשרות אצלכם . נראה , 
כי בין תביעותיכם לבין כשרות כפי שמבין מי שרוצה לשמור על מצוות היהדות 
לא נותר כמעט קשר . אבקשכם לבטל הנחיה אחרונה זו לגבי מוצא החסה " . 
