מצרים וסוריה תפעלנה מחדש את הוועדה המשותפת העליונה לתיאום בין שתי המדינות , 
בראשות ראשי שתי הממשלות . ראש לשכת התעשייה הסורית , הד"ר עבד אל - חמיד 
מלכאני , שמסר על כך אמש בקהיר , אמר כי בצמרת השלטון בדמשק הועלתה עתה 
שוב הקריאה להחייאת האיחוד המשולש בין מצרים , סוריה ולוב . לדבריו , 
הגיעה ההנהגה הסורית למסקנה , כי התנאי לחידוש התנופה של האומה הערבית הוא 
השבת היחסים ההדוקים עם מצרים , וכי הכוח והניצחון של מדינות ערב טמונים 
בהסכמה בציר דמשק - קהיר . דבריו של מלכאני נאמרו במקביל לבואו של ראש אש"ף , 
יאסר ערפאת , לשיחות עם הנשיא מובארק בקהיר , ולפתיחת החגיגות לציון יום 
השנה ל"מאבק המזוין " נגד ישראל . ראש ארגון החזית העממית , הד"ר גורג 
חבש , הזהיר אתמול בדמשק את ערפאת מ"כניעה לשיחות נפרדות עם האויב הציוני " . 
לדבריו , על הנהגת אש"ף לדון מחדש ביוזמת השלום ובתוצאותיה . חבר הוועדה 
המבצעת העליונה של אש"ף , מוחמד מילחם , שב אתמול והדגיש כי הארגון לא 
יוותר לעולם על זכותו הבלעדית למנות את חברי המשלחת הפלשתינית לשיחות עם 
ישראל . הוא סיפר , כי שב אתמול משליחות במזרח - גרמניה , וכי הגיש לערפאת 
דו"ח על ההתפתחויות האחרונות במזרח - אירופה . לדבריו , שוררת בקרב הנהגת 
אש"ף דאגה עמוקה מהתמורות במזרח - אירופה , ומחידוש היחסים הדיפלומטיים 
בין מדינות אלה לישראל , במקביל להתקררות יחסיהן עם אש"ף . 
