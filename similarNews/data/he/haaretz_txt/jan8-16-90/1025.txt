הדיפלומט הבכיר , גנאדי טראסוב , הממונה על הסכסוך במזרח - התיכון במשרד 
החוץ הסובייטי , יגיע בקרוב לישראל , במסגרת מסע דילוגים באזור מתברר 
משיחתו של שר המדע , עזר וייצמן , עם שר החוץ הסובייטי , אדוארד שוורדנדזה . 
בשיחתם אמר שוורדנדזה כי על ישראל לנצל את ההזדמנות להגיע להסדר שלום במזרח - 
התיכון לפני שיחול שינוי לרעה , כמו התחזקות גורמים רדיקליים ערביים . 
וייצמן השיב , כי ברית - המועצות יכולה לתרום לכך אם תחדש לאלתר את היחסים 
עם ישראל ולא תתקרב לישראל בצעדים כה איטיים . שוורדנדזה אמר שהדבר מקובל 
עליו , הצביע על טראסוב , והוסיף כי עומד לשגר לאזור את " שר החוץ שלנו 
לענייני המזרח - התיכון " . שוורדנדזה אף אמר מפורשות כי במסגרת ביקורו הקרוב 
של טראסוב במזרח - התיכון יבוא גם לישראל . לשאלתו של וייצמן מתי יתקיים 
הביקור , השיב שהדבר תלוי בלוח הזמנים של טראסוב , אולם רמז כי הביקור 
ייצא לפועל כבר בעתיד הקרוב . אתמול הגיע לירושלים דיווח של הנציג הדיפלומטי 
של ישראל במוסקווה , אריה לוין , ובו צוין בין השאר , כי הצמרת הפוליטית 
הסובייטית עקבה מקרוב אחרי ביקורו של וייצמן , שאורגן על - ידי האקדמיה 
למדעים , הנחשבת למוסד מכובד ביותר . בישיבת הממשלה מיחו ראש הממשלה , 
יצחק שמיר , ושר החוץ ארנס על התנהגותו של וייצמן , שנכנע לתכתיב הסובייטי , 
וויתר על השתתפותו של לוין בפגישה עם שוורדנדזה . וייצמן הסביר , כי משרד 
החוץ הסובייטי התעקש שלא לשתף את נציג משרד החוץ הישראלי בפגישה , ואילו 
היה הוא עומד על כך , לא היתה הפגישה יוצאת אל הפועל . 
