דברים קשים ביותר השמיע אתמול קפטן נבחרת הדייויס של ישראל שלמה גליקשטיין , 
בפגישה עם אנשי תקשורת במשרדי איגוד הטניס בתל אביב . גליקשטיין אמר , 
ברגע שנודעה לו הידיעה שהועברה באמצעות סוכנות הידיעות רויטר נטה תחילה 
לא להתייחס לכך . " אני לא יושב כאן כדי לנסות ולהצדיק את עמוס מנסדורף . 
מי שחייב הסברים זו העיתונות והתקשורת . נעשה פה עוול ממדרגה ראשונה , 
שחיטת אופי ללא כל בדיקה וללא הסבר כלשהו . טעיתם טעות עמוקה באחד הספורטאים 
הגדולים של מדינת ישראל . אתם צריכים לתת את ההסברים ולא אנחנו . גליקשטיין 
תקף גם את הפוליטיקאים חברי כנסת , פרופסורים אשר הצליחו בסיוע התקשורת 
לכסות דפים שלמים שנופחו ללא פרופורציות . איזו זכות היתה להם להגיב ? 
שאל גליקשטיין , ללא ביסוס וללא אינפורמציה מדוייקת ? מנסדורף הביא את 
ההישגים ואתם , העיתונאים , פשוט קברתם אותו . על העיתונות להתנצל בפניו . 
זו הדרך היחידה לתקן . קשה יהיה לתקן את הנזק שנגרם לעמוס באופן אישי , 
וכן לטניס הישראלי , ולמדינה . במקום לגונן על עמוס שהוא נכס לאומי באו 
והכפישו והכתימו אותו . יו"ר איגוד הטניס קולי פרידשטיין אמר שאיגוד הטניס 
רואה את הפרשיה כסגורה והאיגוד שמח על כך שנסגרה בצורה זו , לאחר שהובררו 
כל אי - ההבנות בפרסומים שהגיעו מניו - זילנד . פרידשטיין הוסיף שמה שנגע 
ללבו ביותר הוא ההתייחסות של עמוס לשואה ולמשפחתו שגם היא נפגעה מהשואה . 
פרידשטיין הטעים שדברים אלה החזירו לו את האמונה בילדי ישראל ; לא רק בטניס , 
אלא בחינוך בכלל . המסקנה היא שהדור שידע את השואה הצליח להעביר זאת לדור 
הצעיר . 
