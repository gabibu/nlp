הלאומנות הבלטית ומיכאיל גורבצוב נמצאים במסלול התנגשות . אין להעלות על 
הדעת שהמנהיג הסובייטי יסכים לתת לליטא עצמאות מוחלטת , ושלושת ימי ביקורו 
בווילנה וסביבתה לא הביאו לשינוי עמדת ראשי המפלגה הקומוניסטית הליטאית בעד 
התנתקות מהמפלגה הקומוניסטית של בריה"ם . גורבצוב יודע , שכניעה לליטאים 
תביא מיד לדרישות התנתקות של שאר המדינות הבלטיות ואולי גם מולדוויה וארמניה 
ולערעור חמור ביותר של מעמדו במוסקווה . חבר הפוליטביורו , אלכסיי יעקבלב , 
הזהיר כבר מפני " אפקט הדומינו " של התקדים הליטאי , והאזהרה נועדה לא 
רק לאוזני וילנה אלא גם לאוזני מוסקווה . גורבצוב עדיין רוצה להימנע מעימות 
חזיתי , אך נראה ששליטתו על ההתפתחויות מתרופפת . הוא הסביר לליטאים בגלוי 
את יחס הגומלין בין הקשר המפלגתי לעצמאות הפוליטית : ככל שמתחזקים הכוחות 
הצנטרפוגליים ( כלומר הלאומניים ) חייבים לחזק את כוחות הנגד המאחדים , 
דהיינו את ההשתייכות למפלגה קומוניסטית משותפת . זאת כנראה " תורת גורבצוב " 
על ההכרח לשמור את מרותה של מוסקווה על המפלגות הלאומיות המקומיות . אך 
בעוד " תורת ברזנייב " דיברה על זכות מוסקווה להתערב במדינות הקומוניסטיות 
במזרח - אירופה , " תורת גורבצוב " , שמכירה גם בזכות הרפובליקות של בריה"ם 
לעצמאות , מקימה שני מחסומים כדי למנוע זאת למעשה : חוסר היכולת לעמוד במחיר 
הפיננסי , הקשה ביותר , שיהיה מחיר חוקי לניצול הזכות הקונסטיטוציונית 
להתנתקות , צריך ליצור את המחסום הממלכתי ; המודעות ברפובליקות הסובלות 
לכך שבהיעדר יכולת לעמוד בתנאים הפיננסיים תמנע מוסקווה , אפילו בכוח , 
את ההתנתקות צריכה לשכנע אותן להימנע מניתוק הקשרים המפלגתיים הקיימים 
אך דווקא אלה מאפשרים אוטונומיה ממלכתית מרחיקת לכת . דובר המפלגה הקומוניסטית 
הליטאית אמר שהליטאים מוכנים להקריב רווחה חומרית למען עצמאות , וההפגנה 
הלאומית הגדולה בווילנה נועדה להעניק לכך אמינות . גורבצוב ינסה , בוודאי , 
לתמרן את הלאומנים למצב שבו הם חייבים לנקוט ראשונים בצעדים מעשיים לניתוק , 
ובכך ליצור הצדקה לפעולה חוקית נגד הפורשים . אם יגיעו הדברים לידי כך , 
יהיה זה כישלון כושר ההרתעה של " תורת גורבצוב " , ואז , ספק אם גורבצוב 
יינזר משימוש בכוח כדי למנוע את ראשית התפוררותה של ברית - המועצות . 
