בוקרשט , ( ע"ץ ) . שלטונות רומניה שיגרו מברקים לבנקים המרכזיים בעולם 
כולו , כדי לבקש מהם מידע על חשבונות אפשריים של משפחת צאושסקו מסר היינריך 
אוט , ראש המשלחת הפרלמנטרית השווייצרית , המבקרת ברומניה . בתום שיחות 
שניהל בבוקרשט עם ראשי הבנק המרכזי ומשרד סחר החוץ של רומניה , אמר אוט 
כי השלטונות הרומניים החדשים מחפשים בשווייץ , אך גם במקומות אחרים , פקדונות 
אפשריים של משפחת צאושסקו . לדעת אוט , קשה להעריך את הסכומים שהופקדו בחו"ל 
על ידי משפחת צאושסקו , וקרוב לוודאי שהכספים עברו דרך " רשתות הלבנה " . 
נראה כי אין אף חשבון בנק בחו"ל על שם משפחת צאושסקו , והאומדנים שהופצו 
עד כה לא אושרו לפי שעה על ידי שלטונות שווייץ או על ידי שלטונות רומניה . 
גורמים שונים העריכו את הונו של צאושסקו בחו"ל בכמיליארד דולר במטבע חוץ , 
זהב , וניירות ערך . ואלנטין צאושסקו , בנו הבכור של ניקולאי צאושסקו , 
הופיע כבול באזיקים בטלוויזיה הרומנית בשבת ואחריו שורה של מקורבים ונאמנים 
של הדיקטטור שהוצא להורג . ואלנטין הוא אחרון בניו של השליט הרומני שהומת 
על - ידי השלטונות החדשים . אחיו הצעיר ניקו ואחותו זויה נמצאים במעצר וממתינים 
למשפטם . התובע הכללי בממשלת ההצלה הלאומית , גיורגה רובו , אמר כי התיקים 
הראשונים של מקורבי צאושסקו ייבדקו על - ידי המוסדות המוסמכים השבוע . בטלוויזיה 
הופיעו כמה ממקורביו של צאושסקו כגון : שר הפנים לשעבר תודור פוסטלניקו , 
מזכיר המפלגה הקומוניסטית לשעבר אמיל בובו , שר העיתונות והתרבות לשעבר 
דימיטרו פופסקו , ומי שהיה מפקד המשמר האישי של צאושסקו גנרל ניאגו . השבוע 
ייפתחו ברומניה משפטים פומביים של מנהיגי המשטר הקומוניסטי המודח מסר אתמול 
דובר של חזית ההצלה הלאומית . בין אלו שיעמדו למשפט יהיו מנהיגים בכירים 
מתקופת צאושסקו ואנשי הסקוריטאטה , שנלחמו נגד כוחות הצבא והמורדים האזרחיים 
בנסיון לסכל את המהפכה . " המשפטים יתחילו באמצע השבוע . הם יהיו פתוחים 
לעיתונות ולציבור " , מסר אדריאן סירבו , דובר החזית . אנשי הצמרת לשעבר 
יואשמו ברצח - עם , בחבלה כלכלית , ובסעיפים אחרים . " היו בטוחים כי 
אף אדם אשם אחד לא יתחמק מלתת דין וחשבון על מעשיו " , אמר התובע הכללי בעיתון 
" רומניה ליברה " . רבים ברומניה זועמים על החלטה שקיבלה חזית ההצלה הלאומית 
ב1 בינואר , לבטל את עונש המוות . אולם ביום שישי , יום האבל הלאומי לקורבנות , 
שינתה חזית ההצלה את עמדתה לנוכח ההפגנות האנטי - קומוניסטיות ההמוניות 
בבירה , והודיעה על משאל עם ב82 בינואר בסוגיית עונש המוות . העיתון " נוער 
חופשי " מסר מפי שר הפנים מיהאיל גיטאץ , כי כ008 איש עצורים עתה . 
