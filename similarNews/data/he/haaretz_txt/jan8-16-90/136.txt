הממשלה התחילה אתמול לדון בהמלצות דו"ח ועדת קוברסקי לרפורמה בשירות הציבורי . 
הדיון יימשך בישיבה הבאה של הממשלה . ראש הממשלה , יצחק שמיר , ושר האוצר , 
שמעון פרס , הגישו אתמול לממשלה הצעת החלטה לאשר את המלצות הדו"ח ולהטיל 
על שמיר ופרס עצמם את ההכוונה של יישום ההמלצות . כן נתבקשו השרים להסמיך 
את שמיר ופרס למנות את מי שיהיה ממונה על ביצוע הרפורמה בשירות הציבורי . 
על פי ההצעה , תבוצע הרפורמה בתוך שלוש שנים . רוב השרים תמכו בהמלצות 
הוועדה , אך התנגדו למינוי שמיר ופרס . שר הכלכלה והתכנון , יצחק מודעי 
אמר , כי את התפקיד ששמיר ופרס מבקשים לעצמם , ניתן לבצע במסגרות הקיימות . 
מודעי הזכיר , כי קיימת ועדת שרים לתיאום ומינהל , שבראשה עומד מודעי 
עצמו . בראשית הישיבה אתמול התריע השר מודעי על היעדר הכנות מספיקות , כדבריו , 
לקליטת העלייה . הוא האשים את האוצר כי הוא מרכז בידיו את כל תקציבי הקליטה , 
שומר עליהם מכל משמר , ומסרב לומר מהם . על משרד הקליטה אמר מודעי כי 
אינו משחרר מידע על רשימות עולים ומקצועותיהם . לדבריו , התלוננו באזניו 
גופים של מתנדבים , כגון ויצו וקבוצתו של שצרנסקי , כי משרד הקליטה סירב 
להעמיד לרשותם מידע כזה . כמו כן טען , כי הטיפול בעולים בנמל התעופה בן 
גוריון , לקוי . 
