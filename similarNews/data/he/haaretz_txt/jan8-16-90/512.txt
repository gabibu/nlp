הנהלת קופת חולים הכללית הודיעה אתמול , כי החל מה1 בפברואר ייסגרו מרפאות 
החוץ בשבעה בתי החולים של הקופה , בפני מבוטחי קופת חולים מכבי . לא יתקבלו 
מבוטחי " מכבי " במרפאות החוץ של בתי החולים " בילינסון " ו"השרון " 
בפתח תקווה , " מאיר " בכפר סבא , " כרמל " בחיפה , " העמק " בעפולה , 
" קפלן " ברחובות ו"יוספטל " באילת , למעט לטיפולים מיוחדים ומתמשכים 
במכונים מיוחדים . הודעה זו של הקופה מסתמכת על פסיקה של שופט בית משפט מחוזי 
בתל - אביב , לפני שנה , שקבע שיש לתת למכבי ארכה של שנה כדי להתארגן , 
לפני שמפסיקים את השירות . הטענה של קופת חולים להפסקת השירות הוא תשלום 
לא ריאלי עבור השירות שהקופה הכללית מספקת למבוטחי מכבי . בתגובה נמסר מהנהלת 
קופת חולים מכבי , כי הקופה הגישה לפני מספר חודשים , ערעור לבית המשפט 
העליון על החלטת בית המשפט המחוזי בתל - אביב . הנושא תלוי ועומד בבירור 
בפני בית המשפט העליון . לפני תום תקופת הארכה מתכוונת " מכבי " להגיש 
בקשה לבית המשפט להארכת התקופה עד שיוכרע העניין בבית המשפט העליון . עוד 
נמסר , כי ללא קשר לכך , הקימה " מכבי " שורה ארוכה של מרפאות חוץ עצמיות 
והתקשרה בהסכמים מיוחדים עם בתי החולים הממשלתיים , העירוניים , ציבוריים 
ופרטיים . אם אכן תמומש כוונת קופת חולים הכללית , לא צפויה פגיעה במבוטחי 
הקופה והם יהנו משירותי מרפאות ברמה ובזמינות גבוהים . 
