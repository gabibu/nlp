העיר השנייה בגודלה בקמבודיה , באטאמבאנג , כבשו חלקים ממנה והעלו אותם 
באש . כעת הם מתכוננים למערכה על הבירה פנום - פן . בקנה המידה של דרום - 
מזרח - אסיה דומה הדבר למצב היפותטי , שבו נאלצים , כביכול , הסובייטים 
לצאת ממזרח - גרמניה ואלפי אנשי אס - אס הנאמנים להיטלר , שהסתתרו ביערות , 
יוצאים למתקפה לכיבוש גרמניה מחדש בעוד שמעצמות המערב מנסות לשכנע אותם 
להשתתף בממשלה דמוקרטית קואליציונית בברלין . בתקופת שלטונו של פול פוט , 
שנשאר מנהיגם הלא - רשמי , רצחו הקמר רוז כמיליון וחצי אנשים כרבע ממספר 
בני עמם בשם " הקמת חברה סוציאליסטית " , עד שהובסו וגורשו בידי כוחות 
וייאטנם . אשתקד , במסגרת מאמציו לשפר את יחסיו עם סין , האפוטרופוס של 
הקמר רוז , אילץ גורבצוב את הוייאטנמים , בני חסותה של בריה"ם , לסגת 
מקמבודיה ולאפשר הקמת " משטר עצמאי . התוצאה המידית והצפויה היתה , שהקמר 
רוז ושותפיהם הזוטרים יצאו מיד למתקפה נגד ממשלת הון - סן , שהוקמה בקמבודיה 
בחסות הוייאטנמים . בוועידה בין - לאומית על עתיד קמבודיה , שנערכה בפאריס , 
דיברו נציגי המערב , המזרח ודרום - מזרח - אסיה במילים נמלצות על " שיתוף 
כל הגורמים בממשלה החדשה בקמבודיה " . רצח העם נשכח , ואוסטרליה פתחה במשא - 
ומתן עם הקמר רוז , שבינתיים הודיעו על כוונתם לתקוף את פנום - פן . ההנחה 
הצבועה של המערב גורסת , שהאשמים בגנוסייד של אתמול יהפכו לדמוקרטים הממושמעים 
של מחר . קשה להעלות על הדעת , שמישהו בוואשינגטון , לונדון או פאריס 
מאמין בכך ; ואם היה אדם נאיבי כזה , העמידו מעשי הקמר רוז בשבועות האחרונים 
את הדברים על דיוקם . ברם , ארה"ב ממשיכה לפעול באסיה , כאילו האויב הגדול 
והמסוכן הוא ברית - המועצות . הנשיא בוש , המוכן לסלוח לממשלת סין גם על 
טבח המפגינים בכיכר טיאנאנמן , מספק בדרכים עקיפות נשק לקמר רוז , ואינו 
מוכן לראות את התוצאות הצפויות של הלחץ לשיתופם בשלטון בקמבודיה . סיומה 
הקרוב של עונת הגשמים באזור יסייע בידי ממשלת קמבודיה להפעיל שריון ונשק 
כבד נגד הקמר רוז , ולבלום את התקדמות אנשיו . אך תהיה זו , במקרה הטוב , 
הפסקה זמנית . אם לא תאלץ דעת הקהל במערב את ממשלות ארה"ב , בריטניה , 
צרפת ואוסטרליה לשנות את עמדתן , יתחיל " עשור החירות " באירופה בהתחדשותו 
של רצח עם בדרום - מזרח - אסיה . 
