מוזר בעיני שהיועץ המשפטי לממשלה מתח ביקורת על משרדנו , מבלי שמצא לנכון 
לבדוק קודם לכן אתנו את הדברים . מאחר שההתקשרות שבה מדובר היתה שבין רשויות 
מקומיות , שהן עצמאיות , למשרד שלנו ולא עם משרד הפנים נהלים אלה לא מחייבים 
את הרשויות המקומיות ולא היה צורך באישור כזה . הצענו למשרד הפנים את הרעיון 
של ההסדר , על סמך הניסיון שצברנו בעריכת ההסדר החובות של אגד . איש לא 
כפה על הרשויות המקומיות את ההתקשרות אתנו . משרד הפנים בכוחותיו לא היה 
מצליח להגיע להסדר כזה במהירות ולתוצאות שאנחנו הגענו אליהן . תראה מה קרה 
עם הסדר חובות המושבים והקיבוצים . כמה זמן זה לקח וכמה כסף זה עלה לקופת 
המדינה . חסכנו כסף לקופת המדינה ומובן שגם הרשויות המקומיות ייהנו מכך . 
שכר הטרחה בוודאי שלא ימוטט אותן וגם אותנו לא יעשיר . יש הרבה צביעות 
בטענות שהועלו . אני מניח שזו הנקודה המרכזית ואולי היחידה שהביאה את היועץ 
המשפטי לשלול כל ההתקשרות הזו . עד שהועלה הנושא לא יחסתי לו משקל או משקע , 
אך בדיעבד , לאחר שנוצרה על רקע זה מהומה ייתכן שיש פה בעיה ציבורית , 
אם כי עלי להדגיש כי אחיו של השר הוא עורך דין שכיר אצלנו ולא נהנה מכל 
הפרויקט שבו מדובר . נכון שהתפטרתי כשחריש נכנס לתפקידו , אבל איני מעלה 
על הדעת שזה היה המניע שלו . הוא עשה את המוטל עליו , ובכלל אינני סבור 
שמשרדנו היה כאן במוקד , אלא משרד הפנים . בפרשה זו יש הרבה קנאה , צרות 
עין וצביעות , כי מי שהיה בוחן את הדברים לגופם היה רואה שהם לא כצעקתה . 
לעצם העניין אני סבור שבפרויקטים גדולים , חד - פעמיים , יש מקום שמשרדי 
ממשלה יתקשרו עם גורמים מקצועיים חיצוניים . 
