בני חמולה אחת מן הכפר עקרבה שליד שכם , נעצרו בשבוע האחרון ע"י בלשי מרחב 
דן בחשד לביצוע גניבות והתפרצויות לבתי עסק ברמת גן וסביבתה בהיקף נרחב . 
זמן קצר לאחר הפריצה נעצרו ארבעה צעירים מן הכפר עקרבה בדירה הסמוכה לחנות 
השעונים שבה הם מתגוררים . יומיים לאחר זאת נפרצה חנות בגדים ברחוב רבי עקיבא 
בבני ברק . בפריצה זו נגנבו בגדים רבים וחליפות . שלל הפריצה הוסתר בחצר 
בית סמוך . מקום המחבוא התגלה ע"י השוטרים שארבו במקום ותפסו שני צעירים 
שהגיעו למקום כשברשותם רכוש החשוד כגנוב . בעקבות חקירת העצורים , הגיעו 
השוטרים לחנות ירקות סמוכה , שם , לטענת השניים , הם עבדו והתגוררו . 
במקום נמצאו עוד שני חשודים בסחר וגניבת רכוש , אף הם תושבי הכפר עקרבה . 
לאחר שהוברר כי כל העצורים הם בני אותה חמולה , עלה החשד כי בבתיהם בכפר 
מוסתר רכוש גנוב נוסף . אתמול לפני הצהריים יצאו שמונה בלשים ממרחב דן , 
בפיקוד קצין המודיעין והבילוש המרחבי , פקד יוסף קריספין , כשהם מתוגברים 
בעשרה שוטרי משמר הגבול , לביצוע חיפוש בכפר . כשהם מאובטחים ע"י כוחות 
צה"ל במקום , ביצעו השוטרים חיפוש נרחב ב31 בתים של קרובי העצורים . בחיפוש 
נתגלה רכוש רב , פרטי לבוש וחליפות גברים , מוצרי סידקית , תמרוקים ובשמים 
בכמויות מסחריות . כן נתפסו 51 שעוני יד , מגבה מקצועי לרכב , שני מכשירי 
רדיו טייף עם סימני תלישה , שני מכשירי טלוויזיה ועוד רכוש רב , החשוד 
כולו כגנוב . בחיפושים נעצרו עוד שלושה אנשים לחקירה . החקירה בעיצומה . 
6 מן החשודים עדיין במעצר , שניים אחרים שוחררו בערבות , ואילו השלושה 
שנעצרו אתמול בכפר יובאו מחר לבית המשפט לבקשת המשטרה לעצרם עד תום החקירה . 
