תת - ניצב אסף חפץ , ימונה בקרוב לראש אג"ם במשטרה ויועלה לדרגת ניצב . 
תנ"ץ חפץ הגיע למשטרה לפני כ41 שנים מצה"ל , שם שירת ביחידות מובחרות . 
תפקידו הראשון במשטרה היה מפקד היחידה המיוחדת למלחמה בטרור של משמר הגבול . 
חפץ היה ממקימי היחידה ומאלה שגיבשו את תורת הלחימה שלה ויצקו את היסודות 
ליחידה הנחשבת לטובה מסוגה בעולם . הוא נחשב למפקד כריזמטי ולוחם מעולה . 
בעת ההתקפה על אוטובוס הדמים , בסוף שנות ה07 , בצומת הקאנטרי - קלאב , 
הגיע חפץ בין הראשונים ועוד לפני שהגיעה היחידה למלחמה בטרור שעליה פיקד , 
נכנס לקרב עם המחבלים , הרג אחד מהם ונפצע . על חלקו בקרב באירוע הזה , 
זכה חפץ בעיטור משטרתי . לאחר סיום הפיקוד על היחידה למלחמה בטרור , עשה 
חפץ הסבה לתפקידי משטרה והתמנה מפקד היחידה המרכזית של משטרת תל - אביב . 
גם ביחידה הזאת היו לו מעריצים רבים והוא התבלט כמפקד היודע להלהיב את פיקודיו . 
עם זאת היו כאלה שטענו כי חפץ אינו מכיר כל - כך את בעיות המלחמה בפשיעה 
וכי הוא נותן גיבוי מוגזם לאי שמירה על המשמעת המשטרתית בעת הפעילות של אנשי 
היחידה . בשלהי תקופת פיקודו על היחידה המרכזית , הסתבך חפץ בפרשה שהביאה 
אותו לדין משמעתי , בפעם השנייה בעת שירותו במשטרה . הוא הורשע על - ידי 
בית הדין למשמעת של המשטרה בכך שאישר באוזני עיתונאים , את נכונותו של 
מסמך מודיעיני סודי שהודלף לעיתונות , על מנהיג כנופיית ליפתא , שביקשה 
לפוצץ את המסגדים בהר - הבית . הראיות נגד חפץ בפרשה הזאת הושגו בהאזנת 
סתר לטלפון שלו , שבוצעה בהוראת מפכ"ל המשטרה דאז , אריה איבצן . הפרשה 
גרמה אז לסערה במשטרה ובציבור ונמתחה ביקורת קשה על איבצן , על ביצוע האזנת 
הסתר . המדליף האמיתי של המסמך לא אותר עד היום . בהמשך הקריירה שלו במשטרה , 
שימש חפץ כמפקד מרחב השפלה ובשנים האחרונות היה עוזר ראש אג"ם . מכריו 
אומרים עליו כי עיסוק בניירת אינו הצד החזק שלו וכי הוא בנוי לעבודה בשטח 
ואוהב אותה . נראה כי כראש אג"ם , ירבה חפץ לבקר ביחידות המשטרה המבצעיות 
ויגיע לכל אירוע בשטח . בטיפול באירועים בשטח , יש לו נסיון רב . קרוב 
לודאי שזה אחד השיקולים שהינחו את המפכ"ל המיועד , יעקב טרנר , לבחור בחפץ 
כראש אג"ם , האחראי על כל פעילות הסיור , התנועה והמבצעים של המשטרה . 
