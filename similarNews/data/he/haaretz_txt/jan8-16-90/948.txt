( ע ) . על ישראל לפתוח את המשק לסחר הבין - לאומי ועליה לבסס את תפיסתה 
הכלכלית על כיבוש שווקים חדשים אמר שלשום שגריר ארה"ב בישראל , ויליאם 
בראון . השגריר האמריקאי , שדיבר במועדון המסחרי - תעשייתי בתל - אביב , 
אמר , כי עשרים השנים האחרונות מראות שהשקעה בסחר הבין - לאומי משתלמת 
ומעלה את רמת החיים . כך קרה ביפן וכך היה גם במדינות דרום - מזרח אסיה , 
שהחלו דרכן בעוני ובפיגור והיום הן מהמובילות בעולם ביתרות מטבע ובמאזן 
תשלומים . ישראל , אמר השגריר , התחילה ממצב כמעט בלתי אפשרי . היא עברה 
תקופות צנע ומלחמות , אך השכילה לעמוד בהן ולשמור על משטר דמוקרטי . ביתרונה 
היחסי במספר תחומים וכוח אדם משכיל יש לישראל סיכוי להצליח גם בכיבוש שווקים 
חדשים . השגריר ציין לשבח את יציאת ישראל מסחרור האינפלציה . לדעתו , הרפורמות 
של ממשלת ישראל הן הכיוון הנכון , אך השאלה היא עדיין איך תתמודד ישראל 
עם השינויים של העשור הקרוב , כמו ביטול המכסים באירופה . בראון הצביע על 
הסכם הסחר החופשי בין ארצו וישראל כ"יתרון שעל שתי המדינות לנצל בעידן החדש 
של שווקים חדשים " . הוא ציין , כי ארה"ב מאוכזבת מעט מישראל במימוש ההסכם . 
לדברי השגריר , הטלת מכסי מגן על מוצרי יבוא וסבסוד מוצרי יצוא מזיקים בטווח 
הארוך ואינם כדאיים . לעומת זאת , פעולות ישראל לשינויים בכלכלתה , כמו 
מכירת חברות ממשלתיות ורפורמות במיסוי הן חיוביות . עוד אמר כי על ממשלת 
ישראל למכור חברות ולעודד משקיעים מחו"ל . עם זאת , ציין , אין להחליף 
מונופול ממשלתי עם מונופול של חברות ציבוריות . 
