הורים מהרצליה טוענים כי ראש העירייה , אלי לנדאו , מפלה " בין ילדיהם 
לבין ילדי השמנת של הרצליה פיתוח " . לנדאו המתגורר בעצמו בהרצליה פיתוח 
נותן , לדבריהם , גיבוי להורים משכונתו המסרבים לשלוח את ילדיהם לחטיבות 
הביניים בצד המזרחי של העיר , מעבר לכביש חיפה . ההורים מהשכונות האחרות 
בעיר נאלצים לשלוח את ילדיהם לחטיבות . לנדאו הודיע בימים האחרונים למשרד 
החינוך כי הוא אינו מתכוון לאמץ את תוכנית המיפוי החדשה של חטיבות הביניים 
בעיר , לפיה ישתלבו ילדים מהרצליה פיתוח בחטיבות הממוקמות במרכז העיר . 
ההורים מהרצליה פיתוח טוענים כי סירובם לשלוח את ילדיהם , תלמידי כיתה ז , 
לחטיבות הביניים בעיר , נובע מחשש לחייהם , שכן מדובר בחציית כביש חיפה . 
ההורים בחלק המזרחי של הרצליה טוענים כי ההורים מהרצליה פיתוח רוצים להימנע 
מאינטגרציה עם ילדים ממשפחות חלשות בעיר . לטענת ההורים ממזרח העיר , אין 
סכנה לביטחון הילדים המגיעים מהרצליה פיתוח , כי מעל כביש חיפה יש שני גשרים 
להולכי רגל . ממילא , הם אומרים , חלק מילדי הרצליה פיתוח לומדים היום 
בבית הספר ברנדיס , הממוקם מעבר לכביש חיפה , והם חוצים את הכביש גם היום . 
גם תלמידי התיכון חוצים את כביש חיפה מדי יום , לטענתם , בדרכם לתיכון 
בהרצליה . ההורים ממזרח העיר מסתמכים על דו"ח ועדה מקצועית שבדקה את המיפוי 
החדש של חטיבות הביניים בעיר , ושקלה גם את בעיית הבטיחות . הוועדה המליצה 
לשלב את ילדי הרצליה פיתוח בחטיבות הביניים במזרח העיר ולהסתייע בהסעות . 
אלי לנדאו אמר אתמול , כי אין שחר לטענה שההורים מהרצליה פיתוח מבקשים לברוח 
מאינטגרציה , מפני שכבר היום יש אינטגרציה טבעית של ילדי השכונה עם ילדים 
משכונות חלשות יותר הלומדים בבית ספר נוף ים , על גבול הרצליה פיתוח ונוף 
ים . לנדאו טוען כי הוא עצמו קידם את הקמת חטיבות הביניים בעירו , אולם 
אין הוא מוכן ליטול אחריות על חיי הילדים שיחצו מדי יום עורק תחבורה כה מרכזי . 
לנדאו אומר כי עד שלא יוקם מחלף מעל כביש חיפה , שיאפשר נסיעה בטוחה יותר 
של התלמידים לצד המזרחי של העיר , לא יאמץ את המיפוי החדש . הוא אמר כי 
אינו מוכן לסמוך על משרד החינוך בעניין ההסעות , כי המשרד אינו סומך על 
הבטחתו שיממן את כספי ההסעות . לנדאו אמר כי לבית ספר ברנדיס יכולים הילדים 
להגיע ברגל , באמצעות גשר מעל כביש חיפה , אבל לחטיבת הביניים הנמצאת במרכז 
העיר יצטרכו לנסוע באופניים . בהרצליה פיתוח , אמר לנדאו , יש היום מבנה 
המשמש מרכז קהילתי שנבנה בכספי משרד החינוך , כדי לשמש חטיבת ביניים לילדי 
הרצליה פיתוח . אולם משרד החינוך חזר בו לפני כשנה וחצי , והחליט על מיפוי - 
מחדש של חטיבות הביניים בעיר . לנדאו אמר כי הוא דוחה מכל כל את הטענה שעמדתו 
קשורה לעובדה שהוא עצמו מתגורר בהרצליה פיתוח . 
