בית הדין הצבאי לערעורים , בראשותו של נשיאו האלוף בן ציון פרחי , ובהרכב 
אלופי משנה אביגדור רביד ואמנון רמי , ביטל לפני כעשרה ימים את הרשעתו של 
חייל המילואים אילן ערב , אשר הורשע בביה"ד הצבאי של פיקוד המרכז בהריגת 
שני ערבים בשעת מרדף בכפר בני נעים בחודש מאי 88 . עקב ביטול פסק - הדין 
של פיקוד המרכז בוטל גם גזר הדין של שנתיים מאסר , וכן בוטלה הורדתו בדרגה 
של אילן ערב מסמל לטוראי . שלושת שופטי ביה"ד הצבאי לערעורים קיבלו את טענת 
עורך הדין של אילן ערב , עו"ד שמגר גורביץ , שבמשפט לא נשמעו עדויותיהם 
של שני עדים מרכזיים שהיו בשעת האירוע . עד אחד , גיל סופרמן , הודיע 
כי יבוא מניו יורק להעיד ברגע שיצטרך . עד שני , אילן חשאי , עריק מצה"ל , 
הודיע כי יהיה מוכן להסגיר את עצמו לצה"ל על מנת להעיד . ביה"ד הצבאי לערעורים 
הסמיך את ביה"ד של פיקוד המרכז לשוב ולשמוע עדויות נוספות , כולל מפי עדים 
שכבר נשמעו במשפט , וזאת לאור טענת עו"ד גורביץ כי שניים העידו בביהמ"ש 
דברים שונים מעדותם במצ"ח . בעקבות החלטת ביה"ד הצבאי לערעורים מבוטלת למעשה 
גם החלטתו של אלוף פיקוד המרכז יצחק מרדכי לעכב את ביצוע גזר הדין נגד אילן 
ערב . ערב אמר אמש ל"הארץ " : " נעשה עמי צדק . במשפט המחודש התמונה 
תהיה שונה " . מקורות משפטיים בפיקוד המרכז ציינו כי זוהי החלטה אמיצה ביותר 
של ביה"ד הצבאי לערעורים , אשר למעשה פסל את החלטת שופטי ביה"ד של פיקוד 
המרכז . לסופר " הארץ " נודע כי בפיקוד המרכז עדיין שוררת מבוכה כתוצאה 
מהחלטת ביה"ד הצבאי לערעורים . לטענת גורמים בתביעה הצבאית , השופט סגן 
אלוף אהרון שליין , שישב כאב בית - הדין בפיקוד המרכז , כועס על ביטול 
החלטותיו . 
