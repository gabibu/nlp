חשד לשחיתות שבה מעורב מנהל מחלקת הקניות של קואופרטיב דן , נחשף באחרונה 
בביקורת פנימית בקואופרטיב . על פי החשד , מעורב מנהל מחלקת הקניות המרכזית , 
החולש על כל רכישות הקואופרטיב , בפרשה של קבלת טובות הנאה לפחות מספק 
אחד , בהיקף גדול במשך תקופה לא ברורה עדיין . לפי החשד , עשה מנהל מחלקת 
הקניות קנוניה עם הספק , כך שחשבוניות שהוגשו לקואופרטיב לפירעון עבור רכישת 
מוצרים , נופחו , וחלק מההפרש בין עלותם האמיתית לבין מה שהופיע בחשבונית , 
שולשל לכיסו של מנהל מחלקת הקניות . החשדות נגד מנהל מחלקת הקניות עלו בחודשים 
האחרונים ובעקבות כך נערכה ביקורת פנימית על ידי מחלקת הביקורת של קואופרטיב 
דן . בעקבותיה נמצאו ראיות לכאורה לחשדות אלה . מזכירות הקואפרטיב , שדנה 
בממצאי הביקורת הפנימית , החליטה להעביר את המשך החקירה למשטרה ולהעביר 
לה את כל החומר שמצוי בידיה . בשלב זה לא ברור אם בפרשה מעורב ספק אחד , 
או ספקים נוספים . גורמים מוסמכים בקואופרטיב דן אישרו אתמול כי בעקבות 
החשד לקבלת טובות ההנאה על ידי מנהל מחלקת הקניות , הוחלט להעביר את הפרשה 
לחקירת המשטרה . עד לסיום החקירה , הושהה המנהל מתפקידו . 
