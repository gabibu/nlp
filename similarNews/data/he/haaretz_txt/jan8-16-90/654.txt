בהתחשב במה שקדם בארץ לנסיעת השר עזר וייצמן למוסקווה , אפשר לפחות להניח 
כי נציגנו שם , השגריר אריה לוין , לא הונחה על - ידי הממונים עליו בירושלים 
להסדיר פגישה יוצאת - דופן זו בין וייצמן לשר החוץ הסובייטי . סביר , איפוא , 
כי הפגישה יצאה אל הפועל ביוזמת מארחיו של וייצמן באקדמיה הסובייטית למדעים , 
או כתוצאה מבקשת פמליתו של השר האורח . בתגובה הישראלית הרשמית בלטה והודגשה 
הפגיעה מאי - צירופו של אריה לוין למעמד . אפשר בהחלט לבוא בטענות לנימוסי 
משרד החוץ הסובייטי , על שלא התחשב ברגישותה של ממשלת ישראל , הרואה בלוין 
את נציגה הבכיר בבירה הסובייטית , ועל התעלמותה מבקשת ראש ממשלת ישראל , 
כי וייצמן יקח עימו את אריה לוין לפגישותיו המדיניות . הסובייטים יכולים 
להעלות מצדם את הטענה ( אף - על - פי , שבוודאי לא יאמרו זאת לייחוס ) 
, כי דווקא צירופו של לוין לפגישה היה משווה לה אופי רשמי מדי , ומתפרש 
כנקיטת עמדה במחלוקת הישראלית הפנימית , אשר גם הם יודעים , כי טרם דעכה 
כליל . על - פי הפרסומים בתקשורת הישראלית אתמול היה לסובייטים הסבר אחר : 
הם טענו , כי מעמדו הפורמלי של לוין לא חייבם להזמינו . עניינית , זוהי 
טענה צולעת מאד , אך מבחינה פורמלית גרידא היא עומדת , מבחינתם , לפחות 
על רגל אחת . היא תואמת את תפיסתם , המובעת פעם אחר פעם , כי לוין ומרטירוסוב 
הם " ראשי קבוצות עובדים קונסולריות , הממלאים את תפקידיהם המצומצמים והלא - 
מדיניים מתוך נציגויות הולנד במוסקווה ופינלנד בתל - אביב " . את ההסבר , 
שנשמע במוסקווה , אולי לא היו מנדבים הסובייטים ביוזמתם . ייתכן שהומרצו 
לעשות כן על - ידי תגובת משרד החוץ הישראלי , שהביע את אי - שביעות רצונו 
העמוקה מהיעדרו של לוין מן הפגישה . מי שבוחר לתת ביטוי כל - כך חריף לפגיעותו , 
מאפשר לצד שכנגד לפגוע בו עוד יותר . כך נוהגים המזרחנים ברוב משרדי החוץ 
בעולם , והמצב במשרד החוץ הסובייטי לפחות ברמה הפקידותית אינו שונה . 
אי - אפשר היה לצפות מהם להתנצלות . על מה מלמד עצם קיומה של הפגישה , 
מלבד מההתעלמות מנציגה הרשמי של ישראל ? על שאלה זו אפשר לענות באחת משתי 
ההשערות : אם הפגישה סודרה לפני פרוץ פרשת וייצמן , היה ביטולה נחשב לנקיטת 
צד ברור במחלוקת הפנימית בממשלת ישראל . היתה זו אולי התנהגות דיפלומטית 
טובה , אך לא היתה תואמת את מגמותיה של ממשלת בריה"ם . אם הפגישה נקבעה 
לאחר בואו של וייצמן למוסקווה , קיים חשש כי אמנם היתה כאן כוונה להפגין 
עניין ואולי עניין אוהד בשר הישראלי המקורי , שבא למוסקווה בצל הפרשה 
התמוהה שקדמה להמראתו . אם היה בפגישה במוסקווה יותר מאשר התפאורה הפיקנטית , 
שבה נערכה , נדע אולי בעתיד . 
