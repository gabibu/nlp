בקסבה של העיר שכם החלה לפעול באחרונה קבוצה חמושה הקרויה " שירות הביטחון 
הכללי " . הקבוצה פועלת בשם המפקדה הכללית המאוחדת , נגד הגורמים האלימים 
בעיר , העוסקים ברצח , חטיפות וחקירות של תושבים פלשתינאים . אתמול בסביבות 
השעה ארבע אחר - הצהריים , צעדה ברחובות העיר העתיקה בשכם קבוצה של שמונה 
רעולי פנים , חמושים בשלושה אקדחים ובתת - מקלע . האירוע , ראוי לציין , 
אירע לאור יום ובנוכחות קהל גדול , ללא התערבות הצבא . הרעולים השמיעו 
במכשיר הגברת קול נייד הצהרה בפני התושבים בשם שרות - הביטחון - הכללי , 
שבה קראו להפסקת האלימות בעיר והזהירו את כל הגורמים העוסקים בחטיפות , 
חקירות ומעשי רצח של תושבים פלשתינאים החשודים בעיניהם כמשתפי פעולה . לאחר 
השמעת האזהרות ירו ארבע יריות באוויר . לאחרונה היו מקרי חטיפה רבים בעיר , 
של תושבים שנחקרו על - ידי הקבוצות האלימות ממשיכות דרכן של " הפנתר השחור " 
ו"הנשר האדום " , שחוסלו על - ידי צה"ל בחודשים האחרונים . בכמה מן המקרים 
התברר כי החטופים היו נקיי - כפיים , גם לפי אמות המידה המחמירות של הקבוצות 
האלימות הללו . מקורות פלשתיניים מסרו אתמול , שהאירוע מלמד על המאמץ הגדול 
שמשקיעה המפקדה - הכללית של ההתקוממות , בהשלטת מרותה על הארגונים העצמאיים 
הפועלים בשכם . בעבר לא הצליחו הגינויים וההודעות שפרסמה המפקדה ואף יאסר 
ערפאת עצמו , לרסן את פעילות הקבוצות הללו , שטענו כי השטח צריך להוביל 
את ההתקוממות ולא ההנהגה בחו"ל . עתה החליטה ההנהגה להטיל את מרותה על הקבוצות 
האלה בכוח הנשק , ולא מן הנמנע שבעתיד הקרוב אף יתרחשו עימותים בנשק חם 
בין הקבוצות המזויינות השונות על השליטה בעיר . 
