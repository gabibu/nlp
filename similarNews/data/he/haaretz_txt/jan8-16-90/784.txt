משרד ראש הממשלה העביר אתמול לידי היועץ המשפטי לממשלה , יוסף חריש , את 
כל החומר הסודי מהשב"ך והמוסד על המגעים שקיים השר עזר וייצמן עם אישים המזוהים 
עם אש"ף . החומר כולל את תמלילי השיחות הטלפוניות שקיים השר וייצמן . דוברת 
משרד המשפטים מסרה אמש כי חריש החל ללמוד את החומר ורק בימים הקרובים הוא 
יגבש את החלטתו אם להורות למשטרה לפתוח בחקירה נגד וייצמן בחשד של עבירה 
על החוק האוסר קיום מפגשים עם חברים בארגוני טרור . גורמים משפטיים העריכו 
אמש כי רק אחרי שחריש ייפגש עם השר וייצמן , אחרי שישוב ארצה מביקורו בבריה"ם , 
וישמע את גירסתו , הוא יבקש מהמשטרה לפתוח בחקירה , אשר תוגדר כבדיקה . 
ככל הנראה פנייתו של חריש למשטרה תעשה בשבוע הבא . רדיו מוסקווה בתכנית 
בשפה האנגלית שידר אתמול ראיון עם השר עזר וייצמן הנמצא כעת במוסקווה . 
וייצמן ציין בראיון כי זכה לקבלת פנים חמה בבריה"ם . על שאלת הכתב " אם 
אין חוסר יחסים מדיניים מלאים בין בריה"ם לישראל מכביד על העמקת שיתוף הפעולה 
בין שתי המדינות " השיב וייצמן , " אני מבין את הבעיות שיש לבריה"ם ביחסיה 
למדינות ערב , אך איני מסכים כי שיקול זה חייב לעכב את קשירת היחסים המדיניים 
המלאים בין בריה"ם לישראל . על בריה"ם לגלות כח ולקשור יחסים עם ישראל למרות 
התנגדותן של מדינות ערב " . 
