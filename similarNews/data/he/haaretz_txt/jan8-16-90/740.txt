בוקרשט ( ע"ר וע"ץ ) . ועידת שולחן עגול בין חזית ההצלה הלאומית לבין 
המפלגות החדשות תתקיים בשבוע הקרוב . מועד כינוסה של הוועידה עדיין לא נקבע . 
היא נועדה להכנת הבחירות הכלליות הקרובות . זאת תהיה הפעם הראשונה מאז נפילת 
משטרו של צאושסקו שבה תנהל החזית הלאומית שיחות עם מפלגות האופוזיציה השונות 
על עתיד המדינה , מסרו מקורות יודעי דבר בבוקרשט . בוועידה ישתתפו כל המפלגות 
הפוליטיות שיספיקו להירשם עד מועד הכינוס . היא תתרכז בחוק שיסדיר את הבחירות 
החדשות , המיועדות להתקיים באפריל . בשבוע שעבר נרשמו לבחירות שבע מפלגות 
חדשות שאינן חברות בחזית ההצלה הלאומית . מנהיגי אופוזיציה רבים כבר התבטאו 
בעד דחיית הבחירות הקרובות , כדי שיוכלו להתארגן טוב יותר . ה21 בינואר 
יהיה יום אבל לאומי ברומניה , לזכר קורבנות מהפכת דצמבר . כך הודיעה הטלוויזיה 
הרומנית . יום האבל יצויין מעתה בכל יום ששי בכל הכנסיות ברומניה , נאמר 
בידיעה . קריין הטלוויזיה מסר כי הערים טימישוארה ובוקרשט הוכרזו " ערי 
מרטירים " , וכי יוקמו בהן אנדרטאות לזכר קורבנות המהפכה . רומניה הודיעה 
אתמול על מבצע יבוא , כדי לשים קץ למחסור הכרוני במזון . שר החוץ הצרפתי , 
רולאן דימא , הבטיח למנהיגי רומניה את עזרת ארצו לשיקום רומניה . השליט 
הרומני המודח צאושסקו הציע חמישה מיליון דולר לאיש משטרה רומני , כדי שיסייע 
לו להימלט ממקום מעצרו , לפני הוצאתו להורג . כך מסר סגן שר רומני , זאן 
מולדוביאנו . לדבריו , איש המשטרה , שהיה אחד האחראים ללכידת הזוג , 
דחה את ההצעה , גם לאחר שצאושסקו הגדיל את הסכום . 
