אלוף ( מיל ) עמוס ירון , נספח צה"ל לשעבר בארה"ב , ימונה עד סוף החודש 
הנוכחי לתפקיד ראש מינהל הדלק במשרד האנרגיה . ירון יחליף בתפקיד את שמעון 
גלבוע . החלפת ירון בגלבוע נעשית על רקע מדיניות " ההצערה " של נושאי 
תפקידים במשרד האנרגיה , שבמסגרתה נקבע כי הגיל המירבי לכהונת בעלי תפקידים 
בכירים במשרד הוא 56 . שר האנרגיה משה שחל , שיבח את גלבוע ואמר כי חרף 
התנגדותו לחלק מצעדי הרפורמה במשק הדלק , הוא גילה לויאליות ונהג בצורה 
הוגנת . שחל דחה את ההערכות כי המינוי עלול להביא לעימות עם מצרים , בעקבות 
מסקנות ועדת כהן בפרשת סברה ושתילה לגבי חלקו של האלוף ירון , ובגלל העובדה 
שמצרים היא אחת מספקיות הנפט העיקריות של ישראל . שר האנרגיה אמר : " אינני 
חושש לחלוטין מעימות עם מצרים . אנחנו לא צריכים להטיל דופי באדם שמעולם 
לא הועמד לדין . ירון מילא את תפקידו כנספח צה"ל בארה"ב בהצלחה בלתי רגילה , 
ואני מעריך שהוא יהיה מסור וטוב גם בתפקידו החדש " . 
