חברת הביטוח " מנורה " הפסיקה את המאבק המשפטי נגד קרנות הפנסיה ההסתדרותיות 
בשל אי נכונותן של חברות הביטוח האחרות ליטול חלק פעיל במאבק זה . " מנורה " 
עמדה לפנות לפני שבועות אחדים בעתירה לבג"ץ נגד שר האוצר שמעון פרס בנושא 
הקרנות , אך גדליה דורון , חבר מועצת המנהלים של " מנורה " , הורה לד"ר 
משה פרג , מי שניהל את המאבק נגד קרן הפנסיה , לבטל את העתירה שהכין עו"ד 
יהודה רסלר . נודע שההחלטה בעניין זה התקבלה על ידי ראשי החברה . הרקע לכך 
נעוץ באי הצלחתה של " מנורה " לצרף חברות ביטוח למאבק זה . מתברר כי מרבית 
חברות הביטוח היו מוכנות לממן את המאבק נגד קרן הפנסיה ההסתדרותית אך הן 
חששו לפעול בגלוי נגדה . ניסיון להפעיל את ההתאחדות לביטוח חיים בעניין 
זה נכשל , מאחר שקבוצת הסנה , שהיא הסתדרותית וגם חברה בהתאחדות לביטוח 
חיים , לא יכלה להירתם למאבק נגד קרן פנסיה הסתדרותית . בצמרת חברת " מנורה " 
הגיעו למסקנה שמאבק גלוי בעניין זה עלול לגרום יותר נזק לחברה מאשר תועלת , 
ולכן הוחלט לגנוז את המאבק . בשלב זה לא ברור אם חברת ביטוח אחרת תמשיך 
את המאבק או שהוא יופסק . בעתירה שלא הוגשה התבקש שר האוצר לנמק מדוע הוחלט 
לתת לקרנות הפנסיה רשיון לפעול רטרואקטיווית , לאחר ששמונה שנים הן פעלו 
לכאורה ללא רשיון . 
