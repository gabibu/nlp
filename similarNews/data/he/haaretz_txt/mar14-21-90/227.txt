גורמים בכירים בבנק ישראל הביעו אתמול חשש , כי המשבר הממשלתי עלול לגרום 
נזק למשק . בבנק המרכזי מדגישים , כי הדיון בתקציב המדינה נדחק לקרן - 
זווית עקב האירועים הפוליטיים בימים האחרונים . נגיד בנק ישראל , פרוף מיכאל 
ברונו , הזהיר בעבר מפני פריצה תקציבית והגדלת הגירעון הממשלתי . עתה , 
כשהאפשרות של בחירות חדשות עומדת על הפרק , חוששים בבנק מפריצת הסכרים 
התקציביים . בבנק ישראל סירבו להגיב על ההצעה , שהועלתה באוצר ובוועדת 
הכספים , להגיש לאישור הכנסת תקציב ביניים לשלושה חודשים בלבד , עד שתתבהר 
התמונה הפוליטית . גורמים בבנק המרכזי הדגישו , כי הצעדים הכלכליים , שננקטו 
בתחילת החודש , היו חלק מתוכנית כלכלית מקפת , שתוכננה להתבצע בשלבים , 
וכללה בין היתר פתיחה נוספת של המשק הישראלי לתחרות מבחוץ . הצעדים נעשו 
בהנחה , כי התקציב יאושר ככתבו וכלשונו . כיום חוששים בבנק ישראל , כי 
דחיית אישור התקציב וטרפוד סעיפים מרכזיים בו על רקע המשבר הפוליטי עלולה 
להוריד לטמיון את המאמצים , שנעשו במטרה להוציא את המשק מהרפיון , שפקד 
אותו בשנה האחרונה . בבנק מזכירים , כי עד עתה טרם הושגה הסכמה עם ההסתדרות 
בדבר עיקור תוספת היוקר מן הצעדים שננקטו . צופים , כי על רקע המשבר הפוליטי 
יהיה המשא - ומתן עם ההסתדרות קשה שבעתיים , בעיקר אם יוביל המשבר לבחירות 
חדשות . בבנק ישראל הובעה דאגה מהאפשרות , שהמשבר הפוליטי ינוצל על - ידי 
שני הגושים למתן הטבות לגורמים שונים , במטרה לצבור כוח ואחיזה פוליטית , 
וזאת על חשבון הקופה הציבורית . בבנק הזהירו עוד מפני אפשרות הגדלת הגירעון 
הממשלתי בחודש הקרוב , החודש האחרון בשנת התקציב הנוכחית . בחודש פברואר 
גדל הגירעון הממשלתי במונחים חודשיים במידה ניכרת . בידי חלק ממשרדי הממשלה 
נותרו כספים רבים , והנטייה לבזבזם לריק עלולה להגדיל עוד יותר את הוצאות 
הממשלה . אם אכן יוצאו הכספים הללו , יכולה להיות לכך השלכה על קצב האינפלציה 
בחודשים הקרובים . גורמים בבנק ישראל הזהירו מפני התבשמות - יתר " מנתוני 
מדד המחירים לצרכן לחודש פברואר , המתפרסם היום . ככל הנראה , יצביע המדד 
על עליית מחירים קטנה יחסית עד % 1 , וגם לכך עלולה להיות השפעה על נטיית 
גורמים בממשלה להתיר את הרסן התקציבי . 
