ראש הממשלה , יצחק שמיר , עשה אתמול מאמץ גדול לאחד את השורות בליכוד , 
ובעיקר ניסה להפשיר את יחסיו עם השר יצחק מודעי ועם ח"ך אריאל שרון , שעד 
אתמול שרר בינו לבינם נתק מוחלט . ככל הנראה , הגיע שמיר להבנה עם שרון , 
חרף משקעי העבר . מקורבי שמיר הגדירו גם את הפגישה עם השר מודעי כמוצלחת , 
אולם עדיין לא ברור כיצד ינהגו בעת הצבעת האי - אמון היום חמשת פורשי המפלגה 
הליברלית , הדורשים להכיר בהם כסיעה עצמאית . ראש הממשלה נועד אתמול בנפרד 
עם כל שרי החישוקים . ראשון הגיע אליו דוד לוי . פגישתם ארכה כ54 דקות , 
ועסקה בעיקר בהתארגנות הליכוד להדוף את הניסיון להפיל את הממשלה . לוי 
הבטיח לסייע במאמצי השכנוע של המפלגות הדתיות . בשיחה ביקש ראש הממשלה לשתף 
את השר לוי בשיבוץ החדש של שרי הממשלה , בין אם תהפוך היום הממשלה לממשלת 
מעבר ובין אם תזכה באמון הכנסת , אך לפי מקורבי לוי ביקש שר השיכון , שלא 
לדון בכך לפי שעה , אלא להתמקד במאמצים למנוע את הפלת הממשלה . מקורבי 
ראש הממשלה לא שללו אתמול את האפשרות , כי לוי יקבל לידיו את תיק החוץ 
אפילו למשך זמן מוגבל אם תפול הממשלה היום , ואילו השר ארנס ישמש כשר הביטחון . 
לאחר ישיבת סיעת הליכוד בכנסת , שגם בה ביקש ראש הממשלה להפגין את אחדות 
השורות בליכוד , נועד שמיר לשיחה בת חצי שעה עם חבר - הכנסת אריאל שרון . 
למרות המחלוקת הקשה , שהתגלעה בשבועות האחרונים בין השניים ובמהלכה פרש 
שרון מהממשלה והתקיף בבוטות את שמיר התנהלה בין השניים שיחה עניינית ביותר . 
לאחר הפגישה עם שמיר אמר שרון , כי מה שמעניין אותו הוא שמירת שלטון הליכוד 
במסגרת עקרונות התנועה בנושא ארץ - ישראל וירושלים . ראש הממשלה היה מרוצה 
משיחתו עם שרון , ובלשכת ראש הממשלה לא פסלו את האפשרות , כי אם תזכה הממשלה 
היום באמון הכנסת עשוי שמיר להציע לשרון לחזור לממשלה כאחד השרים הבכירים . 
מקורבי שמיר אמרו אתמול , כי ראש הממשלה העריך את שרון , שידע לקרוא נכונה 
את המפה הפוליטית והחליט לפעול עתה באופן הגיוני ולהניח בצד את כל חילוקי 
הדעות , במטרה להתייצב מאוחדים להדוף את הצבעת האי - אמון . לאחר פגישותיו 
של שמיר עם שרון ולוי התברר , כי הבעיה העיקרית של ראש הממשלה נעוצה בשר 
מודעי ובארבעת הח"כים הליברלים הפורשים . לאחר שחזר שלשום לארץ , הודיע 
מודעי כי התנאי שלו ושל חבריו לתמוך בממשלה הוא הסכמת הליכוד להכיר בו ובחבריו 
כבסיעה נפרדת . במשך כל שעות היום ניסו לוי ושרון לדבר על לבו של מודעי , 
כי ייסוג מכוונתו להתפלג עתה מהליכוד ולהתנות תנאים לתמיכתו בממשלה . השניים 
ניסו גם לשכנע אותו , שלא יילך לפגישה עם שמעון פרס , לאחר שבכנסת נפוצו 
אחרי - הצהריים שמועות , כי פרס הזמין את מודעי לשיחה . פעמיים נועדו שרון 
ולוי לשיחות ארוכות עם מודעי , ובסופו של דבר החליט זה להיענות להזמנת ראש 
הממשלה , ולהיפגש עמו לשיחה . במשך קרוב לשעה שוחחו שמיר ומודעי בארבע עיניים . 
השניים סירבו למסור פרטים כלשהם על תוכן שיחתם , אולם מקורבי ראש הממשלה 
אמרו אמש , כי ככל הנראה מובטחת תמיכת מודעי וארבעת חבריו בממשלה , ולאחר 
ההצבעה יידונו מחדש ובאופן חיובי דרישותיו של מודעי . בפגישה עם שמיר העלה 
מודעי דרישה לקבל לידיו את תיק האוצר , אם תזכה הממשלה בהצבעת האי - אמון . 
מקורבי שמיר לא שללו אתמול אפשרות כזו , אך במקרה זה תתעורר בעיה עם השר 
משה נסים . קרוב לוודאי , שאם יקבל מודעי לידיו את תיק האוצר , יבקש נסים 
להיפרד מתיק התעשייה והמסחר , מאחר שתפקיד זה מחייב עבודה משותפת עם שר 
האוצר , ובין השניים פעורה תהום עמוקה . לפיכך , טענו אתמול מקורבי שמיר , 
עשוי ראש הממשלה להציע לשר נסים תפקיד של ממלא - מקומו או סגנו , בתוספת 
תיק בכיר אחר . 
