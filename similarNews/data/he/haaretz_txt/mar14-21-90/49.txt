נשיא בריה"ם , מיכאיל גורבצוב , אמר אתמול כי הצהרת העצמאות של ליטא אינה 
תקפה ושלל שיחות על הניתוק מבריה"ם עם כל שלוש הרפובליקות הבאלטיות . " אני 
מאמין שהחלטה זו אינה חוקית ואינה תקפה " , אמר גורבצוב בפתח יום הדיונים 
השני בקונגרס צירי העם . " ליטא , יחד עם נציגים מלאטוויה ואסטוניה ביקשו 
לקיים שיחות . אין כלל שאלה של שיחות . אנו מקיימים שיחות רק עם מדינות 
זרות " , אמר גורבצוב . לדבריו , הנהגת בריה"ם תגבש הערכה פוליטית ומשפטית 
של הצהרת עצמאות ליטא , שאושרה בשבת על ידי הפרלמנט של הרפובליקה . " עמדתנו 
תפורסם בהקדם האפשרי " , אמר גורבצוב . הנושא , לדבריו , יידון בסובייט 
העליון מייד לאחר שהקונגרס יסיים את ישיבתו היום , על פי התוכנית . נציג 
ליטאי שקיבל את רשות הדיבור עלה אל דוכן הנואמים , הגדיר עצמו כ"אורח " , 
וניצל את זכות הדיבור להקראת הכרזת העצמאות של ליטא . למרות הצהרתו החריפה , 
נמנע גורבצוב מלהשמיע " קובלנות " באזניו של אלגירדאס ברזאוסקאס , ממנהיגי 
המפלגה הקומוניסטית הליטאית , בפגישה פנים - אל - פנים שקיים עמו אתמול 
בשולי מושב קונגרס הצירים . " לא היו קובלנות והקשרים לא נותקו " , אמר 
ברזאוסקאס . כאשר נתבקש להגיב על נאומו של גורבצוב , שהגדיר את החלטת הפרלמנט 
הליטאי כ"בלתי חוקית " , השיב המזכיר לשעבר של המפלגה הקומוניסטית הליטאית 
כי היתה זו בסך הכל " הצהרה רשמית " . ציר אחר מליטא , ניקולאי מדוודב , 
אמר לעיתונאים כי הוא צופה פתיחת שיחות בין ועדה של הסובייט העליון לבין 
נציגי הפרלמנט הליטאי כבר מחר או ביום ששי . " תחילה יושמעו איומים , 
ולאחר מכן יוחלט על ויתורים " , אמר . הציר העריך , כי השגת עצמאות מלאה 
לליטא תהיה קרוב לוודאי תהליך ממושך . שר החוץ של הונגריה , גיולה הורן , 
שסיים זה עתה ביקור במוסקווה , אמר לסוכנות הידיעות של הונגריה " ם - 
י - ט " כי קיימת סכנה לערעור היציבות באירופה ובעולם כולו אם כתוצאה מהמתרחש 
בליטא וברפובליקות נוספות תתפורר בריה"ם . " ההתפרקות המהירה של בריה"ם 
תסכן את היציבות לא רק באירופה אלא בעולם כולו " , אמר הורן באספת בחירות . 
לדבריו , התנתקות רפובליקה אחת מבריה"ם עלולה לחבל בתוכנית הרפורמות של 
גורבצוב . הממשלה הסוציאליסטית של הונגריה , שתוחלף ככל הנראה בבחירות הרב - 
מפלגתיות הצפויות בעוד שבועיים , עדיין לא נקטה עמדה ביחס לליטא . במרבית 
מדינות מערב - אירופה הביעו מדינאים תמיכה זהירה ברצונה של ליטא לפרוש מבריה"ם , 
תוך הבהרה כי לא יעניקו הכרה דיפלומטית לליטא , כל עוד לא תשלוט ממשלת 
ליטא על הטריטוריה של רפובליקה זו . בריה"ם מיהרה להזהיר מפני מתן הכרה 
בליטא והגדירה כל צעד כזה כ"התערבות בעניינים הפנימיים של בריה"ם " . 
