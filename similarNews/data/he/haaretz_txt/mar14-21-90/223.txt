זה לעומת זה , אם כי לא בעימות ישיר . פרס ב"מבט " עם יעקב אחימאיר ויגאל 
גורן , ושמיר , בלשכתו , ב"מוקד " עם יורם רונן ואהוד יערי . אנו מצדנו 
מגלים את החומר ממנו עשויים שני פוליטיקאים אלה , הנאבקים זה בזה . היום 
אולי יוכרע הקרב . פרס הוא במיטבו . הוא נראה שלם עם עצמו ואפילו רגוע . 
הוא מפתח גם חוש הומור עוקצני . שמיר חוזר על הקלישאות הלעוסות , בפאתוס 
דמאגוגי מר ושחוק , ובמירוץ בין השניים , זוכה פרס , בינתיים , במספר 
נקודות גדול פי - כמה משמיר . כדי לתהות על קנקנם , הרי המלה החוזרת בדברי 
פרס היא " תהליך השלום " . שמיר אינו מזכיר את המלה שלום , אלא כשהוא נלחץ 
לקיר על ידי מראייניו , וגם אז היא נפלטת מפיו ארבע פעמים בלבד . המלה החוזרת 
אצלו היא " אחדות לאומית " . עליה הוא מתרפק בנוסטאלגיה , ומביע תקווה 
ואפילו אמונה , שזה אינו סופה של ממשלת האחדות הלאומית . שמיר מחפש שותפים 
למאבקים ולמלחמה באויבים , ו"כולם רוצים לחסל אותנו " . פרס נוקט טאקטיקה 
מעניינת . הוא מנסה להסביר כי שמיר איננו בגין , ובגין לעומתו חתם על הסכמי 
קמף - דייוויד , למרות התנגדות עזה במפלגתו . עבור שמיר , שלמות הליכוד 
חשובה מן השלום , והמפלגה עומדת מעל למדינה . מטרתו המידית היא לנצח את 
המערך . מעבר לזה אין הוא מרחיק ללכת . מבכר שלא להחליט . בניגוד לפרס 
אין שמיר עונה על מרבית השאלות המופנות אליו . יערי ממלכד אותו , ותוהה , 
האם עכשיו , לאחר שייפטר מן החתרנים בממשלתו , קרי פרס , שבגללם , לדברי 
שמיר , לא יכול היה להשיב לבייקר , האם עכשיו , שואל יערי , ישיב שמיר 
בחיוב . שמיר עושה תרגילי התחמקות , ועונה בחצי - פה , שלא אמר כי לא 
ישיב בחיוב . יערי תוהה שוב , האם ימנה את שרון לשר ביטחון , ויתן לו הזדמנות 
לחסל את האינתיפאדה והטרור . שמיר בוחר לענות במלים סתמיות - כוללניות , 
ומכריז כי אין הוא מוחק שום שר מרשימת המועמדים לממשלה . הוא גם נשאל כיצד 
יקדם את תהליך השלום עם שרון לצדו . אבל שמיר כנראה הכניס את עצמו , כדברי 
פרס , " לרחוב ללא מוצא " . מראייניו נראים סקפטיים מאוד . אין פלא אם 
הציבור חש לפי משאל ב"מבט " שאט - נפש למראה הפוליטיקאים שלו , ועוד 
למראה החיבוק בין שמיר לשרון . 
