עציר ניסה אתמול להימלט ממתקן הכליאה קציעות . מקורות צבאיים מסרו כי היעדרו 
של האסיר התגלה בשעת הספירה בגוש בו היה כלוא . לאחר חיפושים הוא נתגלה 
מחוץ למתקן . בוצע נוהל עצירת חשוד , והעציר נלכד . בחקירתו טען האסיר 
הנמלט שעצירים אחרים עינו אותו וניסו לרצחו , ולכן ברח ממתקן הכליאה . 
מפקדי הכלא העבירו את העציר לגוש אחר בכלא . צה"ל החליט לסגור את מתקן הכליאה 
כלא 7 , משם ברחו בתחילת השבוע שעבר חמישה אסירים ביטחוניים . שלושה מהם 
הצליחו לברוח למצרים , ושניים נלכדו והוחזרו לכלא . צה"ל החליט לסגור את 
המתקן , ולהעביר את כל העצורים והאסירים לכלא קציעות , הגדול יותר . כלא 
7 ייפתח רק לאחר שייערכו שיפוריים במערך האבטחה שלו . מקור צבאי רשמי אישר 
אמש כי כלא 7 אכן נסגר . מתברר כי חמשת האסירים תיכננו לברוח כבר ביום ששי 
מהכלא . פעמיים ביום ששי ובשבת הם הגיעו לגדר , ראו כי השומרים עירניים , 
והחליטו לדחות את בריחתם . בשבת בלילה ראו כי החיילים מנומנמים , ואז 
יצאו דרך הפירצה וברחו לכיוון הגבול ברפיח . שני חיילי המילואים טרם נשפטו . 
אלוף פיקוד הדרום האלוף מתן וילנאי הדיח את מפקד כלא 7 , סגן אלוף אבי . 
אחד משלושת האסירים שברחו לשטח מצרים נעצר ע"י המצרים , אך טרם הוחזר לישראל . 
שני האסירים שלכד צה"ל הועברו לבידוד בכלא קציעות . בכלא קציעות עצמו תוגברה 
השמירה . 
