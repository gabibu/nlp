שר החוץ , משה ארנס , ייפגש היום עם שר החוץ של שוודיה , סטן אנדרסון , 
שהגיע לישראל לביקור פרטי , כדי להשתתף בטקס קריאת רחוב על שם ראול ולנברג . 
בעקבות יוזמתו של אנדרסון להפגיש בין יאסר ערפאת לבין קבוצת יהודים מארה"ב , 
דחה ארנס הזמנות לבקר בשוודיה , ואף הסתייג מביקורו של הנשיא חיים הרצוג 
בשטוקהולם , האמור להיערך בסוף החודש הבא . ארנס החליט להיפגש עם אנדרסון , 
לאחר לבטים רבים , שנבעו מהסתייגותו מתמיכת שר החוץ השוודי באש"ף . בתום 
ביקורו הקצר בארץ , ימשיך אנדרסון לחגיגות העצמאות של נמיביה . שר החוץ 
השוודי יתקבל גם אצל הנשיא הרצוג , וידון עמו בפרטי ביקורו הממלכתי בשוודיה . 
כן ייפגש עם יו"ר מפלגת העבודה , שמעון פרס . בחגיגות העצמאות בנמיביה 
ישתתף גם יאסר עראפת , ואין זה מן הנמנע שאנדרסון ייוועד עמו בסוף השבוע . 
