" מעורבותו של הדרג הבכיר ביותר במשרד החקלאות בהברחה של ביצים , אפרוחות , 
פטימים והודים לשוק השחור חייבת להיחקר על - ידי המשטרה " , טען בסוף השבוע 
מרדכי אלאב , לשעבר ראש אגף התכנון במועצה לענף הלול , שפוטר מתפקידו עקב 
ההאשמות שפירסם . לדבריו , עד כה לא בדק משרד מבקר המדינה את האשמותיו על 
הברחות ועל החיפוי שניתן למבריחים , בידי בעלי תפקידים בכירים . אלאב פוטר 
מתפקידו בסוף אוקטובר 98 . בעקבות שתי פניות שלו לנציב קבילות הציבור הוא 
הוחזר לעבודה במועצה , אך לא לתפקידו הקודם , אלא כמשנה לראש אגף התכנון , 
תפקיד שלדבריו הוא ריק מתוכן . באחרונה פנה אלאב בשלישית לנציב , מרים 
בן - פורת , בבקשה שתאכוף על ההנהלה של מועצת הלול למנותו לתפקידו כראש 
אגף התיכנון או ל"תפקיד הולם " , בהתאם להוראה שזו העבירה להנהלה בחודש ינואר 
בעקבות פנייתו השנייה . אלאב טוען כי " למזכירה שלי סמכויות רבות יותר 
מאשר לי . אני שווה - מעמד למגישת התה " . אלאב מסר כי " יש להעמיד לדין 
את האחראים שר החקלאות לשעבר , אברהם כץ - עוז , ומנכ"ל המועצה לענף הלול , 
מנשה בלווייס בשל העוול שגרמו לחקלאים בכך שאיפשרו בשלוש השנים האחרונות 
הברחות לשוק במדינה וגם בשטחים , בהיקף של אלפי טונות " . אלאב , חבר מושב 
מסילת - ציון , חשף את היקף ההברחות עוד בשנת 6891 ובמארס אשתקד הניח את 
החומר בלשכתו של שר החקלאות . כץ - עוז סרב לקבלו , לדבריו . מנכ"ל המועצה 
לענף הלול אמר אמש ל"הארץ " כי ביום חמישי שעבר הציע לאלאב את תפקיד המשנה 
לראש אגף התיכנון במועצה " וזו הצעה סופית " . בהתייחסו לטענת אלאב שהתפקיד 
נטול סמכויות אמר בלווייס : " האדם עושה את התפקיד . אם ירצה , יוכל 
למלא אותו בתוכן , בתיאום עם ראש האגף " . לדברי מנכ"ל המועצה , תפקיד 
המשנה לראש אגף התכנון " נתפר " לאלאב במיוחד , בעקבות הוראתה של מבקרת 
המדינה . 
