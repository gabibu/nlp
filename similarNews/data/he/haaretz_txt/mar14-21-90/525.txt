. נוכח ההתפתחויות הפוליטיות , נותר משרד האוצר בלא שר שילחץ על אישור 
הצעת התקציב כפי שהגיש אותה . כך חופשיים חברי ועדת הכספים , המכינים את 
ההצעה לקראת קריאה שנייה ושלישית במליאה , להנהיג שינויים בתקציב כראות 
עיניהם . ברור שהח"כים לא יאשרו את אגרת החינוך , ואת ביטול הפטורים המוצע 
במסגרת הרפורמה במס ההכנסה . גם ההצעה לתשלום בגין ביקור אצל רופא , לא 
תונהג השנה , בעקבות התנגדות הח"כים , ולאחר ששמעון פרס ויתר להסתדרות 
על יישום הצעה זו , שעות אחדות לפני שסיים כהונתו כשר האוצר . ועדת הכספים 
גם יכולה על דעת עצמה , להגיש למליאה תקציב מדינה למשך מספר חודשים , ולא 
לתקופה של שנה אחת כנקבע בחוק . הוועדה גם אמורה לקבוע את היקף הכספים מתקציב 
המדינה שיועברו למוסדות הדת היחודיים . בשבוע שעבר אישרה הוועדה לחרדים 
61 מיליון ש"ח . לאחר יומיים החליטה על תוספת של 5 מיליון ש"ח למוסדות הדת 
היחודיים , באמצעות משרד הדתות . לאחר שהחיזור אחר המפלגות החרדיות והדתיות 
נכנס להילוך גבוה , עולה החשש כי מה שינחה את ח"כי הוועדה ( לאחר שיקבלו 
תכתיבים מראשי סיעותיהם ) , אינו דווקא מסגרת התקציב , אלא , הסיכויים 
של ראש מפלגתם להקים ממשלה . בימים הקרובים יגישו המפלגות הדתיות לאישור 
ועדת הכספים את רשימת המוסדות הייחודיים . הליכוד ינסה לזכות בתמיכת המפלגות 
הללו להעברת כספים להתנחלויות . המערך יבקש את תמיכתם להעברת כספים לקופת 
חולים , כאשר הבקשה בעניין תוגש לוועדה בראשית אפריל , כלומר לאחר תחילת 
שנת התקציב החדשה . באין שר קבוע במשרד האוצר , ובימים גורליים לאישור התקציב , 
מוטלת על ועדת הכספים אחריות כבדה שבעתיים מאשר בתקופה רגילה . הוועדה 
נדרשת לשמור על מה שנותר מהתקציב המרוט שהגיש פרס , ולהקפיד על אי - פריצת 
המסגרת התקציבית . 
