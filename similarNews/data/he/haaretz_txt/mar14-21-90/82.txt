למקופחים בחברה ולאלה הזקוקים לתשומת לב מיוחדת , שבשאר ימות השנה אין הם 
זוכים לה , הועידו ימים מסוימים . כזה הוא יום האם , המצאה של מנטליות 
זעיר - בורגנית , ובמידה רבה גם יום האישה הבין - לאומי , שחגגו אותו אמנם 
בשבוע שעבר , אבל החגיגות מתמשכות גם לאחר - מכן . נשים , במיוחד אלה 
שתפסו טרמף על יום זה , גם כדי לקדם את האינטרסים שלהן , מתרפקות עליו 
ואינן מניחות לו . בעצם ביסודו של יום האישה הבין - לאומי ולמה לא יום 
הגבר הבין - לאומי ויום האב קיימת ההסתגרות שנעשתה אופיינית לנשים . ככל 
שהן פמיניסטיות קיצוניות יותר , ההסתגרות גדולה יותר ; בגטאות נשיים , 
שגברים מנועים מלחדור אליהם . נשים נמצאות במצב של התגוננות מתמדת , 
והנטייה הרווחת היא הצגת האישה כקורבן בעולם גברי עוין ומתנכל . הנטייה חזקה 
כל כך , עד שבאחרונה גם במאבקים פוליטיים קיימת התארגנות על טהרת הנשיות . 
אולי אחת השגיאות המסוכנות של התנועה לשחרור האישה ושל הפמיניסטיות היא 
הרעיון שבו פיטמו את הנשים , המדבר על הגשמה ומימוש עצמי . ואכן , לא 
שמעתי מעודי שגברים מחפשים לממש את עצמם . גברים בוחרים להם עיסוק ומקצוע 
קרובים ללבם הם מדענים , רופאים , מהנדסים , אנשי עסקים , אדריכלים 
עיתונאים וכיוצא באלה , והם גם אמנים - יוצרים סופרים , משוררים , ציירים 
ופסלים ואין הם מחפשים את עצמם . נשים אמורות לחפש ולמצוא את עצמן . עניין 
מפוקפק , מבוסס על אמיתות בהשראת הפסיכולוגיזם המצוי . ובאמת מדוע נשים 
ממש כמו גברים לא יבחרו את המקצוע המעניין אותן ויפעלו בתחומו , בלא הגשמה 
עצמית ולהג מיותר ? מה גם שיצירה אינה בחזקת מימוש עצמי , אלא כורח ודחף 
פנימיים . ואכן , לפני פטפוטי ההבל על מימוש עצמי , המטרה הראשונה 
בסדר העדיפויות של הנשים חייבת להיות עצמאות כלכלית . זאת מאפשרת לאישה 
בחירה חופשית עד כמה שזו קיימת . שחרור מתלות כלכלית הוא סימן הדרך החשוב 
ביותר במאבק הנשי על שוויון . אם הנושא הוא תלות רגשית איני מאמינה שיצורי - 
אנוש , נשים כגברים , מסוגלים להתקיים בעולם עקר בלא תלות רגשית אלה באלה . 
אין ספק שנשיות היא עניין מורכב , אבל לצורך טיעונים מעשיים - מיידיים 
נשיות היא עניין ביולוגי ביסודו , והביולוגיה של האישה קובעת הן את אישיותה 
והן את גורלה . הבעיה היא כיצד לחיות עם ביולוגיה זו ולא להיכנע לה . 
מבחינתי נמאסה לי הצגת האישה כמקופחת נצחית . בהתאם מפתחות הנשים סינדרום 
של קורבן , וכתוצאה עוסקות מתוך רחמים עצמיים והתרסה דווקא בבעיות שוליות 
שבחיי הנשים . לא מכבר הזדמן לי לדבר על האישה בתקשורת , ונראה שעוררתי 
את זעמן של נשים רבות שהשתתפו באותו מעמד . טענתי אז , ואני חוזרת וטוענת , 
שמאחורי בעיית מעמדה של האישה מסתתרים כמובנים מאליהם קיפוח ואפליית נשים , 
שעה שמעמדה של האישה בתקשורת אינו בסימן של קיפוח ואפליה . אדרבה . הצבעתי 
על כך שנשים , לפחות בחלק ממה שמכונה אפליה , אשמות בכל בעצמן . התכוונתי 
ליצירתם של גטאות נשיים בלעדיים בעיתונות נשים , בארגוני נשים ובמדורי נשים , 
שאמנם עוברים באחרונה טיפול קוסמטי , אבל הם עדיין קיימים . ביסודה של 
עיתונות נשים קיימת ההנחה , שנשים אינן שוות והן נחותות מגברים מבחינה שכלית 
ויש להן תחומי עניין ספציפיים . גם ארגוני נשים מטפחים במודע גטאות נשיים 
ומנטליות המנציחה אי - שוויון . ואכן , כל זמן שארגוני נשים עוסקים בפעולות 
התנדבותיות , קשה לבוא אליהם בטענות . אבל עדיין נשים מוכות , עגונות , 
בעלות משפחות חד - הוריות , הן עניינה של החברה כולה , ואין הן מונופול 
של ארגוני נשים . בדרך זו הם גם מסירים מן החברה וממשרדי ממשלה את אחריותם . 
ארגוני הנשים גם אינם מהווים , כפי שמנסים לשכנע את קהל הנשים , מוקדי 
כוח לקידומן של נשים בתחומים פוליטיים וחברתיים . די לבחון את תוצאות הבחירות 
האחרונות , הן המוניציפליות והן לכנסת . אלה ביצרו אולי את מעמדה של מאשה 
לובלסקי וכמה נספחות שלה , אבל לא חיזקו את מעמדן של הנשים . השאלה היא 
גם מדוע צריכה הדרך לכנסת לעבור דרך נעמ"ת והעסקניות שלה . ולמה לא נשים 
לכנסת בכוח עצמן ופעילותן , כמו הח"כיות שולמית אלוני , גאולה כהן ושרה 
דורון ? ומה יעזרו המיליטנטיות לכאורה , והמעשים הטובים , אם נשים אינן 
מצליחות לחדור למוקדי כוח שלטוניים וממסדיים , שם ייקבע גורלן כשוות בפני 
החוק ושם נקבעים שיטות והליכי חינוך ? 
