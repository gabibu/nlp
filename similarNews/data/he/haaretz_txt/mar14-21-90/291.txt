מתחילת השבוע חמקו יצחק שמיר ומקורבו החדש - הישן משה נסים מהשאלה המעשית 
היחידה , " אילו היתה לכם ממשלה בלי המערך מה הייתם משיבים לגיימס בייקר ? 
ומה תאמרו לו אם תפקע סבלנותו וידרוש מכם כי תחילה תגיבו בלשון בני אדם , 
ורק אחר כך תעסקו בבירורים משניים עמו ? אתמול בצהריים האזנתי לראש הממשלה 
בסיעת הליכוד , והנה הוא עייף ודועך מבחינה ציבורית . כל שהיה לו לומר 
הוא , שדבר לא השתנה בישראל בעשור האחרון , ושאין להעלות על הדעת שערביי 
מזרח ירושלים ייהנו מזכות פוליטית כלשהי , ושאם רק תעניק לו מליאת הכנסת 
רוב דחוק לקיים את הממשלה הוא כבר יסתדר עם דוד לוי ואריאל שרון , וההרמוניה 
תשרור ביניהם על בסיס היוזמה המדינית החבוטה שהוא שומר לה אמונים . כאילו 
ויתרו החישוקים על תוכניתם להעבירו מתפקידו , וכאילו ממשלה ישראלית מסוגלת 
לומר " לא " לבייקר , ובעיקר כאילו כמה דקות אחריו לא נאם אריאל שרון 
וקבע ארבע פעמים במשפט אחד , כי צריך תוכניות אחרות במקום היוזמה המדינית . 
איזו נקמה מתוקה היתה זו ללוי ושרון לראות את שמיר מאזין ושותק כאילו אין 
הוא האיש שחטף את ההצבעה במרכז הליכוד והשאירם לבד על הבמה . באחד הימים 
יתברר מדוע נאלם דן מרידור ולאן נעלם אהוד אולמרט והיכן שהה רוני מילוא ב84 
השעות המכריעות , וכיצד החריש משה קצב , ולמה משה נסים ודוד מגן תפסו את 
מקומם בתקשורת . כי הנסיכים יודעים היטב ששמיר אמר להם דברים והיפוכם . 
הוא גם הסכים לנסוע לקהיר וגם נבהל מעצמו , ושריו הצעירים אינם דוברים 
סובייטיים מהשנים הרעות ההן , המוכנים לשנות את דעתם מן הקצה אל הקצה , 
לפי שיגיון הרוח של הבוס . הברירה האמיתית אינה יצחק שמיר או שמעון פרס , 
אלא מועמד המערך מול מנהיג חדש על קביים פוליטיים מטעם הליכוד . ( קרוב 
מכולם ליעד נראה דוד לוי , אבל התואר אינו מונח עדיין בכיסו ) . גם הנושא 
האמיתי אינו מי יגייס 06 קולות במליאת הכנסת , ומי ירחק מכס ראש הממשלה 
בשל ח"ך שחש ברע ונשאר בחדרו במלון . ואפילו לא , אם הליכוד דבק בכלל בתהליך 
המדיני לאחר ששרון קבע אתמול באוזני שמיר כי חיי יוזמת השלום בזבל . מפני 
שלסוגיית הצבעתם של ערביי מזרח ירושלים יש פתרון פשוט . אילו באמת רצה הליכוד 
להתקדם להסדר , היה מוצא את הנוסחה בעצמו . אחד משרי המערך ששמע עליה לא 
פסל אותה על הסף כפתרון אפשרי . אבל בשורש הדברים עומדת התנגשות מתמדת לכל 
אורך הקו בין האידיאולוגיה של הגרעין הנוקשה בליכוד לבין המציאות . באופוזיציה 
לא היה דיסוננס כזה . גדולתו של הסכם קמף - דייוויד היתה , בין השאר , 
שעקף את הסתירה . אפילו היוזמה המדינית ניסתה ללכת בלי הצלחה בדרך הפתלתלה . 
אך כאשר הגה השלטון בידם , לומדים הנסיכים בייסורים כי אי אפשר לזכות בכל 
העולמות . הן ארץ ישראל השלמה והן סובלנותו של זאב זבוטינסקי כלפי הערבים ; 
גם דיכוי האינתיפאדה וגם עליונותו של המשפט , והבג"ץ בראש הפירמידה ; 
הן זקיפות קומה מדינית מול האמריקאים בשל מגעיהם עם יאסר ערפאת והן תוספת 
סיוע בדולרים למען עקרון קיבוץ הגלויות . הקושי אינו מוגבל לצד המדיני בלבד . 
קל לנסח באופוזיציה טיוטה ליברלית , ברוח זבוטינסקי , על זכויות האדם 
והאזרח עד כדי הכרה דחוקה בצורך בנישואין אזרחיים . אך קשה לדבוק בזה בשלטון 
שמופעל עליו לחץ להוסיף נדבכים לחקיקה הדתית . גם זבוטינסקי וגם תיקון לחוק 
מיהו יהודי יכולים לדור בצוותא רק בספסלי האופוזיציה . הנסיכים מודעים לאמת 
זו . בינם לבין עצמם הם יודעים , כי המאבק הממשי מתנהל על היכולת להתאים 
את האידיאולוגיה הארץ ישראלית למציאות המדינית . הברירה היא להרים ידיים 
ולוותר על השלטון , או דווקא לשלוח ידיים לעוגה הלאומית ולהתעלם מהחזון . 
כשאמר יצחק רבין שהמאבק בליכוד אינו רק על עניינים אישיים , עברה אוושת 
לעג בשורות מאזיניו במרכז העבודה . אך העובדות והניתוח היו דווקא לצדו . 
פרשת ערביי מזרח ירושלים היא רק פינה בלבירינט הדיסוננסים שהחל להציק לליכוד 
בשנת הבר - מצווה שלו בשלטון . 
