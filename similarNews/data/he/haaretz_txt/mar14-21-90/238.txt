שורשיו של הספר " מבוכים ודרקונים " , נעוצים עמוק בפלג הפנטסיה של זאנר 
המדע - הבדיוני , וליתר דיוק בתת - הזאנר המכונה " חרב ומעשי כשפים " . 
הכהן הגדול , ואולי האב - המייסד של תת - הזאנר הזה , הוא רוגר זילאזני , 
מחברה של שלישיית אמבר המקורית ( שעם השנים תפחה והפכה לשביעייה , ויש 
אומרים כי הכרך השמיני בסאגה בדרך ) . גיבוריו של זילאזני הם נסיכי העיר - 
המדינה אמר , שהיא המקום המציאותי היחיד ביקום . נסיכי אמר ניחנים בתכונה 
מיוחדת : הם יכולים להלך בצל . כלומר , הם מסוגלים לברוא עולמות חדשים , 
לא מציאותיים , באמצעות הסטה ושינוי של פרטים מהמציאות במחשבתם . כאשר 
נסיך אמר מבקש לבקר בעולם שהוא יציר דמיונו , הוא משנה את המציאות שסביבו , 
פרט אחר פרט , עד שהוא מגיע לעולם החלומי . העולמות האלה מכונים " צללים " , 
כיוון שאינם אלא צל חולף של המציאות האמיתית , שהיא אמר . סוד קסמו של 
זילאזני ( הנובע מעקרונותיו הבסיסיים ביותר של המדע - הבדיוני ) , הוא 
השותפות שבינו לבין קוראיו . זוהי שותפות לדבר יצירה . הוא משאיר מקום 
רב לדמיונו של הקורא , כך שכל קורא כמעט קורא סיפור שונה . בעקבות ספרי 
ה"חרב ומעשי כשפים " , נולדו ספרי ה"עשה זאת בעצמך " , שבהם הקורא הוא הגיבור 
האמיתי של הספר . בכל סוף פרק הוא נדרש לקבל החלטה מסוימת , ולפי החלטתו 
הוא נשלח לחפש את המשך הסיפור בעמוד אחר . כך יכול ספר אחד להכיל עלילות 
רבות וסיומים שונים . נראה ש"מבוכים ודרקונים " אמור היה להוות חוליה נוספת 
בתנועה הזאת לשחרור הקורא מכבליו של המחבר . וכאן , ככל הנראה , אירעה 
תקלה הנובעת מאי הכרת החוקים הבסיסיים ביותר של הספרות הזאת , שמחוסר שם 
מתאים נקרא לה " ספרות חופשית " . מחברי המשחק ביקשו ליצור למעננו מציאות 
דמיונית מלאה ככל האפשר . לכן הם הסתבכו בחישוב וברישום מאות ( אם לא אלפי ) 
פרטים , שקשה מאוד לזכור אותם , ועוד יותר קשה להתחשב בהם לצורך קבלת 
החלטות במשחק . המורכבות של השח - מט נובעת ממספר המצבים האפשריים בו , 
ולא מריבוי חוקים וכללים , ההנאה של המשחקים בו נובעת מחופש הפעולה של 
השחקן לבחור את מהלכיו , ולא מחיפוש מתמיד אחר " הלכות פסוקות " בטבלאות 
אין - סופיות . במקום להפעיל את הדמיון ולהמריא על כנפיו , המשחק ב"מבוכים 
ודרקונים " נאלץ לחפור עמוק עמוק בדף הנייר שלפניו , למחוק , לכתוב מחדש , 
לחשב חישובים , בקיצור להזיע , לעבוד קשה וכמעט שלא לראות אור יום . 
נראה שהמתכננים היו כל כך טרודים במשחק הנהדר של פיתוח המשחק הזה , עד שלא 
השאירו מקום לשחקנים אחרים . 
