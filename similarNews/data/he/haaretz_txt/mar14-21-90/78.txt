המשטרה ערכה אתמול חיפושים במערכת עיתון גלובס ובביתו של העיתונאי משה ליכטמן , 
במטרה לגלות מסמכים הקשורים לכתבותיו של העיתונאי על תפקודו של האפוטרופוס 
הכללי . החיפוש נערך בחסות צו של בית - משפט במערכת העיתון הכלכלי גלובס 
ברחוב יגאל אלון 721 בת"א , ובבית העיתונאי . ליכטמן הכין לגלובס כתבות 
תחקיר על תפקודו של האפוטרופוס הכללי , עמרם בלום , וחוקרי המשטרה תפסו 
מסמכים במערכת גלובס ובבית העיתונאי , הקשורים לתחקיר זה . העורך הראשי 
של גלובס , מתי גולן , אמר אמש שהוא איפשר לחוקרי המשטרה לבצע את החיפוש , 
בלית ברירה ומתוך הבעת מחאה חמורה , כי הוצג בפניו צו שופט . גולן אמר 
שהוא רואה בחיפוש פגיעה חמורה ובוטה ללא תקדים בחופש העיתונות ובעקרון חסיון 
מקורות המידע . עוד אמר שהוא קורא למשטרה ולמשרד המשפטים לחזור בהם " מהשיטה 
ומהדרך הזאת . חיפוש אצל עיתונאים ובמערכות עיתונים הוא סימן היכר למדינות 
טוטליטריות , שגם הן כבר נוטשות את הדרך הזאת " . גולן אמר כי הבוקר יתייעצו 
אנשי המערכת על המשך צעדיהם . קפידבינזה כמה שבועות עסק העיתונאי ליכטמן 
בתחקיר על פעילותו של האפוטרופוס וכונס הנכסים הכללי , עמרם בלום , והסתייע 
בצילומי מסמכים שהגיעו לידיו . בין השאר הוא עסק בקרן להשתלמות שופטים , 
שמקור כספיה בהקדש מיוחד של האפוטרופוס הכללי , שכספיו באים מעזבונות וירושות 
של נפטרים . ליכטמן התריע בכתבה על ניגוד אינטרסים בפעילותו של האפוטרופוס 
הכללי בכל הנוגע לתפקוד הקרן , וזאת משום שהאפוטרופוס , המזרים כספים לקרן , 
הוא גם אחד מחברי מועצת הנאמנים של ההקדש והגזבר של הקרן . בחודש האחרון 
ניהל ליכטמן שיחות רבות עם גורמים במשרד המשפטים , לצורך קבלת התגובות על 
הכתבה שהכין , ובין השאר ציטט בפניהם קטעים ממסמכים שהגיעו לידיו . נראה 
כי בעקבות כך הגיש האופוטרופוס הכללי תלונה למחלקת ההונאה של משטרת ירושלים 
על היעלמותם של כמה תיקים שהכילו חומר פנימי , חלקו מסווג . חקירת המשטרה 
מתמקדת סביב זהותם של עובדי האפוטרופוס הכללי , שעפ"י החשד הדליפו לעיתונות 
חומר פנימי ממשרדי האפוטרופוס הכללי , לרבות מידע על פעילות הקרן לטיפול 
בחסויים ושל החלטות ועדת השרים לענייני עזבונות בדבר חלוקת כספי העזבונות 
למוסדות וארגונים . לפני שלושה שבועות פנתה המשטרה לבית המשפט בירושלים , 
והשופטת איילה פרוקציה הוציאה צו חיפוש המאפשר למשטרה לחפש במערכת העיתון 
ובבית העיתונאי . כמו כן איפשרה השופטת בצווים לתפוס כל מסמך אחר המוחזק 
שלא כדין והשייך למשרד האפוטרופוס הכללי . הפנייה לבית המשפט שיוציא את 
צו החיפוש נעשתה בידיעתם ובאישורם של גורמים בכירים במטה המחוז הדרומי ובמטה 
הארצי של המשטרה . במהלך החיפוש במערכת הורה העורך להקדים את פרסומה של כתבה 
נוספת של ליכטמן , שכותרתה " מי יפקח על האפוטרופוס הכללי " , ושהיתה מיועדת 
לפרסום רק בשבוע הבא . משטרת ירושלים כבר חקרה בשבועות האחרונים כמה עיתונאים 
שדיווחו על המתרחש במשרדי האפוטרופוס הכללי , ודרשה מהם לחשוף את מקורות 
האינפורמציה שלהם . ביניהם היה סופר " הארץ " , שסירב לחשוף את מקורות 
המידע וניאות רק לאשר כי פירסם את הכתבות והידיעות שהוצגו בפניו . 
