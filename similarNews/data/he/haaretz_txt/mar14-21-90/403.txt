מזכירות מרכז הפועל תודח , ובמקומה תתמנה ועדה קרואה עד כינוס ועידת ההסתדרות , 
שבה ייבחרו מוסדות ניהול חדשים מועצת מנהלים בראשות יו"ר , ומנכ"ל , 
שלידיו יועבר הניהול השוטף . מזכ"ל הפועל , יצחק אופק , יסיים את תפקידו . 
מהלכים אלה מתוכננים בצמרת ההסתדרות בעקבות ממצאי ועדת אורי אור . הוועדה 
המרכזת של ההסתדרות תתכנס מחר בערב לישיבה מיוחדת בנושא , לאחר שראשי הפועל 
עתרו לרשות השיפוט בהסתדרות נגד ועדת אור . מזכ"ל ההסתדרות , ישראל קיסר , 
החליט שלא להמתין עד סיום עבודתה של הוועדה , אלא לקבל החלטות , שעיקרן 
מעוגן בממצאי הוועדה , מבלי שהדברים יוצגו כך רשמית . קיסר נפגש ביום שישי 
עם ראשי הפועל , והבהיר להם כי ועידת הפועל לא תכונס לפני ועידת ההסתדרות 
בראשית אפריל . החלטה עקרונית בעניין זה נתקבלה כבר באמצע חודש פברואר . 
אז התעורר החשש , שראשי מזכירות הפועל ינסו בועידת הפועל שאותה התכוונו 
לזמן לפני ועידת ההסתדרות לקבל החלטות , שתמנענה שינויים מבניים , שגובשו 
בצמרת ההסתדרות . עם פרסום דו"ח מבקר ההסתדרות על הנעשה בהפועל גברו הלחצים 
בהסתדרות להחיש את עריכת השינויים המבניים , ובמקביל הושלמה עבודתה של ועדת 
אור , שמונתה בקיץ האחרון לבחון את המפולת הכספית והארגונית . ועדת אור 
שמעה עשרות עדויות והסתייעה באנשי מקצוע , בניסיון לפענח את ההסתבכות הכספית 
של הפועל , הנאמדת בעשרות מיליוני דולרים . ממצאי הוועדה הועברו במהלך עבודתה 
לידי ראשי הפועל . עבודתה הסתיימה בשבוע שעבר , והעבירה את סיכומיה לישראל 
קיסר ולראשי הפועל . אלה עתרו לרשות השיפוט בהסתדרות , טענו כי קיבלו ממצאים 
חלקיים וביקשו לעכב את מסירת ההמלצות לקיסר ולוועדה המרכזת . צעד זה עורר 
תגובה חריפה של קיסר , שהחליט שלא להמתין עוד , אלא לקיים דיון במליאת 
הוועדה המרכזת , למרות שלא קיבלה רשמית את המסקנות . פורמלית , יתבסס 
הדיון על ממצאי דו"ח מבקר ההסתדרות . הוועדה המרכזת החליטה , שעקרון הרוטציה , 
המגביל בעלי תפקידים בכירים בהסתדרות לשתי קדנציות בלבד , יחול גם על מזכ"ל 
הפועל , כך שבכל מקרה לא יוכל יצחק אופק להמשיך בתפקידו . 
