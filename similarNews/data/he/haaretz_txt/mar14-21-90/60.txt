ישראל הגיעה אתמול , כנראה , למסעף דרכים , שסיכוייהן להיפגש קרובים כסיכוייה 
של ממשלת האחדות לחצות את השבת : הדרך האחת , דרכו של יצחק שמיר , מובילה 
לממשלת ימין , הנשענת על " התחיה " , " צומת " ואולי גם " מולדת " , 
או לבחירות מוקדמות . בממשלת ימין יהפכו הבחירות בשטחים למלה גסה , שמקומה 
לא יכירנה בלקסיקון המדיני . בחירות לכנסת יקפיאו את המגעים המדיניים למשך 
חודשים ארוכים . וכך או כך הרחקת התקווה להסדר בטווח הנראה לעין , ויד 
חזקה נגד הפלשתינאים בשטחים , עלולים להחזיר את האינתיפאדה לימיה הנוראים 
ביותר . התפתחות מעין זו עלולה לשים קץ לבעלי הגישה המתונה באש"ף ולאופציה 
המדינית . תוכנית הבחירות , שהיום מלאו לה עשרה חודשים , לא היתה יוצאת 
לדרך אלמלא חשש שמיר לצאת בשעתו לוואשינגטון בידיים ריקות . לא בכדי נתפס 
שמיר לעניין הצבעתם של ערביי ירושלים . הוא יודע על מכתב שהעביר הממשל למצרים 
ולאש"ף , שבו מובטחת השתתפותם של תושבי ירושלים בבחירות בצד הבנה על שיתופם 
של שני מגורשים במשלחת הפלשתינית . שמיר מבין , שתשובה חיובית לבייקר , 
אשר תחושק בהגבלת הצבעתם של ערביי הבירה , כמוה כתשובה שלילית . לירושלים 
הגיעו אתמול הערכות שעל - פיהן הביטויים החריפים ( יש בכירים בממשל שהודו 
כי היו מוגזמים ) , שמגיעים באחרונה מוואשינגטון בעניין ירושלים , מלמדים 
משהו על העצבנות שתקפה את ואשינגטון מאז התברר לה ששמיר מכר להם סחורה מזויפת . 
אם ימשיך להנהיג את ממשלת ישראל , הם ייפרעו בו על כך , והציבור ישלם 
את המחיר : המונח " הערכה מחדש " של הסיוע עלול לצאת מהמקרר אחרי 15 שנה ; 
מדברים על העלאת דרג הדיאלוג עם אש"ף , ולא רק בתוניס . פגישה בין הנשיא 
בוש ליאסר ערפאת בבית הלבן , אמרו בממשל , היא אחת התשובות האפשריות לתשובה 
שלילית או לתרגילי סחבת של ממשלת שמיר . יציאתם של שרי המערך מחוץ לממשלה 
תותיר את שמיר לבד במערכה , נגד האיש שנהג בדרך כלל באיפוק , על - מנת 
שלא למוטט את ממשלת האחדות . הגישה ש"רק הליכוד יכול " נפחה אתמול את נשמתה 
בוואשינגטון , במצרים ובאירופה . הדרך השנייה , של שמעון פרס ויצחק רבין 
( ששמיר , בפרקו את הממשלה , איחד אותם כפי שלא היו מאוחדים מעולם ) 
מובילה ברכבת אקספרס לקהיר . ממשלה המונהגת בידי שניהם תגיע במהרה , על 
אף מחאתו של הימין , לשיחות עם פלשתינאים . מפלגת העבודה מוכנה להזמין 
את בריה"ם להשתתף במפגש קהיר , וזו , בתמורה , תחדש את היחסים עם ישראל 
ואולי אף תגמול בטיסות ישירות של העולים . ויש גם אפשרות נוספת : הדתיים 
חוסמים את שתי המפלגות הגדולות ומאחדים אותן , בעל כורחן , בפעם השלישית 
אל החידלון המדיני . 
