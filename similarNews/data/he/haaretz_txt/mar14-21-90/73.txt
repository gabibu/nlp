תחת שרביטו של המנצח הבריטי ריצארד היקוקס לובשת מוסיקת הבארוק מימד של 
חית דינאמית . בהבליטו את משחקי הניגודים המאפיינים את באך , מקבלת השירתיות 
בסגנון ה"בל - קאנטו " האיטלקי מימד של עומק ומורכבות מרתקת . קיצבי , 
רענן , גמיש ונקי היה ביצוע הקונצרטו הבראנדנבורגי החמישי . לאורך כל היצירה 
נשמר איזון עדין בין הסולנים לאנסמבל הקאמרי . דינאמיקה מדורגת ומנוגדת 
לסירוגין , הבליטה את השלד המבני . שירתיות פיוטית איפיינה את נגינתו של 
החלילן נועם בוכמן , ואת הקשת הנדיבה והבוטחת של הכנר מוטי שמידט . קצת 
יותר מכאני היה הצמבליסט האנגלי אליסטר רוס , שגילה שליטה מקצועית מלוטשת 
בכלי , אך החמיץ את כל הפכים הקטנים , שהם חלק מההומור והליריות הבאכית . 
אינסטרומנטלי ומקצועי , אך נטול ברק היה גם ביצוע הקונצרטו ברה - מינור 
לצמבלו ותזמורת . הקצב המהיר באדגיו השמיימי הבאכי הפך את התפילה המופנמת 
למפגן של זריזות אצבעות . מיזוג בין דרמטיות גרמנית בומבסטית של הנדל הצעיר , 
לבין ליריות איטלקית הופגן בקנטטה " אפולו ודפנה " . אלא שהבאריטון האנגלי 
הנרי הרדפורד חיזר אחרי דפנה בכובד מגושם נטול כל חן של אפולו , עד שהיה 
ברור מדוע " דפנה " , הסופרן האנגלית קתרין פייראר בעלת הקול הקטן והצווחני 
קמעא הפכה בהדרגה לעץ . 
