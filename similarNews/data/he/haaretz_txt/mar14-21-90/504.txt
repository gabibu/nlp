שמעון פרס קיים אתמול סדרה של פגישות עם סיעות השמאל , ועסק גם ביישור ההדורים 
עם שר הביטחון לשעבר יצחק רבין . בצמרת מפלגת העבודה טוענים , כי השר יצחק 
מודעי מקיים מגעים על שילובו בממשלת מערך אפשרית , בתנאי שיימסר לידיו תיק 
האוצר וסיעתו , בת חמשת החברים פורשי הליכוד , תקבל שר וסגן שר . מודעי 
וחבריו סירבו אתמול להתייחס לנושא . פרס פתח אתמול את סדרת פגישותיו בשיחות 
עם שולמית אלוני מתנועת רץ ועם פרוף אמנון רובינשטיין משינוי . בצהרים פגש 
את יאיר צבן , ראש סיעת מפ"ם . פרס ביקש להבטיח כי סיעות השמאל ימליצו 
עליו בפני נשיא המדינה כמי שירכיב את הממשלה הבאה . פרס עמד גם בקשר טלפוני 
עם אחדים מנציגי הסיעות הדתיות , שעל המגעים עמן אחראי ח"ך רפי אדרי , 
והם נערכים בעיקר בביתו , בשעות לילה מאוחרות . עיקר הלחץ במפלגת העבודה 
הופעל אתמול על חברי הכנסת והרבנים הקובעים באגודת ישראל . במפלגת העבודה 
רואים את המלצתה של אגודת ישראל , היום בפני נשיא המדינה , כשלב מכריע 
באפשרות שפרס הוא שיוזמן להרכיב את הממשלה הבאה . פרס הזמין אתמול לשיחה 
את יצחק רבין , בעקבות המתיחות שהתפתחה ביניהם בסוף השבוע , שעליה העידו 
מקורביהם . פרס ביקר בשיחה בחריפות רבה את הפרסומים שהיו בעיתוני סוף השבוע 
נגד רבין , ואמר כי מבחינתו , המתח שנוצר עם רבין היא כעננה שחלפה . השניים 
תיאמו ביניהם עמדות , ובהודעה שפירסמו לאחר מכן אמרו כי התיאום שהיה בין 
השניים היה מלא ויימשך כך . במפלגת העבודה המשיכו אתמול במגעים שיבטיחו רוב 
לפרס בהרכבת הממשלה הבאה . ח"ך בנימין בן אליעזר ( פואד ) מונה לאיש הקשר 
לסיעות הערביות , וכבר אתמול פעל אצל ראשי חד"ש , כדי שאלו ימליצו לנשיא 
להטיל את הרכבת הממשלה על פרס וכדי לנטרל את הודעת ש"ס ואת האפשרות שאגודת 
ישראל תימנע מלהמליץ על מפלגת העבודה . שיחות דומות ניהל פואד גם עם חברי 
הכנסת מיעארי ודראושה . גורם בכיר במפלגת העבודה אישר אתמול את הידיעות כי 
השר יצחק מודעי מקיים זה כמה ימים מגעים סודיים עם שמעון פרס , שבהם עלתה 
האפשרות כי יצטרף , יחד עם ארבעת חברי הכנסת הליברלים שפרשו מסיעת הליכוד , 
לממשלה בראשות המערך . סיעתו של מודעי עתידה להגיע היום להתייעצויות בבית 
הנשיא . 
