העיתון " גלובס " פתח במאבק משפטי , כדי שיוחזרו אליו המסמכים , שהוחרמו 
על - ידי חוקרי המשטרה בשבוע שעבר , בחיפוש שנערך במערכת העיתון בתל - אביב 
ובביתו של כתב העיתון , משה ליכטמן . בחיפושי משטרת ירושלים נתפסו צילומי 
מסמכים הקשורים לכתבה שהכין העיתונאי על תיפקודו של האפוטרופוס הכללי , 
עמרם בלום . הבוקר אמור להגיש עו"ד יורם מושקט , פרקליט העיתון " גלובס " , 
בקשה לשופטת איילה פרוקצה בבית - משפט השלום בירושלים , להוציא צו המורה 
להחזיר לעיתון ולכתבו את כל המסמכים שנתפסו בחיפוש . השופטת פרוקצה היא 
שהוציאה את צו החיפוש , לבקשת חוקרי משטרת ירושלים . העיתון טוען , להצדקת 
בקשתו , כי צו החיפוש והחיפוש שערכה המשטרה נעשו שלא כדין ולא היתה שום 
סיבה להורות על חיפוש כזה . לדברי מושקט חיפוש במערכת עיתון ובביתו של עיתונאי 
הוא צעד חסר תקדים ויוצא דופן וחייבת להיות סיבה חשובה במיוחד שתצדיק הוצאת 
צו כזה . פרקליט העיתון ואנשי מערכת " גלובס " טוענים , כי המסמכים שנלקחו 
היו צילומי מסמכים , ששימשו להכנת כתבה עיתונאית . בעצם תפיסת המסמכים 
על - ידי המשטרה יש חשש לחשיפת מקורות ופגיעה בעקרון של חסיון המקורות העיתונאיים . 
הם מבססים את טענתם על קביעה של בית המשפט העליון בפסק - דין שניתן לא מכבר , 
בנושא חסיון המקורות העיתונאיים . אנשי " גלובס " הודיעו אתמול כי אם 
לא תוציא השופטת פרוקצה צו המורה למשטרה להחזיר לאלתר את המסמכים שנתפסו , 
יעתור העיתון לבג"ץ . עורכו הראשי של העיתון , מתי גולן , אמר אתמול כי 
במערכת הוחלט לא לאפשר מצב שבו תפיסת המסמכים תיצור תקדים . " אם דבר זה 
יישאר כתקדים , זה עלול לפתוח פתח לחיפושים דומים במערכות עיתונים , דבר 
שיחסל כליל את עקרון חסיון המקורות ואת חופש העיתונות . לכן נעשה הכל כדי 
להשיג פסק - דין של בית משפט , שמשמעותו תהיה כי צו החיפוש ניתן שלא כדין . 
מדובר בשיקול מוטעה , לדעתנו , הן של המשטרה שביקשה את הצו והן של בית 
המשפט שנתן אותו " , אמר גולן . לסופר " הארץ " נודע , כי שום גורם מוסמך 
במטה הארצי בכלל זה ראש אגף החקירות במשטרה , המפכ"ל ואנשי הייעוץ המשפטי 
של המשטרה לא ידעו על פניית משטרת ירושלים לבית המשפט להוציא את הצו , 
והם הופתעו כשנחשפה הפרשה . ככל הנראה , ידע על הפנייה לבית המשפט רק גורם 
בכיר באגף החקירות במטה המחוז הדרומי של המשטרה . לגורמים בכירים יותר לא 
נמסר דיווח על הצעד שעומדת לעשות משטרת ירושלים . נראה כי במשטרה יסיקו 
את המסקנות הנדרשות ויוצאו נהלים כדי לידע גורמים בכירים במשטרה בכל פנייה 
מהסוג הזה בעתיד . 
