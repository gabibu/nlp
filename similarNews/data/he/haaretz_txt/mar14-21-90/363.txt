בודפשט , ( מיוחד ל"הארץ " ) . הצגת הבכורה של מחזהו של יהושע סובול " גטו " 
נערכה בליל שבת בתיאטרון " מאדאץ " בבודפשט בנוכחות המחבר , שהגיע במיוחד 
מלונדון . הקהל קידם בסוף ההצגה את השחקנים , הבמאי והמחבר בתשואות שנמשכו 
דקות אחדות . זהו המחזה הראשון של מחבר ישראלי המוצג בבירת הונגריה ( מחזה 
של אפרים קישון הוצג לא מכבר בעיר שדה ) , וההצגה הראשונה של " גטו " 
במזרח אירופה . הטלוויזיה ההונגרית שידרה אתמול ראיון מיוחד עם יהושע סובול , 
שהופיע גם במסיבת עיתונאים . הוא אמר כי ההצגה בבודפשט היא מן הטובות והמרשימות 
של " גטו " ויש בה ביטוי מצוין לאווירה רוויית המתח ששררה בגטו וילנה . 
הוא הביע שביעות רצון רבה מן הבימוי ומביצועי השחקנים . הוא גילה כי בווילנה , 
מקום התרחשותה של העלילה , מתכונן עתה תיאטרון מקומי להעלות את המחזה . 
החזרות כבר החלו והצגת הבכורה תיערך כנראה בספטמבר . " גטו " , שהועלה 
בראשונה בתיאטרון חיפה , הוצג כבר כידוע במערב ברלין , בלונדון , בניו 
יורק , בלוס אנגלס ובמקומות אחרים . 
