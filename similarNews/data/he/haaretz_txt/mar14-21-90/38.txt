מועצת הביטחון תתכנס היום לדיון שכותרתו " הפעולה הישראלית הבלתי חוקית 
בעניין ההתיישבות בשטחים הכבושים " . בקשה לדיון בנושא זה הוגשה על - ידי 
בריה"ם בראשית פברואר , אך כינוס מועצת הביטחון לדיון בנושא התעכב עד כה , 
בגין תמרוני סחבת מצד הערבים , וחוסר הלהיטות שהפגינו האמריקאים והסובייטים 
לקיימו . במרכז האו"ם העריכו אמש , כי הערבים מבקשים עתה לנצל את המשבר 
בישראל , ואת המתיחות שנוצרה בין הממשל לירושלים , על רקע ההכרזות הסותרות 
בשאלת מזרח ירושלים . מקור במשלחת ישראל הודה אמש , כי מבחינתה של ישראל 
לא יכול היה הדיון לבוא בעיתוי גרוע יותר . במרכז האו"ם מצפים לבואם של שרי 
חוץ ערביים כדי להשתתף בדיון . ייתכן שגם שר החוץ של יוגוסלוויה יגיע . 
יוגוסלוויה היא יושבת הראש של גוש המדינות הבלתי מזדהות . הערבים ניצבים 
בפני קושי , מאחר שמטרתם בדיון זה היא להשיג התנגדות בין - לאומית לעלייה 
לישראל , אך שתי מעצמות העל ומדינות מערב אירופה מוכנות רק להתנגד ליישובם 
של העולים מרוסיה בשטחים . נודע , כי נציגי מדינות ערב מתכוונים לכלול 
בהחלטה קריאה לארצות הברית להימנע מהגשת סיוע לישראל לקליטת עלייה . ארצות 
הברית תתנגד קרוב לוודאי להחלטה , שתאזכר אי חוקיות של ההתנחלויות בשטחים . 
אך אם ההחלטה תסתפק בקריאה לישראל לא ליישב את העולים מרוסיה בשטחים , 
יקשה על ארצות הברית להטיל וטו . בדיון היום ישאו דברים שגריר ברית המועצות 
באו"ם ומשקיף אש"ף . 
