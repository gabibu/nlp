ניצב משנה רמי רהב , מפקדו החדש של מרחב הגליל במשטרה , אמר אתמול כי בדעתו 
לנסות דרכים שיביאו לשינוי תדמיתה של המשטרה בעיני הערבים בגליל . " אני 
רוצה לשנות תפיסות והתנהגויות באוכלוסיה הערבית " , אמר רהב במסיבת עיתונאים , 
בתום טקס חילופי מפקדים . בטקס מסר לו את מקומו תת ניצב גנות , שקיבל מינוי 
כסגן מפקד מחוז הצפון במשטרה ובכך סיים אתמול חמש שנות פיקוד על מרחב הגליל . 
לדברי ניצב משנה רהב , האמור לקבל דרגת תת ניצב , ינסו שוטרי מרחב הגליל , 
באמצעים שונים , כולל הסברה , לשנות את התפיסה הרווחת במגזר הערבי , 
לפיה פועלת המשטרה נגד הציבור הערבי . בין השאר מתכוון מפקד המרחב החדש להיפגש 
עם נציגי מועצות ונבחרי ציבור מקרב ערביי הגליל , כדי להסביר להם , כלשונו , 
כי " המשטרה משרתת את כל הציבור ובכלל זה את התושבים הערבים " . יצוין , 
כי במשך החודשים האחרונים , בעקבות סדרת פעילויות של יחידות סיור ובעיקר 
יחידת הסיור המיוחדת , אותה הקים מפקד המרחב היוצא תת ניצב גנות , קבלו 
ערבים רבים מתושבי הגליל על משטרת מרחב הגליל , הפועלת ביד קשה , שהוגדרה 
לא אחת כהתעללות בציבור הערבי . אישים מקרב הציבור הערבי טענו כי מאות ערבים 
נפגעו מפעילויות יחידת הסיור " המשליטה טרור ברחוב הערבי " . קציני משטרה 
רבים ובהם המפכ"ל המיועד , ניצב טרנר , אישרו , כי הם מודעים לתדמית המשטרה 
בעיני הציבור הערבי , בשל " החיכוך הכוחני " הנובע ממשימות להשלטת סדר 
של היחידה . ואולם איש מבין קציני המשטרה הבכירים לא עשה עד כה פעולה ממשית , 
כדי לשנות את תדמית המשטרה או להביא לרגיעה במתח הקיים בין הערבים למשטרת 
מרחב הגליל . פעולות נוספות , בהן מתכוון לנקוט מפקד המרחב החדש : ימי 
קהילה - משטרה בכפרים הערבים , הרצאות בבתי ספר ערביים בכפרים ואירוח תלמידים 
במשטרה . 
