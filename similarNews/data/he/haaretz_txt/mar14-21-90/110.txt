בסתיו תציג סיאט את הטולדו המכונית המשפחתית החדשה , תוצרת ספרד , שתוכננה 
מהמסד ועד הטפחות תחת עינה הפקוחה של בעלת הבית הגרמנית . פולקסווגן תרמה 
לטולדו את מרבית מכלליה , החל במנועים וכלה ברצפה שעליה היא מתבססת . סיאט 
צירפה לפרויקט את גיאוגיארו , המעצב האיטלקי , שנתן לאיביזה את אותו עיצוב 
שובה עין שליחו לא נס גם בחלוף השנים . דפי הרישום הראשוניים של גיאוגיארו 
העלו מכונית מרהיבה ביופיה , בעלת קווים עגולים היוצרים אשליה של טיפת מים 
שהוקפאה תוך שהיא ניתזת לפנים . לפני כמה חודשים קלטה עדשת מצלמתו של עיתונאי 
גרמני שהתמקם ליד אחד ממסלולי הניסוי של פולקסווגן מכונית חדשה ויפה , בעלת 
חזות קפדנית . בגלל החזות הסולידית , היה בטוח הצלם הנרגש כי בידו תמונה 
נדירה של הפאסאט החדשה , המתוכננת לייצור רק לקראת סוף העשור . מאוחר יותר 
התברר כי הדג שהעלה במצלמתו הוא הטולדו . פולקסווגן , אם כן , אילצה את 
מכחולו של גיאוגיארו , כדי שקווי המתאר של המכונית יכילו את מכללי פולקסווגן 
בלי להידרש לניתוח השתלה יקר מדי . החברה מוולפסבורג הצהירה לא פעם שהיא 
דוגלת בהתקדמות עקשנית , אפילו נוקדנית . היא מאמינה בשיפורים מתמידים 
לאורך שנים , לעתים עקב בצד אגודל . הרפתקאות אקסטרווגנטיות , נוסח הסקיצות 
הראשוניות של גיואגיארו , אינן נכללות בפילוסופיית הייצור החמורה הזו . 
זה מצער מאוד מצד אחד , אך מצד שני גם מקטין את סיכוייה של הטולדו להיזכר 
ככישלון קולוסאלי . כישלון היא המלה המתאימה ביותר לתאר את הסיאט רונדה , 
פרי הביכורים של סיאט אחרי הניתוק מפיאט . וכמה מצער שהמכונית המשפחתית 
הראשונה של סיאט , המלאגה , היתה במקור לא הרבה יותר מאשר רונדה עם תא 
מטען נפרד . סיאט הכריזה בזמנו , כי גיאוגיארו , מעצב האיביזה , נטל 
חלק גם בתכנון המלאגה . אך למעט העיצוב הפנימי של תא הנוסעים ( הנקודה 
החלשה ביותר של האיביזה הישנה ) לא היה קו משותף אחד בעיצוב שתי המכוניות , 
ולכן לא היה זה פלא כשהמעצב האיטלקי מיהר להתכחש לחלקו בעיצוב החיצוני המשעמם . 
המלאגה היתה מאז ומעולם מכונית משפחתית בסיסית רבת חסרונות שיתרונותיה שניים : 
מנוע שתוכנן על - ידי פורשה ותג מחיר סביר . הטולדו לא תחליף את המלאגה , 
שתמשיך להימכר לצדה כמכונית משפחתית הפונה לחלקו התחתון של פלח השוק . 
במלים אחרות , סיאט ופולקסווגן ישאירו את המלאגה כאופציה זולה . הם החליטו 
שלא להשאיר אותה כפי שהיתה עת ירדה לראשונה מפסי הייצור . כשמהנדסים גרמניים 
החלו לשכור דירות במדריד ובברצלונה נורתה הירייה הראשונה בתהליך טיפול השורש 
בבקרת האיכות הלקויה של סיאט . לאחר שמטרה זו הושגה , החלו הניסיונות לשפר 
במשהו את תכנונם ההנדסי הלקוי של הדגמים הקיימים . האיביזה ספינת הדגל 
של סיאט היתה הראשונה שעברה עדכון הדרגתי . לפני כשנה , לקראת שנת המודל 
09 , הגיע סוף סוף זמנה של המלאגה ליהנות מכל אותם השיפורים . הספק המנוע 
הועלה ל09 כוחות סוס , המתלים הקדמיים עברו כיול מחדש , המצמד שופר , 
המוטות המעבירים את תנועת ידית ההילוכים שונו , ועיקר העיקרים : המחוונים , 
מנופי השליטה והחלל הפנימי של תא הנוסעים עוצבו מחדש . המלאגה נשארה אותה 
מכונית מוכרת , עם אותו הגה מעורפל , אותם מתלים נוקשים , ציר אחורי קופצני 
ומנוע גמיש אך רועש ומחוספס בסל"ד גבוה . ובכל זאת , כיום היא מקנה תחושה 
של מכונית יותר מגובשת . איכות הייצור שופרה ללא היכר ודואגת לרסן את הזמזומים 
והצרצורים שכה עיצבנו במלאגה הישנה . אותה רשימת פרטים קטנים שטופלו כראוי 
מצטרפת לכלל חבילה שנוח וגם נעים יותר לתפעלה . כמובן שהמלאגה לעולם לא 
תהיה פאסאט , למשל . המבנה הבסיסי הלקוי שלה מגביל , למרות הכל , את 
טווח השיפור , אבל , נדמה כי אף אחד גם לא מצפה ממנה להתחרות במשפחתיות 
המאכלסות את עלית הקבוצה ואפילו את השורה השנייה . היא מכונית עממית , 
ובתור שכזו קשה להעלות כנגדה תלונות של ממש . הטולדו , שאמורה להתחרות במכוניות 
כמו פזו 504 ואאודי 08 , לא תקפד את פתיל חייה של המלאגה . אבל למרות שאך 
זה זכתה לעדכון מקיף ואין ספק כי זו לא המלה האחרונה , נראה כי העניין הציבורי 
במלאגה הולך ודועך . אחרי שלושה ימים במחיצתה נדמה היה לי שההצדקה היחידה 
לכתוב על המלאגה " החדשה " , היא כדי לשמר קנה מידה השוואתי למכונית שסוכני 
סיאט בכל העולם מצפים לבואה בכליון עיניים . ואולי דיינו בעצם הגילוי מחדש , 
שאפשר לקנות בארץ מכונית משפחתית באיכות סבירה ב009 , 13 ש"ח בלבד . 
