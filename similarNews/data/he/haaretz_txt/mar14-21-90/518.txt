שר הקליטה , יצחק פרץ , אינו מתכוון לחזור בו מהחלטתו לפרוש מתנועת ש"ס . 
אמש , כשצפה בראיון עם הרב עובדיה יוסף בטלוויזיה , נפגע פרץ מאוד מהדרך , 
שבה הציג אותו יוסף , ולמקורביו אמר , כי הראשון - לציון אינו דובר אמת . 
גם פגישתו אמש עם שר הפנים , אריה דרעי , לא שינתה את דעתו , כי ש"ס 
בגדה בבוחריה ובעקרונותיה , וכי אין לו יותר מה לעשות בתנועה זו . יועצו 
של פרץ לענייני תקשורת , צחי נגה , אמר אמש : " הרב פרץ נחוש בדעתו להתפטר , 
ולא יעזרו כל התחנונים כלפיו " . כשעתיים וחצי נמשכה אמש בביתו של פרץ פגישתו 
עם דרעי . בפגישה נכח גם יו"ר סיעת ש"ס בכנסת , הרב יוסף עזרן . דרעי 
ניסה לפייס את הרב פרץ , אולם שר הקליטה הבהיר חד - משמעית , כי לא יחזור 
בו מהתפטרותו . דברים דומים אמר אתמול פרץ גם לרב עובדיה יוסף , אך לדבריו , 
לאור בקשת הרב ולנוכח הכבוד הרב שהוא רוחש כלפיו , החליט להודיע כי יקפיא 
את התפטרותו ל84 שעות . אולם אמש , לאחר ששמע את דברי הרב יוסף בטלוויזיה , 
שלפיהם אמר לו פרץ שהוא מוכן לחזור בו , זעם הרב פרץ מאוד , ואמר למקורביו 
כי בעד שום הון שבעולם לא יחזור לפעול בתנועת ש"ס . בשעות הצהריים תקף פרץ 
בחריפות את ראשי תנועת ש"ס על הדרך , שבה הובילו את הסיעה להפיל את הממשלה . 
" תנועת ש"ס עשתה בעת הצבעת האי - אמון ביום חמישי את כל השגיאות האפשריות . 
ש"ס פגעה בראש וראשונה ברב עובדיה יוסף , ופגעה גם ברב שך ובציבור גדול , 
ציבור תורה המזדהה עם הרב שך . אולם , יותר מכל פגעה ש"ס קשות ואנושות 
בציבור בוחרים גדול , שהלך אחרינו באש ובמים מתוך אמונה . ש"ס תשלם על 
כך מחיר יקר ביותר . היא לא תהיה מסוגלת יותר לעמוד מול בוחריה , המבינים 
עתה כי הוליכו אותם שולל . אני כבר לא בש"ס " , סיכם הרב פרץ את דבריו . 
