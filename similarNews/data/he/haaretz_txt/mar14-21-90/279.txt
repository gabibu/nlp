פרקליט העתון " גלובס " , עו"ד יורם מושקט , פנה אתמול במכתב למשטרת ירושלים 
ודרש ממנה להחזיר לאלתר את צילומי המסמכים , שתפסה המשטרה שלשום בחיפוש 
חסר תקדים מסוגו שערכה במערכת גלובס ובביתו של העיתונאי משה ליכטמן . המסמכים 
נוגעים לכתבת תחקיר , שהכין ליכטמן על תפקודו של האפוטרופוס הכללי . במכתב 
שהועבר אישית לידיו של ראש מיחלק ההונאות במשטרת מרחב ירושלים , כותב פרקליט 
גלובס , כי המשטרה תפסה צילומי מסמכים , שבחלקם הגדול אינם כלולים בכלל 
בצו בחיפוש שהוציא בית המשפט . לדברי מושקט , התיר הצו למשטרה לתפוס רק 
מסמכים מסויימים במערכת גלובס ובביתו של העיתונאי ליכטמן . לדעת עו"ד מושקט 
ועורכי גלובס , התירו צווי החיפוש למשטרה לתפוס רק מסמכים הנוגעים לפעילותו 
של האפוטרופוס הכללי בהקדש , שממנו ממומנת קרן השתלמות לשופטים וכן מסמכים 
מקוריים , השייכים למשרד האפוטרופוס הכללי . חוקרי המשטרה תפסו בגלובס רק 
צילומי מסמכים ולא מסמכים מקוריים והעיתון גורס כי צילומי מסמכים , אינם 
קניינו של האפוטרופוס הכללי . בנוסף טוען פרקליט גלובס , כי חוקרי המשטרה 
תפסו גם צילומי מכתבים של עובדי האפוטרופוס הכללי , בהם מתחו ביקורת על 
תפקודו ומכתבים כאלה אינם שייכים לאפוטרופוס ולא היה היתר למשטרה לתפסם , 
גם לא לפי התנאים בצו החיפוש . עו"ד מושקט תובע מהמשטרה להחזיר את צילומי 
המסמכים שתפסה בגלובס ואצל העיתונאי ליכטמן עד יום ראשון הקרוב , שאם לא 
כן תעשה , תפעל מערכת גלובס בהתאם . גורם בכיר במערכת גלובס אמר אתמול , 
כי אם לא תחזיר המשטרה לאלתר את המסמכים , " שתפסה שלא כדין " , יגיש 
העיתון תלונה נגד המשטרה על גניבת מסמכים . העיתונאי משה ליכטמן נחקר אתמול 
במשטרת ירושלים על הכתבה , שהכין על האפוטרופוס הכללי ועל מקורות המסמכים 
והמידע שבידיו . ליכטמן הודיע לחוקרים כי המסמכים שהיו בידיו , הגיעו 
אליו בדואר והוא אינו יודע את מקורם . ואולם ליכטמן הוסיף , כי גם אילו 
ידע את המקור , לא היה חושף אותו , בהתבסס על העקרון של חסיון מקורות עיתונאיים . 
אמנון רובינשטיין ( שינוי ) ושמעון שיטרית ( מערך ) שניהם פרופסורים 
למשפטים יזמו אתמול דיונים דחופים במליאת הכנסת ובוועדת החוקה " בפרשת 
החיפוש שערכו חוקרי המשטרה במערכת העתון גלובס בתל אביב . נמסר , כי הוועדה 
נענתה לבקשת חברי הכנסת והיא תקיים דיון במקרה . 
