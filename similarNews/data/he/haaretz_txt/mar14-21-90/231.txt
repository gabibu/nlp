הבעיה העיקרית בסרטיו של וודי אלן היא שאין להם נפח . אלן מעניק לכל דיון 
בסרטיו גוון של " סמול טוק " , המתנהל סביב שולחן במסעדה ניו יורקית אופנתית , 
בציפייה לסושי , ברמה המאפיינת כתבי עת ניו יורקיים פופולריים הלוקחים 
את עצמם ברצינות יתרה . בעייתו של אלן מחריפה ככל שיומרנותם של סרטיו גוברת , 
וסרטו הנוכחי , מבחינות מסוימות , הוא היומרני שבהם . אלן מעדיף לעבוד 
לרוחב מאשר לעומק , ולכן הוא משלב בסרטיו דמויות רבות , שהפעם חורג חלקן 
מהמילייה האמנותי - אינטלקטואלי - אופנתי שאיפיין את מרבית סרטיו בעבר . 
מבחינות רבות מהווה " פשעים ועבירות קלות " סיכום כל יצירתו עד כה ; 
הוא משלב בין שני העולמות המאפיינים את יצירתו זה הקרוב אליו , וזה שבו 
הוא מתבונן ממרחק מסוים . זה אולי ההיבט המעניין ביותר של הסרט , למרות 
שגם בו לא מגיע אלן לידי אמירה של ממש לגבי מהות יצירתו . חלקה הקליל של 
העלילה דן בבמאי סרטים דוקומנטריים ( וודי אלן ) , המקבל על עצמו , למרות 
הסתייגויותיו , לעשות סרט טלוויזיה על גיסו ( אלן אלדה , בתפקיד משעשע 
למדי ) , מפיק טלוויזיה מצליח . תוך כדי כך הוא מתאהב במפיקת הסרט ( 
מיה פארו ) , ההופכת , כמו תמיד , למקור הפנטסיות האידיאליות של אלן . 
הנשים אצל אלן , ואנשים בכלל , משתנים לא על פי אופיים , אלא על פי 
רצונותיו . מכאן נובעת אותה תחושת מניפולציה המאפיינת גם את סרטיו הטובים , 
והשולטת גם בחלקו הקומי לכאורה של סרט זה . חלקו הקודר יותר של הסרט עוסק 
ברופא יהודי מזדקן ( מרטין לנדאו ) , נשוי , ( לקלייר בלום ) , המנסה 
בכל דרך אפשרית להיפטר מפילגשו הנברוטית ( אנגליקה יוסטון ) . כאשר הניסיונות 
נכשלים הוא פונה לאחיו המאפיונר ( גרי אורבאך ) , וזה משתמש בקשריו כדי 
לחסל את הפילגש . הפעם זה לא צחוק . הפעם רוצחים מישהו בסרט של וודי אלן . 
ההרגשה היא שלאלן אין מושג איך להתמודד עם אירוע כזה מבחינה קולנועית , 
או מוסרית . הוא יוצר בעצם דיוקן של מפלצת : רופא יהודי , שנותן את ההוראה 
לחסל את אהובתו הנצמדת , ויבלה את שאר הסרט בלבטים על מהות החטא והעונש . 
אך זהו דיוקן מנומס מאוד , מבוהל , לא מחייב כאילו לתת הוראה לרצוח אישה 
שמסרבת להיפרד ממך ומאיימת להרוס את נישואיך השאננים , שווה לעשיית צעד 
חברתי מוטעה במסיבת צמרת . הסרט היה זוכה למידה של עומק רגשי , אילו הכיר 
אלן בעובדה שדמות זו מייצגת אותו ואת יצירתו יותר מכל גיבור קולנועי שיצר 
עד כה . הכרה כזו היתה דורשת ממנו חשיפה ומעורבות בנעשה על הבד . עד היום 
הוא הצליח להתחמק מכך , בעזרת סדרה מתוחכמת של הטעיות . לפיכך הוא מנתב 
את העלילה לדמויות נוספות , ומעדיף ליצור מעין דיון כללי במערכת השקרים , 
הפשעים ושאר העבירות הקלות שמהם מורכב אריג חיינו . וודי אלן מספק לקהלו 
הנאמן עוד מוצר קולנועי בעל חזות קולנועית ותרבותית , עם " נושא " שניתן 
לקלוט אותו בקלות : כמה פלאשבקים , כמה בדיחות על היטלר ומוסיקת גז בפס 
הקול . העסקים , אצל אלן , כרגיל . אבל הפעם היה לו חומר לסרט רציני , 
קודר ואחראי , רק שחרדתו מפני מחויבות לחומר שכזה הולכת וגוברת ככל שהוא 
מנסה לגעת בו . ככל שהפער בין נושאי סרטיו ונכונותו של אלן להתמודד עמם 
הולך וגובר , כך מתגברת תחושת הרתיעה מסרטיו ומהססנותם האינטלקטואלית והמוסרית . 
הוא ממשיך להשתמש בהסוואות המקובלות שלו , בסגנון הצילום המוכר וגודש את 
סרטיו בשחקנים טובים , אך אלה אינם יכולים להסתיר את הריקנות המוחלטת הנמצאת 
בבסיס יצירתו . וודי אלן חייב להגיע לשלב שבו יחוש מחויבות לקולנוע שהוא 
עושה ולדמויותיו , ויחדל מהמשחק הכפול המאפיין אותו . 
