היום , המועד האחרון להגשת טפסי ההרשמה למבצע הארצי תיירן מצטיין , שנערך 
בחסות הנשיא חיים הרצוג . גורמי ענף התיירות הונחו להעביר עד היום , את 
טפסי ההרשמה , בצירוף שאלון השתתפות מפורט , לפיו יקבעו הזוכים בתארים 
הבכירים . המבצע מתייחס לשנה האזרחית שחלפה ונערך בפיקוח ובהתאם להחלטותיה 
של ועדה ציבורית , בראשותו של ראובן ויטלה , המורכבת מנציגי ענף התיירות 
ואישי ציבור ממגזרי תיירות שונים . טקס הענקת תארי תיירן מצטיין בכיר , 
יתקיים במשכן נשיאי ישראל במעמד נשיא המדינה , חיים הרצוג ושר התיירות , 
גדעון פת . טקס הענקת תארי תיירן מצטיין , יתקיים בנפרד באחד מאתרי התיירות 
החדשים ויוזמנו אליו לבד מגורמי התיירות השונים , גם קבוצות עולים חדשים 
שהגיעו ארצה בשנה החולפת . בטופס ההשתתפות התבקשו גורמי ענף התיירות להצהיר 
על סך ההכנסות בשנת 98 , לעומת 88 וכן על סך ההוצאות לעידוד תיירות באמצעות 
פרסום בחו"ל . נתונים אלה אמורים להיות מוגשים כשהם מאושרים ע"י רואה חשבון . 
תנאי אחר להשתתפות במבצע הוא העדר תלונות חמורות , או תלונות חוזרות שלא 
באו לתיקונן בזמן ובאופן המניח את דעת משרד התיירות . גורם תיירות שמועמדותו 
תיפסל , יהיה רשאי להגיש ערעור מנומק לוועדת הערעורים . 
