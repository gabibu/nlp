חברת א . י . א . כימיקלים , בבעלות אמיר ינאי וארנון קוזלוב , המתמחה 
באספקת חומר גלם לתעשיית הפלסטיקה בישראל , החלה לייבא מאירופה ומארה"ב 
חומר גלם ממוחזר המיועד לשימוש בתעשיית הפלסטיקה . החברה הוקמה לפני כשנה 
וחצי על ידי אמיר ינאי שרכש את נסיונו בפרוטארום ועסק בסחר בכימיקלים ובחומרי 
גלם בענף הפלסטיקה , במסגרת קונצרן כלל . לפני זמן מה הצטרף לחברה קוזלוב 
המשמש כמנהל הביצוע . בעבר שימש קוזלוב כמנהל עסקים במכון לפריון העבודה 
וכמנהל הביצוע בחברת פוסטר מדיה . קוזולוב מסר אתמול כי מדובר בייבוא של 
מאות טונות לחודש של חומר גלם ממוחזר , שמחירו כשני שלישים מזה של חומר 
גלם חדש . לדבריו עליית מחירי חומר הגלם בעולם הפחיתה את כדאיות הייצור 
של חלק מהמוצרים , ורק השימוש בחומר הממוחזר מאפשר את הייצור שלהם בישראל . 
בעבר מיחזרו חברות רבות בישראל את חומרי הגלם בענף הפלסטיקה , אבל בשנים 
האחרונות בשל המעבר לאריזות קרטון , קטן היקף המיחזור . עם זאת , מסר קוזלוב 
כי החברה ממחזרת מוצרים פגומים ובכללם בעיקר צנרת של פלסטרו גבת ומוצרי פלסטיק 
פגומים של אמקור , ומעבירה את החומר הממוחזר לתעשייה המקומית . 
