טום לרר לא זקוק להמלצה ממני על טיבה של הסאטירה שלו , שגרמה לו לצחוק כל 
הדרך לבנק במשך הרבה שנים . לרר צוחק לנושאים רבים , מפירוק החימוש ויחסים 
בין הגזעים ועד ליחסים בינו לבינה , וחיבה רבה שמורה עמו להומור המקאברי . 
קובי לוריא תירגם את הטקסטים ל"ישראלית " , ובדין : הטקסטים האלה פועלים 
רק אם הם חוברים למנטליות של קהל הצופים , ולא רק לשפתו . התרגומים של 
לוריא קולחים ואף משעשעים , ובעיקר עושים צדק עם לרר . מה שעושה פחות צדק 
עם לרר הוא הבימוי והביצוע . החיבה של לרר לביזארי ולמקאברי היתה מחייבת 
הגשה ישירה . כך היה נוצר מתח בין הסיטואציה הבימתית המכופתרת לסיטואציה 
הפרועה שבשיר . החולשה העיקרית היא בכל זאת במשחק ובהגשה . ארבעת המגישים 
הצעירים הם סימפטיים ונמרצים , אבל חסרים את המיומנות הנדרשת לסוג כזה של 
הופעה קברטית . לאיש מהם אין החוש הנכון לנהל דו - שיח בטקסט שנון , עם 
קהל שאינו נדרש לענות , אלא להבין את השנינות . ראובן לביא הוא הסימפטי 
ביותר , בעיקר מפני שאינו לוחץ . שביט רבניצקי היה יכול לנצל טוב יותר את 
היסודות ההיסטריים בהופעתו , אילו ידע לרסן אותה . דני שטג יודע להגיש 
טקסט באופן רהוט ונעים , אבל כושל כאשר הוא נדרש לסמן משחק או דמות . יסמין 
קידר מביאה לבמה הרבה מרץ , אבל עדיין רב ההבדל בין הופעת בידור במסגרת 
להקה צבאית לבין יצירת מעמדי תיאטרון בזעיר - אנפין , כפי שהטקסט הזה דורש . 
עם זאת , הם מילאו ביום ששי את האולם ( הלא - גדול ) של בית ציוני אמריקה , 
ולא במוזמנים - של - בכורה . הקהל צחק ונראה היה שדי חיבב אותם . הביצוע 
מהוקצע , בסך הכל , אבל התחושה היא של מטען סרק ולא של פצצה . 
