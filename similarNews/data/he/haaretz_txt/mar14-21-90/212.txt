ראש הממשלה , יצחק שמיר , הטיח אתמול בשמעון פרס : " לא תמיד תוכל לשקר 
לכל הציבור . יש גבול " . בישיבת סיעת הליכוד בכנסת תקף שמיר את פרס , 
ואמר כי הוא מציג את עצמו כ"אלוף בכיבוד הבטחות " . לגבי עצמו הודה שמיר , 
כי אמנם אירע שלא עמד בהבטחות שפיזר ואולי הלקח הוא להיות זהיר יותר מכפי 
שהיה אך גם כשהפר את הבטחותיו עשה זאת תמיד למען המדינה והעם . דברי שמיר 
התפרשו כניסיון לחזר אחרי הסיעות הדתיות והחרדיות , שהציגוהו כאדם לא ישר , 
המפר את התחייבויותיו . " יכולתי לתקוף את פרס פי מאה ממה שעשיתי . לפרס 
לא היתה סיבה להיעלב . הוא היה רשאי להגיע למסקנה כפי שקרה זמן - מה לאחר 
כינון הממשלה שצריך לפרק את הקואליציה . אבל היה עליו לעזוב במקרה זה את 
הממשלה ולא להישאר בה . " החלטת מפלגת העבודה נוסחה בהתפתלות , אבל היתה 
מובנת . מה , כולנו אידיוטים ? חשבו שלא נבין את פשר החלטת מרכז העבודה ? 
" , אמר שמיר . בלי לנקוב בשמו , מתח ראש הממשלה ביקורת על גישת המערך , 
באמרו כי הוא מקבל כל הצעה זרה , ואינו עומד על דעתו . " אפשר להגיע 
לשלום , אבל רק במשא - ומתן נחוש " , הדגיש . הוא האשים אישים המקורבים 
לפרס כי הם נפגשים עם אנשי אש"ף , וממוססים בכך את כוונת היוזמה המדינית 
להרחיק את יאסר ערפאת מן המשא - ומתן . " ליוזמה היו עוד סעיפים חוץ מהבחירות 
בשטחים , אבל בכירים במערך אמרו במקומות שונים שסעיפים אלה אינם חשובים , 
ובכך כיווצו את היוזמה המדינית , שסטתה ממטרתה המרכזית " . שמיר מתח ביקורת 
על חלקה של ארצות - הברית במגעים המדיניים . " היא לא הפעילה את השפעתה 
על מדינות ערב לקבל סעיפים חשובים אחרים ביוזמה המדינית . יש מחלוקת עם 
אמריקה , אבל היא לא צריכה להשפיע לרעה על שיתוף הפעולה המסועף " , אמר . 
ראש הממשלה הביע את ביטחונו כי אם ינצח המחנה הלאומי בהצבעת האי - אמון היום , 
אפשר יהיה ליישב את חילוקי הדעות הפנימיים בליכוד ולעבוד בשיתוף פעולה עם 
שרי החישוקים . ח"ך אריאל שרון אמר בדבריו כי שרי החישוקים הגיעו להישגים . 
הוא הדגיש פעמים אחדות כי יהיה צורך לדון ב"תוכניות אחרות " , שמטרתן להביא 
לשלום , למנוע הקמת מדינה פלשתינאית ממערב לירדן ולשמור על ירושלים . שר 
הביטחון היוצא , יצחק רבין , הביע את צערו באוזני השר משה קצב , על הערה 
שהשמיע בגנותו . בנאומו במרכז מפלגת העבודה , כרך רבין את קצב יחד עם משה 
ארנס ומשה נסים , בהערה לעגנית על חלקם במערכות ישראל . מיד לאחר מכן טלפן 
קצב לרבין , וסיפר לו כי שירת כחייל בחדר המלחמה של אוגדתו של נתן ניר במלחמת 
יום הכיפורים . רבין הביע אפוא את צערו על הערתו כלפי קצב . 
