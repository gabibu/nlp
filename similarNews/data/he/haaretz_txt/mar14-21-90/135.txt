הכל מוביל , בסופו של דבר , לצורך להחליף את שמעון פרס ביצחק רבין בהנהגת 
מפלגת העבודה . איך בולטת דווקא המסקנה הזאת , המביכה במקצת , משפע האירועים 
של היממות שלא לדבר על השנים האחרונות ? להלן הרצף ההגיוני . מתוך כל 
ההתגודדות מעלת - האבק , המלאה שברי תכסיסים וטריקים בני - יומם , עלו 
סביב המשבר הנוכחי דברים ברורים אחדים . רק על פיהם , לא בגלל פרטים אלה 
או אחרים , צריך אדם מן היישוב לנקוט עמדה כלפי ההמשך . אין זה חשוב אם 
הצעד של שמיר היה " מחטף של הדמוקרטיה " ( שמעון פרס ) , " הפקרות " 
( גד יעקבי ) , " כמו באלבניה " ( רפי אדרי ) או " מעשה של עסקן 
פוליטי " ( משה שחל ) . רוב ההתרחשויות של החודשים האלה בוצעו במישור 
הדל הזה של עסקנות אלבנית קטנה . מה שחשוב הן שתי הנחות יסוד שחוזקו עוד 
יותר עם התפרקות הממשלה : יצחק שמיר והליכוד אינם רוצים התקדמות לקראת 
מו"ם עם הפלשתינאים . ושנית , אי אפשר להתקדם לשם עם ממשלה של המערך או 
של הליכוד ביחסי - הכוחות הנוכחיים . שמיר פוחד מההסדר והמתין להזדמנות להסיר 
מעליו אחריות לתזוזה כלשהי . אם אמנם ילך לנשיא מחר להגיש את התפטרותו , 
הוא יממש תחזית , שהוצגה בטורים אלה לפני שבועות אחדים , אשר התבססה על 
אי נכונותו להיגרר אל המפגש בקהיר . אבל אין צורך באקט הסמלי הזה כדי להבין 
ששמיר רק חיפש עילה לברוח מהתהליך . הוא מצא אותה בפירוק הממשלה על - ידי 
פיטורי פרס . לאופן שבו ינהג מעתה ואילך יש רק משמעות תכסיסית . במבט לאחור 
נראות עכשיו קצת נאיוויות התקוות כי מישהו יצחק רבין או זבולון המר , למשל 
יצליח להדק את השורות בין שמיר לבין המערך ולהוליך אותם יחד לקהיר . האיש 
הזה לא רוצה הסדר . נקודה . ואם נהג כך בממשלה הנוכחית , אפשר לשער איך 
הוא וחבריו , בממשלת ליכוד צרה , יטרפו לארוחת הבוקר הראשונה את תהליך 
ההסדר . בממשלת מערך יהיה אמנם הרצון להסדר , אבל לא הכוח להביא אותו . 
כל רוח קטנה תמוטט קואליציית מערך . די לחשוב , למשל , על המכשולים הקטנים 
שיעשו את כל ההבדל בין הצלחה לכישלון בהצבעת האי - אמון . לפי חשבון יחסי 
הכוחות , האמון בממשלה תלוי בהחלטה של חבורת שוליים כגון אנשי " מולדת " , 
בנזלת דיפלומטית של חלק מסיעת ש"ס או בתכתיב שיפיל הרב שך על " דגל התורה " . 
על כרעי תרנגולת כאלה תיכון כיום ממשלה צרה של כל צד . שלא לדבר על השוחד 
הפוליטי שיפוזר , עד בחילה , על ימין ועל שמאל . המסקנה הפשוטה לכאורה 
היא , שיש לקיים בחירות חדשות . אבל הרי כל ילד יודע מה אומרים המומחים : 
קרוב לוודאי , לפי סימנים שונים , שהתוצאה לא תהיה שונה גם בפעם הבאה . 
זאת הסתייגות חשובה מקיום בחירות . אלא שהאלטרנטיווה גרועה יותר : ממשלה 
רעועה של שמיר או של פרס הנתונה לחסדים קטנים ומשתנים . מו"ם להסדר אין 
להעלות על הדעת . יש רק עניין אחד שלגביו כדאי שהמפלגות הגדולות ישקיעו מאמץ 
של הידברות ביניהן : עקיפת ההתנגדות של הקטנות למבחן חוזר אצל הבוחר . 
אם הליכוד הגיע למסקנה שהמערך , בעזרת האמריקאים , דוחף את עם ישראל לאסון , 
שילך לקלפי ויבקש שם את אמון הציבור להרחיק אותו מהסכנה . אם המערך השתכנע , 
סוף סוף באיחור אך בצדק שעם השותפה בכורח שלו אי אפשר לעשות עסקים פוליטיים , 
עליו להתעשת ולעשות מאמץ נוסף להגדיל את כוחו בכנסת . ביממה האחרונה היו 
שוב דיבורים על אפשרויות פשרה בין הגושים . זה מגוחך . מגיע רגע שבו הכבוד 
העצמי כן , אפילו במפלגות צריך למלא איזשהו תפקיד . זרקו אתכם מהממשלה , 
שרי המערך ? אל תידחפו חזרה פנימה . ממילא מה שמבקש שמיר לומר עכשיו , 
בעזרת תמרוני הפשרה , הוא כי לא מפלגתו אשמה בפירוק ממשלת האחדות . שעתו 
של המערך להתבונן עכשיו פנימה : לראות מהי הדרך היחידה הנותנת לו סיכוי 
לשנות את מאזנו האלקטורלי מול הליכוד . לא רק המשאלים , גם הבנתם של רוב 
המשקיפים הפוליטיים מלמדת שהסיכוי הזה , מעורפל ככל שיהיה , נעוץ בחילופין 
בהנהגת המפלגה . לשם כך דרוש עוז . זה לא נעים . אולי אפילו לא צודק 
נוכח המאמצים הסיזיפיים של פרס בשנים האחרונות . אבל מפלגה שרוצה לראות 
שינוי , תנועה המכריזה שעיקר מעייניה בקידום תהליך השלום , חייבת לעצמה 
ולציבור התומך בעמדותיה הבסיסיות את המהלך האמיץ הזה . אין מסקנה שימושית 
יותר מהמשבר , ואין דרך נכונה יותר להפוך אותו מסתם גועל - נפש לנקודת מפנה 
אפשרית . 
