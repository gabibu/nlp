הופעתו של ראש הממשלה , יצחק שמיר , אתמול ב"מוקד " , לותה בדרמה ובלחצים 
על הנהלת רשות השידור . עניין הראיון עם שמיר ב"מוקד " עלה אתמול בישיבת 
הבוקר של מחלקת החדשות בטלווייזיה . רפיק חלבי , אחד מעורכי " מבט " , 
אמר שזו שערורייה מקצועית , ושאי - אפשר שלא לתת ביום כזה ביטוי שווה למערך 
ולליכוד . בטלוויזיה היו מעוניינים לארח את שמיר ב"מוקד " בשבוע שעבר , 
אלא שהוא סירב ובמקומו הופיע ממלא - מקומו , שמעון פרס . ככל הנראה , 
סיכמו כבר אז עורך " מוקד " , יורם רונן , ויועץ התקשורת של שמיר , אבי 
פזנר , שראש הממשלה יופיע ב"מוקד " השבוע . בימים האחרונים נערכו עוד 
מספר שיחות בין רונן לבין אנשי לשכת שמיר . משנודע אתמול ליו"ר הוועד המנהל , 
אהרן הראל , על הופעתו של שמיר ב"מוקד " , פנה למנכ"ל הרשות , אריה מקל , 
ולמנהל הטלוויזיה , נסים משעל , ואמר שלא יעלה על הדעת , שערב הכרעה 
גורלית כזו ישודר " מוקד " עם שמיר , כאשר יש שני מועמדים לראשות הממשלה 
הבאה . עוד בשעות הבוקר התגבשה הצעה , שהעלה משעל , להביא את פרס לאולפן 
הטלוויזיה לראיון בן חצי שעה במסגרת " מבט " . אתמול זומן אריה מקל במפתיע 
ללשכתו של שמעון פרס , שאמר לו כי יש לנהוג בצורה ממלכתית , וכי מגיע לו 
זמן שידור שווה ובאותם תנאים כמו לשמיר . מקל טען , שמכיוון שהדרישות הן 
בתחום הציבורי ולא בתחום המקצועי הצרוף , הוא רוצה להתייעץ עם יו"ר הוועד 
המנהל ועם חברים אחרים בוועד . בסופו של דבר התקבלה הנוסחה , ששמיר יתארח 
ב"מוקד " , וש"מבט " יוארך לשעה , ובמסגרתו ייערך ראיון מקיף עם פרס . 
את פרס ראיינו יעקב אחימאיר ויגאל גורן , ואת שמיר יורם רונן ואהוד יערי . 
מנכ"ל רשות השידור , אריה מקל , אמר אתמול : " לאור ההתפתחויות הפוליטיות 
ועליית הרגישות , הוצאתי הוראות להקפיד יותר מתמיד על האיזון . ביום ראשון 
אייחד את ישיבת פורום החדשות לנושא זה , כדי להבטיח שהסיקור יהיה הוגן ומקצועי 
כלפי כולם , כמתחייב " . 
