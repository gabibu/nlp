נמאס כבר להשאיר את המלה האחרונה למבקריו ולמגיניו של התיאטרון הקונוונציונלי 
בארץ . לתיאטרון החזותי בארץ נמאס לשכב בארון - המתים שמנסרים לו ולהקשיב 
לדפיקות . הגיע זמן לצאת מן הארון . " זו עוד הצגה " , כותב הנדלזלץ בביקורתו 
על ההצגה " אילו " ( " הארץ " , 7 . 9 ) " של מה שמכונה תיאטרון חזותי " . 
הנדלזלץ מצטייר לי בדמות שופט - כדורגל ותיק שנקלע במפתיע למשחק טניס , 
משחק שעד אז לא ידע על קיומו . " מה שמכונה משחק טניס " , היה הנדלזלץ 
כותב . הוא צופה במשחק בביטחון גמור שהוא רואה משחק כדורגל , רק מסולף . 
" למה הכדור קטן כל - כך ? " הוא שואל את עצמו ואת האחרים , " ומה 
פתאום בגדים לבנים ? ואיפה המשחק הקבוצתי ? ההצגה שראה הנדלזלץ היתה הצגה 
של תיאטרון חזותי . לא נטולת היגיון דרמטי , אלא בעלת היגיון דרמטי אחר , 
שפה תיאטרלית שונה משל התיאטרון הקונוונציונלי . כדי שיהיה אפשר להעריך 
את ההצגה , צריך קודם - כל להכיר בכך שזה משחק אחר . " היפה , יפה בסוגו " 
אומר אריסטו . לא ייתכן לשפוט הצגה חזותית באמות - מידה קונוונציונליות . 
התיאטרון הקונוונציונלי מבוסס על מלים ועל חיקוי . החזותי מבוסס על תמונה 
ועל דימוי , הוא יוצא מתוך הנחה שאם אתה מסתפק בחיקוי המציאות , מה שתקבל 
יהיה דומה לה , רק חלש יותר . הצייר פרנסיס בייקון אמר פעם , שאת הריאליזם 
באמנות צריך להמציא בכל פעם מחדש , כדי שיהיה אפשר לתפוס לא רק את פני השטח 
שלה , אלא גם את האינטנסיוויות של התת - מודע . הוא מצטט מתוך מכתב של 
ואן - גוך על הצורך לעשות שינויים במציאות , שינויים שהם שקרים אמיתיים 
יותר מן האמת הליטרלית . התייחסות לריאליזם במובנו הליטרלי , אומר בייקון , 
תהפוך את האמנות לאיור ולמשהו שהוא " יד שנייה " . דברים אלה יכולים להוות 
מוטו לאני - מאמין של התיאטרון החזותי ; לא ניסיון להעתיק , אלא לברוא 
מציאות ; עדיפות למציאות הפנימית על פני הקליפה ; והעיקר מחויבות לאינטנסיוויות 
ולחית של המציאות , יותר מאשר לפרק זה או אחר של עלילה ליטרלית . קראתי 
פעם , שאם אדם לא השתמש בחוש הראייה ( כלומר , היה עיוור ) עד גיל מסוים , 
הרי אפילו יוסר המכשול הרפואי , לא יוכל עוד לראות לעולם . המנגנון שלא 
השתמשו בו התנוון ולא יצלח עוד . נראה לי שלהנדלזלץ קרה משהו מעין זה . 
בשל מסירות רבת - שנים לתיאטרון הקונוונציונלי , אין הוא מסוגל עוד לקלוט 
משהו שונה . למרבה המזל , יש קהל במצב שונה . אנשים שלא התאבנו מרוב צפייה 
בתיאטרון הממוסד מגיבים על החוויה בעוצמה רבה . מה ששמר אצלם על היכולת 
הם תחומים אחרים של החיים , שבהם לא פסקה החשיבה המיתית . חלומות , אסוציאציות , 
שירה . אבל החשיבה המיתית אינה מוגבלת לספירת אליטיסטיות כמו שירה . שחקן 
כדורגל שנסע פעם למגרש בדרך שונה , והבקיע שלושה גולים , ייסע בשבת הבאה 
באותה דרך . חסר היגיון דרמטי אולי , אבל בעל היגיון מאגי , מיתי . היגיון 
שאומר שאם תשוחזר במלואה תמונת יום ההבקעה המבורך , יונבו מחדש גם הפירות . 
אנחנו חיים בחברה חומרנית . כסף , חפצים , עיצובי תדמיות , שולטים כמעט 
בכל תחום מתחומי החיים . מבחינת התוכן , יש בוודאי לא מעט הצגות קונוונציונליות 
המתייחסות לנושא , אבל בשפה התיאטרלית שלהן אין זכר לדבר . שם שולטת הפרדה 
מוחלטת בין חומר לרוח , בין רגש ללבוש , בין מחשבה לחלל במה . ההיירארכיה 
ברורה : קודם עושים הצגה על רגשות של אנשים , ואז מוסיפים כמה תלבושות 
ואבזרים . בחיים יצרה ההפרדה הזאת בין חומר לרוח את הניכור המפורסם , והתיאטרון 
הקונוונציונלי משקף אותו בבלי דעת . התיאטרון החזותי שבו אני מאמינה מנסה 
לאחות את השבר ; מנסה , לפחות על הבמה , למצוא את החיים שבחומר , להעביר 
רגשות ומחשבות דרך חפצים , ולא במנותק מהם ; לברוא מחדש קשר לירי של משמעות 
עם המציאות החומרית . מעניין שמשהו מזה , מעורפל ככל שיהיה , חדר גם את 
שריון האטימות של המבקר : " רגעים מעניינים של שימוש במסכה , מראות , 
אבזרים , חלקי גוף או בגד " , כותב הנדלזלץ בביקורתו . עוד לא אבדה תקוותנו . 
