בתגובה ראשונה למשבר הפוליטי בישראל , הודיעה אתמול ממשלת מצרים , כי היא 
עוקבת בדאגה אחרי ההתפתחויות . שר המדינה לעניייני חוץ , בוטרוס גאלי , 
קרא את ההודעה הבאה : " מצרים עוקבת בדאגה גדולה אחרי הבעיה המיניסטריאלית 
בישראל , והיא מקווה כי ההתפתחויות האחרונות לא ישפיעו על המאמץ הדיפלומטי 
לקיים דו - שיח בין הפלשתינאים לבין ממשלת ישראל " . נשיא ארה"ב לשעבר , 
גימי קארטר , שסיים אתמול ביקור בן שלושה ימים בקהיר ויצא לדמשק , העריך 
כי המשבר הממשלתי בישראל יעצור את תהליך השלום למספר חודשים , עד שתוקם 
ממשלה חדשה . כך דיווחו העיתונים המצריים . קארטר אמר עוד , כי יישוב עולים 
בשטחים הוא " פעולה בלתי - לגיטימית , המחבלת במאמצי השלום " . קארטר תומך 
במשא - ומתן ישיר בין ישראל לפלשתינאים בשטחים . " הדבר אינו סותר פתיחת 
משא - ומתן ישיר בין ישראל לסוריה ובין ישראל לירדן " , אמר . לדבריו , 
יבקר בסיורו הבלתי - רשמי גם בירדן ובישראל , ייפגש עם מנהיגים באש"ף ויעשה 
כמיטב יכולתו לקידום תהליך השלום . אמצעי התקשורת הערביים קבעו אתמול לקראת 
הדיון בכנסת , כי " התמוטטות ממשלת האחדות הלאומית באה הודות להצלחת הטקטיקה 
של אש"ף " . עיתונים במפרץ ציינו במאמריהם הראשיים , כי ראש אש"ף , יאסר 
ערפאת , " הצליח לחשוף את מזימות ההתפשטות הציונית בפני דעת הקהל בעולם " . 
לעומתם , גורסים עיתוני קהיר , כי המשבר הממשלתי אינו אלא הצגה שנועדה 
להרוויח זמן . " אל - אחבאר " כתב במאמרו הראשי : " הצגת המחלוקת נועדה 
לברוח מקבלת הכרעות " . העיתון הסעודי " א - ריאד " , כתב : " למעשה , 
זהו תמרון ותסריט מגוחך , שהיה צפוי . הבעיה , הניצבת בפני ממשלת ישראל , 
היא רצונה להראות לעולם , שהיא דמוקרטית ושיש בה מקום לדעות שונות , בעוד 
שהמנטליות הציונית נשלטת על - ידי פירושים דתיים , שיושמו בחוקי המדינה " . 
שותף לדעה זו עיתון סעודי נוסף , " אל - יום " , שכתב כי רצינות התמרונים 
של שמיר מתבטאת במסירת עתידה של ישראל לידי מפלגות קיצוניות . " תמרונים 
אלו הם הוכחה חותכת לכך , ששמיר דוחה את יוזמת השלום לפתרון הסכסוך במזרח - 
התיכון " . בבחריין תיאר " אחבאר אל - חאליג " את המשבר כטרגי - קומי , 
והזהיר את מדינות ערב מפני אופוריה . " קומדיה זו עדיין לא הסתיימה . 
הגרוע מכל עוד לפנינו " . " אל - ביאן " , היוצא בדובאי , כתב : " צעד 
זה הוא למעשה חלק מתוכנית להרוויח זמן וליישם את שאיפות ההתרחבות של ישראל . 
איננו מאמינים , שיש הבדלים אמיתיים בין שליטי ישראל , בין אם הם שייכים 
לליכוד ובין אם למערך , באשר למטרותיהם העיקריות " , הוסיף . " אל - איתיחאד " , 
הרואה אור באבו - דאבי , רואה בפירוק הקואליציה סוף פסוק לניסיונות לפתור 
את הסכסוך במזה"ת . " התוצאה של מה שקרה בתל - אביב היא שההסדר הופרע , 
ועל הערבים לשקול מחדש את המצב על בסיס זה , ולאור השינויים הבין - לאומיים , 
שהאויב מנסה לנצל " . דעות דומות הופיעו בעיתון בשפה האנגלית " כוויית טיימס " : 
" הפירוק אינו מזמין אופטימיות , ומטרותיה של הישות הציונית נשארות בעינן , 
ללא קשר לממשלה שבשלטון . זו נסיגה בתהליך השלום , אם הוא קיים כלל " . 
