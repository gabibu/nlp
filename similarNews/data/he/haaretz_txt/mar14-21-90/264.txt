העבודה במשרד מתנהלת במלוא הקיטור , אולי אף יותר מאשר בימים אחרים . אי - 
הבהירות הפוליטית לא משפיעה על העובדים . בימים אלה של אי - ודאות פוליטית , 
היצירתיות של העובדים גוברת . היום תבקר הנהלת המשרד במכון ויצמן , כפי 
שתוכנן מראש , ולא נשנה התוכניות . בסוף אפריל אמורה להגיע לישראל משלחת 
מדענים מבריה"ם , כביקור גומלין לביקורו של השר ויצמן במוסקבה לפני מספר 
חודשים . בשנה האחרונה קשרנו קשרים מדעיים עם צרפת , גרמניה , ספרד , 
ובריה"ם , ויש להמשיך בפעולות אלה . אני מקווה שתקופת ההתאקלמות של השרים 
במשרדים החדשים תהיה מהירה , כדי שמה שהתחלנו לא יואט . המנכ"לים מונו על 
ידי הממשלה , ועבודתם תמשיך להיעשות . ברור שהשרים והמנכ"לים מתווים את 
המדיניות והתוכניות של המשרדים , אבל החשובים ביותר הם עובדיהם של משרדי 
הממשלה . הם עמוד השדרה הרציני של כל עבודת הממשלה , ונקווה שחילופי השרים 
יפגעו בהם פחות , כדי לא להשבית את העבודה התקינה . הפקידים מתעניינים כיצד 
ישפיעו עליהם חילופי השרים , מה יהא בגורל התוכניות שהוכנו על ידם . ואולם 
תוכניותיהם של משרדי הממשלה לשנת 09 כבר נקבעו במסגרת הצעת התקציב , שאישרה 
הממשלה . אמנם כל שר נותן מעצמו ומאישיותו , ואולם איני חושב שיש עתה הרבה 
לשנות בגלל חילופי השרים . החששות בשל המצב הפוליטי קיימים בכל משרדי הממשלה , 
ולא רק במשרדים של השרים המתפטרים . קשה לי לומר מה אני מרגיש . המצב עוד 
לא ברור וימים יגידו . אנו המנכ"לים נוכיח את עצמנו גם בעתיד . אני חושב 
שויצמן העלה את משרד המדע על המפה , ואני מקווה שתוכניות שהוחל בהן לא יושבתו . 
כל זמן שאכהן בתפקידי , אמשיך , כמו כל המנכ"לים , בהפעלת התוכניות , 
כי חשיבות המדע אינה תלויה בחילופי שרים ובמנכ"לים . 
