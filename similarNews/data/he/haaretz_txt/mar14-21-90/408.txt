בצמרת מפלגת העבודה התחדשה בסוף השבוע , במלוא חריפותה , המתיחות בין שמעון 
פרס ויצחק רבין . מקורבי רבין מאשימים את פרס , כאילו החליט עתה לפגוע 
בו , להפילו ולהרחיקו מעמדת הכרעה . גורמים בכירים המקורבים לרבין אמרו 
בסוף השבוע , כי אם יימשך מסע ההכפשות מצד אנשי פרס כלפי רבין , שמעון 
פרס לא יהיה ראש ממשלה . הרקע להתבטאויות הקשות , המגיעות מצד מקורביו של 
רבין , הוא שורה של פרסומים והשמצות כלפי שר הביטחון לשעבר , שפורסמו בעיתונות 
בסוף השבוע , ועיקרם הצגתו של רבין , בעיקר על - ידי מקורבי פרס , כמי 
שניסה לחבל במהלך של הפלת הממשלה , וכמי שניסו להעלים ממנו עובדות ומהלכים , 
כדי שלא ימציא ברגע האחרון פשרה שתבסס מחדש את שלטון שמיר . נודע , כי 
רבין נפגע מהפרסומים , ובעיקר מאחת הידיעות , שטענה כי פרס ינסה עתה להרחיק 
אותו מכל מוקד אפשרי . לפי הידיעה , אף שקל פרס להציב במשרד הביטחון אישיות 
ביטחונית אחרת , המקורבת לפרס מבחינה מדינית . סיבות נוספות לכעסו של רבין 
על פרס ואנשיו הן ידיעות שלפיהן כאילו התגבשה הפשרה של הרב עובדיה יוסף , 
שהביאה בסופו של דבר להפלת הממשלה , תוך ניסיון להסתירה מרבין . רבין אמר 
אתמול , כי נוסח הפשרה שהציג הרב עובדיה יוסף הוא בדיוק נוסח הפשרה שלו , 
שאותו הביא לדיון בין שרי מפלגת העבודה ביום חמישי בשעות הבוקר . ( ראה 
תצלום הצעת הפשרה בכתב ידו של רבין ) . לטענתו , ההצעה גובשה בשיחה עם 
השר דוד מגן , אולם שרי המערך , ובראשם פרס , סירבו לתמוך בה , אלא אם 
יחתום עליה יצחק שמיר . אותה הצעה קיבלה את ברכתו של פרס לאחר שהגיעה במכתבו 
של עובדיה יוסף . רבין חושש עתה מפגיעה במעמדו בתנועה , על - ידי ניסיונו 
של פרס לצרף לממשלה בהנהגתו שורה של אישים בעלי דעות יוניות מובהקות , והוצאתם 
מהממשלה של שרים שגילו בעבר קו מרכזי או נצי יותר . הכוונה בעיקר , לאפשרות 
כי פרס יצרף לממשלתו את עוזי ברעם , אורה נמיר , חיים רמון , יוסי ביילין , 
ועשוי שלא למנות מחדש את מוטה גור , חיים בר - לב ויצחק נבון . רבין גם 
חושש , שאם תקום ממשלה בראשותו של פרס , הוא יפעל למיתון משמעותי בקווי 
הייסוד של ממשלה שכזו , שיעמדו בסתירה למצע המדיני של מפלגת העבודה . בקרב 
אנשי רבין האשימו אתמול את אנשי פרס באחריות לשליחת מכתבים , תחת שמות מזויפים , 
למערכות העיתונים בימים האחרונים , שעיקרם התקפות קשות על יצחק רבין . 
שמעון פרס אמר בסוף השבוע , בתגובה , כי הוא מסתייג מכל הפרסומים שהיו 
כלפי רבין בעיתונות . הוא אמר , כי אינו מוכן להתייחס לאיומים מצד אנשי 
רבין , אך הדגיש כי רבין היה שותף מלא למהלכים הפוליטיים שהביאו לנפילתה 
של הממשלה , היה מצוי בסוד העניינים , וכי שיתוף הפעולה ביניהם יימשך . 
