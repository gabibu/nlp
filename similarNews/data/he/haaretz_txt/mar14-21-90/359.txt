פאריס , ( ע"ץ ) . יכולת הייצור של המפעל הכימי ברבתה נפגעה קשות , 
עקב השריפה שהתחוללה שם ביום רביעי וגרמה לנזקים חמורים . לפחות בניין אחד 
במפעל הושמד בשריפה , שנמשכה כנראה שעות מספר . עדיין לא ידוע אם היו נפגעים . 
מחלקת המדינה האמריקאית טענה כי הנזקים שנגרמו למפעל הם חמורים , אולם המפעל 
לא הושמד . בון הכחישה את טענותיו של קדאפי כי שירות המודיעין שלה היה מעורב 
בדליקה . " חשדותיו של הקולונל קדאפי מגוחכים לחלוטין וחסרי בסיס " , אמר 
דובר מטעם משרד החוץ המערב גרמני . מומחה מערב גרמני טען כי יתכן שהדליקה 
פרצה כתוצאה מתאונה , ונבעה מטעות אנוש . אנשי מודיעין מערב גרמניים ומומחים 
אמריקאיים מעריכים כי המפעל ברבתה תוכנן להיות המפעל הגדול בעולם לייצור 
נשק כימי , וכי הספיק כבר לייצר כ03 טון גז חרדל וגז עצבים . על פי אחד 
הדיווחים , פרצה השריפה בסמוך למאגרי כלי הנשק הכימיים שכבר יוצרו . ניקוסיה , 
( ע"ר ) . לוב הכריזה בשבת כי הדליקה במפעל הכימי ברבתה היתה תוצאה של 
חבלה , ורמזה כי ארה"ב , מערב גרמניה וישראל היו אחראיות למעשה זה . סוכנות 
הידיעות הרשמית של לוב טענה כי המפעל היה מטרתה של " פעולת חבלה טרוריסטית , 
ביטוי של טרור מדיני מאורגן , שבוצעה בידי כוחות ביון עויינים , וגרמה 
לדליקת ענק " . פקיד במשרד החוץ של לוב שצוטט בדיווחי סוכנות הידיעות של לוב 
אמר כי מדינות קולוניאליות , בראשות ארה"ב ו"האוייב הציוני " , עושות מאמצים 
כדי למנוע ממדינות ערב להתפתח בדרכי שלום " . ההתפתחות הזו , לדברי הפקיד , 
כוללת גם ייצור תרופות . הלובים טענו כי המפעל ברבתה משמש לצורך זה . מערב 
גרמניה איימה שלשום כי תנצל את כל האמצעים המשפטיים שברשותה כדי למנוע ייצור 
נשק כימי במפעל ברבתה . דובר של משרד החוץ המערב גרמני אמר במסיבת עתונאים 
בבון כי מערב גרמניה סבורה שהמפעל ברבתה , שהוקם בהשתתפות חברות מערב גרמניות , 
מייצר נשק כימי . " ממשלת מערב גרמניה שומרת לעצמה את הזכות לנקוט את כל 
הצעדים הפוליטיים האפשריים על פי החוק הבין - לאומי , כדי למנוע את הייצור " , 
אמר הדובר . 
