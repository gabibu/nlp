ייתכן שאעשה מחר מעשה יוצא - דופן ואעלה לבית - הכנסת , לברך ברכת הגומל . 
וגם לומר ברוך שפטרנו מעונשה של ממשלת האחדות . זו לא היתה ממשלה , אלא 
מפעל זעיר להנפקת בושות . סופה לא בייש את ראשיתה : בבושה קמה ובבושה נפלה . 
התככים , סחר - הסוסים , הסחיטות ועצם העובדה שהכל היה פתוח עד הרגע האחרון , 
היה גועל נפש . ממש כמו כל דרך - חייה של הממשלה הזאת . ביום ג בערב ירד 
המיקרופון של " מבט לחדשות " בטלוויזיה לראיין את " האנשים ברחוב " . 
הם לא דיברו בדיוק בעברית של בן - יהודה . הם לא תיארו את הממשלה כ"קן הקוקייה " , 
כשבח וייס . הם לא אמרו שפרס שקרן כפי שאמר עליו שמיר . גם לא אמרו ששמיר 
רמאי כפי שאמר עליו פרס . הם לא אמרו שזו " ממשלת ביזוי לאומי " , כדברי 
ח"ך פלדמן ולא אמרו בעברית רהוטה כמודעי , " עוד מעט אשפריץ לכל הצדדים " . 
אבל תחושת גועל - הנפש מהממשלה יצאה להם מהלב . " הממשלה הזאת לא שווה 
גרוש " , אמרה האישה שהבעת שאט - הנפש בפניה יכלה לחסוך ממנה את המלים . 
ומי לא יכול היה להזדהות עמה ? מרוב התעסקות עצמית , תרגילים למען הישרדותה , 
מלחמות מחשקים במחושקים בשתי המפלגות , שכחו שיש גם עם . ממשלת האחדות 
השחיתה בראש ובראשונה את המידות של הפוליטיקאים והוציאה שם רע לדמוקרטיה . 
ואין זה מקרה שדווקא בימים שהיתה לנו ממשלה שנהנתה מרוב אדיר של 09 מנדטים , 
" רוב העם " כביכול , הראו משאלים על עלייה ניכרת במספר המתגעגעים לשלטון 
חוץ - דמוקרטי . עד כמה גדולה היתה ההשחתה אפשר לראות בדרך נפילתה של הממשלה . 
שעות אחדות לפני הסוף , חזרו ופתחו יומני החדשות במשפט ש"הכל פתוח וכל 
הפתעה אפשרית " . מה פתוח ? מה אפשרי ? ומה על העקרונות ? ואמנם הכנסת 
וקריית הממשלה נעשו אתמול זירה לסחטנות . רחבעם זאבי משתף את כל עם ישראל 
בלבטיו , אם יוכל לתמוך בממשלת ליכוד . ואתה כלא - מאמין : בביילין ובצוקר 
הוא כן יכול לתמוך ? ומודעי , האיש שגילה שהוא נאמן גדול יותר לארץ - ישראל 
משמיר עצמו , " התלבט " במי יתמוך בממשלת מפלגתו או בשריד ופרס . התלבט , 
התלבט עד שקורפו לא הבטיח לו שמעמד סיעתו יסודר . והרב שך ושליחיו עלי - 
אדמות , ששיגעו את המדינה בתרגום ליטאי של רצון הקב"ה . וביטון עם מועצת 
גדולי השכונות שלו , שלא החליט לתמוך במערך עד שלא סודרו גם חובותיו . 
איפה העקרונות ? ומה על העם ? וחוסר האחריות הזה של שמיר לפטר את שרי המערך 
ולהשאיר עשרה תיקים חשובים , ביניהם ביטחון ואוצר , מופקרים בידי מם - 
ממים . והמירוץ המחפיר הזה במשך כל היום אפילו אחרי ששרי המערך היו בפועל 
על תקן של מפוטרים ויריקה בפניהם אחר נוסחה גואלת שתשאיר בכל זאת את ממשלת 
האחדות על כנה . כאותה לטאה שככל שאתה קוטע את זנבה , היא מצמיחה זנב חדש . 
איזה גועל ! ממשלת האחדות לא רק השחיתה , אלא גם רימתה . חבריה רימו זה 
את זה או השלו זה את זה וכגוף , רימתה הממשלה את עצמה , את הציבור ואת 
כל הגופים והממשלות שהיתה עמם במגע . קשה להבין איך ראשי העבודה יכלו למשל 
להאמין מלכתחילה שאפשר לקדם את תהליך השלום בשטחים עם יצחק שמיר איש ישר 
והגון שהתחייב לפני הבחירות כי לא יוותר על מילימטר אחד משטח ארץ - ישראל ? 
מה הם חשבו ? ששמיר , שלא היה מוכן להסכם עם ירדן , יסכים פתאום לפשרה 
טריטוריאלית עם הפלשתינאים ? או שהיתה כאן טעות חמורה בהערכה , או שהכיסא 
היה יותר חשוב להם איזה הסבר אחר יש לאי - הבנה כזאת ? תמוהה עוד יותר היתה 
האמונה התמימה או המתחסדת ששמיר אימץ באמת את תוכנית הבחירות בשטחים . מרגע 
שנולדה תוכנית זו , התייחסתי אליה כאל תרגיל ביחסי ציבור . היא באה לעולם 
מפני שרבין היה בלחץ תדמיתו כ"שובר ידיים ורגליים " ושמיר היה צריך לנסוע 
לוואשינגטון " עם משהו ביד " ; אך איך אפשר להאמין אף לרגע ששמיר והליכוד 
מסוגלים בכלל לאמץ תוכנית המובילה למצב שיום לאחר הבחירות תתחיל ספירה לאחור 
למדינה פלשתינית ? איך , אתם שואלים ? בשיתוק כמובן . כמו בכלכלה , 
כמו בעלייה כמו בכל עניין שממשלה זו לא עשתה בו דבר . ממשלת האחדות היתה 
ממשלה בלי פרצוף . לא ידעת מה היא מייצגת , לאן היא הולכת ומה היא באמת 
רוצה . עכשיו תהיה לנו לפחות ממשלה עם קול אחד . מכאן שהאפשרות שהליכוד 
יישאר שבועות וחודשים בשלטון , במתכונת של ממשלת - מעבר צרה , לא הפילה 
אותי מהכיסא . ( מי יודע ? ממשלת - מעבר בראשות שמיר , המדברת " בקול 
אחד " , אולי תיתן אפילו תשובה חיובית לבייקר ? ) עדיפה ממשלה אחת עם רוב 
צר , אך דרך אחת , תווי - פנים ופרצוף , כשבצד השני אורבת לה החלופה שבאופוזיציה , 
גם היא עם תווי - פנים ופרצוף ; מוטב זה משבת אחים בגוף שהוא מחוץ לדרך 
הטבע . נפילת ממשלת האחדות מחזירה לציבור את חופש הבחירה בין שתי דרכים . 
לא אזיל עליה דמעה . 
