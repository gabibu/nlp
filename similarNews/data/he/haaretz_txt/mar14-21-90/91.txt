משרד יועץ ראש הממשלה למלחמה בטרור החל בגיבושה של מערכת ממוחשבת חדשה אשר 
תרכז מידע ותפיק דו"חות בנושא טיולים מאורגנים של ישראלים בחו"ל . מטרת המערכת 
החדשה הינה לסייע למשרד להיערך במהירות וביעילות , אם וכאשר ייווצר צורך 
ביטחוני דחוף , דוגמת הפיגוע באוטובוס במצרים . " מדינת ישראל איננה נושאת 
באחריות לאבטחת טיולים אלה והאחריות מוטלת במלואה על שלטונות המדינות בהן 
מתקיימים הטיולים . פעילות משרד יועץ ראש הממשלה ללוחמה בטרור מכוונת לתרום 
לאבטחת טיולים והמידע אשר יתקבל ממארגני התיירות היוצאת יהיה לשימוש פנימי - 
ביטחוני בלבד " , נאמר במסמך המפרט את התוכנית החדשה . המערכת הממוחשבת החדשה 
תוזן במידע בסיסי המתעדכן אחת לעונת טיולים שלמה . המידע יכלול פרטים על 
ספקי השירותים בחול , הביקור , מלונות , מסעדות , פרטי הטיולים ומלוויהם , 
ופרטים של אנשי קשר . השיטה החדשה תאפשר עדכון מידע קיים משנה לשנה , ותהיה 
מבוססת על מספרי קוד קבועים לזיהוי סדרת הטיולים לאורך השנים . רוב מארגני 
הטיולים בארץ משתמשים כבר היום במספרים או בקודים כאלה לזיהוי חבילות הסיור 
לחו"ל . מארגני התיירות היוצאת יעבירו אחת לחצי שנה , בהתאם לתוכנית החדשה , 
רשימת ספקים מעודכנת למשרד יועץ ראש הממשלה למלחמה בטרור . 
