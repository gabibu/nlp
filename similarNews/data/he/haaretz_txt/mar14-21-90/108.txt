ך מזו של הפרשנים הכלכליים . בשעה שהתקשורת מחברת לנו , על - פי צו האופנה , 
תסריטים שונים ומשונים על ממשלה צרה או ממשלת מעבר , על הליכה לנשיא או 
על הליכה לעם , אין כלל ספק מה צפוי למשק בשבועות ומן הסתם גם בחודשים הבאים : 
כלכלת בחירות . בין ששמיר יהיה ראש ממשלה ובין שפרס יירש אותו , ייעשו 
המהלכים הכלכליים מתוך פזילה אל הבוחר , ובעיקר חלוקת הטבות שכר , או לחילופין 
מתוך פזילה למי שמסוגל להטות את לשון המאזניים בפוליטיקה , בייחוד דתיים . 
וזו ההזדמנות להשתמש בטכניקה של משחקי המלים ששיכלל שמעון פרס , ולומר : 
לא עוד כלכלת שלום אלא שלום לכלכלה . בכנסת מונחים כעת שני חוקים שעליהם 
התכוונה הממשלה להשתית את המדיניות הכלכלית לשנה הקרובה : חוק התקציב וחוק 
ההסדרים במשק המדינה , הכולל בתוכו את כל התיקונים והרפורמות שדובר עליהם , 
ובהם הרפורמה בחינוך , הרפורמה במסים והשינויים בקצבאות הביטוח הלאומי . 
לא זו בלבד שהמשבר הפוליטי מעמיד את אישורם בספק , אלא הוא עלול לשים קץ 
לכל האיזון בין מרכיביהם . השדולות החברתיות והענפיות למיניהן , לא יחמיצו 
את שעת הכושר להכשיל כל מה שנאבקו נגדו . גם הפיחות וחבילת הצעדים הנלווים , 
שרק לפני שבועיים הוכרז עליהם נהפכים כעת למהלכי סרק . כלכלת הבחירות הצפויה , 
משנה את סדרי העדיפויות . מי יעז לדבר עכשיו על עיקור תוספת היוקר ? מי 
יהיה מוכן לדבר על עדכון שכר המינימום ועל שינוי שיטת ההצמדות ? ומי שבאמת 
האמין להבטחותיו של שר האוצר כי זו תהיה שנת צמיחה והאטת האינפלציה , מומלץ 
לו שישכח מזה . נראה שגורל המשק תלוי כעת במידה רבה ביכולתו של הדרג המקצועי 
במשרדי הממשלה להתעלות מעל לשיקולים פוליטיים ושיקולים לא ענייניים אחרים , 
ולהמשיך לנווט את הפעילות הכלכלית על סמך ההחלטות שכבר קיבלו הפוליטיקאים . 
אם לא תוכל הפקידות המקצועית למנוע בדרך זו כליל את חגיגת שוחד הבחירות , 
לפחות תמנע שיתוק מוחלט של הפעילות בתחומים שהם בנפשנו , ובעיקר קליטת 
העלייה . 
