יו"ר הנהלת הסוכנות , שמחה דיניץ , קורא לראש הממשלה יצחק שמיר לבחון מחדש 
את התחומים שעליהם תחול הצנזורה על הידיעות בנושא העלייה מבריה"ם . במכתב 
ששיגר אל ראש הממשלה מציין דיניץ כי " האיסור לפרסם את מספרי העולים שכבר 
הגיעו ארצה , בעוד שאין איסור על סיקור בואם ללוד , יצר פרצה שמפחיתה במידה 
רבה את התועלת שבצנזורה . גם העובדה שהצנזורה אינה יכולה לחול על כל העיתונאים 
המתגוררים מחוץ לישראל , המריצה עיתונאים זרים להעביר את משימות הסיקור 
לכתביהם באירופה ואלה יכולים ללא קושי להגיע לתחנות המעבר של העולים " . דיניץ 
מדגיש כי בעקבות ההחלטה להפעיל את צו הצנזורה , נתקלת הסוכנות בקשיים גוברים 
בהעברת מידע לפעילי המגביות ברחבי העולם , הזקוקים לו לצורך גיוס תרומות , 
מאחר שהצלחת המגביות תלויה במידה רבה דווקא בהבלטת הממדים וההיקפים של העלייה . 
לדבריו תקנות הצנזורה כפי שהופעלו עתה פוגעות גם בתדמיתה של ישראל וגורמות 
לחשדות על העלמת מידע כביכול . דיניץ מציע לשמיר לצמצם את תחולתה של הצנזורה 
ולהפעילה רק על מניעת פרסום מו"ם על פתיחת נתיבי מעבר ועלייה נוספים לישראל , 
וכן מניעת פרסומם של מספרים ותחזיות צפויות של העלייה . מאידך יש להתיר 
פרסום מספרי העולים שכבר הגיעו לישראל . הוא גם ממליץ לבקש מעורכי העיתונים 
לגלות רגישות מירבית לנושאים שפרסומם עלול לגרום נזק . לסופר " הארץ " 
נודע כי דיניץ היה בסוד ההתייעצויות ערב קבלת ההחלטה על הפעלת צו הצנזורה , 
אולם לא נאמר לו כי הכוונה להחיל את הצו על מספרי העולים המגיעים ארצה . 
