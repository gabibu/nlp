נתן זך הודיע אתמול מניו יורק , שבה הוא עושה את שנת השבתון שלו , כי " לאחר 
מכירת השבועון העולם הזה לידי מר אריה גנגר , מובן מאליו שאיני יכול להוסיף 
ולכהן כעורך הספרותי של השבועון , משרה אותה מילאתי בשנים האחרונות . העורך 
אורי אבנרי ישמע על התפטרותי באותה צורה שבה נודע לעובדי השבועון על מכירתו , 
כלומר באמצעות כלי התקשורת " . זך הוסיף , " אוי למי שזקנתו מביישת את 
נעוריו , ולא זו בלבד שהוא מוכר את מפעל חייו , אלא אף נכון , תמורת כסף , 
לדאוג להעברה חלקה של שבועונו לידי המחנה והאנשים נגדם לחם באומץ רב כל 
כך , שנים כה רבות . ואוי לארץ שהגנגריזם , על כל שלוחותיו , אוכל בה 
כל חלקה טובה " . מי שמילאה את מקומו של זך , שרה אביטל , הודיעה אף היא 
על התפטרותה . אורי אבנרי אמר בתגובה כי הוא מצטער על התפטרותו של זך , 
כי לדעתו זך הוא משורר חשוב , וחבל שהוא מפסיק לעבוד בעיתון שדיעותיו ורוחו 
לא השתנו במאומה . בתשובה לשאלה אם הוויתור על הבעלות לא יאלץ אותו להתחשב 
בבעל המאה , השיב אבנרי כי סמכויותיו מעוגנות בחוזה ואינן ניתנות לפגיעה . 
" כל זמן שאני עורך , אני עורך בלעדי . לו היה נתן זך מתקשר אתי , הייתי 
מסביר לו , אבל הוא לא התקשר . אני לא יודע ממה הוא ניזון באמריקה ואני 
מקווה שבנושאים אחרים הוא עושה בדיקה יותר יסודית , אבל מכיוון שהוא משורר 
שעוסק ברגשות , טבעי שיהיה נשלט על ידי רגשותיו . עיתון זה הדבר הכי גלוי 
בעולם והשקפותיו נראות בכל מלה המתפרסמת בו . אחרי שיקרא שוב את העיתון 
הוא ירגע " . 
