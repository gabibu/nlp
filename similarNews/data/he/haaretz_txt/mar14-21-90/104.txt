המרדף שמנהלים אנשי השירות הטכני אחר ההתפתחויות הטכנולוגיות וההנדסיות ברכב 
שהם אמורים לטפל בו הופך מורכב בשנים האחרונות . נדמה כי המכונאים הולכים 
ומאבדים את אחיזתם בנבכי המחשבים ומערכות הבקרה האלקטרוניות במכוניות הפרטיות 
ועל אחת כמה וכמה ברכב כבד ובמשאיות . כמות הרכיבים האלקטרוניים , התקני 
מערכות אוויר או מערכות פניאומטיות במשאית מודרנית היא עצומה , ורמת המקצוענות 
הנדרשת ממכונאי משאיות עולה בהתמדה משנה לשנה . רוב מפעלי הרכב מקיימים 
השתלמויות שוטפות לנציגי מוסכים מכל מדינה . אלא ששליחת מכונאי בכיר להשתלמות 
ארוכה בחו"ל מטילה עומס על המוסך , וזה מעדיף לשלוח מכונאים שהעדרם לא יורגש 
ולעתים לא מורגשת גם חזרתם לעבודה לאחר ההשתלמות . על מנת להתמודד עם המציאות 
הזו , בנתה חברת המשאיות ההולנדית " דאף " בית ספר נייד הנגרר אחרי משאית . 
בהגיע המשאית ליעדה , נפתח הקרון הארוך והופך לאולם הרצאות בנפח הגדול 
פי שלושה ממנו . הקרון ממוזג ומצויד בכל עזרי הלימוד המתקדמים , כווידאו , 
ויוגראף , מערכת שמע , דגמי וחתכי מנועים , מערכות חשמל , מערכות בלימה , 
מערכות פניאומטיות ותא נהג על מחווניו . צוות בן חמישה מהנדסים אחראי על 
בית הספר ומשוטט אתו ברחבי אירופה . לישראל הגיע החודש בית הספר הנייד של 
" דאף " בפעם השנייה . המדריך , הארי אופדם , מספר כי " דאף " מפעילה 
קרון לימוד אחד בלבד , ובמשך השנה הוא נע בין דנמרק לנורבגיה , ומשם לפורטוגל , 
יוגוסלוויה , שווייץ , דרום איטליה , יוון וישראל . השווקים החדשים 
שנפתחו במזרח אירופה יחייבו אולי בניית בית ספר נייד נוסף , אומר אופדם . 
הוא מציין , כי יחסית לשנה שעברה , מגלים הפעם המכונאים הישראליים רמה 
סבירה . רובם כבר עברו את הקורס הבסיסי , ולדבריו יש מכנה משותף המאפשר 
לרדת לעומקם של דברים . במשך החודש שאופדם עושה כאן , הוא יעביר ארבעה 
קורסים שונים ; קורס ראשוני למכונאים , קורס למכונאים מתקדמים , תוכנית 
מיוחדת לחשמלאי רכב וקורס למנהלי מוסך בכירים ומנהלי צי רכב כבד , והכוונה 
היא להכשיר בתוך חודש כ08 מכונאים וחשמלאים . אופדם מעביר את חומר הלימוד 
באנגלית . מי שמתקשה להבין את דבריו נעזר במנהל השירות הארצי העומד לעזרו 
בתרגום . בכל שיעור מקבלים התלמידים תיק שמפורטים בו הנתונים הטכניים של 
המכלול הנלמד , חומרי כתיבה ואפילו חלוקים נקיים ממתינים להם במקרה שאופדם 
יחליט לתרגל אותם בעבודה מעשית על אחד משני המנועים שמוצבים בקרון . 
