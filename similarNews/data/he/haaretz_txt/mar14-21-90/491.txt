היום אמור מנכ"ל מוזיאון תל אביב , מארק שפס , להודיע למועצת המנהלים של 
המוזיאון ולעובדיו על כוונתו לסיים את תפקידו בראשית אפריל . עם פרישתו , 
ינהלו את המוזיאון המנהל האדמיניסטרטיווי הזמני , רוני דיסנציק , והאוצר 
הראשי ד"ר מיכה לוין , במעמד של ממלא מקום . מונתה ועדה לחפש מחליף לשפס . 
היא מורכבת מחברי ועדת הכספים וועדת הפעולות של המוזיאון . הכוונה היא 
לאייש תפקיד זה באדם " מן המעלה הראשונה " בתחום האמנות , גם אם יהיה 
צורך למצוא אותו מחוץ לישראל . בכך מגיע לסיומו תהליך שהחל לפני כשנה , 
כשחבר הנאמנים של המוזיאון נוכח לדעת כי המוזיאון נמצא בגירעון גדול , ובמשבר 
כספי חמור . במהלך המשבר באו למוזיאון אנשי מס הכנסה בכוונה לעקל יצירות 
בשל חוב . הפעילות במוזיאון הופסקה למעשה למספר ימים , והוכנה תכנית הבראה , 
שהעובדים סירבו תחילה לקבלה . בעקבות המשבר סיים את תפקידו המנהל האדמיניסטרטיווי 
של המוזיאון , ובמקומו מונה זמנית רוני דיסנציק . כמה מן האוצרים , וביניהם 
שרה ברייטברג - סמל , פוטרו , וחלק מן הפעילות , כמו הקרנת הסרטים , 
הופסק וטרם חודש . סכסוך ממושך עם העובדים הסתיים לא מכבר בתיווכה של מועצת 
פועלי תל אביב , ולפני כחודשיים החל המוזיאון להציג שוב תערוכות , וביניהן 
" המוזיאון כאספן " , שהציגה את רכישות המוזיאון בעשור האחרון . בעקבות 
פעילות נמרצת של גיוס תרומות , הצליח המוזיאון להשתלט על חלק מחובותיו , 
ובין היתר הציע באחרונה להחזיר הלוואה גדולה שקבל מכספי קרן תל אביב לספרות 
ולאמנות . תרומות אלה גויסו גם בסיועו הפעיל של שפס עצמו . בשבוע שעבר הודיע 
שפס ליו"ר מועצת המנהלים של המוזיאון , שלמה להט , על כוונתו לסיים את 
תפקידו בראשית אפריל , ולהט קיבל את הודעתו . בסוף השבוע שעבר סוכמו תנאי 
הפרישה של שפס , ואף הובעה תקווה כי הוא ימשיך בקשריו עם המוזיאון , ובעתיד 
יאצור תערוכות שיתקיימו בו . המוזיאון פירסם מכרז לתפקיד מנהל אדמיניסטרטיווי 
של המוזיאון , אך טרם נקבע מי ימלא תפקיד זה . יתכן כי עם פרישתו של שפס , 
תעובד מתכונת ניהול שונה למוזיאון על ידי צוות שיכלול מנהל אחראי לצד המנהל 
האדמיניסטרטיווי , ומנהל אחראי לצד האמנותי . אתמול לא ניתן היה לקבל את 
תגובתו של שפס . 
