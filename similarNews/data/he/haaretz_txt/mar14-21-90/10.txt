משטרת מרחב חיפה פתחה בחקירה לגילוי זהותו של אלמוני , שהניח אתמול לפנות 
בוקר מטען חבלה גדול ברחוב הלל , בפתח דירתו של עבריין . המטען התפוצץ 
סמוך לשעה ארבע לפנות בוקר , וגרם לפציעתה של אשת העבריין . אמבולנס של 
מד"א העביר את האישה לבית החולים רוטשילד בחיפה , שם אושפזה הפצועה תחת 
משמר . כתוצאה מהפיצוץ קרסו בבניין קירות , דלתות פלדה נעקרו ממקומן , 
ותכולת הדירות בבניין נפגעה . איש מבין שאר דיירי הבית , ביניהם כתריסר 
ילדים , לא נפגע . מיד לאחר הפיצוץ , שהדיו נשמעו באיזור כולו , הגיעו 
למקום כוחות משטרה גדולים , שפתחו בחקירה . לדברי המשטרה , ביקשו מניחי 
המטען להתנקש בחייו של העבריין המתגורר בקומה השלישית בבניין . האיש השתחרר 
לפני חודשים ספורים מהכלא , לאחר שריצה 71 שנות מאסר , על מעורבותו בפרשת 
רצח איפרגן עבריין חיפאי . אתמול בצהריים ביקר במקום גם מהנדס בניין ממשרד 
מהנדס העיר חיפה , שבדק את הבניין והעריך את הנזקים לדיירים . לדבריו , 
הבניין איננו מסוכן למגורים . רוב הדיירים בבניין , שבע משפחות המתגוררות 
בדמי מפתח , קבלו אתמול כי אין באפשרותם לתקן את הנזק שנגרם עקב הפיצוץ , 
והם פנו לעיריית חיפה בבקשה שתפעל לתיקון הנזקים העצומים . תושבי האיזור 
אמרו אתמול , כי בעבר התריעו לפני המשטרה על תנועה גדולה של עבריינים ושל 
מסחר בסמים , ואולם המשטרה נמנעה מלפעול . במשטרת מרחב חיפה אמרו אתמול 
בתגובה , כי אכן התקבלו כמה פעמים הודעות של תושבים מהאיזור על המתרחש " ואולם 
המשטרה איננה יכולה לעצור כל אדם המתהלך באופן חופשי ברחוב . 
