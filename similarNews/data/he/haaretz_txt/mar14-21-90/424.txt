גורמים במערכת הביטחון הביעו חשש מהתגברות המתח בין צמרת צה"ל לצמרת משרד 
הביטחון , בעקבות התפטרותו של השר יצחק רבין . לדבריהם , התפטרות השר 
והעובדה שהמשרד יוותר עתה בלי " בעל בית במשרה מלאה " , עלולים להוביל להידרדרות 
נוספת במערכת היחסים העכורה ממילא , בין מנכ"ל המשרד , דוד עברי , לבין 
הרמטכ"ל , דן שומרון . עד עתה היו שני הצדדים מביאים את המחלוקות ביניהם 
להכרעת השר . שר הביטחון יצחק רבין , היה מעורב עד לפרטים הקטנים והשוטפים 
בפעילות צה"ל בשטחים . עתה , עם ביטולו הצפוי של פורום זה , יגדל משקלו 
של המטה הכללי ושל הרמטכ"ל בגיבוש המדיניות בשטחים . להפעלת צה"ל בשטחים 
יש משמעות החורגת בהרבה מעבר למישור הטקטי , ובסופו של דבר היא משפיעה גם 
על ההיבטים האסטרטגיים של מדיניות הממשלה ביחס לשטחים . במערכת הביטחון 
מעריכים שרה"ם , הממלא את תפקיד שר הביטחון , לא יוכל להקדיש זמן רב לפעילות 
במסגרת המשרד , ובפועל יגדל משקלו של צה"ל בנושא קביעת מדיניות הביטחון . 
בשלב זה אין אפילו סגן שר במשרד הביטחון , ואין לפיכך שום נציג של הדרג 
המדיני , המסוגל להקדיש את הזמן הרב הדרוש למשימה זו . ההתפטרות באה בשעה 
קשה מאד למערכת הביטחון , טוענים אותם גורמים . בתקופה הקרובה אמורות להתקבל 
החלטות בנושאי תקציב וצה"ל עומד לסכם סופית את התוכנית הרב - שנתית שלו . 
בהיעדר שר ביטחון השולט בעניינים ומבין את הדינמיקה של המערכת , עלול להיפגע 
תהליך קביעת המדיניות . היבט נוסף למצב החדש שנוצר , קשור בנושא הרגיש של 
המינויים הבכירים בצמרת הצבא . כזכור , הורה השר רבין לרמטכ"ל להקפיא בינתיים 
את המינויים של מספר אלופים , אותם רצה דן שומרון להוציא לפועל . עתה לא 
ברור איזו עמדה ינקוט בנושא יצחק שמיר . ייתכן , אומרים במערכת הביטחון , 
כי המצב החדש ינוצל ל"מחטפי מינויים " . בקרוב אמורה להתקבל גם ההחלטה על 
איוש משרת הרמטכ"ל הבא . קיימת אפשרות שלחצים שיופעלו מכיוון צה"ל , יובילו 
את שמיר לקבל החלטה עקרונית על מינוי הרמטכ"ל הבא , או על החלפת סגן הרמטכ"ל , 
דבר שיעניק לגיטימציה למועמד נוסף בדרך להתמודדות על משרת הרמטכ"ל . 
