ניו - יורק ( מיוחד ל"הארץ " ) . מנהיג התנועה הרפורמית בארה"ב , אלכסנדר 
שינדלר , אמר אתמול כי בביקורו האחרון בישראל , לפני שבועיים , נפגש עם 
שמעון פרס וקיבל ממנו הבטחה , כי סוגיית מיהו יהודי לא תיכלל במשא - ומתן 
להקמת ממשלה חדשה . שינדלר התייחס להערכות , כי הליכוד או המערך עלולים 
להציע למפלגות הדתיות ויתורים בשאלת מיהו יהודי , במטרה להשיג את תמיכתן 
בהרכבת ממשלה צרה . " גם ראש הממשלה הבטיח בביקורו בניו - יורק , כי שאלה 
זו ירדה מעל הפרק . אני מקווה ורוצה להאמין , כי שמיר ופרס יעמדו בהבטחותיהם " . 
שינדלר הטעים , כי שמיר חייב לזכור את הסערה ביהדות ארה"ב , שעוררו בעבר 
הידיעות על ויתורים לדתיים בשאלת מיהו יהודי . " שמיר למד את הלקח , והוא 
איננו זקוק לסערה חדשה בקרב יהודי אמריקה " , אמר המנהיג הרפורמי . מנהיגים 
יהודים בניו - יורק התבטאו אמש בדאגה לגבי האירועים הפוליטיים בישראל . 
" היהדות האמריקאית חרדה למתרחש בישראל " , אמר יושב - ראש ועידת הנשיאים , 
סימור רייך , " אך ישראל חייבת לפתור את בעיותיה הפנימיות בכוחות עצמה " . 
רייך אמר , כי אין להעלות על הדעת ששאלת מיהו יהודי תשמש קלף במקח - וממכר 
שבין המפלגות . מנכ"ל הליגה למניעת השמצה , אברהם פוקסמן , אמר כי קשה 
להאמין שמנהיג ישראלי בעל אחריות לאומית יעז לעשות שימוש בנושא מיהו יהודי 
במטרה לקדם הקמת ממשלה חדשה . " מנהיגי שתי המפלגות הגדולות הבטיחו , 
כי נושא זה אינו בר - מיקוח , וקשה להניח שדווקא עתה יסתכנו בערעור האחדות 
היהודית " . 
