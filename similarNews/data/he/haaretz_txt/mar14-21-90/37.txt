" החלטת ועדת לנדוי , שהתירה שימוש בלחץ פיסי מוגבל על עצורים בעת חקירתם 
בשב"ך , סותרת את שלטון החוק וגם אינה מהווה אמצעי יעיל לגילוי האמת " . 
כך אמר אתמול הפרוף מרדכי קרמניצר מאוניברסיטת ירושלים , בדיון על ביטחון 
לאומי ושלטון החוק " . הדיון התקיים ביומו השלישי של כנס בין - לאומי על 
ביטחון ודמוקרטיה , שנערך מטעם המכון ליחסי ישראל והתפוצות ליד אוניברסיטת 
ת"א . בביקורת מפורטת וחריפה על מסקנות הוועדה טען הפרוף קרמניצר , כי חיילים 
המגזימים בשימוש בכוח בשטחים , מוצאים הצדקה למעשיהם מהפירוש שהם נותנים 
להחלטות ועדת לנדוי . בהתחלת הישיבה אתמול נשא דברים השופט העליון בדימוס 
משה לנדוי , שניתח את המלצות ועדת החקירה והדגיש כי הוועדה לא התירה באופן 
כללי שימוש מוגבל בכוח , אלא קבעה סייגים מדוייקים ומפורטים לכך . השופט 
לנדוי ציין , שיש חקירות בהן הצלת חיי אדם מחייבת שימוש בלחץ מסוים , ואין 
זה הוגן להשאיר לאחריותו של החוקר להחליט היכן גבול ההתנהגות החוקית והמותרת . 
סגן היועץ המשפטי , יהודית קרף , ציינה שעל רקע השואה , אין נכונות רבה 
בישראל ליטול סיכונים בענייני הביטחון הלאומי . את הכנס פתחו ביום א נשיא 
המדינה , חיים הרצוג , סגן שר המשפטים לשעבר , חיים צדוק , ונשיא המכון 
ליחסי ישראל והתפוצות , ד"ר אריק כרמון . שלשום נידונו יחסי הדמוקרטיה 
והביטחון הלאומי בארה"ב , בריטניה , צרפת וגרמניה . הכנס יינעל היום , 
בדיונים על ההשלכות החברתיות של מצב הביטחון בישראל . 
