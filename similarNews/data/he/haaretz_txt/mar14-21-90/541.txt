שביעות רצון רבה היתה אמש בלשכת ראש הממשלה , בתום יום של מגעים ופגישות 
שהיו ליצחק שמיר עם הסיעות הדתיות . הערכה בצמרת הליכוד היתה אמש , כי 
הודעתו של הרב פרץ על פרישתו מש"ס משרתת את הליכוד , ועשויה להוביל את ש"ס 
לחזור ולתמוך בליכוד וביצחק שמיר . מלבד אגודת ישראל , היו אתמול אצל שמיר 
כל הסיעות הדתיות , וגם עם אגודת ישראל התקיימו מגעים , באמצעות אישים 
בכירים בליכוד . עיקר הלחץ מופנה עתה כלפי " אגודת ישראל " , כדי שתמליץ 
על שמיר , או לפחות על הליכוד , כמרכיב הממשלה הבאה . הבוקר עומד שמיר 
להיפגש עם סיעות הימין : התחייה , צומת ומולדת . המגעים עם סיעות הימין 
והמפלגות החרדיות מתנהלים בלשכתו של שמיר על - ידי צוות המו"ם של הליכוד , 
שנבחר אמש , ומורכב מחברי הליכוד בקבינט . תדהמה היתה אתמול בצמרת הליכוד 
על צירופם של השרים לוי , מודעי , וח"ך אריאל שרון לצוות המו"ם של הליכוד ; 
בעיקר לאחר ששמיר החליט שלא לכלול בצוות המו"ם אישים שהיו עד היום מקורבים 
אליו , כשרים אולמרט , מרידור ומגן . ראש הממשלה אמר אתמול , כי הוחלט 
על בחירת צוות שכזה לניהול המגעים מאחר שיש להוכיח את האחדות ששבה לפקוד 
את הליכוד , וכן נוכח קשריהם הטובים של אחדים מחברי צוות המו"ם עם הסיעות 
החרדיות . ראשונים היו אתמול אצל שמיר חברי סיעת ש"ס , ללא השר פרץ , שהודיע 
שעה קודם לכן על פרישתו מהתנועה . חברי ש"ס אמרו בתום הפגישה אצל ראש המשלה 
כי קיבלו הפעם הבהרות חשובות לשאלות מדיניות ודתיות שהעלו , דבר שיעזור 
להם לקבוע את עמדתם באשר להמלצתם בפני נשיא המדינה . מאוחר יותר המליצה 
ש"ס לנשיא להטיל על אישיות מהליכוד את תפקיד הרכבת הממשלה , מבלי לציין 
את שמו של יצחק שמיר . ראש הממשלה שבע יותר נחת מפגישתו עם סיעת המפד"ל . 
שמיר הבליט בשיחתו עם ראשי המפד " ל את שיתוף הפעולה ההדוק שהיה בין שתי 
סיעות אלו בחמש וחצי השנים האחרונות . לעומת הדברים החמים של שמיר , ביקרו 
ראשי המפד"ל את היחס שגילו כלפיהם שמיר והליכוד בשנים האחרונות , ובעיקר 
את העדפת הסיעות החרדיות על חשבון המפד"ל . בתום הפגישה הדגישו ראשי המפד"ל , 
כי הם נוטים להמליץ בפני נשיא המדינה על הקדמת הבחירות . ראשי המפד"ל אמרו 
כי הם עוד עשויים לשנות את גישתם אם יראו במשך היום שיחס הכוחות נוטה לצד 
פרס , ושאם כך יהיה לא יהססו לתמוך בליכוד . 
