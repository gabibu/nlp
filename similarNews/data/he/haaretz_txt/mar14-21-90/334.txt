השר הטרי לאיכות הסביבה , רפי אדרי , לא הספיק כמעט לחמם את כסאו . אדרי , 
שהיה השר השני בישראל שהחזיק בתיק איכות הסביבה , החזיק מעמד בתפקיד שבוע 
ימים בלבד . טקס חילופי השרים לאיכות הסביבה נערך במשרד ביום ה שעבר , 
ואתמול בבוקר פינו עוזריו של אדרי את חפצי השר מלשכתו . במהלך השבוע שבו 
נשא בתואר השר לאיכות הסביבה , פקד אדרי את המשרד לתקופות קצרות בלבד . 
הוא היה עסוק במשא ומתן החשאי והגלוי עם המפלגות החרדיות ועם הרבנים השונים . 
מיד אחרי שאושר מינויו בכנסת לשר לאיכות הסביבה , אמר אדרי כי בדעתו להקדיש 
את הימים הבאים ללימוד הנושא החדש שהופקד בידיו , אולם הוא לא הספיק לעשות 
כן , בלחץ האירועים . עם זאת , מיד עם מינויו לתפקיד , נדרש השר אדרי 
להתמודד עם מערכת לחצים אדירה שהופעלה עליו כדי שיתערב וידחה את מועד כניסתם 
לתוקף של הצווים האישיים המחמירים נגד בתי הזיקוק וחברת החשמל בחיפה . על 
הצווים חתם עוד באוקטובר קודמו של אדרי , השר רוני מילוא . בין הלוחצים 
היו עמיתיו של השר אדרי , השרים שחל ופרס . מנהלי בתי הזיקוק וחברת החשמל 
הודיעו כי אם לא יידחה מועד כניסת הצווים לתוקף , ידמימו ביום א הקרוב את 
מפעליהם במפרץ חיפה . היתה גם מערכת לחצים נגדית , של אירגונים ציבוריים 
בחיפה , ובהם החברה להגנת הטבע , המועצה לישראל יפה , והוועדה הציבורית 
למניעת זיהום אוויר . חרף הלחצים , לא נענה אדרי לפניות אליו , והוא לא 
הורה , עד להתפטרותו , על דחיית הצווים . 
