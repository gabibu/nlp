שתי תקריות אוויריות חמורות שבהן נמנעה ברגע האחרון התנגשות של מטוסים עם 
כלי - רכב , אירעו בימים האחרונים בנמל - התעופה בן - גוריון בלוד . ועדות 
בדיקה מטעם רשות שדות התעופה ומנהל התעופה האזרחית במשרד התחבורה חוקרות 
את נסיבות המקרים . המקרה הראשון אירע לפני כשבועיים בשעות החשכה . מטוס 
צבאי עמד לנחות בנמל התעופה בן - גוריון , כאשר לפתע הבחין פקח הטיסה ברכב 
שנע על המסלול . הוא הורה לטייס להפסיק את הנחיתה , ושלח את המטוס להקפה 
נוספת עד שסולק כלי הרכב מהמסלול . מקרה שני , חמור יותר , אירע יומיים 
לאחר מכן באור יום . מטוס של חברת אל - על מדגם בואינג 767 עמד להמריא להלסינקי . 
המטוס החל בריצת ההמראה , כאשר פתאום הבחין פקח הטיסה ברכב העולה על המסלול 
ללא אישור ממגדל הפיקוח . הפקח הורה לטייס להפסיק את ההמראה . בירור העלה 
כי כלי הרכב שייך לאנשי האחזקה של רשות שדות התעופה . הנהג עלה על המסלול 
ללא תיאום עם המגדל . מטוס אל - על שב והמריא כמה דקות לאחר מכן ללא פגע . 
דובר רשות שדות התעופה מנחם אייל מסר כי היום תסתיים בדיקתו של אחד המקרים . 
