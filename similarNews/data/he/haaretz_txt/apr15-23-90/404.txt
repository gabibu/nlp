שובתי הרעב לשינוי שיטת הממשל ליד הכנסת פרסמו אתמול הודעת התנצלות בפני 
ראש עיריית הרצליה , אלי לנדאו , על שאבי קדיש כינהו " בהמה " . בהודעה 
נאמר : " אין ולא היתה כל הצדקה לשימוש במלים אלה , והן נאמרו ברגע של 
רתחה ובלא בכוונה לפגוע " . התקרית היא עוד שלב במערכת היחסים העכורה שהתפתחה 
בין השובתים לקבוצת ראשי הערים , על רקע הנהגת המאבק לשינוי שיטת הממשל . 
ראשי השובתים טוענים כי ראשי הערים , ובראשם אלי לנדאו , תופסים טרמף 
פוליטי על המאבק שלהם , שאותו הם רוצים לנהל כתנועה עממית . לנדאו , מיוזמי 
הקמת הוועד לשינוי שיטת הממשל , הגיב על כך ביום ששי אחר הצהרים , כשנפגש 
עם השובתים בכיכר מלכי ישראל בתל - אביב : " המטרה שלנו משותפת . מדוע 
אני צריך להיות קורבן לעלבונות ? נתנו לכם כל סיוע אפשרי . השקענו כספים 
רבים מקרן התרומות של הוועד למען החוקה . אם לא ניישר קו לא נשיג את המטרה " . 
חלק מן השובתים הבטיחו ללנדאו לפעול לאיחוד השורות . קרע מסוג אחר קיים 
גם בין קבוצת השובתים ליד הכנסת לבין אליעד שרגא , השובת מול בית הנשיא . 
נציגי השובתים מול הכנסת טוענים כנגד מהלכיו העצמאיים של שרגא , שאינו 
מתאם עמם את צעדיו , כמו , למשל , סירובו להיענות לקריאת הנשיא להפסיק 
את שביתת הרעב , שאותה הפסיק רק אתמול . ואילו שרגא מותח ביקורת על הדרך 
שבה מנהלים עמיתיו את פעילות המחאה , ובעיקר על מיסוד היתר של המחאה כבר 
בשלב זה . יעקב חסדאי , העומד מאחורי התארגנות המחאה , עשה בסוף השבוע 
מאמצי תיווך בין הצדדים . קבוצת השובתים מול הכנסת נרשמה כבר כעמותה , והיא 
מנהלת עתה פעילות ממטה שהוקם במשרדים שנתרמו לא הרחק מן הכנסת . בראש המטה 
עומד תא"ל ( במיל ) ברוך הראל . דובר הקבוצה , חנוך ספיר , מסביר כי 
התמסדות זו הפכה לחיונית בגלל היקף הפעולה . עיקר הפעילות מתמקדת עתה בפעולת 
הסברה וחוגי בית בכל רחבי הארץ . עתה נבדקת עם משרד החינוך גם האפשרות להופיע 
בבתי הספר . שלשום בלבד נאספו בירושלים 136 , 32 חתימות על העצומה לשינוי 
שיטת הבחירות , ואלפים פקדו את אתר ההפגנה . מול בית הנשיא ממשיך אליעד 
שרגא את שביתת השבת , לאחר שהפסיק את שביתת הרעב בת 21 הימים לאחר העתירה 
לבג"ץ . במה שהוא מגדיר כ"שלב ב " של פעולת המחאה , הוא מתכנן להפוך את 
אוהל השביתה ל"הייד פארק " , שידגיש את המסר הערכי - מוסרי של המחאה . 
סמוך לשרגא התמקם גם משה בן - הרוש , השובת זה ארבעה ימים בתביעה להתפטרות 
הנשיא . אתמול התייצב במקום גם משה דוויק , ראש תנועת " תרשיש " ( הזכורה 
מן הבחירות האחרונות בפנייה ל"נוער , נוער , נוער " ) בדרישה לחלק את מימון 
המפלגות בצורה צודקת . בכיכר מלכי ישראל התמוטט אתמול אחד מנכי צה"ל השובתים 
רעב , והועבר לאשפוז בביה"ח איכילוב . עתה הוטב מצבו . יתר 11 הנכים , 
תלמיד התיכון ושלושת יוצאי כפר הנוער בן - שמן ממשיכים בשביתתם . חברי כנסת 
וראשי ערים הגיעו בסוף השבוע לבקר את השובתים בתל - אביב וביקשו מהם להפסיק 
את הצום על מנת להימנע מנזק גופני בלתי הפיך . עיריית תל - אביב העמידה טלפון 
לרשות השובתים , ומתנדבים המעוניינים לסייע מתבקשים להתקשר לטלפון 3079445 - 
30 . 
