מוסקווה ( ע"ר ) . אחד מבכירי הרדיקלים בפרלמנט הסובייטי , יורי אפנסאייב , 
הודיע כי הוא עוזב את המפלגה הקומוניסטית הסובייטית . עזיבתו של אפאנסייב 
מבשרת , כנראה , התחלה של גל עריקות מצד קומוניסטים הדוגלים ברפורמות קיצוניות . 
אפנסאייב , היסטוריון במקצועו , הוא מנהיג הסיעה " המצע הדמוקרטי " , 
שבמפלגה הקומוניסטית . הוא הודיע אתמול לסוכנות רויטר כי הוא עוזב את המפלגה 
באומרו שאין לה עוד תקנה . " להישאר כעת במפלגה הקומוניסטית , זהה להפצת 
אשליות בחברה שהיא מסוגלת לשנות את מהותה " , אמר אפנסאייב . " המפלגה 
התפלגה בפועל לפני זמן רב . עכשיו הפילוג חייב לקבל אופי רשמי " , הוא הוסיף . 
סיעת המצע הדמוקרטי קבעה לחודש מאי את הקונגרס הראשון שלה , ומצפים כי בקונגרס 
יושמעו דרישות להקמת מפלגה חדשה . אפנסאייב לא מסר על תוכניותיו , אולם 
אמר כי " העובדה שאני עוזב את המפלגה , אין פירושה שאני גם עוזב את החיים 
הפוליטיים " . עד כה קראו מרבית מנהיגי המצע הדמוקרטי לחברי סיעתם להישאר 
בשורות המפלגה הקומוניסטית כדי לנסות ולהשתלט עליה בקונגרס המפלגה , המתוכנן 
ל2 ביולי . הקבוצה טוענת כי יש לה סניפים ביותר ממאה ערים , וכי היא מונה 
עשרות אלפי חברים , ביניהם אחדים מהכוכבים הבולטים של המפלגה . עיקר כוחה 
הינו במוסקווה ובלנינגרד . אפנסאייב הוא גם אחד מראשי הסיעה הרדיקלית בפרלמנט 
הסובייטי . 
