ההשתתפות ההמונית בקונצרט לכבוד מאנדלה בלונדון חיממה בוודאי את לבם של מתנגדי 
האפארטהייד בדרום - אפריקה . אולם נוכחותו בקונצרט הוכיחה כי מאנדלה אינו 
עוד סמל מאחורי הסורגים , אלא מנהיג פוליטי שלפניו משימה כפולה וקשה . 
ראשית , עליו לסייע לנשיא דרום - אפריקה להוביל את ארצו לדמוקרטיה ייצוגית 
אמיתית . כן עליו לשים קץ למלחמת האחים בין תנועת האינקתה של הזל לבין הקונגרס 
הלאומי האפריקאי , המייצג את רוב השבטים האחרים . מאנדלה עדיין אינו מנהיג 
קיצוני , אך מאז שוחרר מהכלא הפכו דבריו קשוחים יותר , ואין ביטחון שתמורה 
זו תועיל ליעדי המאבק המקוריים . דברי הזלזול ביהודים , שהיו מבעלי בריתו 
העיקריים ( ובתחילה כמעט היחידים ) בקרב הלבנים , משקפים כפיות - טובה 
שלא אפיינה אותו בעבר , וייחודה של ישראל כמטרה לביקורת מבין כל מקיימי 
הקשרים ההדוקים עם השלטון הלבן מצביע על בחירה בדרך הקלה לרכישת ידידים מפוקפקים . 
ההחלטה להפסיק את השיחות עם הנשיא דה - קלרק וההודעה על חידושן למחרת אינה 
אופיינית לדרכו השקולה . דרישתו להמשך הסנקציות הכלכליות נגד דרא"ף מובנת , 
אולי , מבחינה טאקטית , אך לא בהכרח תואמת את האינטרס הבסיסי עידוד הלבנים 
בדרא"ף ללכת בדרך הפשרה והוויתורים . וחמור מכל , בבטלו את השתתפות הקונגרס 
הלאומי האפריקאי בעצרת שלום משותפת עם האינקתה , צמצם מאנדלה את הסיכויים 
לשים קץ לשפיכות הדמים הקשה בנטאל . ייתכן שאלה דברים שמנהיג שחורים בדרא"ף 
חייב כיום לעשות אם הוא רוצה להישאר בראש הצמרת . ייתכן אף כי הדבר קשור 
לראשית המאבק על ירושת מאנדלה בין טאבי אמבקי , מזכ"ל לענייני חוץ של הקונגרס , 
לבין סיריל רמפוזה , מנהיגו התקיף של איגוד הכורים השחורים , המצדד בעמדות 
קיצוניות . השאלה הגורלית היא האם התנהגותו של מאנדלה אכן מחזקת את יכולתו 
להסכים להסדרים המקובלים גם על רוב הלבנים , או שמא אנו עדים לראשיתה של 
שחיקת יוקרתו העצומה . 
