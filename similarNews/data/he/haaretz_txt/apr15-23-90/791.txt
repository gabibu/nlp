היחידה הארצית לחקירות הונאה של המשטרה תמשיך בימים הקרובים בחקירתו של המשנה 
למנכ"ל הביטוח הלאומי , משה חוגה , החשוד בעבירות של מרמה והפרת אמונים . 
בסוף השבוע שעבר כבר נחקר חוגה במשטרה ושוחרר בערבות . חוקרי המשטרה ערכו 
חיפושים בביתו ובמשרדו ותפסו מסמכים הנבדקים עתה על - ידי המשטרה . החקירה 
המשטרתית מתמקדת בכמה פרשיות הנוגעות בעיקר לתנאי עבודתו והעסקתו של חוגה 
ומהימנות מסמכים הקשורים להשכלתו האקדמאית , שלפיהם שולם שכרו . בשלב זה 
של החקירה הגלויה , שהחלה לאחר שחוקרי המשטרה קיימו חקירה סמויה ובדקו מסמכים 
וחומר נוסף שהגיע לידיהם , נראה כי אין כוונה לעצור את חוגה או אחרים . 
עדיין לא ברור אם יש ראיות לחשדות נגדו ואם אנשים נוספים קשורים לפרשיות 
הנחקרות . גורמים מוסמכים במשטרה הדגישו אתמול כי החקירה נמצאת רק בשלביה 
הראשונים ולכן מוקדם עדיין להסיק מסקנות בקשר לחומר החקירה , אף שהמשטרה 
חייבת לחקור חשדות לביצוע עבירות פליליות המגיעים לידיעתה . 
