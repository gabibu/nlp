כל הסופרלטיבים כבר נאמרו וקיבלו אישור מחודש הערב . אולי מוטב להתבונן 
הפעם במרכיביה של אחת החוויות : השלישית של בראהמס . המשימה אינה קלה , 
כי היה זה בראהמס אחר לגמרי מן המוכר , עם הדגשים אחרים ופרופורציות חדשות . 
ובלי לסתור את המסורת , מה ששמענו היה נכון ומשכנע . ברנבוים מעפיל על 
פסגת היצירה הזאת מכמה כיוונים בו - זמנית ; הדבר לא רק נשמע , אלא גם 
נראה לעין . כמו רוח מערבולת סוחפת את הקבוצות השונות אל הפסגה . הפרק 
הראשון מהיר מן הרגיל , סוער וגם מדורג מן הפיאנו החרישי ביותר ששמעתי 
ביצירה זו ועד לפורטיסימו טעון מתח אדיר . כל קבוצת כלים כובשת את הפסגה 
לרגע ומפנה מקום לחברתה במירוץ שליחים מרהיב . האטימולוגיה הכפולה של המלה 
" קונצרט " " תחרות " ו"תיאום " זכתה כאן להגשמה מעוררת השתאות . 
הפרק השני ידע חילופי טמפו ומצבי - רוח , מכוונים ביד בוטחת ומשכנעת , 
המפיקה גלים עולים ויורדים , סוערים ורוגעים . בפרק השלישי גבר היסוד הרומאנטי 
בהתמכרות למלודיה , וכאילו שולח הרסן . אבל רק למראית עין ; כדברי אלתרמן , 
זו " חירות הברק , הנרצע לחוקי הצטברות ומתח " . ולאזן את התמונה , דווקא 
בפרק האחרון הודגש הכובד העמוק של בראהמס . היתה זו " שלישית " מרעננת , 
שמוקדם לנסח את כל המהפכה שחוללה . לאחר ביצוע מהפכני לא פחות של הסימפוניה 
הראשונה של בראהמס ( שביצועה הירושלמי נסקר ב"הארץ " ) , נפרדה התזמורת 
בהדרן סמלי ביצוע מזהיר של פרק מ"חלום ליל קיץ " של מנדלסון , שביצוע 
יצירותיו נאסר בתקופה הנאצית . 
