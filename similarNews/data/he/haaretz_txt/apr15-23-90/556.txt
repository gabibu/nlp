מייק פיגיס הבריטי שייך לזן במאי קולנוע חדשים ועכשוויים , המנסים לבדוק 
את גבולות הזאנר הקולנועי . הסתמיות היא יעדם העיקרי של סרטים אלה , והיא 
גם זו שאמורה להעניק להם את תוקפם הרעיוני והרגשי . פיגיס , כמו מרבית 
עמיתיו , מודע להיבט הפרדוקסאלי של קביעה זו , ויוצר את סרטיו מתוכו . 
הוא יוצר קולנוע שכולו סגנון , שאינו אמור לשרת דבר מלבד את עצמו . התוצאה 
ריקה לחלוטין . ריקנות זו אמורה לומר לנו משהו לגבי המרכיבים הסובבים אותה 
והקובעים את תחומיה העלילתיים והצורניים . לא תמיד זה עובד . הצלחתם של 
סרטים אלה תלויה במידת התבונה והשנינות שבה משתמשים יוצריהם באסטרטגיות אלו . 
סרטיו של פיגיס עומדים בדרישות אלו עד גבול מסוים בלבד . לסרטו הקודם , 
" יום שני הסוער " ( שהוקרן אצלנו באחרונה בערוץ 2 ) היה לפחות יעד 
סאטירי מובהק , בחיבור שנעשה בו בין מהות בריטית וצביון אמריקאי . הסרט 
תיאר את תהליך הקולוניזציה של הפרובינציה הבריטית על ידי האמריקאים . הפעם , 
בסרטו האמריקאי הראשון , היעד ברור פחות , והריקנות נותרת ריקנות . למעשה 
זהו מותחן שגרתי בעל מבנה עלילתי מסורתי למדי . גיבור הסרט הוא קצין משטרה 
המנסה ללכוד שוטר מושחת , רוצח ופסיכופט . בשנות השבעים והשמונים נוצרו 
בארצות הברית מותחנים רבים , בעלי גוון פאראנואידי דומה , אשר חשפו את 
מנגנוניהם בהדרגה וגילו לנו שמקור הרוע נמצא לעתים קרובות בתוך המנגנון שתפקידו 
להשליט חוק וסדר . כאן הכל ברור מראש : האינטריגה היא בין שוטרים , וגיבור 
הסרט שייך למחלקה שתפקידה לעקוב אחר התנהגותם האתית של שוטרים ( מכאן שמו 
המקורי של הסרט " ענייני פנים " . השם העברי שניתן לו חסר כל משמעות ) . 
ההפתעה העיקרית היא שריצרד גיר מגלם דווקא את דמותו של השוטר המושחת . 
למרות שהוא הכוכב הרשמי של הסרט , תפקידו משני למדי , ואת התפקיד הראשי 
מגלם אנדי גארסיה , שבסרטים כגון " הבלתי משוחדים " ו"גשם שחור " , גילם 
את דמות שותפו של גיבור הסרט . היפוך זה הוא אחד ממנגנוני ההטעיה של הסרט , 
ומטרתו לשבש את מנגנוני ההזדהות שלנו עם שני גיבורי הסרט , את האיזון הדרמטי 
שביניהם ולהדגיש את העובדה שהאינטריגה המשטרתית , הצפויה למדי , מחפה על 
המאבק העיקרי המתנהל בסרט בין שתי הדמויות והשחקנים המגלמים אותן על השליטה 
בנאראטיב הקולנועי הגברי . מותחנים דומים רבים הדגישו את קווי הדמיון המשותפים 
לשתי הדמויות , הניצבות משני עברי מתרס החוק והסדר . גם פיגיס הופך את 
שתי דמויותיו לשני צדדיה של דמות מורכבת אחת , אולם בעוד שבסרטים קודמים 
( " הארי המזוהם " , למשל ) נועדה אסטרטגיה זו כדי לומר לנו משהו על 
אופני השלטת החוק והסדר , הרי כאן ההשוואה והאיחוד שנוצר בהדרגה בין שתי 
הדמויות המנוגדות לכאורה הוא תהליך מכאני לחלוטין , שמתרחק מכל אמירה משמעותית . 
יש הרגשה שפיגיס , כמו רבים מעמיתיו היום , מנסה ליצור קולנוע שהוא מין 
מעשה לוליינות על פי תהום ; קולנוע שמנסה לבדוק לאיזה מרחק ניתן ללכת בלי 
ליפול למלכודת הכופה משמעות על האירועים שבסרט . בהקשר זה הוא מצליח ליצור 
סרט שמעורר סקרנות בזמן הצפייה , אך אין בו דבר מעבר לחוויה המיידית . 
גיר חושף כאן את צדה הפסיכופטי של הדמות היהירה שאותה גילם בסרטיו הקודמים , 
וגארסיה מתאים את עצמו לכיוונו הכללי של הסרט . הנשים הן עזר כנגדם או 
קורבנות . בולטת לטובה לורי מטקאף , המגלמת את שותפתו של גארסיה . 
