הפשטות העילאית המזוככת שבנגינתו המופנמת והתלולה של הפסנתרן יוסף קליכשטיין 
מצאה השלמה מופלאה בצליל החם ובעומק ההבנה של הכנר גיימי לארדו . השקיפות 
וטוהר המבנה הקלאסי של השלישייה אוף 11 , מבין הראשונות שהלחין בטהובן , 
נפגמו קצת בשל חוסר האיזון של המשולש , בו היתה נגינתה של הצלנית שרון 
רובינסון קצת רגשנית מדי . הפיאנו החרישי עוצר הנשימה של הליווי הפסנתרני , 
והצלילות המהממת בה ריחפו אצבעותיו של יוסף קליכשטיין באדגיו של השלישיה 
אוף 8 מאת בראהמס ליכדו את נגינת השלישייה לכדי ישות חיה נושמת ברטט , 
דווקא בשל חרישותם של האקורדים המלווים . העוצמה והחיוניות הוויטאלית של 
הצלנית , והצליל החודר והזוהר בנקיונו של הכנר , הפכו את ביצוע השלישיה 
לחוויה חד - פעמית . מרתקים היו היפוכי המזג הסוערים הקיצוניים , המאפיינים 
את השלישייה אוף 76 מאת שוסטקוביץ . במתח עצור , פראי ומלא מסתורין נפתחת 
התפילה - קינה החרישית , ההופכת בהדרגה לסופת מחולות יהודיים . כאן באו 
לידי ביטוי מלוא עוצמת הניגודים החרישיים שבין האכזריות והכאב לשמחת החיים 
הנאבקים להישרדותם . היה זה מפגש חד - פעמי ומרתק עם אומן , שתחת ידיו הופך 
כל ליווי " שגרתי " וסתמי לאמירה המלכדת נגינתה של שלישייה לכדי אמירה 
חד - פעמית . 
