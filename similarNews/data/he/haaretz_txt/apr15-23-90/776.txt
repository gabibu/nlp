55 חיילים מאחת היחידות המובחרות של צה"ל , המשרתים זה שנתיים בפעילות שוטפת 
ומבצעית בשטחים , התארגנו וביקשו למלא טפסי 55 כדי לעבור מיחידתם , נוכח 
העומס הרובץ עליהם בגלל השירות הממושך בגדה . לאחר שיחה עם אלוף פיקוד המרכז , 
יצחק מרדכי , החליטו לדחות בינתיים את הגשת הטפסים . החיילים ממורמרים , 
זה תקופה ארוכה , על כך שבמשך שנתיים רצופות הם משרתים בשטחים ומתעמתים 
עם תושבים מקומיים . חלקם אף נפצעו במשך השירות , ולדבריהם , העול המוטל 
עליהם כבד מדי . זו פעם ראשונה , מאז תחילת האינתיפאדה , שקבוצת חיילים 
מיחידה מובחרת מתארגנת לפעולה כעין זו , ומביעה את רצונה המאוחד לעזוב את 
מקום שירותה . החיילים הבהירו את כוונתם למפקדיהם הבכירים , ובעקבות כך 
נפגש עמם אלוף פיקוד המרכז , יצחק מרדכי , ומפקד האוגדה שבמסגרתה הם משרתים . 
האלוף מרדכי ניסה לשכנע את החיילים שלא לממש את כוונתם . החיילים השמיעו 
באוזניו את תלונותיהם על השירות הממושך בשטחים , וטענו כי ייעודם הצבאי 
הוא פעילות בגזרת לבנון , ולא עבודת שיטור בשטחי יהודה ושומרון . אלוף פיקוד 
המרכז הבטיח להם כי טענותיהם ייבדקו , ובשלב זה הסירו החיילים את תביעתם , 
וויתרו על הגשת הטפסים . מקור צבאי בכיר אמר ל"הארץ " , כי טענותיהם של 
החיילים מוצדקות , מאחר שהם משרתים לסירוגין מזה שנתיים בשטחים . הוא מסר , 
כי תיבדק אפשרות שהחיילים ייצאו לאימונים וישולבו בפעילות שוטפת בלבנון . 
המקור ציין , כי החיילים שבהם מדובר הם חיילים מובחרים וטובים , שהבינו , 
לאחר השיחה עמם , את כורח הנסיבות . הרמטכ"ל , רב אלוף דן שומרון , נפגש 
אף הוא בשבוע שעבר עם אנשי היחידה , ושוחח עמם על פנייתם . 
