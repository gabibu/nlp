התגלה האל הטוב הכל - יכול לכוהן הדת ויליאם ל . הל וציוה עליו לעזוב את 
עירו , ויניפיג שבקנדה , ולהשתקע בירושלים . הל ציית לבוראו ובא לעיר 
ופתח לו בית - מסחר לכתבי קודש . כ55 שנה לאחר מכן הוציא אותי אל המרפסת 
של בית - מלון גדול בתל אביב הנשקף אל נמל יפו וסיפר לי איך הגיע אז , באונייה 
איטלקית , ואיך עלה לירושלים בדרך שבע האחיות ואיך פגש את הגברת פת , מהקונדיטוריה 
שברחוב הנביאים , שהיתה אשה טובת - לב וצדיקה גדולה : כל ימיו בעיר , 
הוא , הרוורנד הל , ורעייתו מנוחתה עדן רחשו לה חיבה , לגברת פת . אמרתי 
שאני מבין ללבו : כשהייתי בן ארבע או חמש הייתי בורח מהבית שלנו ברחוב הנביאים 
אל הקונדיטוריה של הגברת פת , והיא היתה מלעיטה אותי בעוגות גבינה שטעמן 
המופלא עומד בפי עד עצם היום הזה . או כן , אמר הרוורנד , אנשים טובים 
היו בירושלים . עוד אנחנו ניצבים על מרפסת מלונו , הפליג הל בשבחי הקרב 
על העיר יפו , במלחמת העצמאות . אה , בן - גוריון בן - גוריון , אמר : 
אם יחליט האל בורא עולם להוסיף מישהו לספר התנ"ך , אין ספק שיוסיף את בן - 
גוריון ומעמדו בספר הספרים ישתווה למעמדו של משה . בעודו מתגורר בירושלים , 
בשנות השלושים , עשה הרוורנד כמיטב יכולתו כדי להעביר יהודים על דתם ולהראות 
להם את האור : זו היתה השליחות שקיבל מאלוהיו . הוא הצליח מאוד . עד היום 
יש בישראל אנשים שנולדו כיהודים והל הכניסם בחיק " המיסיון הנוצרי לציון " 
ואז כמו נולדו מחדש , ויש בהם שעודם שומרים אתו על קשר . קשה לו להעריך 
כמה היו : אולי כמה עשרות . אם קיבלו את הגאולה , נפתחו להם שערי השמים ; 
כל היתר , למרבה הצער , יגיעו אל הגיהנום . הוא התחיל בצנעה : חנות 
לצמר ברחוב המלך גורג ; הגברת הל סרגה סוודרים . בחלון הראווה הניחו ספרי 
תנ"ך בלשונות שונות ובעזרת האל עשו חיל ויכלו להרשות לעצמם לשכור להם חנות 
גדולה יותר , ליד קולנוע ציון , ומאחוריה חדר הרצאות קטן . הל היה מזמין 
את האנשים מאצל התור שלפני הקופה ; באו רבים והוא היה משמיע באוזניהם דרשות . 
האנשים לא התאנו להם , להיפך , סיפר לי : הוא רקם קשרי ידידות עם רבים 
וגם עם עמרם בלוי , מנהיגם האגדתי של נטורי קרתא . כן , אילצו אותם לעזוב 
את החנות שליד הקולנוע , אבל לא מפני שהיה להם משהו אישי נגדם , לא לא , 
פשוט היה שם באותו בניין בית - כנסת והגבאים חששו מתחרות . על כן שילחו 
בהם את רוזה גינוסר האימתנית , שהיתה הפרקליטה הראשונה בארץ ישראל , והיא 
הצליחה לקבל צו פינוי נגדם ואז העבירו את חנותם לרחוב הנביאים . אבל האנשים 
בעיר הקודש היו טובים אליו , כל ימיו ; הילדים למדו בגמנסיה רחביה . באותה 
תקופה לימדו שם את הברית החדשה ; אם אינם עושים זאת עוד , ההפסד כולו שלהם , 
אמר הל . ובאה מלחמת העצמאות , ויליאם הל הזדהה כליל עם הצד היהודי . 
ההגנה נתנה לו תעודה אשר העידה עליו שאיש הגון וישר הוא וגם איפשרה לו מעבר 
חופשי בכל חלקי ירושלים וזה היה נוח מאוד . הכירו אותו ; ידעו שהוא ידיד 
גדול לציונות . הוא ראה בהקמת המדינה את הגשמת חזונם של נביאי התנ"ך . 
שלטונות ישראל התירו לו להישאר בעיר ולהמשיך בעבודת המיסיון שלו ככוהן דת 
אוונגלי פונדמנטליסטי וגם חנותו נותרה במקומה והוא ידע רק אושר . עד היום 
מכירים אותו : ראש הממשלה יצחק שמיר הואיל בטובו לקבל אותו לראיון וגם הצטלם 
בחברתו . בינואר 1691 הזמין את עצמו הרוורנד אל שר המשפטים דאז , דב יוסף , 
מכר ותיק מימי המנדט , וביקש להפגישו עם אדולף אייכמן . אייכמן כבר נידון 
אז למוות וערעורו היה תלוי ועומד בבית - המשפט העליון . הל ביקש להציל את 
נשמתו . במהלך המשפט הזמינו אותו כעין משקיף לא - רשמי מטעם הקהילה הפרוטסטנטית 
בירושלים , אך כשביקש לראות את אייכמן , שילחו אותו בלך ושוב . אייכמן 
לא רוצה לראות אותך , מסר לו שר המשפטים . אבל הרוורנד התעקש ופנה גם לשר 
המשטרה בכור שטרית וגם לשר הדתות זרח ורהפטיג , הם ומזכירותיהם וראשי לשכותיהם : 
הוא כתב מכתבים ותזכירים ולא פסק להציק להם בטלפון . לבסוף שלח את רוברט 
סרווציוס , סניגורו של אייכמן , לשאול את אייכמן בעצמו , ואייכמן הסכים 
לראות אותו , אף - על - פי שלא היה איש מאמין . למה , בעצם , זה היה חשוב 
לך כל כך , שאלתי את הל . הוא רצה בטובת ישראל , השיב , וגם בטובת הנצרות 
כולה : הרי לא טוב יהיה זה לשמה של ישראל בעמים אם יגידו שהיהודים הוציאו 
את אייכמן להורג מבלי שהתירו לו לראות רועה רוחני . אולי יצליח להביא את 
אייכמן אל החרטה האמיתית , וייפתחו גם בפניו שערי שמים . אם לא , לפחות 
יידע העולם כי לא איש נוצרי היה האיש הזה . השלטונות , שתחילה התייחסו אליו 
כמטרד , למדו להבין את התועלת ההסברתית של ביקוריו אצל אייכמן והרשו לו 
לראותו פעמיים בשבוע . גם הגברת הל הורשתה לבוא : זה היה התנאי שהציג הרוורנד , 
שהרי כל ימיה היתה רעייתו שותפה נאמנה לדרכו . היא גם ידעה גרמנית ותרגמה 
את הנאמר . הל הביא לאייכמן את כתבי הקודש . אייכמן סירב תחילה לקרוא בתנ"ך 
והסכים לעיין רק בברית החדשה . הם שוחחו באמצעות מיקרופון , מבעד לקיר 
זכוכית : מעולם לא היה להם מגע ישיר , למעט פעם אחת , דקות לפני שאייכמן 
נתלה . 31 פעמים נפגשו ; אייכמן גם כתב לרוורנד מכתבים . למעט ספק קל שבקלים , 
אין לומר שזה היה מקרה מוצלח : אייכמן עמד על כך שעשה רק את המוטל עליו 
ולא חטא . הל עשה כמיטב יכולתו . בשלב מסוים ניסה להחתים את אייכמן על 
הצהרת חרטה . אייכמן סירב לחתום . קודם שהוציאוהו להורג הרשו לאשתו לבוא 
לישראל ולבקר אותו בכלא . גם היא לא הזיזה את אייכמן מעמדתו . ב3 במאי 2691 , 
בשעות הערב , צילצל הטלפון בבית הל ועל הקו היה שר המשפטים דב יוסף . 
הוא הנחה את הרוורנד ואת אשתו להגיע בתוך שעתיים אל לשכת העיתונות הממשלתית 
בתל אביב . כבר המתינו שם ארבעה עיתונאים . הסיעו אותם , ברוב תכונה וסוד 
ותחת משמר כבד , לכלא רמלה . ערעורו של אייכמן ובקשת החנינה שהגיש נדחו ; 
הכל היה מוכן לתלייה . לקראת חצות הכניסו את הרוורנד ואת אשתו אל תאו . 
הגברת הל התפרצה כלפיו : אתה עיוור , אתה עיוור , קראה , תן לנו להראות 
לך את הדרך , תן לישוע אדוננו להציל אותך מחטאיך , הודה שחטאת , הודה , 
הודה : הודאה , גם ברגע האחרון , תפתח בפניך את מלכות השמים . הל עצמו 
אמר : קרא בשמו של ישוע אדוננו . ואשתו אמרה : כן , כן , קרא בשמו של 
ישוע , כל הכוח שביקום , בשמים ובארץ גלום בשמו . אייכמן רק שאל אם הרוורנד 
יהיה אתו עד הסוף . הל שאל אם יש ברצונו לשלוח לאשתו את ספר התפילה שמסר 
לו . אין צורך , אמר אייכמן , יש לה אחד משלה . אבל זה הספר ששימש אותך 
בימיך האחרונים , אמר הל , ואייכמן אמר : כן כן , נכון . שלח לה אותו . 
היה לו בקבוק יין לבן , יבש , שנתנו לו , על - פי בקשתו האחרונה . אחר 
כך הובילו אותו במסדרון , ידיו נתונות באזיקים ; הל הלך בראש . ואז פתאום 
ביקש אייכמן להתפלל . הוא ניגש לפינה , פניו אל הקיר , וניצב שם כמה דקות . 
אחר כך שמו את ראשו בלולאת החנק ; הל הבחין שאת חלקו של החבל שאמור היה 
לחנוק את צווארו עטפו בגומי , כדי שלא להכאיב לעורו . אייכמן סירב לקבל 
את מכסה הבד השחור שביקשו לשים על פניו . הוא הסתכל אל הכתבים ואל הרוורנד 
ואל השומרים שהיו שם , ואמר : " תחי גרמניה , תחי ארגנטינה , תחי אוסטריה . 
אלה הארצות שאהבתי : לא אשכח אותן " . ואז פתחו את הרצפה שמתחת לרגליו 
והוא נפל אל מותו . בחצר הכינו בינתיים תנור אש גדול , לשרוף בו את הגופה . 
הל נתבקש לזהותה , קודם ששרפו אותה . מישהו הסיר את השמיכה מעל הגווייה ; 
הל זיהה את פני האיש . קודם שדחפו אותו לתנור , ראה את הפנים בשנית : 
הגווייה נפלה , התגלגלה אל הארץ , השמיכה התרוממה והפנים נתגלו . האש 
שבתנור הפיצה חום נורא . הגברת הל הוסעה בינתיים לביתה בירושלים , בעלה 
נתבקש להמתין במשרד . נתנו לו קפה . כעבור שעה נקרא לחזור אל התנור ; 
האש לא בערה עוד . אריה ניר , נציב בתי - הסוהר , הביא אתו כד חלב . 
הוא גרף לתוכו את אפרו של אייכמן ונסע אל נמל יפו . הל בא אתו . לא הרחק 
מהרציף שבו דרך בראשונה על אדמת הקודש , עלו אל ספינת המשטרה " ירדן " , 
הפליגו אל מחוץ לתחום המים הטריטוריאליים של ישראל ושפכו את האפר לים . 
תחילה צף על פני הגלים , וכעבור רגע שקע . באופק כבר הפציע השחר . זמן - 
מה לאחר מכן סגר הרוורנד את בית - המסחר לכתבי קודש שהיה לו בירושלים וחזר 
לקנדה ; הוא נכנס לעסקים של נכסי דלא ניידי וראה בטוב . הוא כתב ספר על 
פגישותיו עם אייכמן ושמו " המאבק על נשמה אחת " . תמיד שואלים אותו , סיפר 
לי , מה לדעתו אמר אייכמן בתפילתו האחרונה : האם התחרט ? ותמיד הוא אומר 
שרק אלוהים לבדו יודע זאת ועל כן גם אין לדעת אם נפתחו בפניו שערי השמים 
או שהגיע לתחתית שאול . הל היה כאן לא מזמן , עם קבוצה של צליינים , איש 
ורוד - לחיים , עיניו קורנות יראת מאמינים , עודנו ידיד גדול ליהודים . 
עם שובו לביתו כתב לי שהמסע עייף אותו מאוד ; זה עתה מלאו לו 29 שנים . 
הוא שלח לי תוכנית שלום למזרח התיכון שחיבר . 
