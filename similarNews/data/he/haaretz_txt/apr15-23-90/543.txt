האיגודים המקצועיים המייצגים קרוב לחצי מיליון עובדים במגזר הציבורי עומדים 
בתוקף על הפרדת המשא ומתן על הסכם שכר לשנת 09 מהדיונים על יישום המלצות 
ועדת זוסמן לרפורמה במבנה השכר . אתמול הבהירו ראשי האיגודים ליעקב דנון , 
הממונה על השכר במשרד האוצר , כי ללא תוספת ריאלית לשנה הנוכחית , הם 
מסרבים להיכנס לדיון כלשהו על שינוי מבנה השכר . לאחר הפסקה של כשלושה שבועות 
בדיונים בין הצדדים , הם שבו ונפגשו בוועד הפועל בניסיון לחלץ את המשא ומתן 
בשני הנושאים מהקיפאון שבו הוא שרוי הלכה למעשה כבר מראשית השנה . בינתיים 
פג תוקפו של הסכם השכר הקודם , כך שלמעט תוספות הנגזרות מהסכם תוספת יוקר , 
אין לשכירים במגזר הציבורי בסיס לתביעות שכר חדשות . נציגי האיגודים הציגו 
אתמול ליעקב דנון שאלות הבהרה מהן עולה כי הנושאים המטרידים אותם ביחס ליישום 
המלצות ועדת זוסמן מתמקדים בהכללת רכיבי שכר בבסיס החישוב הקובע לגבי עובדים 
הנמצאים כבר בגימלאות ; כיצד יטפל האוצר באיגודים מקצועיים שלא יהיו מוכנים 
לשתף פעולה ביישום ההמלצות לרבות איגודים מקצועיים שאינם חלק אינטגרלי מההסתדרות ; 
מה יהיו דפוסי המשא ומתן הקיבוצי לאחר הפעלת הרפורמה במבנה השכר והאם יחולו 
המלצות ועדת זוסמן גם על חברות ממשלתיות עסקיות , בהן מועסקים אלפי אקדמאים , 
החברים באיגודים המקצועיים האקדמאיים בהסתדרות . מזכיר הסתדרות המהנדסים 
עודד לירם התרעם בישיבה על כך שהאוצר נמנע עד כה מהגשת הצעותיו ביחס לניתוח 
העיסוקים בשירות הציבורי , האמור לשמש בסיס לדיונים בין הצדדים . דנון 
גורס שיש לקבוע את העקרונות ואת השיטה לפיהם יבוצע ניתוח העיסוקים . האוצר 
הוציא כבר מכרז לבצע את ניתוח העיסוקים לפני למעלה מחודש ימים . חיים הברפלד , 
ראש האגף לאיגוד מקצועי קבע אתמול החלטית כי כל עוד לא תובטח תוספת שכר 
ריאלית לעובדי המגזר הציבורי לשנה הנוכחית , לא תיתכן התקדמות בדיונים על 
יישום הרפורמה במבנה השכר . הצדדים קבעו לשוב ולהיפגש ב2 במאי , מועד בו 
אמור האוצר להשיב לשאלות ההבהרה שהוצגו אתמול על ידי ראשי האיגודים המקצועיים . 
היום עומדת להתכנס הוועדה המתאמת באגף לאיגוד מקצועי , וזו תיתן , ככל 
הנראה , גיבוי מלא לעמדות שהוצגו אתמול בפגישה בין האיגודים לבין המעסיקים 
בשרות הציבורי . 
