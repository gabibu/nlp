קבוצה גדולה של חיילים סדירים מאחת היחידות המובחרות בצה"ל , המשרתת מזה 
שנתיים בפעילות שוטפת ומבצעית בשטחים , התארגנה וביקשה למלא טפסי 55 , 
כדי לעבור מן היחידה , נוכח העומס הרובץ עליהם בגלל השירות הממושך בשטחים . 
שיחה עם אלוף פיקוד המרכז עיכבה , בשלב זה , את מימוש כוונתם . זו פעם 
ראשונה , מאז תחילת האינתיפאדה , שקבוצת חיילים מיחידה מובחרת מתארגנת 
ומביעה את רצונה המאוחד למלא טופס 55 כדי לעזוב את מקום שירותה . החיילים 
ממורמרים זה תקופה ארוכה על כך שבמשך שנתיים רצופות הם משרתים בשטחים , 
ומתעמתים עם תושבים מקומיים . חלק מחיילים נפצע , ולדבריהם , מוטל עליהם 
עול כבד . את מחאתם העבירו גם למפקדיהם הבכירים . הם דיווחו על כוונתם לעזוב , 
לאחר ש"נמאס להם " , כהגדרתם , מהשירות בשטחים . בעקבות החלטת החיילים 
להגיש בקשות מרוכזות לעבור מהיחידה , הגיע לבסיסם אלוף פיקוד המרכז , יצחק 
מרדכי , ועמו מפקד האוגדה . האלוף מרדכי שוחח עם החיילים , וניסה לשכנע 
אותם שלא לממש את מבוקשם . נודע כי בשיחה , התלוננו החיילים בפני האלוף 
על מצוקתם , וטענו , שיעודם היא פעילות בגזרת לבנון , ולא עבודת שיטור 
בשטחי יהודה ושומרון . חלק מן החיילים קיבלו את הסבריהם של אלוף פיקוד המרכז 
ומפקד האוגדה , ובשלב זה , לאחר שהובטח להם כי טענותיהם ייבדקו , הסירו 
את האיום למלא טפסי 55 . מקור צבאי בכיר אמר אמש בתגובה לסופר " הארץ " , 
כי טענותיהם של החיילים מוצדקות , מאחר שהם משרתים , לסירוגין , מזה 
שנתיים בשטחים . עוד מסר המקור הצבאי , כי תיבדק האפשרות שהחיילים ייצאו 
לאימונים ולפעילות שוטפת בלבנון . 
