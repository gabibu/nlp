המשימה הניצבת בפני משטר דמוקרטי אינה קלה . עליו להבטיח שלטון יציב , 
שיהיה מסוגל לגבש מדיניות ולבצעה ועם זאת להימנע ממתן כוח מופרז ליחיד או 
לקבוצה , שינציחו את שלטונם וישללו מן הציבור ( או מקבוצות מיעוט ) את 
החופש שהדמוקרטיה נועדה להבטיח . הסכנה שבעוצמת - יתר של השלטון מובנת מאליה , 
אך מן הראוי להדגיש כי הסכנה שטומנת בחובה האפשרות ההפוכה של העדר שלטון 
יציב אינה פחותה ממנה . האנרכיה מסוכנת לדמוקרטיה לא פחות משלטון הנהנה 
מסמכויות - יתר . יש החוששים , כי בחירות ישירות לראשות הממשלה יעלו לשלטון 
" אדם חזק " ויסכנו את הדמוקרטיה . בעיני , הסכנה בדיוק הפוכה . האנרכיה 
השוררת כיום עלולה לעורר געגועים לשליט תקיף , המסוגל " לעשות סדר " . 
אנרכיה זו היא העלולה לערער את הדמוקרטיה ולגרור את החלפתה במשטר שונה לחלוטין . 
השיטה הישראלית הנוכחית נחלה כישלון חרוץ והגיעה לסוף דרכה . המצב כיום 
הוא , שהבחירות לכנסת אינן קובעות את הרכב השלטון ולמעשה אינן מבטיחות דבר . 
לאחר הבחירות מסתבר שעדיין הכל פתוח , וכי תוצאותיהן אינן אלא קלף מיקוח 
בידי עסקנים ( חלקם עסקנים שמקומם שוריין בעסקות בקדנציות קודמות ) . בין 
הליכוד לבין המערך התפתח מירוץ בלתי - מרוסן לרכישת שחקני חיזוק ולהשגת חסדיהן 
של המפלגות הדתיות . המפסידות הקבועות במירוץ זה הן המפלגות הגדולות ( 
ועמן מרבית הציבור ) , ואילו השלל נופל בידי קבוצות מיעוט ובידי עריקים 
או מתנדנדים . זאת ועוד , שיטת השוחד הפוליטי על דרך של שריון מקומות והבטחת 
תפקידי שר ושאר טובות הנאה מערערת לחלוטין את התהליך הדמוקרטי : היא מאפשרת 
למיעוט להיות לרוב ועלולה לשמש עילה לנקיטת צעדים פסולים של גורמים אחרים 
( ואפילו אלימים ) כדי למנוע זאת . יש בהחלט מקום לחשש שבתוך זמן לא רב 
יאמרו לנו , כי אם מותר לתפוס את השלטון באמצעות שוחד , מותר לעשות זאת 
גם בכוח . מכאן לא ארוכה הדרך ל"עשיית סדר " בהליך שונה לחלוטין . למרבה 
הפלא , נמצאו לשיטה הנוכחית חסידים . הללו טוענים כי אין ברירה , כי זה 
עניין של חינוך או תרבות פוליטית , וכי " זהו מחיר הדמוקרטיה " . בעיני , 
זה עיוות הדמוקרטיה . נכון שאין שיטת ממשל אידיאלית ולכל שיטה חסרונות 
משלה , אך הניסיון מלמד , ששיטת הממשל משפיעה על התרבות הפוליטית , ואין 
קושי לתאר שיטות טובות פי כמה מן השיטה הנוכחית . לאחר הרפורמה שהנהיג דה - 
גול בצרפת , חל במדינה זו שיפור עצום בשיטת הממשל , שהתגברה על רבים מתחלואי 
השיטה הקודמת . גם בישראל ראינו , שהמעבר לשיטת בחירות ישירות של ראשי 
הערים הביא לשיפור דרסטי בממשל המוניציפלי ולשינוי האווירה הפוליטית במסגרת 
הזאת . גם השיטה החדשה אינה נקיה מבעיות , אך מי שזוכר את הכלנתריזם והפיכות 
החצר שהתרחשו קודם שהונהגה , לא יעלה בדעתו לחזור לשיטה הישנה . בחירה ישירה 
של ראש הממשלה אינה פותרת את כל הקשיים . יש גם אפשרות , שמפלגתו של ראש 
הממשלה לא תיהנה מרוב בכנסת . תופעה מקבילה מוכרת ברשויות המקומיות , וגם 
בממשל האמריקאי , כאשר מפלגת הנשיא אינה נהנית מרוב בקונגרס . במצב זה 
נדרשות פשרות ועשוי להיווצר צורך בקואליציה . בעיני , אין רע שבדרך זו 
ישתתפו קבוצות נוספות בשלטון . ועל כל פנים , ברור שמצב זה עדיף לאין ערוך 
על מצב שבו אין ראש הממשלה בטוח במשרתו ותנודה של חבר - כנסת זה או אחר עלולה 
בכל רגע להביא להחלפתו . בבחירה ישירה של ראש הממשלה יש גם אפשרות , שהמועמד 
לראשות הממשלה יבקש , לפני הבחירות , להגיע להסדר עם קבוצות שונות . אולם 
הסכמים לפני הבחירות קיימים גם כיום , ומכל מקום מוטב כך מהמצב הנוכחי , 
שבו נמשך הסחר - מכר המפלגתי במלוא עוצמתו כל תקופת כהונתה של הכנסת . 
יתרה מזאת , קיימים גורמים המגבילים במידה רבה את האפשרות לנהל סחר כזה 
לפני הבחירות . ראשית , אין זה ברור עד כמה העסקנים ( שאתם נערך ההסכם ) 
שולטים בקהל הבוחרים . שנית , וזה העיקר , מועמד שינסה לתת הבטחות בלתי - 
סבירות לקבוצה אחת ( למשל , לחרדים ) יסתכן בכך שיאבד את תמיכתן של קבוצות 
גדולות וחשובות אחרות , שהבטחות מסוג זה עשויות לעורר בהן התנגדות . במסגרת 
שיטה לבחירה ישירה של ראש הממשלה יהיה אפשר לשמור על עיקר סמכויות הכנסת . 
כך תובטח ההגנה על קבוצות מיעוט שיהיו מיוצגות בכנסת . אולם להגן צריך 
לא רק על המיעוט . גם הרוב זקוק להגנה מפני מיעוט שתלטני ומפני חברי - כנסת 
ניידים , היודעים לנצל עד תום את חולשות השיטה הקיימת . 
