מרגרט טאטוויילר , דוברת משרד החוץ האמריקאי , התבקשה לפרסם את פסק - הדין 
מטעם הממונה עליה : רבין טעה , פרס צדק , בוויכוח המתנהל במפלגת העבודה . 
העילה למה שייראה בעיני לא - מעטים כהתערבות אמריקאית בענייניה הפנימיים 
של ישראל , היה סירובו הפומבי של ראש הממשלה , יצחק שמיר , להתחייב בפני 
הרב עובדיה יוסף כי ישיב בחיוב לשאלת בייקר . עוד עלה מן הדברים שהשמיעה 
טאטוויילר ביום ד , בתדרוך היומי שלה , כי ארה"ב מבקשתדורשת הקמת ממשלה 
בישראל שתאמר כן לבייקר ; הדבר נאמר על - פי ההשערה ( האופטימית משהו ) 
, כי עוד נותרו כאן אנשים המבינים את הרמז . ואולם האגודל האמריקאי הופנה 
כלפי - מטה לא רק ביחס שמיר . הנמען האחר , ומן הבחינה האמריקאית , חשוב 
לא פחות ממנו הוא יצחק רבין , שיצא לו , אולי לא מרצונו , למלא את תפקיד 
השושבין של ראש הממשלה . בלי רבין לא היתה קמה ממשלת הולכת - שולל ( כך 
היא מוגדרת בחוגים המדיניים של ארה"ב ) ולא היתה מחזיקה מעמד אף לאחר שאופיה 
האמיתי היה לסוד גלוי באותו מרכז הליכוד , בקיץ אשתקד , שבו התקפל שמיר 
מול החישוקים . ואין האמריקאים טועים בהערכתם , כפי שעולה מן התדרוך המוזכר , 
כי מי שנשא על גבו את הממשלה שהתפרקה לפני כחודש , מוסיף לייחל להקמתה 
מחדש . ליצחק רבין יצאו מוניטין של איש המעשה שהוא פרי מחשבה תחילה . מי 
שמבקש להבין את מהלכיו מאז בחירות התיקו האחרונות לכנסת , לא יתקשה לאתר 
את הלוז המחשבתי : שמיר , כך סבר ומן - הסתם עדיין סבור רבין , הוא 
פוליטיקאי שמוחו שולט בחושיו . אפשר שהיו לרבין גם מניעים אחרים לעיצוב 
האסטרטגיה שלו , אך נדמה כי זה העיקר : הוא היה משוכנע כי שידוליו הוא 
והלחצים החיצוניים ( קרי : האמריקאיים ) יעלו את שמיר על הדרך הנכונה 
נוסח רבין , והוא יסכים לגשת , בתום סחבת תקנית , לתכלית של המגע עם ערביי 
השטחים . הוא שגה : לשמיר יש עקרונות איתנים יותר משיש לרבים מן האנשים 
ששימשו כדגם אשר סביבו בנה רבין את תפישתו . אפשר להבין משגה שנגרם עקב 
חשיבה הנוטה לשגרה ולסטריאוטיפים . ואולם קשה הרבה יותר להצדיק התמדה בגישה 
מחשבתית ואופרטיווית שגויה , לאחר שהנחת היסוד שעליה התבססה , התגלתה ככשל 
הגיוני . אם שמיר אינו ניתן לריכוך כפי שהוכח במציאות מה טעם לבנות מחדש 
על שותפות עמו ? הדבר אמור על - פי הסברה שרבין גם הוא איש עקרונות כשמיר , 
וכי הוא , יותר מאחרים , רואה עצמו אפוטרופוס ליחסי ישראל - ארצות הברית ; 
וכי אם תמך בחידושה של ממשלת האחדות הרי זה לא רק כדי לשוב ולהתמנות לשר 
ביטחון ( ואגב כך , להיפרע אחד ולתמיד מן החתרן הבלתי - נלאה ) אלא מתוך 
ההשערה כי עתה יינתן לו מה שלא ניתן בשנה וחצי של " אחדות לאומית " . בעלי - 
הדבר שמיר ובייקר אומרים עתה לרבין ( על - ידי טאטוויילר ) כי שגה . אך 
האם יספיק הדבר כדי לגרום לו שיתפכח ויזנח את הדרך המובילה אל הלא - כלום ? 
מי שהזדמן לו בימי משבר אלה לראות בטלוויזיה את פניו הזועפות של רבין ולהאזין 
למה שכתבי - תקשורת האוהדים אותו מתארים כ"שתיקה רועמת " , עשוי להתרשם כמה 
קשה לו להיפרד מאסטרטגיה שהוכחה כשגויה . קושי זה רק גדל לנוכח צדקת חברו 
להנהגת העבודה , שמעון פרס , בהערכותיו את שמיר ואת הסיכויים להגיע בשותפות 
עמו להזזת התהליך המדיני באזור , וכפועל יוצא , להביא לידי שיקום היחסים 
עם ארה"ב , החיוניים לישראל . זה כואב לו , ולא רק מפני שרבין רוצה להיפטר 
מפרס ולרשת את מקומו : זה כאבו של אדם יהיר מאין כמוהו , המתקשה לעכל את 
היות מתחרהו הבלתי - אהוד ( אם לדבר בלשון זהירה ) חכם ממנו , פיקח יותר 
בהערכתו אנשים ומצבים , ודבק הרבה יותר במטרה העניינית הפשרת התהליך המדיני 
הקפוא . כבר נאמר ולא בהכרח מעל דפי " הארץ " כי פרס הושמץ מעבר לכל 
מידה סבירה . מובילים בזה , מטעמים פוליטיים מובנים , עסקני ליכוד כשר 
אהוד אולמרט ( אולי כדי להפיג את החשד כי בלב - לבו הוא חושב כפרס ) ובאחרונה , 
גם אביר הצדק והיושר בקרב חברי הליכוד , זאב בגין . אין איש טוען , כי 
פרס הוא אחד מל"ו . אילו היה אחד מהם , היה מתרחק מפוליטיקה ושאר עיסוקי 
חולין . אך הוא מדינאי ובגדר זה , משכמו ומעלה , באשר יש לו יעדים ראויים , 
דרך שהוא דבק בה , ויכולת נפשית לעמוד מול מבקרים ומשמיצים , מקרב אנשי 
מחנהו וממחנה היריב . ואין עדות הולמת יותר למצבה הפוליטי והמוסרי המעורער 
של מפלגתו , מפלגת העבודה , מיחסה המתנכר ליחיד בקרב חבריה , הראוי להיקרא 
על - פי אמות - המידה המקובלות , מנהיג מדיני . 
