אין כל סיכוי כי הצבא יסכים מרצונו לקצר את שירות החובה בצה"ל . המטכ"ל 
לא העלה בדעתו להציע זאת גם אחרי שהשלום עם מצרים עלה על דרך המלך ובמפרץ 
הפרסי התנהלה מלחמה ממושכת שהעסיקה את העולם הערבי , וכשהיה ברור כי יחול 
גידול ניכר בשנתונים העומדים להתגייס . כמו כל ארגון גדול מטפח צה"ל בקנאות 
את הנטייה לשמור על נכסיו , להיות גדול ככל שרק אפשר . אי אפשר לזלזל בכל 
הנימוקים של צה"ל נגד קיצור שירות החובה , אך הרושם הכללי מהצגת הדברים 
אינו טוב . כמה מהסיבות להתנגדות הושמעו פעמים רבות גם בעבר : למשל , 
הצורך למלא , בעזרת כוח האדם הנוסף , פערים ביחידות הלוחמות ובמערך הטכני 
של הצבא . פערים אלה יישארו בעינם , בין השאר בגלל ניהול גרוע מתמשך של 
מערכי כוח האדם בצה"ל , אפילו אם יועלה שירות החובה לארבע וחמש שנים . טענה 
ישנה אחרת היא , שקיצור השירות יעלה לצה"ל ולעם ישראל יותר כסף , משום 
שייאלצו לגייס יותר אנשי קבע . משום מה שוכחים לספר לציבור , כי הגידול 
שחל במספר המתגייסים עולה גם הוא יותר כסף לצה"ל . בשנה שעברה , למשל , 
היה צורך להוסיף כ05 מיליון שקל בגלל גידול השנתון המתגייס . לאלה נוספו 
נימוקים הקשורים , לדברי המטכ"ל , באינתיפאדה : למשל , הצורך להקל על 
עומס השירות במילואים ( זה היה גם במלחמת לבנון ובמלחמת ההתשה ) ולהקים 
פלוגות חדשות שישרתו בשטחים . המעטים בקרב הקצונה הבכירה שחושבים אחרת שומרים 
על הקו הרשמי . כלפי חוץ עליהם להיות לויאליים . במטכ"ל מבכרים לצמצם את 
מספר ימי המילואים במקום לקצר את שירות החובה בכמה חודשים . אך מדוע היה 
צריך להמתין כשנתיים עד שנפלה ההחלטה לגייס לשמירה בשטחים גם חיילים המוצבים 
בעורף , במטכ"ל ובמפקדות , כדי לסייע ליחידות השדה במילואים ? האין זה 
מעיד על ניהול מסורבל של מערך כוח האדם בצבא , על תהליך עצל ואטי מדי בקבלת 
החלטות ? כל הבדיקות שנעשו בשאלה האם לקצר את שירות החובה היו פנימיות , 
בתוך הצבא . אך אין זו שאלה שהכרעתה צריכה להישאר בידי צה"ל בלבד , ומשום 
כך גם הבדיקה הסופית אינה צריכה להיעשות רק בצבא . ניהול מערכות גדולות 
של כוח אדם אינו תחום שהדיסציפלינה שלו היא צבאית בלבד . יש כאן היבטים 
משקיים חשובים , שיטות הדרכה ועוד . יש מומחים רבים לנושאים אלה מחוץ לשורות 
הצבא . בנוסף לכך יש קצינים בכירים במילואים שאגרו ניסיון רב בנושאי כוח 
אדם ושאינם משועבדים כיום לנאמנות המוגזמת למסגרת הצבאית . מבין כל אלה 
יכולה ועדת החוץ והביטחון להקים ועדת מומחים שתגיש את המלצותיה לוועדת השרים 
לענייני ביטחון . בינתיים אין להמתין בשאלה של שירות החובה של הנשים . מרבית 
הנימוקים שהועלו בקשר להמשך שירות החובה של הגברים בהיקפו הנוכחי אינם תופסים 
בעניין שירות הנשים . החיילות אינן באות במקום חיילי המילואים העושים בשטחים , 
ולא הן שיאיישו שם את הפלוגות החדשות . גם אצל הנשים חל גידול ניכר בגודל 
השנתונים . יתרה מזאת , בשנים האחרונות הצטמצם בצורה ניכרת מספרן של אלה 
הדורשות שחרור משירות חובה בגלל סיבות דתיות . לצה"ל יש עודף של חיילות ורבות 
מהן אינן מנוצלות כיאות . מצד אחד יש התפתחות חיובית בהכנסת חיילות למקצועות 
טכניים חשובים והדרכה בתפקידים שלא עשו בעבר . החל מהדרכה בשריון ובתותחנות , 
מוכ"מות , אפסנאיות טכניות ועוד . לעומת זאת , יש בזבוז אדיר בכוח האדם 
הנשי בצה"ל . יש משרדים שחיילות ממלאות אותם וכמעט שאינן עושות שם דבר . 
הן מבזבזות זמן על דברים שוליים כתיוק , כתבנות ברמה נמוכה , הגשת תה 
ואפס מעשה . שנתיים זה זמן רב מדי בשביל עבודות אלה . שום אסון לא יקרה 
לצה"ל אם שירות החובה של הבנות יקוצר בהקדם לשנה וחצי . הנזק יהיה שולי 
בכמה מקצועות טכניים שבהם יהיה צורך להוסיף קורסים . כאן אי אפשר לטעון 
כי קיצור השירות יחייב גיוסם של עוד אנשי קבע . זה רק יסייע לייעל את הצבא . 
לחיילות שבמשרדים אפשר להציע גם לעשות חלק משירותן במסגרת שירות לאומי בתחומים 
אחרים . רבים מבתי החולים בישראל מלאים בנערות ובצעירים מהשטחים . אלה 
מגיעים לעבודה בהתאם להוראת המפקדה המאוחדת בקשר לשביתות בשטחים . יש ביניהם 
הנתפסים לחבלות שונות במקום עבודתם . האם חיילות אינן יכולות למלא תפקידים 
אלה במסגרת שירות לאומי ? אחרות יכולות למלא תפקידים שונים במסגרת קליטת 
העלייה במקום לבזבז את זמנן על המדשאות במשרד הביטחון בתל אביב . אם רעיונות 
אלה אינם עולים בצה"ל יש לכפות אותם מבחוץ . 
