ניו יורק ( מיוחד ל"הארץ " ) . כוח משטרה מוגבר הוצב בסוף השבוע ברובע 
וויליאמסבורג במאמץ למנוע התלקחות מחודשת של מעשי אלימות שאירעו בשבוע שעבר 
בין חסידי סאטמר . בליל חמישי פרצה התכתשות המונית בה היו מעורבים לפי הערכת 
המשטרה כחמש מאות חסידים , ובמהלכה הועלתה באש מכוניתו של אחד החסידים . 
עשרות שוטרים הוזעקו לרובע והפרידו בין הניצים . מאז פטירת האדמו"ר הקודם , 
רבי יואל טייטלבוים , נוצרה מתיחות קשה מלווה בגילויי איבה בין האדמו"ר 
הנוכחי , הרב משה טייטלבוים ובין חסידיו , לבין פייגה טייטלבוים , אלמנת 
האדמו"ר הקודם וקבוצה גדולה של חסידים , הטוענים כי הרבי הנוכחי איננו ראוי 
למלא את מקומו של רבי יואל . הרבנית ותומכיה טוענים , כי הרבי הנוכחי מפגין 
מתינות כלפי הציונות ואיננו נאמן די לעמדות התקיפות של קודמו . המחלוקת בין 
שני המחנות , שגרמה לפילוג בחסידות סאטמר , החריפה לאחר שהרבי הנוכחי מינה 
את בנו , הרב אהרן טייטלבוים , לרב ולמנהיג העיירה קריית יואל , שחסידי 
סאטמר הקימו ליד העיר מונסיי בניו גרזי . הרבי גם מינה אחדים ממקורביו לראשי 
מוסדות חצר סאטמר . במקביל , פעלו הרבנית ותומכיה להצרת צעדיו של האדמו"ר 
במטרה לפגוע בסמכותו . הרוחות בחסידות סאטמר התלהטו באחרונה , לאחר שנודע 
כי הרבנית מכרה את ביתו של האדמו"ר הקודם לאחד מתומכיה , נחמן בראך , חסיד 
סאטמר אמיד . הבית משמש כבית מדרש ומקום תפילה למתנגדי הרבי . בית מדרשו 
של הרבי הנוכחי ממוקם באותו רחוב , מול בית הרבי הקודם . ביום חמישי שעבר 
הוצבה גדר ניידת בכניסה לבית המדרש הישן , דבר שעורר זעם בקרב חסידים שטענו , 
כי המכירה היתה בלתי חוקית . מאות חסידים הצטופפו ליד הבית וחילופי הדברים 
התפתחו להתכתשות אלימה , במהלכה נפצע שוטר והוצתה מכוניתו של החסיד שקנה 
את הבית . תומכי הרבנית מאשימים את המשטרה , כי זהותו של מצית המכונית 
ידועה להם , אך הם אינם רוצים לעוצרו . מפקד מכבי האש ברובע מסר , כי 
נערכת חקירה על נסיבות ההצתה ועל מספר אזעקות שווא שאירעו באחרונה ברובע . 
את השבת בילה הרבי בבית המדרש של חסידי סאטמר ברובע בורו - פארק , שגם עליו 
הוצב משמר של שוטרים . עסקני רובע וויליאמסבורג הביעו חששות להתגברות מעשי 
האלימות בין שני הפלגים , שהעוינות ביניהם גברה בשבועות האחרונים . הסכסוך 
האלים זוכה לסיקור נרחב באמצעי התקשורת בניו יורק , המציינים את איבתה של 
חסידות סאטמר לישראל . 
