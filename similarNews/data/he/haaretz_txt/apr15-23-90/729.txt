כל הסוחרים בארץ החברים בהתאחדות הסוחרים ובארגון סוחרי ירושלים יפתחו את 
עסקיהם באחד במאי כרגיל . כך הודיעו ארגונים אלה עקב החלטת ההסתדרות כי 
האחד במאי יהיה יום שבתון . לעומת זאת , הודיעו ארגוני הסוחרים כי מחר בערב , 
יהיו כל בתי הקפה סגורים , בגלל ערב יום השואה והגבורה . כמו כן יהיו בתי 
הקפה סגורים במוצאי שבת הבאה , ליל יום הזיכרון לחללי צה"ל . מסעדות שיחליטו 
לפעול במועדים אלה נקראו להימנע מהשמעת מוסיקה שאינה הולמת את רוח ימי הזיכרון . 
העיתונים יופיעו באחד במאי , זו פעם שנייה ברציפות . האיגוד הארצי של עובדי 
הדפוס החליט אתמול כי בהתחשב בהתפתחויות במשק השנה , אין הוא מתנגד להופעת 
העיתונים היומיים ( עיתוני בוקר ועיתוני הצהרים ) באחד במאי , בכפיפות 
לכך שהנושא יוסדר מראש בהסכמה בין ועדי העובדים לבין ההנהלות בעיתונים השונים . 
ההסתדרות תעניק באחד במאי את פרסי השירות , ותקיים פעילויות ספורטיביות 
בעיקר לנוער עובד ולומד . ראשי ההסתדרות ועובדי הוועד הפועל ייצאו למרכזי 
קליטה ולריכוזי עולים כדי לעמוד מקרוב על בעיות הקליטה . 
