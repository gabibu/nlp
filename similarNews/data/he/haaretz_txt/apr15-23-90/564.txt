דומה כי בלהט העיסוק בהגיגיהם של המחוקק אליעזר מזרחי והמשיח מברוקלין שכחו 
כיצד אירע שדמויות מעין אלה התגלגלו אל מרכז העניינים וכבר מתגעגעים אל ממשלת 
האחדות . זוללי שמעון פרס לתיאבון טוענים , שאלמלא אצה לו הדרך אל לשכת 
ראש הממשלה , אפשר היה להגיע לקהיר עם ממשלת אחדות . לא יהיה מיותר אפוא 
להזכיר כי המשבר הזה פרץ אחרי משא ומתן מפרך עם ארה"ב על התנאים למפגש ההכנה 
בין ישראל לפלשתינאים , כשהליכוד דרש ששרי המערך יאמצו את עמדותיו בעניין 
השתתפות ערביי ירושלים בבחירות בשטחים ותפקידו של אש"ף בתהליך . שרי הליכוד 
טענו שלקח שיחות טאבה לימדם להיזהר מקנוניות בין פרס לערבים , ולפיכך עליו 
לאמץ את עמדתם לפני היציאה לקהיר , ואף קודם לדיון בתשובה לשאלתו הסופית 
של בייקר . הבעיה העיקרית , מסבירים השרים אהוד אולמרט , דן מרידור ומשה 
קצב , עריקי יוזמת השלום , לא היו השאלות של מזכיר המדינה גיימס בייקר , 
אלא התשובות של שמעון פרס . בד בבד הם מדברים בשבחו של יצחק רבין , שעליו 
הם מוכנים לסמוך משום ש"הוא רוצה באמת ובתמים בשלום , בעוד שפרס רוצה להיות 
ראש ממשלה " . בקריאתו להחליף את מועמד המפלגה לראשות הממשלה ולאפשר למועמד 
לשר הביטחון להרכיב ממשלה , מחזק רבין למעשה את גרסתם של עסקני הליכוד ש"רק 
עם רבין אפשר לעשות עסקים " . כאשר מדברים על ממשלת רבין , מתכוונים לממשלת 
אחדות , עם או בלי רוטציה , שהרי הרב שך והרבי מלובביץ הודיעו ברבים כי 
הם פוסלים את המערך עם פרס או בלעדיו ( מפלגות השמאל הלא - ציוני שוללות 
דווקא קואליציה בראשות רבין ) . אותו רבין שמניח לאנשיו להטיף לחידוש ממשלת 
האחדות סיפר בשבוע שעבר לאנשי רץ כיצד דחה יצחק שמיר בבוקרה של הצבעת האי - 
אמון את תחנוניו לאמץ את נוסחה הפשרה , כפי שנהג בשעות הערב באחותה , שהניח 
לפניו הרב עובדיה יוסף . בראיון לתוכנית " פגוש את העיתונות " סיפר הסנאטור 
רוברט דול כי " הוא ( שמיר ) אמר לי אתמול שאין פערים יסודיים בין עמדתו 
לבין עמדתם של הנשיא בוש והמזכיר בייקר " . האם אירע משהו לראש ממשלת המעבר 
והוא מבקש לרמוז שתמורת שיקום היחסים עם המערך , אולי בתמורה לראשו של פרס , 
הוא מוכן לאמץ את פשרת עובדיה יוסף ? את התשובה יש לחפש בהתנחלות דוגית 
ברצועת עזה . אם מישהו היה זקוק להוכחה שממשלת מעבר היא ממשלה לכל דבר , 
בא יועץ רה"ם להתיישבות מיכאל דקל והוכיח זאת : אם היא יכולה להתנחל ולהרגיז 
את האמריקאים , מי מפריע לה להשיב בחיוב לבייקר ? מי מונע משמיר לשלוח 
מחר את משלחת ישראל למפגש קהיר ? פרס " החתרן " לא יהיה שם כדי " לעשות 
יד אחת עם אש"ף " והימין לא יוכל להפיל את ממשלתו שהרי , כידוע , אי - 
אפשר להפיל ממשלה פעמיים . תשובה חיובית לבייקר היום היתה משחררת את עובדיה 
יוסף מההתחייבות הרשומה בסיפא של מכתבו , לאמור : " באם לא תתקבל ההצעה 
הנ"ל על - ידי צד כלשהו , נראה בו אחראי לפירוק ממשלת האחדות הלאומית , 
ונסיק את המסקנות הנדרשות מכך " . אבל , אף שנהיר לשמיר כי סרבנותו מקרבת 
את ש"ס לממשלת פרס , הוא דוחה את מקורביו המפצירים בו להתרכך . באווירה 
השוררת בימים אלה בין שרי העבודה לשעבר שנותרו בלי מכוניות ונהגים , די 
היה בהזמנה לדון על מענה חיובי לבייקר כדי שישליכו את פרס על גדר התיל וידרכו 
על גבו במרוצה אל ממשלת אחדות חדשה . העיסוק בסגנונו הבוטה של דול סייע שוב 
לשמיר להסיט את תשומת הלב מתוכנם הבעייתי של יחסי ישראל - ארה"ב , בעקבות 
הכשלתה של יוזמת השלום . מי שהאזין באחרונה לבש ולבייקר בוואשינגטון ולגימי 
קרטר בירושלים , מבין שפרס לא היה בודד בקריאה " נמאס " שהפילה את ממשלת 
האחדות . מתברר כי הסנאטור אלן סימפסון , המצליף הראשי של הסיעה הרפובליקאית 
ואף הסנאטור היהודי , הווארד מצנבאום , אוהד ישראל מושבע , לא חסכו במלים 
כדי להעמיד את שמיר על חומרת מצבה של ישראל נוכח הקיפאון המדיני . המשלחת 
קראה כאיש אחד לממשלת ישראל לדבוק בנכונותם של הערבים לפתוח אשנב לשלום . 
חשוב אמנם מה כתב הלובביצר בפקס לוורדיגר , אבל כדאי גם להציץ במאמר ראשי 
שהתפרסם בשבוע שעבר ב"ניו יורק טיימס " המזכיר כי שניים מתוך שלושה דולרים 
של סיוע חוץ מגיעים לחמש מדינות ובראשן ישראל . מתברר כי עמדתו של דול חדרה 
אל מעצבי דעת הקהל בארה"ב , המחדשים את הקריאה לחלק מחדש את העוגה , תוך 
כדי התחשבות יתרה בבנים החדשים של משפחת הדמוקרטיה . ישראל מצטיירת בימים 
אלה כבת חורגת למשפחה זו . 
