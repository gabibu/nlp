בון ( מיוחד ל"הארץ " ) . היום יחל סיבוב ראשון של שיחות בין שתי המדינות 
הגרמניות מאז הקמת הממשלה הלא - קומוניסטית הראשונה במזרח - גרמניה . השיחות , 
בין שרי הפנים של שתי המדינות , עשויות לסלול את הדרך להקלות נוספות בתנועה 
בין שני חלקי הארץ החצויה , ובין השאר לביטול החובה להשתמש בדרכונים . בפגישת 
השרים יידונו גם בעיות של ביטחון פנים , ובתוך כך גם המאבק בקבוצות קיצוניות 
( ובחלקן אלימות ) של הימין ושל השמאל . נושא אחר יהיה , לדברי משקיפים , 
הכוונה המוצהרת של הממשלה החדשה במזרח - גרמניה לפרק בתוך הזמן הקרוב את 
חומת ברלין ואת הביצורים הקיימים לאורך הגבול הגרמני - גרמני . בימים האחרונים 
התנהלו שיחות טלפון אחדות בין הקאנצלר הלמוט קוהל , השוהה בחופשה , לבין 
ראש ממשלת מזרח - גרמניה לותר דה - מאזייר . שני האישים ייפגשו כנראה בשבוע 
הבא במאמץ להגיע להסכמה על התנאים לביצוע האיחוד המוניטארי בין שתי הגרמניות . 
האיחוד המוניטארי יעסיק גם את שרי הכלכלה ונגידי הבנקים המרכזיים של שתי 
הגרמניות , הנפגשים מחר במזרח - ברלין . הבעיה העיקרית השנויה עדיין במחלוקת 
היא שער החליפין שיונהג כאשר יצא המטבע המזרח - גרמני מכלל שימוש , והמארק 
המערב - גרמני יהפוך להילך חוקי בכל רחבי גרמניה . בבון נמשך בינתיים הוויכוח 
הציבורי על הבחירות הכלל - גרמניות הצפויות בשנה הבאה . מפלגת הקואליציה 
הליברלית דורשת לבטל את הבחירות לבונדסטאג , שנועדו לתחילת חודש דצמבר . 
לעומת זאת סבור הקאנצלר קוהל כי יש לקיים את הבחירות האלה במועדן המתוכנן , 
ובמקביל להכין את הבחירות הכלל - גרמניות הצפויות בתחילת 1991 . 
