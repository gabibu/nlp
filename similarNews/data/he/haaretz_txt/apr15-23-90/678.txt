אסיר העולם הרצל אביטן , שהתפרסם בבריחתו מהכלא לפני כשנה וחצי והנחשב לאחד 
האסירים המסוכנים ביותר , הועבר באמצע השבוע למקום כליאה קבוע באגף חדש 
ומיוחד , שנפתח בכלא איילון ברמלה . האגף החדש , שבו מקום לארבעה אסירים 
בלבד , נחשב לאגף השמור ביותר בבתי הסוהר במדינה . הוא תוכנן כך , שאין 
כמעט מגע פיזי בין האסירים לסוהרים . מערכות אלקטרוניות מתוחכמות , ובהן 
מצלמות טלוויזייה במעגל סגור , חיישנים אלקטרוניים , ומוקד שליטה ממוחשב 
ומוגן היטב , מונעים , לדעת מתכנני האגף , כל אפשרות של בריחה מתוכו . 
לאגף צמודה חצר טיולים נפרדת ויש הקפדה על הפרדה מוחלטת בין הסוהרים לאסירים . 
הדלתות נפתחות ונסגרות בשלט רחוק והקשר עם האסירים נעשה באמצעות מערכת אינטרקום . 
לפי התכנון , האסירים אפילו לא יכולים לדעת מי הסוהרים השומרים על האגף 
והצופים על הנעשה בו במשך כל שעות היממה . האגף מיועד להרצל אביטן ולעוד 
כמה אסירים , המוגדרים בעייתיים ומסוכנים , בעלי פוטנציאל בריחה , והשפוטים 
לתקופות מאסר ממושכות . תנאי החיים בו טובים יותר והאגף מרווח ונוח יותר , 
יחסית לאגפי כליאה רגילים . לאסירים בו יש מטבחון וחדר אוכל ולפי התכנון 
הם אמורים לא לצאת ממנו בכלל . גם את המבקרים שלהם הם יקבלו בתוך האגף . 
זאת , כדי למנוע ניידות של אסירים אלה בכלא ואפשרות פוטנציאלית לברוח . 
גורמים בשב"ס אמרו , כי האגף השמור החדש מופעל בשלב זה באורח ניסיוני , 
ועל האסירים בו חלים כללי משמעת נוקשים . אם הם ימלאו אחר ההנחיות יהיו 
תנאי חייהם נוחים יותר , אבל אם יחרגו מההוראות ויפרו את המשמעת הם יוחזרו 
לאגפי מאסר רגילים ולמאסר מבודד בהפרדה . 
