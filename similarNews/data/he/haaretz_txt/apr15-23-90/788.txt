היחידה המרכזית של משטרת תל - אביב עצרה וחקרה ביומיים האחרונים צעירים אחדים 
הנמנים על החוגים החרדיים בבני - ברק , בקשר להשלכת רימון הגז ביום חמישי 
שעבר , בטקס סיום קריאת הש"ס שערכה אגודת - ישראל . כל העצורים והנחקרים 
שוחררו , לאחר שבשלב זה לא נמצאו ראיות נגדם . בדיקת מומחי החבלה של המשטרה 
העלתה כי בטקס , שבו השתתפו אלפי אנשים באודיטוריום ברחוב ירושלים פינת 
הרב מימון , הושלך כנראה רימון גז מדמיע אחד בלבד מהסוג הנמצא בשימוש צה"ל 
והמשטרה . לנוכח רגישות האירוע והחומרה שבה מתייחסים אליו בפיקוד משטרת 
תל - אביב הוטלה החקירה בפרשה על היחידה המרכזית בפיקודו של נצ"ם אבי דותן . 
המשטרה מתמקדת בחקירתה באחריותו של הגוף המתקרא סיקריקים להשלכת הרימון , 
ומאבקים פנימיים בבני - ברק שהתחדדו בחודש האחרון על רקע המהלכים להרכבת 
הממשלה . אחת הסברות הנבדקות היא שמשליכי הרימון נמנים על אנשים באגודת ישראל 
שאינם מרוצים מעמדתם של חברי - הכנסת של האגודה , שרובם תומכים בהקמת ממשלה 
על - ידי המערך . עמדה זו נקבעה על - ידי מועצת גדולי התורה של אגודת ישראל 
שהם ונשיאם האדמו"ר מויזניץ השתתפו באירוע שבו הושלך רימון הגז . המשטרה 
בודקת גם אפשרות שהשלכת הרימון קשורה למתיחות שבין חסידי הרב שך לבין חסידי 
הרבי מלובביץ , על רקע ההתפתחויות הפוליטיות האחרונות . לאחר השלכת הרימון 
טילפן אלמוני למוקד משטרת מרחב דן ולמספר מערכות עיתונים . הוא הזדהה כאיש 
ארגון הסיקריקים ולקח את האחריות למעשה , בהסבירו שהוא מכוון להרתיע את 
אגודת ישראל מלתמוך בממשלת מערך . בשלב זה לא משוכנעים במשטרה שהאיש אכן 
נמנה עם הסיקריקים , אך ההערכה היא כי המטלפן נמנה על אחד הפלגים הקיצוניים 
במחנה החרדי . לאחר האירוע נחקר גם צעיר המזוהה עם אנשי הרב כהנא , אך הוא 
שוחרר לאחר שלא נמצא קשר בינו לבין השלכת הרימון . שעות מספר לאחר השלכת 
הרימון עצרו שוטרים שלושה אברכים מישיבת פוניבז . השלושה נראו עוברים במכונית 
ליד ביתו של האדמו"ר מויזניץ בבני - ברק וצילמו את המקום . בחקירתם הוברר 
כי פעלו כדי לגרום להטרדה . הם נחקרו גם בקשר למכתב האיום עם קליע האקדח 
שנמצא ימים אחדים לפני השלכת הרימון בחצרו של האדמו"ר מויזניץ . על מכתב 
זה היו חתומים הסיקריקים . בתום החקירה שוחררו השלושה בערבות . מפקד משטרת 
מחוז תל - אביב ניצב יגאל מרקוס אמר שהמשטרה נותנת עדיפות לחקירת המקרה לנוכח 
ההשלכות החמורות שלו . לדבריו , בחודש האחרון גורמות ההתפתחויות הפוליטיות 
להתחממות האוירה בקרב החוגים החרדיים וחברי - כנסת הנמנים על החוגים הדתיים 
מקבלים איומים . המשטרה הגבירה לכן את נוכחותה הגלוייה והסמוייה בבני - ברק 
ובמקומות רגישים אחרים . ניצב מרקוס וקציני משטרה בכירים אחרים ממרחב דן 
שוחחו בימים האחרונים עם אישי ציבור בעלי השפעה ברחוב החרדי וביקשו מהם לפעול 
להרגעת הרוחות . ( ע ) . לשכת ראש הממשלה פירסמה שלשום בבוקר הודעה , 
שבה מביע ראש הממשלה זעזוע מהתקפת הגז על טקס סיום קריאת הש"ס הבבלי בבני - 
ברק . " ראש הממשלה מגנה בתוקף כל שימוש באלימות לכל מטרה שהיא . " על 
הוויכוח הציבורי בישראל להיות במסגרת החוק והנורמות החברתיות , ואסור שיתדרדר 
לביטויים אלימים . ראש הממשלה שולח איחולי רפואה שלמה והחלמה מהירה לפצועים , 
ובטוח כי רשויות אכיפת החוק יחקרו את המקרה , כדי להביא את האשמים לדין " 
נאמר בהודעה . 
