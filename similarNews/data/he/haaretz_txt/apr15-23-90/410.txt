קבוצת מפגינים ישראלית , שקיימה ביום ראשון משמרת מחאה במרכז רמאללה , 
בעקבות הריגתו של צעיר בן 61 , פוזרה ע"י חיילי צה"ל ושוטרי מג"ב בכוח . 
על - פי גרסת המפגינים , תקף אותם אחד החיילים , כאשר כבר החלו להתפנות 
מהמקום . הקצין שהיה אחראי על החיילים , נאלץ להפעיל כוח כדי לרסן את התוקף . 
בעקבות התקרית הגישה הקבוצה תלונה ליועץ המשפטי לממשלה , ודרשה לפתוח בחקירה 
ולהעניש את האחראים להפעלת הכוח . המפגינים , מקבוצת " קו - ירוק " , שמנו 
11 נשים ושלושה גברים , באו לרמאללה למחות על הריגתו של מוסטפא אל - גרו , 
נער בן 61 ממחנה הפליטים גילזון , שנפגע מכדור בראשו ב09 . 4 . 5 במרכז 
רמאללה . עדי ראייה לתקרית שהיתה אז ומקורות פלשתינים , טענו כי מרכז רמאללה 
היה שקט באותה שעה , וכי הנער נורה מעמדת תצפית בירי מכוון של אנשי כוחות 
הביטחון . מקורות צבאיים מסרו אחרי התקרית , כי נפתחה חקירה של הצבא . 
קבוצת המפגינים הישראלית הגיעה למרכז רמאללה ביום ראשון בצהריים , והניפה 
שלטים בנוסח : " רצח " . כעבור עשר דקות הגיעו למקום חיילי מילואים ושוטרי 
מג"ב , הבריחו את התושבים המקומיים באמצעות רימון הלם , ומסרו לקבוצה כי 
האזור הוא שטח צבאי סגור . דובר הקבוצה , ד"ר גדעון פרוידנטל , דרש מהקצין 
האחראי לראות את צו הסגירה , וטען כי הוא לא חוקי , כיוון שהיו חסרים בו 
פרטים חשובים , שמולאו אחרי החתימה . בכל זאת , הורה פרוידנטל לקבוצה 
לכבד את ההוראה , והמפגינים התחילו להתקדם לעבר תחנת המוניות הסמוכה , 
במגמה לחזור לירושלים . לפי גרסתם , תקף אחד מחיילי המילואים את דובר הקבוצה , 
בעט בבטנה של אחת המפגינות וניסה לקרוע כרזות שהחזיקו אחרים . כאמור , 
הקצין האחראי נאלץ להפעיל כוח כדי לרסנו . בדרך למוניות גם קרעו חיילים 
אחרים את הכרזות שבידי המפגינים . בתצהיר שמילאה יהודית גרין , אחת המפגינות , 
היא אומרת כי בשעה שכבר ישבו רוב אנשי הקבוצה בתוך המוניות בדרך החוצה , 
נורו לעברם רימוני גז מטווח קרוב , ללא כל צורך והצדקה , ומהם נפגעו כמה 
מהמפגינות . בתגובה לטענות אלה מסרו מקורות צבאיים : " הקבוצה הפגינה בניגוד 
לחוק ואנשיה נשאו שלטים , לרבות שלטים נגד חיילי צה"ל , שגרמו לליבוי יצרים 
של ערבים ולהפרות סדר שעלולות היו להביא לנפגעים . נגד הקבוצה מוגשת תלונה 
למשטרה על הפגנה בלתי חוקית . תוך כדי פיזור ההפגנה תקפה אחת המפגינות את 
אחד החיילים . החייל הפעיל כוח להרחיקה . צה"ל ממשיך בחקירת האירוע " . 
ד"ר פרוידנטל אמר , כי הטענה שאנשים בקבוצה הפעילו כוח היא " פיברוק רטרואקטיווי " . 
לדבריו , מגוחך ששלושה גברים ו11 נשים יתקפו חיילי צה"ל . 
