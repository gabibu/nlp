ועדת החקירה של מינהל התעופה האזרחית לבדיקת התקרית האווירית החמורה , שבה 
כמעט התנגש מטוס גמבו של אל - על עם מטוס של חברת בריטיש איירווייז , סיימה 
את עבודתה . הוועדה אימצה את מסקנות ועדת הבדיקה של אל - על והוסיפה המלצות 
משלה , בענין התקרית האווירית באזור צפון האוקיינוס האטלנטי , באמצע חודש 
פברואר . בסוף השבוע התקיים במינהל התעופה האזרחית , דיון לגבי הדרכים המעשיות 
ליישום המסקנות , לאחר שהדו"ח החדש הוגש לשר התחבורה , משה קצב . הדיון 
בניהולו של ראש המינהל לתעופה אזרחית , שי שוהמי , התמקד בשאלה , אם לקיים 
את כל ההמלצות ולנקוט באמצעים נוספים . ישיבה מסכמת נקבעה להערך באמצע השבוע . 
ועדת החקירה של מינהל התעופה האזרחית , בראשותו של סגן ראש המינהל למבצעים , 
אברהם אלוף , אימצה את הטלת האחריות לתקרית האווירית על צוות הטייסים ומהנדס 
הטיס של אל - על . בעקבות המלצה ועדת הבדיקה של אל - על , הורד קברניט 
הטיסה , יו"ר איגוד הטייסים של ישראל , יצחק גונן , לדרגת קצין ראשון . 
יחד עם שני עמיתיו האחרים לטיסה , אף נשלחו להשתלמות רענון , כדי שיוכלו 
לשוב ולטוס . ועדת החקירה אף אימצה את מסקנות ועדת הבדיקה של אל - על , 
כפי שאושרו על - ידי סמנכ"ל החברה , עמוס עמיר , להכנסת שינויים ושיפור 
במערכת , כדי למנוע את הישנותם של תקריות אוויריות מסוג זה בעתיד . מדובר 
בהכנסת שינויים בנהלים הטכניים וכן בהתקנתו של מכשיר חדש , שיתריע על התקרבות 
מטוסים . 
