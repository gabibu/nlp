ספורט ראקטבול וכדורסל הזווית אפשר למצוא בישראל רק במלון הספורט באילת . 
ראקטבול , משחק ששוחק עד לאחרונה רק במועדוני - יוקרה בארצות - הברית ובקנדה , 
והובא הנה עם פתיחת המלון לפני ארבע שנים . למעשה , מסביר מיקי שניידר , 
מנהל הספורט במלון , המדובר בפטנט אמריקאי מקורי . " בעבר הם הפכו את 
הקריקט האנגלי לבייסבול ואת הראגבי לפוטבול , ועתה הם ערבבו את הטניס והסקווש , 
הוסיפו כמה חוקים ויצרו את הראקטבול " . להבדיל מהסקווש , שאותו משחקים 
על ארבעה קירות , משחקים ראקטבול על שלושה קירות , ויש גם ראקטבול המשוחק 
על קיר אחד . המחבט קצר מזה של הטניס , רחב מזה של הסקווש , הכדור גדול 
וכבד , עשוי גומי . בגלל הקצב המסחרר של המשחק קושרים את המחבט בחבל אל 
פרק - היד , כדי שלא יישמט בלהט המשחק . השחקנים מרכיבים משקפי - בטיחות 
מיוחדים , כדי שעיניהם לא ייפגעו במהלך המשחק . בעוד סקווש משוחק באולמות 
סגורים , משחקים ראקטבול תחת כיפת השמים . גודל המגרש כ21 מטר אורך , 
כ6 מטרים רוחב וכ6 מטרים גובה הקירות שמסביב . בשנים האחרונות צובר הראקטבול 
תאוצה בעולם המערבי . יש חוברות מקצועיות העוסקות בראקטבול ומתקיימות תחרויות 
רשמיות בענף . אך למשחק גם חסרונות , אומר שניידר . קשה לצלם ראקטבול 
לטלוויזיה , בגלל המהירות הרבה של הכדור בהשוואה לטניס , ומסיבה זו גם 
אין חסות של חברות מסחריות , אין פרסים גדולים ואין די אנשים המכירים את 
המשחק . דקלה אקרט היא מהישראלים שנדבקו באחרונה בחיידק הראקטבול . כיום 
היא מנהלת ההזמנות של מלון הספורט . לדבריה , היא התחילה דווקא מהסקווש , 
ניסתה במקרה פעם אחת את הראקטבול ומאז לא הפסיקה . הסקווש , היא אומרת , 
הוא משחק אכזרי מדי . המגרש יותר קטן , הכדור קשה , והכל לחוץ . הראקטבול 
לעומתו משחק הרבה יותר אנושי , ויחד עם זאת הוא מביא אותך לכושר לא פחות 
מהסקווש . כדורסל הזווית מהווה זה מכבר משחק פופולרי בארצות הברית . בדומה 
למיני גולף , המדובר לא בענף ספורט תחרותי אלא בספורט שהוא בילוי לכל המשפחה . 
בשונה מהכדורסל המסורתי המכיל שני סלים משני צדי המגרש , ישנם בכדורסל 
זווית לא פחות מ21 סלים צבועים בוורוד , צהוב , ירוק , כתום , כחול ואפור . 
הסלים שונים זה מזה בגובהם ועשויים צורות שונות : מקושתים , מעוקמים , 
מרובעים , מעוגלים , מתומנים . הזריקה לסל נעשית מתוך שלושה עיגולים 
הממוקמים במרחקים שונים מהסלים . חובה על השחקנים לפגוע תחילה בלוח הסל 
ורק אחר כך מותר להתקדם ולקלוע פנימה . זריקה מהעיגול הקרוב שווה נקודה 
אחת , מהעיגול האמצעי שתי נקודות ומהעיגול הרחוק שלוש . זריקה מוצלחת 
מכל שלוש העמדות מזכה את הזורק בנקודת בונוס בסך שבע נקודות . את רונן ציוני , 
חייל בשירות סדיר ותושב רמת גן , פגשתי בעיצומו של משחק . לדבריו הוא 
התוודע למשחק כשהגיע למלון הספורט במסגרת חופשה מהצבא . היופי של כדורסל 
הזווית , הוא אומר , הוא בכך שזהו מצד אחד משחק פשוט וקל , שאותו יכולים 
לשחק ילדים קטנים וסבתות שלא נגעו מימיהן בכדורסל , ומצד שני , הוא בכל 
זאת אתגר לא קטן . קפתמונה1 , 1פמיקי שניידר , 23 , עד היום שחקן כדורסל 
בהפועל אילת במקביל לתפקידו במלון הספורט , אומר כי פיתוח שני ענפי ספורט 
נדירים אלה , הינו חלק ממדיניות המלון ( השייך לרשת " ישרוטל " ) לאפשר 
לנופשים מגוון רחב ככל האפשר של ענפי ספורט , כולל טיפוח ענפי ספורט שאינם 
מוכרים בישראל . " כשנפתח המלון הקמנו חמישה מגרשי טניס , ובמקביל הקמנו 
שני מגרשי סקווש ושלושה מגרשי ראקטבול , למרות שידענו שאיש בארץ איננו מכיר 
את המשחק . כיום תמצא עשרות רבות של ישראלים המגיעים הנה מהצפון במיוחד 
בשביל הראקטבול . חוץ מזה , אל תאמין לאף אחד שיספר לך שזהו משחק אריסטוקרטי . 
האמן לי שאין ישראלי יותר מהמשחק האנרגטי הזה " , הוא אומר . 
