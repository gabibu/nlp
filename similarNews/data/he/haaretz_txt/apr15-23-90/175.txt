ואשינגטון ( מיוחד ל"הארץ " ) . מנהיג המיעוט הרפובליקני בסנאט , סנאטור 
רוברט דול , שסיים ביקור במזרח התיכון בראש משלחת סנאטורים , אמר שלשום 
בראיון מירושלים , בתוכנית " פגוש את העיתונות " של רשת אן - בי - סי , 
כי גם ראש עיריית ירושלים טדי קולק סבור שהחלטת הסנאט הקובעת שירושלים היא 
בירת ישראל וחייבת להישאר מאוחדת , היתה משגה , בשל עיתויה . דול אמר 
כי אינו יכול לשנות את החלטת הסנאט , אך בכוונתו להבהיר היום את עמדתו ולמסור 
הודעה בנושא מעל בימת הסנאט . דול אמר שהסנאטורים נפגשו עם קולק לארוחת בוקר 
והדבר הראשון שאמר להם היה , " שגיתם בהחלטה שהעברתם בסנאט , היא היתה 
בעיתוי גרוע " . קולק שאל , לדברי דול , " מדוע עשיתם את זה עכשיו ? 
לשם מה ? " דול אמר כי שאב עידוד מדברי קולק , הרוצה שירושלים תהיה בירת 
ישראל אך סבור שהסנאט לא צריך להתערב בתהליך השלום . קפידבינקולק הכחיש את 
הדברים שייחס לו דול וטען שהסנאטור הוציא את דבריו מהקשרם , בקשר להכרת 
הסנאט בירושלים . קולק שיגר מברק תגובה מפורט על דבריו של דול . הוא הבהיר 
כי בשיחתו עם דול וחברי המשלחת האמריקאית שהיו עמו אמר שאין די בהצהרות והחלטות , 
שאינן מתבצעות בפועל . קולק הזכיר לדול את ההחלטה שהתקבלה לפני מספר שנים 
בסנאט על העברת השגרירות האמריקאית מתל אביב לירושלים , שלא בוצעה והוכיחה 
את כוח הסחטנות הערבית . בהקשר זה , הביע ראש העיר את חששו שגם ההחלטה האחרונה 
של הסנאט , שירושלים הנה ותישאר בירת ישראל , לא תיושם על - ידי הממשל 
האמריקאי . קולק הדגיש במברקו לדול , כי הוא מייחס חשיבות רבה להחלטת הסנאט , 
וכי ביטולה עכשיו רק יעודד את הקיצוניות הערבית ויפגע בתהליך השלום . הוא 
מחה על כך שדול הוציא דבריו מהקשרם , " כדי להצדיק כוונתו לביטול החלטתו 
האחרונה של הסנאט על ירושלים , פעולה שאני מתנגד לה בתוקף " . דול סיפר בתוכנית 
של רשת אן - בי - סי , שבכל ארץ ערבית שהמשלחת ביקרה בה עוררה החלטת הסנאט 
דאגה רבה , אף כי אינה מחייבת . " במקום לדבר על תהליך השלום הם רצו לדבר 
על החלטת הסנאט , והדבר מנע אותנו מלהתמקד בדחיקת מדינות ערב אל שולחן הדיונים " . 
דול אמר שהסנאט שגה , הוא עצמו שגה ו"יכול להיות מרענן " אם אחדים מאלה 
שתמכו בהחלטה יודו בכך . לדעתו לא רק עיתוי ההחלטה היה גרוע , אלא לא היה 
מקום לקבל החלטה כזו . כפי שלא תפקיד הסנאט לבחור בראש ממשלת ישראל לפי 
החלטה או לעסוק בנושאים אחרים השנויים במחלוקת . לשאלה מדוע אם כך לא הסתפק 
בהצבעה בסנאט בעד ההחלטה אלא הצטרף ליוזמיה , השיב דול , כי אינו רוצה 
להודות שלא ידע , אך " כשהתברר לי שאני בין היוזמים , הופתעתי " . הוא 
הוסיף , עם זאת , שאפילו הבית הלבן לא התנגד להחלטה , כי סבר שהיא חסרת 
משמעות ולא כדאי לפתוח במאבק נגדה . " אך יש לה משמעות רבה במדינות ערב , 
וכמובן הישראלים מרוצים מאוד " . דול גילה כי ישראל ניסתה לקיים מגעים עם 
עיראק , אך ללא הצלחה . בהתייחסו לנכונות מנהיגים הערביים להצטרף לתהליך 
השלום , אמר דול על סדאם חוסיין , " מי יודע ? הוא אומר שהוא רוצה שלום " . 
סדאם חוסיין אמר לו , שהוא מוכן לשבת עם הישראלים , " אבל הישראלים ניסו 
לקיים מגעים עם ממשלתו ללא הצלחה " . דול התרשם שחוסיין מלך ירדן יצטרף מהר 
מאוד לשולחן הדיונים . נשיא סוריה חאפז אסד הצביע על נכונותו להסכם שלום 
כולל והוא יודע , ש"אם הוא רוצה לשחק ( בתהליך ) , יצטרך לשבת אל השולחן 
במוקדם או במאוחר " . דול חזר על כך שיהיה צריך להפחית בסיוע לישראל , כדי 
לאפשר סיוע לארצות במזרח אירופה ובאמריקה הלטינית ואמר , כי הבהיר זאת בשיחותיו 
בישראל . " ייתכן שישראל לא תיפגע הרבה , ייתכן שהיא לא תיפגע כלל " , 
אך אין טעם להטמין את הראש בחול ולומר " ישראל לעולם ועד , קשה יהיה למכור 
זאת . ישראל היא בת - ברית חשובה מאוד של ארה"ב , אך הדבר לא צריך למנוע 
את בדיקת הסיוע " . דול אמר עוד , שהוא והסנאטורים האחרים הבהירו בשיחותיהם 
בישראל שיש ירידה בתמיכת דעת הקהל האמריקאית בישראל . דול אמר כי בשבוע הבא 
עומד הסנאט לאשר ערבויות להלוואה לישראל בסך 004 מיליון דולר לשיכון לעולים , 
כך שלמעשה ישראל תקבל יותר ולא פחות , וזאת שעה שבארה"ב יש חסרי - בית 
התוהים מדוע אינם מקבלים אותו טיפול . רשת סי - בי - אס הקדישה כתבה מיוחדת 
במהדורות החדשות שלה לדברי דול על הקיצוץ בסיוע לישראל . בכתבה נאמר , 
כי דבריו עוררו ויכוח מידי בוואשינגטון . 
