עיריית תל - אביב תגיש תלונה במשטרה נגד ח"ך אלי בן - מנחם על הפרעה לביצוע 
צו הריסה של מבנה בלתי - חוקי , שלשום בכפר - שלם . במשך ארבע שעות עמד 
ח"ך בן - מנחם ( מערך ) תושב השכונה , ומנע בגופו מדחפור של העירייה להרוס 
את המבנה מטבחון שנבנה ללא רשיון בצמוד לבית - הכנסת " כתר תורה " של 
העדה הספרדית . תוקפו של הצו המינהלי פג אתמול ועתה תפנה העירייה פעם נוספת 
לבית - המשפט ותבקש צו הריסה שיפוטי של המבנה . עד להוצאת הצו הזה מנועה 
העירייה מלהרוס את המבנה . המדובר הוא בהרחבה של ששה מטרים רבועים לבית - 
כנסת ותיק בשכונה , שנבנתה בינואר השנה ללא היתר חוקי . משנודע על כך לעירייה 
היא פנתה לבית - המשפט העירוני , שהוציא לבקשתה צו הריסה מינהלי לתוספת 
שנבנתה ללא היתר . נציגי השכונה פנו לבית - המשפט העירוני וביקשו לעכב את 
ביצוע הצו . בית - המשפט דחה את הבקשה ואתמול אמור היה לפוג תוקפו של הצו . 
העירייה התכוונה להרוס את המבנה עוד ביום חמישי אבל השוטרים שהגיעו למקום 
באותו יום לאבטח ביצוע הצו , נענו לפניית נציגי ועד השכונה להעניק להם שהות 
נוספת של יום אחד כדי לאפשר להם לפנות לביהמ"ש לבקש עיכוב ביצוע הצו . נציגי 
השכונה לא עשו כן ושלשום הגיע למקום כוח גדול של שוטרים שאיבטח את הציוד 
הכבד של העיריה שאמור היה לבצע את ההריסה . יום קודם לכן הזעיק ועד השכונה 
את ח"ך בן - מנחם ואת סגן ראש העירייה , הרב מרדכי יצהרי . יצהרי פנה עוד 
ביום חמישי וביקש מראש העירייה , שלמה להט , להימנע מהריסת המבנה בהתחשב 
בעובדה שמדובר בהרחבה לבית - כנסת , אך להט דחה את הפנייה . כשהגיעו שלשום 
כוחות המשטרה ואנשי העירייה לשכונה הם מצאו במקום התקהלות גדולה של תושבים 
ובראשם את ח"ך בן - מנחם . זה התייצב לפני בית - הכנסת והודיע שימנע בגופו 
מהדחפור להתקרב למבנה כדי להורסו . לבית - הכנסת הובאו עשרות תלמידים , 
שלימודיהם הופסקו , והתקיימה תפילה , בעוד כמה מתפללים מבית - הכנסת 
יצאו כשהם עטופים בטליתות אל מול השוטרים ותקעו מולם בשופרות , לקול קריאות 
זעם ומחאה של תושבי השכונה . מפקד משטרת המרחב ומפקד תחנת המשטרה המקומית 
ניסו לשכנע את ח"ך בן - מנחם שייפנה הדרך ויאפשר את ביצוע הצו . אבל בן - 
מנחם דחה את בקשתם , וקציני המשטרה התקשרו למטה הארצי לקבל הנחיות מהדרגים 
הבכירים ביותר כיצד לנהוג . בירושלים התקיימה התייעצות עם עו"ד דורית בייניש 
מפרקליטות המדינה . לבסוף ההנחייה שהתקבלה היתה שיש להימנע מלהפעיל כוח 
נגד ח"ך בן - מנחם . כך נאלצו פקחי העירייה וכוח המשטרה לעזוב את המקום 
לאחר ארבע שעות מבלי לממש את צו ההריסה . מנכ"ל העירייה אלי עשת מחה נמרצות 
על התנהגותו של ח"ך בן - מנחם . הוא הודיע שהעירייה תעמוד על קיום החוק . 
דובר העיריה , בני כהן פירסם הודעת גינוי נגד הח"ך שבה נאמר : " בן - 
מנחם גרם לפגיעה חמורה בשלטון החוק . הוא ניצל לרעה חסינותו כחבר כנסת ומנע 
ביצוע פסק - דין חוקי . הדבר רק מוביל להפקרות ולרמיסת שטון החוק במדינה . 
מעציב הוא שדווקא חבר הרשות המחוקקת מנע ביצוע הליכים חוקיים " . ח"ך בן - 
מנחם , המשמש כיו"ר שדולת השכונות בכנסת , הגיב באומרו : " אני מאחל 
לכל ח"ך במדינת ישראל להשתמש בחסינותו כדי למנוע הריסת בית - כנסת " . הוא 
תקף את להט בציינו שהוא " גיבור רק על חלשים " . " מפליא הדבר שראש העירייה 
אינו כה להוט על אכיפת החוק כאשר מדובר בחריגות בנייה לעשרות , בשכונות 
של צפון ת"א , היכן שגרים העשירים . " קומה שלמה שנבנתה ללא רשיון במלון 
דיפלומט לא מפריעה לראש העירייה אבל ששה מ"ר עלובים בשכונת מצוקה מאוד מפריעים 
לו והוא מוכן להעלות עליהם בבולדוזרים " . בן - מנחם הוסיף כי לתושבים לא 
היתה ברירה אלא לבנות ללא היתר כי לא ניתנים היתרי בנייה בשכונה . הוא מסר 
כי אם תגיש העירייה בקשה להוצאת צו הריסה חדש , יפנה לבית - המשפט ויגיש 
התנגדות . " אני משוכנע שכאשר ביהמ"ש ישמע את הטיעונים והעובדות הוא לא 
יוציא את הצו המבוקש ואולי אף יגנה את העירייה על התנהגותה " . סופר " הארץ " 
מוסיף כי תלוי ועומד צו הריסה נוסף שהעירייה הוציאה על תוספת שנבנתה ללא 
רשיון בבית - כנסת אחר בשכונה . הסיעה הדתית המאוחדת בעירייה השותפה בקואליציה , 
התכנסה ומחתה על צווי ההריסה של בתי - כנסת . ראשי הסיעה הדתית קיימו שלשום 
התייעצות עם ראשי מפלגותיהם ועם רבנים , והושמעו גם איומים לפרוש מהקואליציה 
העירונית . גם שר הפנים אריה דרעי , נדרש להתערב בעניין . 
