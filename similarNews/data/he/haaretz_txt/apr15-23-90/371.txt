דומה שנגזר עליהם לחיות בתוך עם , המנפץ את לוחות הברית , נוקם במנהיגיו , 
לא סולח להם ונוהג בהם כבבני ערובה . שורת הדוגמאות הארוכה פותחת בבן - 
גוריון שגלה לשדה - בוקר , אמנם כביטוי מחאה שבחר בו , אך לא נקרא לשוב 
ולבסוף השתכח מלב רבים שהיו מעריציו . אחריו התנסו בגורל דומה אשכול , 
שהעם פנה לו עורף בימים קריטיים , גולדה , שהועמדה בצל מלחמת יום - כיפורים , 
עד לבגין , שבחר להסתגר בביתו לאחר מלחמת לבנון . כל אחד והמלחמה שחיסלה 
אותו , אישית ופוליטית . אבל דרכי הגורל הפוליטי נפתלות . בריחוק זמן , 
כאשר אין בוחנים אותם עוד בזכוכית - מגדלת , אנו חוזרים אליהם בגעגועים 
נוסטלגיים , ואפילו בהערצה . עורכים השוואות , ואין כמו השוואות להגביה 
את קומתם של המושמצים בעבר . ואם נשפט בזמנו בגין לעומת זבוטינסקי , כיום 
נשפט שמיר לעומת בגין , וגם מתנגדיו החריפים ביותר מהעבר לא יכולים שלא 
לגלות לפתע בבגין מכוח ההשוואה נקודות זכות , ואף להציגו לעתים כמנהיג 
דגול . מתוך הפרספקטיווה של המציאות הפוליטית הנוכחית מצטייר כיום בגין כאיש 
שהביא את השלום עם מצרים ; איש חוק ומוסר , דמות אנושית טראגית , וגם 
נואם בחסד . בן - גוריון זוכה כיום , אפילו בעיני מתנגדיו החריפים , לכתר 
המנהיג הגדול מכולם . האיש שהוציא את העם ממדבר הגלות והקים את המדינה , 
מנהיג בעל כושר החלטה וחזון . אשכול היה למנהיג האהוב , היהודי החכם , 
בעל חוש ההומור , רודף שלום , שבלעדיו הניצחון של ששת הימים לא היה אפשרי , 
ויש גם המזכירים כי אילו היו מקשיבים לו בנושא השלום , היו פני הדברים 
שונים . אפילו גולדה מצטיירת כראש ממשלה שאי - אפשר להתעלם ממנה . האישה 
שייצגה בכבוד את ישראל הנצורה , המתמודדת על נפשה , בפני מנהיגי ארצות . 
אשר לאלון הוא עדיין הבן המועדף , שהמלוכה נגזלה ממנו , וסולחים לו על 
חולשותיו וכשלונותיו . רק לדיין עדיין לא חוזרים בגעגועים , אלא ברגשות 
נקם . הוא האיש שכולם אוהבים לשנוא . גם מפני שהיה אינדיווידואליסט בקהל 
קונפורמיסטים , הפגין ניכור ובוז אפילו כלפי מעריציו , ורבים אינם מסוגלים 
לסלוח לו על שאיכזבם במלחמת יום - כיפורים . מי הבא בתור ? כיום דומה שהשנאה 
מתנקזת באפיק אחד : שמעון פרס , ואילו על שמיר ורבין היא פוסחת משום מה . 
בהשוואה בין פרס לרבין , פרס היה ראש ממשלה מוצלח יותר ולמרות זאת , הוא 
הפך לקורבן התורן של שנאת העם , ואילו רבין נהנה ממוניטין של מי שמסוגל 
להציל את המדינה והמפלגה . פרס כיום הוא האיש שכולם אוהבים לשנוא . האם 
גם הוא יזכה לגאולת תדמיתו בהשוואה למנהיגים שעוד מצפים לנו ? קשה לעמוד 
על טיבו של פרס , וגם ברגעיו הקשים קשה לרחם עליו . אך אי - אפשר להתעלם 
מכישוריו , מנחישותו , מכושר - העמידה שלו , וגם לא משאפתנותו , המושכת 
אליה חצים מורעלים . בלא אמביציה אדם אינו נעשה למנהיג מפלגה וראש ממשלה , 
ואינו שורד בגונגל הפוליטי . אמביציה אינה מלה בזויה , אלא אם כן מדביקים 
אותה לפרס . שלא כפרס , רבין אינו מעורר אנטגוניזם . אפילו בחוגי הימין 
יש כלפיו הערכה וכבוד , ובחוגי השמאל , גם משמיציו מוכנים לקבל את מרותו . 
קשה לי להבין את סוד קסמו של רבין , אך כמו אחרים , גם אני מאמינה שאולי 
הוא האיש שיצליח להוציא את המדינה מן הסחרור המטורף . בניגוד לפרס שהכל 
נדבק אליו , על רבין פועלת תסמונת הטפלון . מהלכים מוטעים אינם יכולים 
להסביר את השנאה לפרס . נראה שבמקרה שלו תדמיתו מאפילה על אישיותו , שהיא 
בגדר תעלומה . הפרסולוגים אינם מצליחים לחשוף מה מסתתר מאחורי הפנים האלה . 
אחת הבעיות של פרס היא , אולי , רצונו לשאת חן בעיני כולם , וכישלונו 
נעוץ בסובבים אותו . עם זאת , עם כל הנטייה הטבעית להסתייג מפרס , אסור 
אולי ללכת שבי אחרי תדמיות פוליטיקאים . בחיים הפוליטיים בישראל מוכיח את 
עצמו עיקרון מוזר : האלטרנטיבות בדרך כלל גרועות יותר . כך שמי שלא רוצה 
בפרס כראש ממשלה עלול לקבל את שרון , ויש רק לקוות שלא יגיע היום שנתגעגע 
לשמעון פרס . 
