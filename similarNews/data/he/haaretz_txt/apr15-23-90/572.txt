יותר משש - עשרה שנה אני נלחם על שפיות - דעתי בתוך הפוליטיקה המטורפת שלנו 
ועל ניקיון - הדעת בתוך הזוהמה . והנה , בלי שום הודעה מוקדמת , קמים 
להם כמה שובתי - רעב לשבוע וגוזלים ממני את כל מה שהיה לי , כלומר את שמי 
הטוב , שחוץ ממנו לא היה לי דבר . הם מאלצים אותי לשאול האם לקחתי את 
שורכם , האם את חמורכם לקחתי , את מי מכם עשקתי , במחילה , ומיד מי מכם 
לקחתי כופר . מה הדיבור הקלוקל הזה , הנלוז , על מאה ועשרים חברי - הכנסת 
המושחתים האלה . מי שמכם להכפיש אותנו . שריר אחד חטא , עשרה רירים , 
עשרים , ועל כל העדה תוציאו את קצפכם ? אני מכיר בכנסת עשרות אנשים הגונים 
מאוד , מימין ומשמאל , שעמדו בחייהם בפיתויים גדולים , ומן הראוי שתשילו 
את נעליכם מעל רגליכם כאשר אתם באים לעמוד על מקומם . גם לא הייתי רוצה 
שתעמדו במקומם . עוד לא הקמתם את התנועה שלכם , וכבר היא פגומה בכל - כך 
הרבה פגמים , ונגועה בנגעים לרוב , וכל זה אחרי שבועיים בלבד , ומה יהיה 
עליה בעוד חודשיים . על הפגם הראשון כבר הצבעתי ההכפשה הסוחפת של הפרלמנטריזם 
הדמוקרטי בישראל , שכל - כולו סדום בעיניכם ואין בו צדיק אחד . אם באמת 
אין בו מתום , והוא כולו פצע וחבורה ומכה טרייה , כי אז ראוי הוא שישליכוהו 
לפח האשפה של ההיסטוריה , לשם השליך מוסוליני את הדמוקרטיה האיטלקית , 
ולא רק הוא , ולא רק אותה . נכון , משהו רקוב בשיטה הדמוקרטית הישראלית , 
אבל בשם אלוהים , מדוע להוציא את דיבת - השיטה רעה , כאשר בלאו הכי הולך 
ופוחת מספר חסידיה , ואנשים רבים בארץ , בעיקר אנשים צעירים בעלי זיכרון 
היסטורי קצר , היו מוכנים להחליף אותה מיד ולנסות " סידור " אחר תחתיה , 
שבינו לבין דמוקרטיה יש בהחלט דמיון , אבל רק דמיון . הפגם השני מבוכה 
רבתי ובלבול עצום בדבר יעדיה של התנועה . מכל אותם מאות האנשים שטילפנו 
אלי באמצע היום ובאישון לילה לא מצאתי עשרה שהיה להם מושג ברור מה הם בעצם 
רוצים . אמנם המים עכורים וצריך לשפוך אותם , אבל , בבקשה , לא עם התינוק , 
והמשטר הדמוקרטי בישראל רך ופגיע כתינוק בן - יומו . לו תנועה פוליטית 
קיימת היתה נתפסת במצב דומה של היסוס וגמגום , היו מנהיגיה מוצגים כאובדי - 
עצות או כאופורטוניסטים גמורים ; עם מום מולד כזה קשה לפסול אחרים במום . 
הפגם השלישי התנועה עוד לא קמה , וכבר המחנה איננו טהור . אברהם שריר 
הוא , בלי ספק , מוקצה מחמת מיאוס , אבל הוא מעולם לא הובא לבית - משפט 
ולא הורשע . אם צריך לשנות את השיטה כדי להעלות על הבמה הציבורית את אלי 
לנדאו כדוגמה אישית , שממנו נראה וכן נעשה , אז אין חלקי עמו ועמכם . 
שלמה להט בתל - אביב הוא באמת אלוף במילואים , וצבי בר ברמת - גן הוא באמת 
תת - אלוף , כל הכבוד להם , אבל הפוליטיקה הישראלית מלאה אלופים ותתיהם 
כרימון - יד , והם מקיימים ביניהם מאז ומתמיד משטר של שמור עלי ואשמור עליך , 
וציץ שמר על גנדי כעל אחיו . להצדקתכם טענתם , שבלי ראשי - העיריות לא 
הייתם יכולים " להרים " את ההפגנות והמפגנים . בשביל הפשרות הרקובות 
האלה שלכם , אני לא צריך אתכם , די לי בליברלים . והפגם הרביעי והחמישי 
והששי פיצול פנימי , יריבות אישית ואלימות - מילולית , והכל , כאמור , 
בשבועיים חטופים , שהיו צריכים להיות שבועות בתוליים של תום . דעתו של 
פלוני אינה נוחה מקיצוניותו של אלמוני , שהוא חמום - מוח , ואלמוני אינו 
מרוצה מהתבלטותו של פלוני , שתופס את מרכז הבמה . השובת מס 1 , אבי קדיש , 
אמר על המשבית מספר 1 , אלי לנדאו , שהוא " אדם - בהמה " . התנועה לארץ - 
ישראל יפה תיאלץ כבר בשלב כה מוקדם של המשחק לשלוף לו כרטיס אדום . אפילו 
אני , שחטאתי לא אחת בלשוני , לא הייתי אומר על מר לנדאו שהוא בהמה , 
למרות שאני יודע כאדם את נפשו . והפגם השמיני והמחליא מכולם הוא הניצול הציני 
של הרצון העממי הטוב ושל הכוונות הטובות . לא מוכרחים להיות ראש - עיר 
כדי לעשות את זה , אפשר להיות גם פרופסור . עד עכשיו אני לא מסוגל להבין 
איך זה קרה , שהסיפור של פרופסור אוריאל רייכמן התחיל בחוקה לישראל , והסתיים 
בבחירה ישירה לראשות - הממשלה . לאן נעלמה החוקה בדרך ? איפה הוטעינו ? 
פרופסור רייכמן מזכיר לי תמיד את הילד הקטן שלא פצה את פיו שנים ונחשב לאילם , 
עד שבגיל שש הוגש לו מרק רותח שצרב את חכו , והוא מחה על כך באוזני אמו 
הנדהמת . נכון , המרק הפוליטי שלנו הוא דוחה ומגעיל , ויש בו הרבה זבובים . 
אבל הפרופסור מעולם לא העווה את פניו בגועל , ולא מחה כאשר את המשפט שהוא 
מלמד הפכו למשפח . ישראל מקיימת כבר עשרים ושתיים שנה חצי דמוקרטיה , שכמו 
חצי אמת היא גרועה משקר , והוא לא פצה פה ולא ציפצף . ירו באנשים לאו דווקא 
להגנה עצמית , שברו את עצמותיהם , עצרו אותם במעצר מינהלי , גירשו , 
פוצצו בתים , עקרו מטעים וכרמים , נישלו והפקיעו , סגרו בתי ספר ואוניברסיטאות , 
והפרופסור המשיך לאכול כאילו מרק לחוד וזבובים לחוד . רק משא ומתן קואליציוני , 
הוא ורק הוא , גורם לו להקיא את מררתו על הכנסת כולה , מהמסד ועד הטפחות , 
כי רק איש אקדמיה יכול להרשות לעצמו הקאה והוקעה כה קולניים וכוללניים מבלי 
שייאמר עליו שהוא אריאל ולא אוריאל . אדרבא , ילמדנו רבנו : ראש - ממשלה 
זה , שייבחר בבחירה אישית וישירה ויהיה ראש ממשלה חזק , מה הוא יעשה ביד - 
החזקה שלו יעשה שלום , יעשה מלחמה , מה ? בינתיים , שבע שבע - רצון , 
הוא רותם את שובתי - הרעב למרכבתו , כי כפרופסור הוא יודע שמצעד מחאה עממי , 
בניגוד לצבא , צועד על קיבתו הריקה . את השיטה יש לשנות בזהירות ובאחריות . 
אני סומך על החברים שלי בכנסת , על הישרים וההגונים שביניהם , שרוחם קרוצה 
מחומר אמין , שיתנו יד לשנות בלי להשתנות . 
