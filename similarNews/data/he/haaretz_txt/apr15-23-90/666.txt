יו"ר הנהלת הסוכנות היהודית , שמחה דיניץ , תקף אתמול בחריפות את פעולותיו 
של פייסל אל חוסייני נגד העלייה לישראל ואת הכרזותיו בעניין הזה במוסקווה . 
" סוף סוף נחשפה האמת והולך ומתברר שהתנגדותם של הערבים איננה להתישבות 
העולים בשטחים שהרי ממילא העולים אינם בוחרים להתגורר שם אלא לעצם תהליך 
העלייה לישראל " . אמר דיניץ בישיבה שקיים אתמול עם מנהלים בכירים בסוכנות . 
דיניץ הוסיף , כי ההתנגדות לעלייה לישראל כמוה כהתנגדות להמשך קיומה של 
המדינה ואמר , כי הגישה הזאת , שרבים מאיתנו קיוו כי עבר עליה הכלח לא 
רק שהיא בלתי מוסרית ובלתי אנושית , אלא גם מעוררת סימני שאלה בדבר כוונותיהם 
של מנהיגים פלשתינים וערבים אחרים להגיע לשלום עם ישראל . יו"ר הנהלת הסוכנות 
הדגיש בדבריו כי גל העלייה הנוכחי מבריה"ם איננו פוגע בזכותו של איש ואיננו 
גורם לנישולו של איש מאדמתו . להיפך עלייה זו תורמת לביסוסה של מדינת ישראל 
ובכך ממריצה את מאמצי השלום , שכן רק ישראל חזקה ובטוחה בעצמה תוכל להרשות 
לעצמה ויתורים ופשרות במהלך משא ומתן לשלום . עוד הוסיף דיניץ כי הסוכנות 
היהודית וההסתדרות הציונית העולמית ימשיכו לעשות את כל המאמצים לסכל את המזימה 
הערבית המכוונת לפגוע בעליה וימשיכו לפעול להבאת עולים ארצה . בעניין ההתנחלות 
החדשה " אלון " , שליד כפר - אדומים , אמר דיניץ כי החליט לזמן אליו את 
שני ראשי המחלקה והחטיבה להתיישבות וגורמים אחרים הנוגעים בדבר כדי לוודא 
שלא תיעשה כל פעולה ללא תיאום מוקדם באישורם של כל הגופים הנוגעים בדבר . 
