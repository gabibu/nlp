בישיבה של המטה המשותף של כל הגורמים הפועלים לשינוי שיטת הממשל בישראל , 
יושבה שלשום המחלוקת בין השובתים למען שינוי שיטת הממשל בירושלים , לבין 
ראשי הערים והוועד למען החוקה , באשר להפגנת ההמונים ביום העצמאות . בפגישה 
שנערכה שלשום בלשכתו של מאיר ניצן , ראש עיריית ראשון לציון , הוסכם כי 
ההפגנה הגדולה תתקיים ב7 במאי , יום סיום הפגרה של הכנסת . ביום העצמאות 
יקיימו השובתים אירועים משלהם , ולקראתם ייצאו בקריאה לקהל להגיע לגן הוורדים 
בירושלים או לכיכר מלכי ישראל , כדי להביע הזדהות עם השובתים . המחלוקת 
נסובה על רצונם של השובתים הירושלמים לקיים שתי הפגנות גדולות הן ביום העצמאות 
והן ב7 במאי , בעוד ראשי הערים תמכו בהפגנה אחת ביום סיום פגרת הכנסת . 
ראשי הערים טענו כי חג העצמאות הוא יום של קונסנסוס שאין להפר אותו , וכי 
אין להעמיס על משטרת ישראל נטל נוסף על עומס העבודה שיש לה ממילא בחג . 
נימוק נוסף היה שלא יצליחו להוציא אנשים פעמיים לרחובות . ביום העצמאות יפתחו 
קציני צה"ל המפגינים בירושלים בצעדה , שתחל בצפון הארץ ותסתיים בירושלים . 
נכי צה"ל המפגינים בתל אביב יצטרפו לצעדה כשתעבור בעיר , כנראה מבית הלוחם 
עד כיכר מלכי ישראל . ערב ההפגנה ההמונית המתוכננת ל7 במאי , יגיעו בני 
נוער לגן הוורדים וישהו שם במשך הלילה . למחרת יתקיימו במקום הופעות של 
אמנים ותתקיים צעדה סמלית של קילומטר עד לגן הוורדים . כן הוחלט בישיבה 
להקים ביום זה דוכן החתמה לחברי כנסת , על מנת שיחתמו על תמיכה בשינוי שיטת 
הממשל . בשעה חמש אחר הצהריים יחלו הנאומים של נציגי השובתים בירושלים ובתל 
אביב , ראשי הערים והוועד למען חוקה . נכי צה"ל המפגינים בכיכר מלכי ישראל 
נכנסו לשגרה , והם מציבים משמרות במקום . 
