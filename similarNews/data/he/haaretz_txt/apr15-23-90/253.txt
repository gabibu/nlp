( ע ) . מכתב איום על חיי נשיא מועצת גדולי התורה של אגודת - ישראל , 
האדמו"ר מוויזניץ , שאליו צורף קליע רובה , התגלה שלשום לפנות בוקר בחצר 
ביתו של הרב ברחוב אהבת שלום 51 בבני - ברק . במכתב האיום , שהיה חתום על - 
ידי ארגון הסיקריקים , נאמר : " לאדמו"ר מוויזניץ , " לחץ על חיי חברי - 
הכנסת של אגודת - ישראל הפורשים יפעיל לחץ על חייך " . צעיר , מבאי - ביתו 
של האדמו"ר , גילה את המכתב בחצר . כשפתח את המעטפה , נפל ממנה קליע רובה . 
הצעיר המפוחד , שלא ראה מימיו קליע של כלי נשק , חשב שמדובר במטען חבלה , 
ומיהר להזעיק את המשטרה . לדברי מזכירו האישי של האדמו"ר , צבי כץ , לא 
היה האדמו"ר מוויזניץ בביתו באותן שעות . כץ אמר עוד , כי האיומים על חיי 
הרב לא ירתיעוהו להמשיך ולפעול כפי הבנתו . הוא הדגיש , כי האדמו"ר מעולם 
לא הורה לחסידיו לאיים על חיי מישהו . להפך , הוסיף , בסעודה השלישית 
בשבת האחרונה אמר האדמו"ר במפורש לחסידים , שלא יאיימו ולא יטרידו בצורה 
כלשהי את אותם חברי - כנסת , שעונשם יבוא מידי שמים ולא מידי אדם . 
