פעם היה לבט מידלר הפוטנציאל להיות אחת הנשים המצחיקות על הבד . כיום היא 
עושה צחוק מעצמה . בהופעותיה בעבר , ובסרטים שתיעדו הופעות אלה , נטלה 
מידלר את חומרי התרבות הפופולרית ועשתה מהם צחוק בריא , פרוע ומשחרר . 
כיום היא נדרשת להתייחס אליהם ברצינות , וזה כמובן לא הולך . זה פשוט בלתי 
אפשרי . התוצאה היא סרט , שלו כל הסיכויים להצטרף לרשימת הסרטים הגרועים 
ביותר בתולדות הקולנוע . ספרה של אוליב היגינס פרוטי על אם אמריקאית המקריבה 
הכל כדי שבתה תזכה לחיים טובים , אמידים יותר , זכה לגרסה קולנועית ראשונה 
ב5291 , על ידי הנרי קינג בהשתתפות בל בנט . ב7391 נוצרה הגרסה השנייה 
על ידי קינג וידור , וברברה סטנוויק גילמה את התפקיד הראשי . את הגרסה 
הראשונה לא ראיתי , אולם השנייה היא יצירת מופת . וידור , בשיתוף פעולה 
עם סטנוויק , מיקם את סיפורה של סטלה בתוך מנגנון הקולנוע ההוליוודי הקלאסי 
והפך אותו לאלגוריה קשה ומורכבת על מקומה של האישה במנגנון זה . לבמאי הסרט 
הנוכחי , גון ארמין , אין מושג מה לעשות עם הסיפור הזה : היבטיו הסאטיריים 
אינם משכנעים , והמלודרמטיים הם חסרי היגיון . הניסיון להעניק לסרט צביון 
מודרני הופך אותו למיושן בהרבה מהגרסה שנוצרה לפני למעלה מחמישים שנה . הבעיה 
בסרט מתחילה במידלר ; היא אינה משכנעת בתפקיד סטלה , נערת הבארים השובבה 
והסקסית ; היא מבוגרת מדי לשלביו הראשונים של התפקיד , ופניה הופכות לחריגות 
ככל שהשנים חולפות . בהדרגה היא הופכת למעין גרסה נשית של הקומיקאי הצרפתי 
פרננדל , ואם כי זה יכול להיות יעיל בקומדיות , למלודרמה רומנטית זה לא 
מתאים . סטלה מנהלת רומן קצר עם רופא צעיר ואמיד ( סטיוון קולינס ) , 
נכנסת להריון ומחליטה לגדל את בתה בעצמה . הילדה נעשית לנערה אמריקאית 
טיפוסית ( טריני אלווראדו ) ואמה , שאינה זקוקה לגברים כדי להישרד , 
מקדישה לה את כל חייה ואהבתה . אולם מה שהיה יכול להפוך לנושאו המרכזי של 
הסרט הדיון בסולידריות בין נשים , בקשר בין אמהות לבנותיהן מבוזבז על 
ידי ארמין . העלילה מגיעה לשיאה כאשר סטלה מתנכרת לבתה ומעבירה אותה לידי 
אביה , הרופא המצליח , וארוסתו הניו יורקית האלגנטית ( מרשה מייסון ) 
, כדי " להציל " אותה מהחיים חסרי המוצא בעיירה האמריקאית הקטנה . אין 
שום סיכוי שתכסיס מלודרמטי זה יעבוד בגרסה מודרנית . אילו שיבץ ארמין את 
העלילה בהקשר רעיוני או רגשי מתקבל על הדעת , אולי היה מצליח . אבל סטלה 
בגרסה זו היא אישה טיפשה ובורגנית , וכל מה שחשוב לה הוא מעמד וכסף , 
וקשה להזדהות עם דמות שכזאת . תורמת לכך גם העובדה שהיסוד הפארודיסטי עדיין 
חזק מאוד אצל מידלר , ואין לדעת , במיוחד בסצינות המלודרמטיות , אם היא 
באמת מתכוונת למה שהיא אומרת או עושה . כתוצאה מבלבול זה יש לסרט אופי של 
הזיה לא נעימה ; היא סיוט שהיינו רוצים להתעורר ממנו . 
