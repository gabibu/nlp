הביצוע של " יוהאנס פאסיון " של היינריך שיץ , מן היצירות כבדות - המשקל 
של הבארוק המוקדם , נדיר . השמעתה בהקשר הפונקציונלי של טקס - תפילה ביום 
הששי הקדוש שלפני חג הפסחא , ולא במסגרת קונצרט , מעניק לה את משמעותה 
המוסיקלית הנכונה . האזנה לה גם מסייעת רבות להבנת השורשים המבשרים את בוא 
הפאסיונים של באך , שדחקו אותה אל השכחה כשנכתבו כעבור 001 שנה . המוסכמות 
של הפקדת תפקיד האוונגליסט בפיו של טנור , תפקיד ישו בפיו של בס , ותפקיד 
האם בפי המקהלה , ניכרות על טוהרתן ביצירתו של שיץ . הדגש בו מוטל על האופי 
הרציטטיווי - הסיפורי של הקריאה הפולחנית מתוך ספר - האוונגליון , באופן 
מסוגנן , אך תוך היצמדות לקו המלודי הטבעי ולמקצב הפנימי של השפה הגרמנית , 
ללא ליווי של כלי כלשהו . הגיבור הראשי של היצירה מבחינה מוסיקלית הוא המקהלה , 
שמרקם - קולותיה ומקצביה מגויסים להבעת המשמעויות הרגשיות של האדם המאמין , 
המזדהה עם התוכן המסופר , בסגנון אופראי יותר השואב את השראתו מן המוסיקה 
האיטלקית דאז . מקהלת ליפשטט והסולנים מגרמניה השמיעו את היצירה באינטונציה 
טהורה ודייקנית , בהיגוי ברור ובסגנון - זמרה הנאמן לרוח היצירה . בדברי 
הברכה שלו ניסה ראש הטכס לגזור גזירה שווה על מצבה של ירושלים בימי הפאסיונים 
וכיום , כשציין כי כאז כן עתה מצויים בעיר סובלי - החרדה והמיואשים מצד 
אחד ובעלי תחושת הסיפוק מצד שני . סתם ולא פירש . 
