אלמונים השליכו אמש שני רימוני גז בעיצומו של טקס סיום קריאת הש"ס הבבלי 
בבני ברק , לעבר קהל של אלפי חרדים . עשרה אנשים נפגעו משאיפת גז וכתוצאה 
מהמהומה שנוצרה במקום . החרדים הצטופפו באודיטוריום ובחצר שלידו , ברחוב 
ירושלים בבני ברק . מרבית הנפגעים טופלו במקום בידי צוותי אמבולנסים של 
מגן דוד אדום שחשו למקום האירוע . שמונה מהנפגעים פונו לקבלת טיפול רפואי 
בבית החולים בילינסון . עוד שניים הועברו למרכז הרפואי שיבא . בטקס שאורגן 
על ידי אגודת ישראל השתתפו בכירי הרבנים של העדה החרדית בבני ברק , ובהם 
האדמור מוויזניץ , משה יהושע הגר , נשיא מועצת גדולי התורה . השלכת רימוני 
הגז תוכננה היטב , לפי הערכת חוקרי המשטרה . בשיאו של הטקס , כאשר עמד 
רבה של בני ברק , הרב משה לנדא , לשאת דברים , נשמע לפתע קול פיצוץ עמום 
בחצר . בחצר עמדו מאות חרדים שלא הצליחו להיכנס לאולם , וצפו בנעשה בפנים 
באמצעות מערכת וידיאו במעגל סגור . משליכי הרימונים זרקו אותם כנראה מגג 
מבנה סמוך , בצד המערבי של בניין האודיטוריום . הם כיוונו את רימוני הגז 
לחלונות הנמצאים בקצה העליון של המבנה , מתוך כוונה שרימוני הגז יחדרו לתוך 
האולם הצפוף . אחד מעדי הראייה , גבר כבן 06 , סיפר : " זה קרה בערך 
ב03 . 9 בערב . שמענו פיצוץ ואחר כך ראיתי עשן . בהתחלה לא התייחסנו למה 
שקורה . אני עמדתי בחצר . אבל פתאום התחיל סירחון והאנשים שהיו בפנים התחילו 
להריח ריח חריף והיו להם דמעות בעיניים . התחילה מהומה גדולה , ממש בלגן , 
צעקות . אנשים נשארו בלי אוויר וניסו לצאת . כולם רצו החוצה וניסו להסתלק 
מהמקום . תוך כעשר דקות הגיעו אמבולנסים ומשטרה " . כוחות משטרה גדולים שהגיעו 
לאזור סגרו אותו והחלו בסריקות . עדי ראייה טענו כי ראו שלושה צעירים לפחות , 
בלבוש חילוני , עם כיפות לראשיהם , שברחו מהאזור ממנו נזרקו רימוני הגז 
ונכנסו למכונית שהמתינה להם . לדברי אחד מעדי הראייה צעק אחד מהנמלטים : 
" זה היה בדיוק במקום " . במשטרה בודקים כמה כיווני חקירה : אחד מהם הוא 
שרימוני הגז הושלכו על ידי פלג חרדי המתנגד לאגודת ישראל שביקש לפוצץ את 
טקס סיום קריאת הש"ס , הנחשב לאחד האירועים המרכזיים בשנה האחרונה בבני 
ברק . ייתכן גם כי מדובר בסכסוך בקרב אגודת ישראל , על רקע המחלוקת הפוליטית 
הנוכחית . אחדים מהמשתתפים בטקס טענו כי כבר בשעות הבוקר הגיעו איומים לאנשים 
מאגודת ישראל בבני ברק , בהם נאמר כי הטקס " לא ייגמר טוב " . לפני כמה 
ימים הגיע מכתב איום על חיי נשיא מועצת גדולי התורה של אגודת ישראל , האדמור 
מוויזניץ , שאליו צורף קליע רובה . המכתב התגלה בחצר ביתו של הרב בבני 
ברק , והיה חתום על ידי ארגון הסיקריקים . 
