אוה בן - צבי ומרסל ברגמן עלו לארץ מברית המועצות בשנות השבעים . נטליה 
קושניר עלתה לפני חודשים ספורים בלבד . כולם ביחד וכל אחד ממחישים את הברכה 
העצומה הטמונה בעלייה הרוסית גם לחיי המוסיקה שלנו , בזכות צירוף אופייני 
של מקצועיות ללא פשרות , מוסיקליות שופעת ושילוב של הכרת ערך עצמית עם ענווה 
כלפי המוסיקה . היסוד הרוסי ניכר גם בקהל . כל האמנים נשמעים מנותקים למדי 
מן הזרמים השולטים בתחום ביצועי הבארוק בעולם . הדבר מתבטא בשימוש בכלים 
מודרניים ובדרכי הנגינה בהם , בפרשנות וגם בדילוג האלגנטי על בעייתיות היחס 
בין מקור לעיבוד . אך המוסיקליות הטבעית שלהם מחפה במידה רבה על פגם זה , 
והצלילים קולחים בפראזות משכנעות ומחוטבות . האמנים הגישו אולי בארוק מיושן , 
אך חי ונושם . בלטה אצלם נטייה לאיפוק טעון ומופנם ברומנטיקה . הדברים 
אמורים בעיקר בגישתה המרשימה של נטליה קושניר ליצירותיהם של רחמנינוב וסקריאבין , 
הממירה את ברק הווירטואוזיות בעוצמה פנימית כובשת . קולה של אוה בן - צבי 
לא היה אחיד ברמת הפקתו : צלילים מסוימים נשמעו מאולצים ולחוצים , אך אלה 
היו בשוליה של שורה מרשימה של ביצועים רגישים ונבונים , שיש בהם שליטה טכנית 
ויופי קולי . 
