חידוש היחסים בין ישראל לבולגריה נדחה בגלל המצב הפוליטי בארץ . שר החוץ 
משה ארנס , שעמד לצאת היום לסופיה כדי לחתום מחר על הפרוטוקול לחידוש היחסים , 
החליט לדחות את ביקורו , ולפיכך לא יחודשו רשמית היחסים בין שתי המדינות 
במועד המתוכנן . מלשכת שר החוץ נמסר כי ארנס החליט לדחות את מסעו בראשית 
שבוע זה נוכח אי - הוודאות הפוליטית השוררת בירושלים . סגן שר החוץ בנימין 
נתניהו , שביקר בסופיה לפני כשבועיים , חתם על הסכם בראשי תיבות לחידוש 
היחסים ואף שוחח עם אישים בכירים על שיתוף פעולה בין ישראל לבולגריה במספר 
תחומים . ביטול ביקורו של שר החוץ משה ארנס בבולגריה החודש התקבל באכזבה 
גדולה בסופיה , אמרו אמש דיפלומטים ישראליים העומדים בקשרים עם הממשלה במדינה 
זאת . הדיפלומטים ציינו , כי סופיה ביקשה לנצל את הביקור כדי להדגיש את 
מגמת המפנה במדיניות החוץ של בולגריה . בתחילת החודש ביטל ארנס ביקור מתוכנן 
בלוקסמבורג , שבה התכנסו 21 שרי החוץ של מדינות הקהילה האירופית . בפגישה 
הזאת עמדו השרים לדון בבקשה ישראלית לבטל את צעדי העונשין שהטילה נציבות 
הקהילה על ירושלים ( ניתוק הקשרים המדעיים וצעדים אחרים ) . צעדי העונשין 
הוטלו לפי המלצת הפרלמנט האירופי , המוחה בכך על מדיניות ישראל בשטחים . 
כתוצאה מאי - הופעתו של ארנס בלוקסמבורג שוב על רקע המשבר הפנימי בארץ 
נמנעו השרים האירופיים מלהעלות את הנושא לדיון . לעומת זאת הם נפגשו עם 
שר החוץ הסורי , שהעלה בפניהם את הטענות הערביות נגד העלייה לארץ מברית - 
המועצות . 
