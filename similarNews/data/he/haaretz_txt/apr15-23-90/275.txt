לימה ( ע"ר ) . הסופר הנודע מאריו וארגאס יוסה הודיע כי יתמודד בסיבוב 
השני של הבחירות לנשיאות פרו . בכך שם וארגאס יוסה קץ לניחושים כי יפרוש 
נוכח התמיכה הגוברת והולכת ביריבו אלברטו פוגימורי . " אשתתף בסיבוב השני , 
כדי להילחם למען הרפורמות שארצנו זקוקה להן " , נאמר בהודעה שפרסם יוסה , 
מועמד המרכז והימין . עיתונים מקומיים מסרו , כי יוסה התאכזב ושקל פרישה 
מהמירוץ , לאחר שפוגימורי הפתיע והשיג תמיכה נרחבת בסיבוב הראשון . לפוגימורי 
חסרו ארבעה אחוזים בלבד כדי לנצח את יוסה בסיבוב הראשון . התמיכה בפוגימורי 
מתרחבת , ורוב המשקיפים הפוליטיים צופים כי בנם של המהגרים היפאנים ינצח 
בסיבוב הסופי , בסוף מאי או ראשית יוני . אולם , בשעה שיוסה הודיע על החלטתו 
להמשיך בהתמודדות , ביטל פוגימורי לפתע מסיבת עיתונאים שנועדה להכריז על 
מסעו הפוליטי . אשתו , סוזאנה , מסרה לעיתונאים כי בעלה חלה לאחר שאכל 
דג מקולקל , ובעקבות כך התכסו פניו בפצעים . היא אמרה כי בעלה סובל מהרעלת 
מזון קשה . אולם לא נרמז כי מחלה זו עשויה להשפיע על מועמדותו של פוגימורי , 
בעבר רקטור של אוניברסיטה . 
