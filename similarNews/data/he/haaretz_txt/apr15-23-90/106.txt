יש משהו יוצא דופן בצורת מסע הפרסום שבו יצאו יחצ"ני הרב שך , כאשר בכל 
עיתוני ערב חג הפסח פירסמו במודעות - ענק לא רק את תוכן דבריו של רבם , 
אלא בצדם את הנוסח המלא של מאמרי , שהתפרסם ב"הארץ " ( 03 במארס ) . 
לאיש אקדמיה שאינו ממלא מתוך הכרה שום מצווה מן המצוות המבדילות בין יהודי 
לגוי , היה זה צעד יוצא דופן . לא רק מחמת עצם הפרסום לצד הרב , אלא 
גם בגלל תחושה שממשקיף ומנתח מעמד שאני רגיל בו הייתי לחלק מתופעה חברתית . 
אמנם נתתי את הסכמתי לפרסום המאמר , כיוון שלדעתי כל מאמר המתפרסם הופך 
למעין " רכוש הכלל " , וגם משום שאילו סירבתי היה בכך כאילו אני נסוג מן 
הדברים שכתבתי . אך מה שהפתיע אותי היה אופן הפרסום הרב ואני בכפיפה אחת . 
האומנם זקוק הרב ללגיטימציה מסמכות זרה לחלוטין ? כנראה שיש צירוף של כמה 
סיבות לפרסום המאמר כמודעה בהקשר ובאופן המוזר שבו פורסם : ראשית , חלק 
מן הנימה האירונית של המאמר . למשל , הכותרת שאמרה כי " חסד עשה עמנו 
הרבי " , או השוואת נאום הרב לנאום לינקולן . אגב , נימה זו לא הובנה , 
לא רק על - ידי חרדים אלא גם על ידי חלק מן הקוראים החילוניים של העיתון . 
נראה שאסור בארץ להשתמש באירוניה , ואני נוטל על עצמי את האחריות למשגה 
זה . שנית , המאמר הצביע על קושי גדול של האידיאולוגיה הציונית החילונית . 
אידיאולוגיה זו לא הצליחה לגבש סמלים ותכנים אוטונומיים ובלתי - תלויים 
בדת היהודית . מדינת - היהודים של הרצל היתה חייבת בהכרח ליהעשות בניגוד 
לכוונתו של הרצל למדינה יהודית . הציונות החילונית נותרה תלויה במידה רבה 
בלגיטימציה הדתית , ובמושג " יהדות - חילונית " יש סתירה פנימית . במצב 
רגיל , אנשים וחברות יכולים לחיות טוב עם סתירות פנימיות , אך במצב שבו 
הסכסוך היהודי - הפלשתיני גואה , יש דרישה לעקביות , בעיקר בנושא " זכותנו 
על הארץ " . אחרת , מה אנו עושים פה ? חלק זה הובן , ככל הנראה , היטב 
על ידי אנשי שך . מה שעוד שימח את לב האורתודוקסיה מבית מדרשו של שך , 
היה הטיעון כי גם " היהדות הלאומית " , כפי שהיא נקראת , מצויה במשבר 
לגיטימציה . במסגרת פעילותה הפוליטית היא חייבת להתמודד עם הלכות - מדינה 
וחברה שלמה , נאלצת לנטוש למעשה את התיאולוגיה של הרב קוק ולראות באורתודוקסיה 
את ה"מקור " , שמולו היא חשה רגשי נחיתות . שלישית ועיקר : דומה שדווקא 
יציאת הרב שך עם תורתו אל הציבור הרחב כלומר , שאמר בטלוויזיה את מה שהוא 
נוהג לומר מאז ומתמיד בקרב קהלו בלבד והתגובות הקשות שעוררו דבריו נתפרשו 
כניצני מלחמת תרבות . במאמרי נטען , שמלחמה כזאת אינה יכולה להתפתח בתנאים 
הקיימים , ואנשי הרב , שרצו להאמין שאני צודק , שאפו גם לשכנע בכך אחרים . 
דומה שאנשי שך , אולי לא הרב עצמו , נמצאים במצוקה . לאחר כל החיזורים 
אחריהם ותחושת העוצמה המשכרת , פתאום " העולם כולו נגדם " . אף על פי שהמסקנה 
הפוליטית המעשית מדברי הרב היתה אמורה לגרום דווקא לכך שיהיו " פופולריים " , 
התגובה למעמד כולו היתה בדרך כלל בלתי - אוהדת ואף תוקפנית . אולי מצאה 
חן בעיני חלק מבוחרי הליכוד , אך אנשי הרב שאירגנו את ה"מופע " , לא העריכו 
מראש נכונה את תגובת האליטה . למעשה , כל התערבות ישירה , בוטה ופומבית 
מצדם היתה גורמת בומרנג ציבורי . שהרי לא כל עוצמה סמלית ניתנת לתרגום 
פוליטי קונקרטי . הרב יוסף , שדברו היה במפורש פוליטי , עבר את המסך , 
אך לא כן המסר הרוחני כביכול של שך . המאמר הסביר תנאי רקע לתהליכים רחבים , 
וההתייחסות לאירועים אקטואליים בו היתה אך תירוץ לפרסומו . בכך אני מודה . 
פרסומו על ידי אנשי שך עשוי להיות בומרנג למפרסמיו . מי שראה בו דברי תמיכה 
מצד בלתי - צפוי לאורתודוקסיה ולמשנת הרב , ידע לקרוא רק במימד אחד . חבל 
על הכסף שהושקע בפרסום ועל כבודו של הרב . אפשר להסתפק בפרסום דבריו בלבד , 
ללא תמיכתו כביכול של חילוני גמור , שלא לכך התכוון . ואם אמרו מעשה בלעם 
עשה הקב"ה , רצה לקלל ומצא מברך , הרי גם בכך טעו . לא רצה לקלל . רק 
חי בפלנטה אחרת . 
