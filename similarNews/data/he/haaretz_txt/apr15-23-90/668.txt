בריסל ( מיוחד ל"הארץ " ) . הקהילייה האירופית פירסמה אתמול בבריסל תוכנית 
לשילובה של מזרח גרמניה בארגון , הכולל כיום 21 מדינות ממערב אירופה . 
על פי התוכנית לא תתקבל מזרח גרמניה כמדינה עצמאית , אלא כחלק מגרמניה 
המורחבת . תהליך צירוף מזרח גרמניה לקהילייה יתנהל במקביל לתהליכי האיחוד 
של שתי המדינות הגרמניות , נאמר בתוכנית שגיבשו המדינות החברות בה . למעשה 
כבר עתה יכולה מזרח גרמניה להיחשב כ"חברה מוסווית " בקהילייה , משום שהייצוא 
שלה למערב גרמניה איננו כפוף להגבלות או למכסים כלשהם . אולם הצטרפות מלאה 
לשוק המשותף תחייב הנהגת כלכלת שוק ושורה של אמצעי חוקתיים ואדמיניסטרטיביים . 
ראש ממשלת מזרח גרמניה , לואי דה - מאזייר , קרא אתמול לאזרחי מערב גרמניה 
להפגין סולידריות עם ארצו . " אנא קחו בחשבון , שמזרח גרמניה לא נהנתה 
מתוכנית מארשל לאחר המלחמה והיא נאלצה לשלם פיצויים גדולים לברית המועצות . 
למעשה מזרח גרמניה נשאה בעול הכבד יותר של ההיסטוריה הגרמנית המשותפת " 
אמר דה - מאזייר . קריאת דה - מאזייר זכתה להסכמה כללית בקרב כל הסיעות בפרלמנט . 
ראש הממשלה אמר שמטרתו היא איחוד מהיר של שתי הגרמניות . אך הוא הדגיש 
כי איחוד כזה לא יכול להתבצע בלי שיישמע קולה של מזרח גרמניה ויישמרו זכויות 
תושביה . לדעת דה - מאזייר , הדרך המתאימה לביצוע האיחוד היא אימוץ החוקה 
המערב גרמנית על ידי מזרח גרמניה . כצעד מעשי ראשון הודיע דה - מאזייר כי 
עד הקיץ תפורק לחלוטין חומת ברלין ובכך " תעלם המצבה הבלתי אנושית " . כמו 
כן דרש כי שערי המטבע המזרח גרמני יוחלפו במארק המערב גרמני , ביחס של 
1 : 1 . לדבריו יש להנהיג את שער החליפין הזה לגבי תשלומי שכר ופנסיה , 
בעוד שלגבי חשבונות חיסכון ניתן למצוא פתרונות אחרים . בינתיים הכינה ממשלת 
בון נוסח של הסכם בין הגרמניות על הנהגת איחוד מוניטארי , שייכנס לתוקפו 
בתחילת חודש יולי . אחד התנאים לביצועו הוא הנהגת כלכלת שוק במזרח גרמניה . 
הקנצלר הלמוט קוהל ונשיא צרפת פרנסואה מיטראן פירסמו אתמול הצהרה משותפת , 
הקוראת לאיחוד כלכלי ופוליטי מהיר של הקהילייה האירופית . קוהל ומיטארן 
מציעים כי יחד עם הנהגת שוק אחיד במערב אירופה , בתחילת 3991 , יאוחדו 
גם המטבעות של 21 מדינות השוק ותתואם מדיניות חוץ וביטחון משותפת . צרפת 
מודאגת מן האפשרות שתהליכי האיחוד האירופיים לא ידביקו את האיחוד המואץ של 
גרמניה . במקרה כזה , חוששת פאריס , יופר האיזון בין המדינות האירופיות 
החשובות , וגרמניה המחוזקת תתבלט כגורם עצמאי . בפרלמנט המזרח גרמני התחיל 
אתמול ויכוח על אפשרות של אימוץ חוקה חדשה למדינה . המפלגות הקטנות תומכות 
בחוקה חדשה , אולם הן נוטות להדגיש כי יש לשמור על עצמאותה של מזרח גרמניה . 
המפלגות הגדולות מציעות לוותר על קבלת חוקה חדשה ולהמתין עד שמזרח גרמניה 
תצטרף לרפובליקה הפדרלית המערב גרמנית , שממילא גם תאמץ את החוקה שלה . 
