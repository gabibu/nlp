השאלה היא באילו סנקציות מדובר . האם מדובר בסנקציות על העברת תוצרת מבריה"ם 
לליטא , או שמא במצור כלכלי , שמשמעו ניתוקה של ליטא מכל מקורות אספקה 
חיצוניים . אם מדובר במצור כלכלי , אז לא רק ליטא , גם רבות ממדינות העולם , 
לא יכולות להתקיים לאורך זמן במצב כזה . מצבה של ליטא קשה במיוחד שכן אין 
בתחומה מרבצים של משאבים טבעיים חיוניים כמו נפט ופחם , והיא תלויה באספקה 
של מלוא חומרי הגלם הדרושים לה לקיום . עד היום , בהיותה חלק מבריה"ם , 
מקבלת הרפובליקה של ליטא את המוצרים האלה מבריה"ם . אם מדובר במצור כלכלי 
שבריה"ם מטילה על ליטא , אז זה בכלל לא מעשי , מכיוון שלרפובליקה של ליטא 
אין מוצא משלה לים והגבול הבין - לאומי שלה עם פולין הוא גם גבולה הבין - 
לאומי של בריה"ם . חיילים סובייטים מוצבים בו , ואני מניח שאם יוטל מצור , 
הם גם ידאגו ששום סחורה המיועדת לליטא לא תעבור את הגבול לליטא . למה הדברים 
דומים ? לכך שאום אל - פאחם תחליט ללא היתר של ממשלת ישראל על יחסי מסחר 
בין - לאומיים . נכון שבליטא רמת החיים גבוהה בין שליש עד חצי יותר מממוצע 
רמת החיים בבריה"ם , וזאת כתוצאה מריכוז רב יותר של הון ורמה טכנולוגית , 
אבל זה כשלעצמו אינו מספיק . בריה"ם תוכל להתקיים אם ליטא תפסיק " לייצא " 
לה מוצריה , אבל ליטא תתקשה להתקיים אם בריה"ם תפסיק לה את אספקת המוצרים 
האחרים . עד לגבול מסוים אני מניח שהמערב יוכל להשלים עם סנקציות כלכליות 
שיטיל גורבצוב על ליטא . ההערכה שלי היא שגורבצוב עצמו לא מתכוון להרחיק 
לכת עם הסנקציות שלו עד כדי החנקת ליטא . אני מניח שכוונתו להגיע להסדר 
פשרה כלשהו שיניח את דעתו , ושאולי גם הליטאים יוכלו לחיות אתו , למשל , 
הסכמה לתהליך מתמשך יותר שיוביל את ליטא לעצמאות . 
