בוגוטה ( ע"ר ) . סוחרי הסמים בקולומביה האשימו ביום ראשון את מנהיגם , 
פאבלו אסקובאר , בגל האלימות שפקד בחודשים האחרונים את המדינה . הצהרה 
מפיהם הושמעה בתחנת רדיו מקומית בבוגוטה . מסתבר שיש חילוקי דעות קשים בקרב 
סוחרי הסמים , שניהלו בשמונת החודשים האחרונים מלחמה נגד מדינת קולומביה . 
בהצהרה נאמר כי אסקובאר הוא זה שהורה על הפעלת מכונית התופת , שהתפוצצה 
בסמוך למדיין ביום רביעי שעבר . בהתפוצצות נהרגו אז שמונה שוטרים ולפחות 
31 אזרחים . אסקובאר הוא ראש ארגון סוחרי הסמים של מדיין , ואחד ממנהיגי 
ה"אקסטרה דיטבלס " ארגון סוחרי הסמים המבוקשים ע"י ארה"ב . בתור שכזה 
הוא סוחר הסמים המבוקש ביותר בארה"ב . " אנו , ה"אקסטרה דיטבלס " לא 
מסכימים עם מעשי הטרור עליהם הורה פאבלו אסקובאר " , נאמר בהצהרה . " אנו 
מגנים בפומבי , בפני העם הקולומביאני , את התנהגותו של אסקובאר , הנוגדת 
את מטרת מאבקנו . החל מעתה , אנו מכריזים על עצמנו כמתנגדים באופן מוחלט 
למעשי הטרור , עליהם הורה אסקובאר באופן אישי " . 
