פראג ( מיוחד ל"הארץ " ) צכוסלובקיה אינה רוצה להיות בעלת ברית בלתי ביקורתית 
של אף אחד מהצדדים בסכסוך המזרח תיכוני , וגם לא משקיפה בלתי מעורבת . 
כך אמר אתמול נשיא צכוסלובקיה , ואצלב האוול , למנהיג אש"ף , יאסר ערפאת , 
העורך ביקור של יומיים בצכוסלובקיה בהזמנת האוול . האוול הבטיח לערפאת כי 
צכוסלובקיה תגיש לפלשתינאים גם בעתיד סיוע הומניטארי למשל בתחום מילגות הלימודים . 
ערפאת אמר לעיתונאים , כי ביקש מהאוול לפקוד בעת ביקורו הקרוב בישראל גם 
את השטחים הכבושים , כדי שיוכל לעמוד על מצב התושבים שם ולפעול לפתיחתן 
מחדש של האוניברסיטאות בגדה המערבית . עוד אמר ערפאת , כי על צכוסלובקיה 
מוטלת אחריות מיוחדת , כיוון שנציגה היה בזמנו חבר בוועדת האו"ם שהמליצה 
על חלוקת פלשתין . לדעת ערפאת , יוקרתו וסמכותו המוסרית של האוול מאפשרת 
לו למלא תפקיד פעיל במאמצים להסדר הסכסוך במזה"ת . ערפאת ביקר גם בברטיסלבה 
בירת סלובקיה . כלי התקשורת הממלכתיים כינו אותו " נשיא מדינת פלשתין " . 
העיתונים וכלי התקשורת האלקטרוניים ציטטו אתמול בהרחבה דברי פרשנות שפורסמו 
בכמה עיתונים ישראליים , על הקשר האפשרי בין הזמנת ערפאת לפראג לבין ביקורו 
הקרוב של האוול בישראל . 
