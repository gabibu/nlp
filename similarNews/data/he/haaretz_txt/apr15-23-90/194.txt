מנהיג אש"ף , יאסר ערפאת , עומד להגיע הלילה לרבת - עמון לשיחות מדיניות 
עם המלך חוסיין . במהלך ביקורו בירדן ידון ערפאת עם המלך בשורה של נושאים , 
בהם העלייה היהודית מבריה"ם , הסיכויים לכינוס פסגה ערבית שתדון בנושא 
ותהליך השלום . קודם שיצא לירדן , דיבר עם עיתונאים בתוניס ואמר כי העלייה 
היהודית היא פצצה דמוגראפית שהשפעותיה יסכנו את המזרח התיכון . הוא נועד 
בתוניס עם שר החוץ השוודי , סטן אנדרסן , והשניים בחנו את האפשרות לקדם 
את התהליך המדיני במזה"ת . אנדרסן בא אתמול לקהיר ודיווח לעמיתו המצרי , 
עיסמאת עבדל מגיד , על שיחותיו עם ערפאת . ערפאת קיבל אתמול איגרת משר 
החוץ הסובייטי אדוארד שוורדנאדזה , ובה פירט השר הסובייטי את עמדת ארצו 
כלפי הבעיה הפלשתינית ועליית היהודים מבריה"ם . 
