על אחריותם של כלי התקשורת כלפי הציבור וכלפי נבחריו בדיווח בענייני מדע 
וטכנולוגיה הצביעו משתתפי הכנס הבין - לאומי " מדע וממשל " , שנערך בסוף 
השנה שעברה במכון ויצמן ברחובות . בהמלצות להחלטות שהוגשו לפורום זה נאמר 
שהמדענים חייבים לפתח את כישוריהם התקשורתיים , כדי שיוכלו להביא את דבר 
המדע לכלי התקשורת . אחריותם של כלי התקשורת היא בראש וראשונה כלפי הקהל , 
ולא כלפי הממשלה והקהילה המדעית , הודגש בהצעות ההחלטה . כלי התקשורת 
חייבים להיות אטרקטיוויים לקהל הקוראים , קהל המאזינים וקהל הצופים . סגנון 
הצגת הדברים צריך להיות בהיר , ויש לצפות מאמצעי התקשורת שיציגו עמדות נחרצות 
בסוגיות האפופות אי - ודאות . יתר על כן , הקהילה המדעית והטכנולוגית , 
מעצבי המדיניות המצפים לייעוץ המדעי וכלי התקשורת המזדרזים למתוח ביקורת 
על טעויות בשיקול דעת כל אלה נקראו בהצעות ההחלטה למתן את ציפיותיהם למהימנות 
ולהשלים עם קרבה לוודאות בלבד , ואז לא יחושו בצורך להתבייש או להתנצל , 
כאשר מוכח להם שטעו . בתהליך זה של תיקון עצמי לא יהיה מנוס מכפל - משמעות 
לכל אורך הדרך . פוליטיקאים וגם כמה מדענים חד - צדדיים יזדרזו אולי להיאחז 
באותו צד של כפל המשמעות המקדם בצורה היעילה ביותר את האינטרס העצמי שלהם . 
בהתחשב בטבע האדם ובפוליטיקה , אין להניח שמצב זה עתיד להשתנות . אולם 
הקהילה המדעית יכולה , למצער , להכריז על מודעותה לפרשנויות החד צדדיות 
כאשר הן מופיעות , וכלי התקשורת יכולים להתריע , בכל פעם שהדבר מתרחש , 
כיצד מסתננת החד צדדיות לתוכניות מחקר שלכאורה הן אובייקטיוויות . כיבוד 
צווים אלה חייב , עם זאת , כנאמר בהצעות ההחלטה , להשתלב באינטרס הראשון 
במעלה של כלי התקשורת להיות אטרקטיוויים לקהל . על כן מומלץ שעורכים בכלי 
התקשורת ומוסדות מדעיים יגבשו צוותי מומחים שעמם יוכלו העורכים לדון בקביעות 
בסוגיות מדעיות . 
