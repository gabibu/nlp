פקין ( ע"ר וע"ץ ) . כוחות הביטחון הסיניים הגבירו את הפיקוח על חשודים 
בפעילות מחתרתית ועצרו רבים נוספים , כהכנה לקראת כמה תאריכים בעלי חשיבות 
סמלית מרובה בתולדות התנועה הדמוקרטית הסינית . היום הוא הראשון שבתאריכים 
אלה יום השנה הראשון למותו של יו יאובאנג , מנהיג המפלגה הקומוניסטית הסינית 
לשעבר , שהנהיג את הדרישות לרפורמה בסין . מותו עורר את הפגנות הרחוב הענקיות , 
שהובילו לשפיכות הדמים בכיכר טיינאנמן בתחילת יוני שעבר . מאז נעצרו מספר 
בלתי ידוע של סטודנטים ומורים , שפעלו , ככל הנראה , בתנועת המחתרת הסינית . 
מקורות בתנועה הדמוקרטית הסינית אמרו , כי הרשויות נחושות בדעתן להיאבק 
בקריאות להפגנות מחאה בתאריכים רגישים הבאים בשבועות הקרובים . ב4 במאי 
יחול יום השנה ה17 להקמת תנועת המחאה הראשונה של הסטודנטים , וב31 במאי 
יהיה יום השנה לשביתת הרעב הגדולה , שהחלה בשנה שעברה ומשכה את תשומת לבם 
של אנשי תקשורת בעולם כולו . בשבוע שעבר הופיע , בראשונה מזה כשנה , עלון 
חשאי של התנועה הדמוקרטית . העלון חולק באוניברסיטה של פקין , אחד ממעוזי 
הסטודנטים של התנועה . 
