רשת בתי מלון גדולה באילת הפסיקה לכבד שוברי הפניה של תיירים באמצעות חברת 
אופיר - טורס , המייצגת בארץ את חברת אמבולה מצרפת , בשל טענה לחוב כספי 
בסך מאה אלף דולר . תיירים של החברה מצרפת שהגיעו לבתי המלון של הרשת באילת 
באמצעות שוברי הפניה של חברת הנסיעות מישראל , נדרשו לפרוע את חובותיהם 
במזומן , למרות ששילמו לחברה בצרפת , עבור שהייתם במלון בארץ . זאת מתוך 
כוונה של רשת בתי המלון באילת , שלא להגדיל את סכום החוב . נסיונות בסוף 
השבוע לפתור את המחלוקת הכספית באמצעות מו"ם בין הנציגים הבכירים של החברות 
עלו בתוהו ואפשר שהנושא יגיע מחרתיים לערכאות משפטיות . יו"ר מועצת המנהלים 
של אופיר טורס , מרדכי אלמוג , אמר בתגובה , כי ההתקשרות הכספית נעשתה 
ישירות בין רשת בתי המלון לחברת התיירות בצרפת , ואופיר שימשה רק צינור 
להעברת הכספים . כיוון שהחברה מצרפת לא העבירה את הכספים במועד , לא יכלה 
החברה מישראל למסור את הכסף לרשת בתי המלון באילת . 
