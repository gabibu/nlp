הוועדה הבודקת שמונתה בשירות בתי הסוהר לחקור את נסיבות הירצחו בכלא עתלית 
של האסיר הפלילי זיאד גמיל שורפי במוצאי שבת האחרונה , תתבקש להתייחס גם 
לחשד שרשלנות של קצינים וסוהרים במשמרת בכלא אפשרה את תקרית הדמים שבמהלכה 
נרצח האסיר . זאת , לנוכח טענות של אסירים ושמועות כי לרצח בכלא קדמה תקרית 
אלימה שלא טופלה כיאות על ידי האחראים בכלא בין גמיל לבין אחד החשודים 
ברציחתו , וכי למרות התקרית לא נעשתה מבעוד מועד הפרדה בין שורפי לבין החשוד 
ברציחתו , על אף ששעות ספורות לפני הרצח הם התקוטטו ביניהם ואיימו אחד על 
השני . זיאד גמיל שורפי , בן 52 , נדקר בחזהו במוצאי שבת בשעה 11 , בחצר 
הטיולים של האגף שבו היה כלוא בכלא עתלית שבו מתגוררים האסירים באוהלים . 
הוא הוחש פצוע קשה לבית החולים כרמל בחיפה , שם נקבע מותו . שורפי ריצה 
עונש מאסר של שש שנים , שנגזר עליו בשנת 7891 על סחר בסמים . לפי שמועות 
שנפוצו בכלא עתלית , אירעה בליל הרצח תקרית אלימה בין זיאד שורפי , שגם 
אחיו כלוא בכלא הזה , לבין אחד האסירים . בתקרית הזאת , שבה נעשה שימוש 
במוטות ברזל ובדוקרנים , השתתפו ככל הנראה עוד כמה אסירים . שורפי פצע את 
אחד מיריביו וגם אחיו עטף נפצע קל . הקצין התורן וסוהרים שהגיעו לאגף בעקבות 
התקרית הרגיעו את הרוחות , עשו מעין " סולחה " בין הצדדים וכנראה הסתפקו 
בכך ובהבטחה שלהם לשמור על השקט . לדברי אסירים בכלא , לא הפרידו הסוהרים 
בין המתקוטטים , לא הוציאו אף אחד מהם מהאגף ולא העבירו איש מהם להפרדה . 
סמוך לשעה 11 , כאשר נראה היה שהשקט חזר לאגף , הגיעו יריביו של זיאד 
שורפי למיטתו , קראו לו לצאת לחצר ושם , לפי החשד התפתחה שוב תקרית אלימה 
שבמהלכה נדקר שורפי למוות . דוברת שירות בתי הסוהר סגן גונדר שולי מאירי 
אמרה בתגובה כי ועדת החקירה שמונתה לבדוק את נסיבות הרצח של האסיר תבדוק 
את כל ההיבטים של המקרה , ובכלל זה גם את הטענות שהועלו לגבי השתלשלות האירועים 
בכלא בליל הרצח . 
