כל החבטות והמכות שספגה לשכת רואי החשבון בשנתיים האחרונות , דומה כי החדשה 
עלולה להעניק את הנוק - אאוט הסופי . ראשי נציבות מס ההכנסה והרשות לניירות 
הערך , העבירו בימים אלה ל"ועדת הגין " שורה של הצעות , המגבירות את הדרישות 
מחברי הלשכה . בין אלה , חשיפת נתונים נוספים על אודות עבודת הביקורת של 
רואי החשבון אצל לקוחותיהם , והטלת מגבלות על אפשרויות הביקורת של רואי 
החשבון בחברות ציבוריות . אם תקבל הוועדה הציבורית המלצות אלה , עלול מקצוע 
ראיית החשבון לאבד את מעמדו הייחודי , ולהפוך לעוד משלח יד של בעלי הצווארון 
הלבן . אל לראשי לשכת רואי החשבון לבוא בטענות אלא לעצמם בלבד . טבעי היה 
כי חלל של שנים שנוצר מחוסר מעש , יתמלא על ידי בעלי יוזמה אחרים . מה 
הפלא שרשויות הפיקוח מעורבות בנעשה בלשכה , בשעה שהוצאת גילוי דעת חדש על 
עריכת דו"חות כספיים דולריים משתהה כבר למעלה משנתיים בגלל לחצן של החברות 
האינטרסנטיות ? ככל שגדלים מחדלי הלשכה כך גברה מעורבותם של נציבות מס ההכנסה 
והרשות לניירות ערך . בראותם כי ראשי הלשכה אינם מיטיבים להתמודד עם קבוצות 
הלחץ ומתקשים עקב כך לייצג את האינטרסים הציבוריים , החליטו למלא את מקומם . 
פריצת הדרך הראשונה היתה לקראת סוף 8891 , כשבתיקון מס 9 לחוק ניירות ערך , 
נקבע כי לרשות לניירות ערך תהיה הסמכות לתבוע הגשת דו"חות כספיים מתוקנים , 
אם לדעתה אלה לא נערכו על פי כללי החשבונאות . עוד נקבע כי במקום שאין 
גילוי דעת חשבונאי , תהיה הרשות זכאית להוציא הנחיות חשבונאיות משלה . בהמשך 
הוציאה הרשות הנחיה הנוגעת לאופן הצגת הרווח למניה , והאיצה בלשכת רואי 
החשבון להוציא גילוי דעת בנושא תזרים מזומנים . יחסה של הרשות לני"ע כלפי 
הלשכה גבל לעתים בהשפלה , כשברקע המגעים אתה מוצגים אולטימטומים ולוחות 
זמנים לביצוע . למשה גביש , נציב מס ההכנסה החדש יחסית , לא המתין זמן 
רב עד שגם הוא הסיר את הכפפות , והחליט להתייחס אל רואה החשבון כאל אחרון 
הנישומים . לא עוד הסתמכות עיוורת על דבריו ודיווחיו של רואה החשבון . טוב 
יעשו ראשי הלשכה , אם יפנו את מקומם לאנשים חדשים שידעו להחזיר למקצוע את 
כבודו . 
