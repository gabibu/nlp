על גלי - האתר מתרוצצת פרסומת אחת , מעצבנת באופן מיוחד . ( היא עוררה , 
ברוך השם , גם את חמתו של קורא " הארץ " אחד , ברוך ששון שמו , שהביע 
את סלידתו במכתב למערכת ביום ו 4 . 02 ) . הוא מחה על עצם קיומה , אני 
רוצה לדון בה לעומקה . וזה סיפור הפרסומת : איש צעיר על - פי קולו , מספר 
למאזינים כי " לאבא שלו " יש בעיה לא נעימה ; הוא סובל מגזים במערכת העיכול . 
וכך הוא סבל וסבל עד שבנו הדואג הכיר לו את כדורי הפלא , ( " קישקוקלין " , 
נכנה אותם כאן , על - מנת למנוע פרסומת חינם מן המפרסמים ) . וכאן עוברת 
רשות - הדיבור לאב המוגז . ביידיש קשישאית הוא מספר כמה סבל עד שבנו הביא 
לו " קישקוקלין " , ועכשיו , " צוויי קישקוקלינערלאך " , ונגמרה הבעיה . 
כלומר , רק קשישים אשכנזים ממוצא פולני שמדברים יידיש סובלים מאותה רעה . 
הבה ננסה לצלול לרגע למעמקי מוחו של הקופירייטר שהגה את העניין . צריך להודות 
שהוצבה בפניו בעיה לא קלה ; הוא אמור לפרסם מוצר המטפל בבעיה שלא נאה לדון 
בה . יתרה מזאת הוא צריך גם למצוא קורבן אשר יזוהה ברבים כמי שבני - מעיו 
הומים באופן קבוע . על מי יתלה את הבעיה הזאת ? וכאן , מן - הסתם , התחיל 
הפרסומאי לבדוק את האופציות השונות . האם כדאי להצמיד את המבער האחורי הזה 
לאדם צעיר , או חסר - גיל ? חס - וחלילה . זה ייצור זיהוי בין הכדור לבין 
גזאים צעירים , ויתפרש כמעט כעלבון . רק ישישים סנילים דיים כדי להודות 
שאולי הם סובלים מהבעיה . גם על אישה אין כמובן מה לדבר . הרי נשים לא עושות 
את זה . רק דעתן קלה . רוחן מיושבת מאוד . ולכן , פרסומת שתייחס מעשי - 
נפחנות לנשים תאבד מיד כל זיק של אמינות . או . קיי . התקדמנו . יש לחפש 
גבר זקן . האם אפשר לפתור את הבעיה בדרך המקובלת ולגייס גם למשימה הזאת איזה 
ערבי קשיש ? לא ולא . הערבים אמנם נהנים מתדמית סרחנית מתאימה , אך מי 
ירצה לקנות כדור שעוזר לערבים ? מה יש לנו עד עכשיו ? גבר , יהודי , זקן . 
אבל מאיזו עדה ? האם יעיז הפרסומאי להדביק את המופלטה לעכוזו של סבא מרוקאי ? 
רק זה חסר לו ! תבל ומלואה היו קמים עליו להוקיעו על גזענותו , וגם למימונה 
לא הייתי מציע לו ללכת ללא משמר מזוין . כורדי ? נו , באמת . . . הלא 
הם מטומטמים , והמוצר יזכה לתדמית של כדור שרק טפשים נוטלים . אולי סבא 
גרוזיני ? בשום - פנים ואופן לא . הרי הפרסומאי חייב לכבד כל דעה קדומה 
וגזענית של ציבור הלקוחות . מה , הוא מחנך ? לא . הוא בסך - הכל מוכר . 
. . עיראקי ? תימני ? סורי ? תוניסאי ? יותר טוב שנעזוב בכלל את המזרחיים . 
אלה רגישים . וגם הפוליטיקאים יזנקו . כלומר זקן , יהודי , אשכנזי . 
אנגלוסכסים בכלל לא באים בחשבון . שוב בעיה של אמינות בפרסום . מי יאמין 
שבעל מבטא אנגלי נופח כאחד האדם . הלא להם יש בדרך - כלל איזה באטלר שנופח 
עבורם בנימוס , אי - שם בפאתי מגרש הגולף . גם ייקים לא טוב . אלה טובים 
רק לבדיחות . מין כורדים שגמרו אוניברסיטה . אולי רוסי ? השתגעתם ? ? 
ככה מקבלים עלייה ? לאט - לאט מצטמצמות האפשרויות ולא נותר אלא הקשיש המזרח - 
אירופי . בו מותר להתעמר . איש לא יכעס אם הוא יישא ברבים את תואר " משיב 
הרוח " , ( וכאשר נרצה לפרסם תרופה נגד בעיות הבלוטה הערמונית , הוא ישמש 
אותנו גם כ"מוריד הגשם " ) . איש לא יגן עליו , איש לא ימחה בשמו , וגם 
הוא עצמו יגיב בחיוך קטן של מבוכה . הוא הרי כבר למוד סבל . 
