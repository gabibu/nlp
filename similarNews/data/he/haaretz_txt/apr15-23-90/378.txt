רק נס , כהגדרתו של שר הביטחון לשעבר יצחק רבין , יוכל עוד לממש את סיכוייו 
של שמעון פרס להקים בימים הקרובים ממשלה . אמנם ועידת הליכוד מתכנסת מחר 
בערב באווירה קשה לאשר את ההסכם עם סיעתו של יצחק מודעי , ובצמרת ש"ס גובר 
הלחץ על הרב עובדיה יוסף להינתק מהרב שך ולהכשיר בכך את דרכה של סיעתו לתמיכה 
במפלגת העבודה , אך ככל הנראה לא ניתן יהיה להחיות את המת , כהגדרת רבין . 
לראשונה זה עשר שנים עומד להתחדש במלוא עוזו המאבק האישי בין שמעון פרס ליצחק 
רבין . לשניים היו עימותים רבים גם בעשור האחרון , אך העימות מחר עתיד 
להתמקד בנושא המנהיגותי הקרב על צמרת מפלגת העבודה . נכון לרגע כתיבת שורות 
אלה , מהסס עדיין רבין האם לתבוע כבר מחר את סילוקו של פרס מתפקיד מרכיב 
הממשלה הבא , או להתמקד בשלב ראשון בביקורת נוקבת על הדרך שבה הוליך את 
מפלגת העבודה . את המסקנה האישית עשוי רבין להשאיר לישיבת הלשכה ביום חמישי 
הבא , מועד שבו תסתיים הארכה שהעניק הנשיא לפרס . אך ייתכן שדחיית חשבון 
הנפש בשבוע , עשויה להיות מאוחרת מבחינתו של רבין ומבחינת מפלגת העבודה , 
וסיכויי יצחק שמיר להצליח להרכיב ממשלה צרה עשויים לגבור . בימים האחרונים 
הבהיר פרס כי אין לו כל כוונה לפנות את מקומו , ובוודאי לא לפני תום מועד 
הארכה שקיבל מנשיא המדינה . מקורביו של פרס הבהירו בימים האחרונים כי הם 
נכונים לקרב . אתמול ושלשום התחדשו הלחשושים באזני עיתונאים על כושרו המנהיגותי 
של רבין , על תפקודו במלחמת ששת הימים ועל הרגלי השתייה שלו . בישיבת השרים 
לשעבר של מפלגת העבודה ערב החג , מחה פרס נמרצות כנגד אישים בהנהגת המפלגה 
המחבלים , לטענתו , בניסיונותיו להביא להקמת ממשלה צרה וטען כי בשעה שהליכוד 
מאוחד , יש במפלגת העבודה אנשים התוקעים לו סכין בגב . גם אם לא התכוון 
פרס באופן ישיר ליצחק רבין , נראה שדווקא בשל החשש מטענה כזו , עשוי רבין 
להימנע מלתבוע את ראשו של פרס . רבין יבקש כנראהלאפשר לפרס למצות בשלמותם 
את ימי החסד שקיבל מנשיא המדינה ואז לנסות ולבצע את המהפך . מבחינת פרס 
לא מדובר רק בהחלפת תפקידים עם רבין , אלא בחיסולו הפוליטי המוחלט , ואולי 
באותה הזדמנות גם בעשיית חשבון פוליטי תואם עם קבוצת מקורביו , בעיקר חברי 
הכנסת הצעירים המזוהים עם גוש השמאל במפלגה . אם נקבל את האפשרות הסבירה 
ביותר של הקמת ממשלת אחדות בין שמיר לבין רבין , באיזה תפקיד יכול לשמש 
פרס ? את תיק האוצר הבטיח הליכוד ליצחק מודעי , והוא לא ייסוג מהבטחתו . 
גם את תיק החוץ לא יקבל פרס , אפילו במחיר של סיכול כוונת האחדות , ופרס 
בודאי לא יחזור לתפקידו הישן כשר התקשורת . לפיכך נראה כי מחר יתמקד העימות 
בלשכת מפלגת העבודה במישור העקרוני בלבד ובניסיונו של רבין להבליט את המצב 
הבלתי אפשרי אליו נגררה מפלגת העבודה בשנתיים האחרונות , את כשלונה בהקמת 
הממשלה הצרה ואת המסקנות המתחייבות מכך . אין ספק שרבין ינסה אולי להביא 
לקבלת החלטה של לשכת מפלגת העבודה להליכה לממשלת אחדות עם הליכוד . לא איכפת 
יהיה לו , שפרס יהיה זה שינסה לממש את ההחלטה . רבין יודע היטב כי הליכוד 
החליט שלא ללכת לממשלת אחדות עם מפלגת העבודה בראשות שמעון פרס . לא אכפת 
לרבין לתת לפרס להתבזות גם בנושא זה . המתנה של שבוע , לישיבת לשכת המפלגה 
ביום חמישי בשבוע הבא , ( " תנועה דו - שלבית " , כפי שאומר רבין ) תצייד 
אותו בתחמושת נוספת לנגח בה את פרס ולבקש את ראשו . מקורבי רבין נזהרים כיום 
שלא לתת למאבק המתפתח עתה עם פרס אופי של מאבק מחנות . לדידם , מדובר במלחמה 
עקרונית על עתידה של מפלגת העבודה . משום כך מחנה רבין , כגוף פוליטי , 
אינו פעיל בימים האחרונים . את העבודה עושים נציגים מגופים שונים בתוך 
מפלגת העבודה שבעבר לא נהגו להזדהות עם רבין , כמו קבוצתו של ח"ך עוזי 
ברעם , דור ההמשך בראשותו של משה כהן והזרם המרכזי . אלה חישבו שמתוך 
93 חברי הכנסת של מפלגת העבודה , 32 חברים עשויים לתמוך במהפך מוחלט בצמרת 
המפלגה . 65 חברים אינם מזוהים , ועשרה חברי כנסת יצדדו בפרס בכל מקרה . 
לשכת שר המדע בתל - אביב , שהוקצתה בימים האחרונים ליצחק רבין בזכות היותו 
בעבר ראש הממשלה , הפכה מסוף השבוע שעבר למטה פעולה של ממש , ואנשיו מתמקדים 
ברשימת חברי לשכת המפלגה . אולם גם אם יתבצע המהפך במפלגת העבודה , השינוי 
הגדול אינו מובטח . בליכוד חוששים כי רוטציה עם רבין בראש מפלגת העבודה , 
עשויה להוביל להפסד בטוח של הליכוד בבחירות הבאות לכנסת . דווקא בליכוד , 
במקרה כזה , ייעשה מאמץ להביא להקמת ממשלה צרה . נראה שרבין יהיה מוכן 
בתנאים מסוימים לוותר על רוטציה , או אולי לאפשר לשמיר למצות את ניסיונותיו 
להרכיב ממשלה , ומשייכשל הלה במו"ם הקשה הצפוי לו עם פלגי הסיעות מימין 
ויגיע למבוי סתום , יציע רבין את הקמת ממשלת האחדות , והרוטציה תיפול לחיקו 
כפרי בשל . 
