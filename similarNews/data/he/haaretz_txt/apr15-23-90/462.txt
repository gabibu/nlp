המושב השני של הוועידה ה73 של ההסתדרות הרפואית ננעל אתמול , לאחר שקיבל 
שורה שלהחלטות , הקשורות במבנה מערכת הבריאות ושיטות התגמול של הרופאים . 
הוחלט כי יש צורך לפעול לחקיקת חוק לביטוח בריאות , שיבטיח חלוקה צודקת 
של הנטל התקציבי בין כל הגורמים השונים . כן , יש להפעיל ביטוח משלים , 
שיכלול שרותים שאינם נכללים בסל הבריאות , ויש לתת חופש בחירה לכל מבוטח 
לפנות לרופא . נקבע כי לרופאים חלק מרכזי בנושא ביטוח הבריאות , לכן יש 
לשתף את מוסדות ההסתדרות הרפואית בתכנון וניהול הביטוח הרפואי . עוד הוחלט 
כי נוכח הרחבת העיסוק ברפואה פרטית , הגברת התחרות בין הרופאים , והצורך 
לשמור על רמה אתית , יש לפעול בדחיפות להקמת לשכת רופאים . הוועידה הטילה 
על הלשכה האתית של ההסתדרות הרפואית לדון בחוק האנטומיה וחוק הפתולוגיה , 
ולהציע שיפורים , שיאפשרו השתלת איברים להצלת חיי אדם . בנושא שכר הרופאים 
נקבע כי יש צורך להיאבק לניתוק שכרם של הרופאים משכר שאר הסקטורים במדינה , 
ולפעול למען שכר הוגן לרופאים , על מגוון עיסוקיהם ותפקידיהם . יו"ר ההסתדרות 
הרפואית , ד"ר מרים צנגן , ציינה , עם תום הוועידה , כי ההסתדרות הרפואית 
במתכונתה החדשה , לאחר בחירת מוסדותיה בוועידה , תפעל לאחד את הקבוצות 
השונות , לשפר את שכרם של הרופאים ולקלוט עלייה . 
