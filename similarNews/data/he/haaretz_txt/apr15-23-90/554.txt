" פילוסופיות קיום " , לדעת גולומב , היא הכותרת הכללית הטובה ביותר לאחד 
מתחתיה את קירקגור , ניטשה , היידגר , סארטר וקאמי . כותרת כזו מדגישה 
את הרבגוניות של חבריה ( " פילוסופיות " , ברבים , ולא פילוסופיה אחת ) 
יחד עם הנושא המרכזי , המשותף לכולם הקיום האנושי . " הקיום קודם למהות " , 
כתב סארטר : " אין האדם מאומה , אלא מה שהוא עושה מעצמו " . שימת הדגש 
על חוויית הקיום היא הנחה ראשונית , המשותפת כמעט לכל ההוגים האקזיסטנציאליסטים . 
ההנחה הזאת קובעת שהאדם אינו עצם חומרי בעל מהות קבועה ובלתי - משתנה : 
הוא תמיד נעשה ומתהווה . אין דבר כמו " הטבע האנושי " . לאדם אין טבע ; 
יש לו היסטוריה . שהוא הגיבור הראשי בה , והוא גם יוצרה . כל אדם יכול 
לבחור , מתוך קיומו , כיצד יחיה . האדם " נידון לחופש " : חופש פירושו 
יכולת בחירה . מתוך שלל הבחירות שהאדם מבצע יום - יום מתגבשת מהותו . הכרח 
הבחירה המתמדת הוא נטל שלא כולם מסוגלים לשאתו : רובנו בורחים מן הנטל הזה 
אל זהויות גזורות ומוכנות מראש , אל " שריון קיומי " . אבל מי שייענה לתביעת 
ההוגים הקיומיים ויבחר את עצמו , יגיע לערך המוסרי הגבוה ביותר שההגות הזאת 
מציעה לו : לאותנטיות . לאחר שניסחו את ההנחות הללו ( כל אחד בצורה הייחודית 
לו ) , עיקר כתביהם של ההוגים הקיומיים ממשיך בניסיון לשכנע אותנו שכדאי 
לנו להיות אותנטיים . זהו עוף מוזר , האותנטיות הזאת . ברגע שאתה מנסה 
להניח עליה את האצבע , היא חומקת מהגדרה . קל הרבה יותר להגיע אליה באופן 
שלילי , על - ידי הדגמות של חסרונה : זה מה שסארטר עושה בכל סיפורי " הבחילה " 
שלו , למשל . בגלל הקושי לנסח טענות לוגיות ואנליטיות בקשר לאותנטיות , 
סיגלו לעצמם ההוגים הקיומיים סגנון ספרותי , אלגורי , עקיף . מטרתו של 
גולומב בספרון הזה היא להציג עולם דיון מסוים . את המטרה הזאת הוא משיג 
במלואה . מטרתו היא לתאר ולהסביר , ולא למתוח ביקורת או לחוות דעה אישית . 
מבוא שכזה חייב להיכתב בבהירות ומתוך תפיסה כוללת של הזירה ; הוא חייב לנקות 
את השולחן מכל הספיחים והאבק שדבקו במושג " אקזיסטנציאליזם " . גולומב 
הצליח לעשות את כל אלו . אהדתו של גולומב לעניין האקזיסטנציאליסטי מבצבצת 
בכמה מקומות , ובצורה לגיטימית . " לעתים קרובות בתולדות האדם " , הוא 
כותב , " נשמעת התביעה המוצדקת שעל הפילוסופיה להיות רלוונטית לחיים . 
דרישה זו בולטת בעיקר בשעות משבר ומבוכה , כגון אלו שעברו על היידגר וסארטר 
לפני ואחרי מלחמת העולם השנייה , או כגון אלו העוברות עלינו עתה " . פילוסופיות 
הקיום קמו על הריסותיהן של השיטות המטאפיסיות הגדולות , כמו זו של קאנט , 
או הגל . השיטות שביקשו לכונן מבנה ענק שיסביר במסגרתו את העולם כולו , 
נכשלו . שתי הפילוסופיות האופייניות ביותר של המאה העשרים , פילוסופיית 
הקיום והפילוסופיה של הלשון , קמו מתוך הכישלון הזה . שתיהן מנסות לסלק 
את האשליות של אותן שיטות , כל אחת בכליה : ההגות הקיומית על - ידי ניתוח 
הקיום האנושי הייחודי , חסר הפרדיקאטים ; הפילוסופיה של הלשון על - ידי 
הפניית תשומת - הלב ל"משחקי המלים " של הפילוסופים . נדמה לי ש"האוניברסיטה 
המשודרת " לא הוציאה עדיין ספרון שיוקדש לפילוסופיה של הלשון . לא נותר , 
אם כן , אלא לצפות לספרים הבאים בסדרה . 
