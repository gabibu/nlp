עיריית בני - ברק מבקשת אכיפת איסור תנועה בשבתות וחגים במחלף החדש שנפתח 
בראשית החודש בצומת גבעת שמואל שבכביש גהה הבקשה הועלתה על ידי ראש עיריית 
בני - ברק , משה אירנשטיין , בפגישה עם משטרת מרחב דן . מדובר בקטע המחלף 
המאפשר פנייה לתחומי גבעת שמואל , שסגירתו , לדעת העירייה , לא תגרום 
להארכה גדולה של הדרך , בשבתות וחגים . העירייה טוענת כי איסור התנועה בקטע 
האמור מעוגן בתקנות ובתוכנית בניין ערים של המחלף , שאושרו על ידי הוועדה 
המחוזית לתכנון ובנייה ועל ידי המפקח על התעבורה בדרכים במשרד התחבורה . 
העירייה ציינה , כי בית המשפט העליון דחה ערעור שהוגש על ידי המועצה המקומית 
גבעת שמואל , בשל הצורך להתחשב ברגשות הציבור הדתי , המהווה רוב מוחלט 
בסביבה . בפגישה עם סגן מפקד המרחב , סנ"ץ רפאל תורגמן , ציין ראש העירייה , 
כי חרף השילוט הברור המוצב במקום , והאוסר תנועה בשבתות וחגים בקטע האמור , 
יש נהגים המתעלמים מהשילוט , דבר המעורר זעם בקרב התושבים . כן ציין כי 
נסיעה במקום בשבתות וחגים , עלולה לגרום לתאונות בין התושבים הבטוחים כי 
איסור התנועה יקוים . אירנשטיין אמר בפגישה כי אכיפת איסור התנועה תמנע 
חזרה לפרשות כמו אלו של רחוב השומר לפני כעשר שנים . 
