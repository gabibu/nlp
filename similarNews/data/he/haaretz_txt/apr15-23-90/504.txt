החידוש הבולט בתוכנית האופרטות של הסינפונייטה , היה הכללת יצירותיו של 
פראנץ להאר , אחרי היעדרו מקונצרטים בישראל אות מבורך להרחבת האופקים המוסיקליים 
ולריבוי הגיוון ברפרטואר של חיי המוסיקה בארץ . במנגינות בעלות הנימה הפופולרית 
הפשטנית , הסנטימנטלית והמלהיטה יותר של להאר , ובעיקר של ההונגרי אמריך 
קלמן , הרגישו הזמרים ההונגרים כבביתם , הם היו משוחררים יותר ובמיטבם . 
יוסף ינקוביץ בעל קול הטינור הלירי , הרך וההבעתי , גאבור גארדאי הבס 
הכהה והמרשים , ואנדריאה זאדון , בעלת הנוכחות הבימתית הבולטת ביותר , 
ששלטה בפרטנרים שלה בחן באיכויותיה הקוליות וגם ידעה לפרוט על נימי ההתמוגגות 
של הקהל הנלהב . במוסיקה המתוחכמת יותר של שטראוס , עדיין נשמעו קולותיהם 
המטופחים והמקצועיים של הזמרים מגושמים , מתוכננים ושמלציים , יותר מאשר 
אלגנטיים ומעודנים ברוחה של האופרטה הווינאית . באלה השתלט הרושם כאילו 
המאגיארים בני הפרובינציה של האימפריה האבסבורגית , עושים מחווה מאולץ כלשהו 
של כבוד ונוסטלגיה לקיסרות האוסטרו - הונגרית , שהיעלמה עדיין לא חדר אל 
תודעתם . 
