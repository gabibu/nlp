חברת ישקר בע"ם מנהריה הסכימה עם עובד אלסינט שיעבוד עבורה בדרום אפריקה 
לאחר שיעבור תקופת הדרכה במפעלה . כחודש וחצי לאחר שהחל העובד בתקופת הדרכה , 
ניתנו חוות דעת שליליות עליו , אולם מנכ"ל ישקר לא גילה לו זאת . לעובד 
נאמר כי לא ניתן לממש את תוכנית העסקתו בחו"ל בשל קשיים כלכליים שבהם מצויה 
חברת הבת של ישקר בדרא"ף . מאידך , ישקר הסכימה לשלוח אותו על חשבונה לדרא"ף 
במטרה למצוא לו שם עבודה אחרת , אלא שגם נסיונות אלה לא צלחו . לאחר תקופת 
עבודה נוספת אצל המשיבה הופחת שכרו ומאוחר יותר הודע לו כי יפוטר , כל זאת 
בתוך תשעת חודשי עבודה . העובד טען כי דובר על חוזה עבודה לתקופה קצובה של 
שלוש שנים ועל כן יש לחייב את המשיבה בפיצויים בגין הפרתו . ישקר טענה , 
ע"י עו"ד עמי אסנת , כי העובד פוטר כדין במהלך תקופת נסיון ואינו זכאי 
לפיצויים . בית הדין הארצי לעבודה , מפי השופט יצחק אליאסוף , פסק : חוזה 
עבודה אישי לתקופה קצובה מגביל את חופש ההשתחררות ממנו ומטיל חובות פיצוי 
על הפרתו בטרם עת . משום כך צריך שחוזה כזה יהא חד משמעי וישקף בצורה ברורה 
את הסכמת הצדדים לחוזה בדבר החובות אשר הם נוטלים על עצמם . נטל ההוכחה שחוזה 
הוא לתקופה קצובה מוטל על הטוען זאת . כל ספק בענין זה כבמקרה דנן יטה 
את הכף לכיוון היותו של החוזה כחוזה לתקופה בלתי קצובה . בחוזה לתקופה בלתי 
קצובה רשאי המעביד לפטר את העובד בתום לב , בכל עת , אף ללא סיבה , ובלבד 
שניתנה לעובד הודעה מוקדמת בדבר פיטורים , כקבוע בחוזה העבודה או כמתחייב 
מהנוהג . מן הראיות עולה כי הסיבה האמיתית פיטורי המערער היתה אי שביעות 
רצון המשיבה מכישוריו , אע"ף שלא זה מה שנאמר לו . בנסיבות העניין אין לראות 
באי גילוי האמת למערער פעולה בחוסר תום לב של המשיבה שכן מכלול התנהגותה 
ונסיונה לסייע למערער בחפוש עבודה בחו"ל מעידים על כך שהפיטורים נעשו בתום 
לב . 
