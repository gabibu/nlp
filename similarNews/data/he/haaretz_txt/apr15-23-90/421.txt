ועדה מיוחדת בראשותו של האלוף יעקב לפידות , אשר מונתה על ידי הרמטכ"ל לחקור 
את כל נושא ההתאבדויות ותאונות האימונים בצה"ל , סיימה בימים אלו את עבודתה 
והגישה את מסקנותיה לרמטכ"ל רב אלוף דן שומרון . בסוף השבוע הגיש האלוף לפידות 
את המסקנות לרמטכ"ל וסקר בפניו משך מספר שעות את מסקנות הוועדה . בשלב זה 
הוגשו המסקנות רק לידי הרמטכ"ל , מבלי שאלופי צה"ל קיבלו מידע עליהן . הוועדה 
בדקה במשך מספר חודשים , את נושא ההתאבדויות ותאונות האימונים שאירעו בצה"ל , 
למעט תאונות בפעילות מבצעית . ההחלטה למנות את הוועדה באה בעקבות הריבוי 
של תאונות אימונים והתאבדויות . הוועדה קיימה עשרות ישיבות , ראיינה מפקדים 
וסיירה בכל הזרועות והחיילות . נודע כי לפני שהרמטכ"ל יפרסם את דו"ח האלוף 
לפידות , הוא ילמד את כל הנושאים בדו"ח ולאחר מכן ייערך דיון במטכ"ל בעקבות 
מסקנות הדו"ח . טרם נודע מהן המסקנות העיקריות בדו"ח האלוף לפידות , אך 
קיימת התייחסות לכל הנושא של טיפול במשפחות של חיילים שהתאבדו וכן שורה ארוכה 
של המלצות בתחום התאונות . 
