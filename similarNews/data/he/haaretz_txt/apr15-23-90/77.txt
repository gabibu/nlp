ראש המיעוט הרפובליקאי בסנאט , רוברט דול , הודיע לראש הממשלה יצחק שמיר 
עם שובו לוושינגטון , כי יבטל את חתימתו על הקריאה של חברי הסנאט להכיר 
בירושלים כבירת ישראל . בראיון לרשת הטלוויזיה סי - בי - אס , בתום פגישה 
של משלחת הסנאטורים עם שמיר שלשום , אמר דול כי מצא במדינות ערב שבהן ביקרה 
המשלחת אכזבה מהחלטה זו , וכי אחדים מתומכי ההחלטה הותקפו במלים חריפות . 
" לדעתי , עשינו טעות , ואומר זאת בשבוע הבא מעל בימת הסנאט " , אמר 
דול . הוא אמר כי לנושא יש משמעות רבה בעיני מדינות ערב והן עלולות להשתמש 
בכך כתירוץ להימנע מהידברות על תהליך השלום . בפגישה בין שמיר לחברי משלחת 
הסנאט , התנהל ויכוח סביב שיתופו של אש"ף בתהליך השלום . ראש הממשלה הזכיר 
ראיון של ערפאת שבו איים לפגוע בעלייה לישראל . שמיר טען , כי מדינות ערב 
עושות כל שביכולתן לבלום את עליית יהודי בריה"ם , דבר המהווה תזכורת עצובה 
לגישתן לקיומה של מדינת ישראל . הוא הדגיש את מחויבותו הבלתי - מסויגת להמשך 
תהליך השלום לפי יוזמת ממשלת ישראל . בהתייחסו לאיומים האחרונים שהשמיע נשיא 
עיראק סדאם חוסיין כלפי ישראל , אמר שמיר כי חוסיין מבקש להיות פופולארי 
בארצו וחותר להנהגת העולם הערבי , ולכן אין זה פלא שדבריו שעוררו דאגה רבה 
בישראל ובמערב מצאו אוזן קשבת בעולם הערבי . משלחת הסנאטורים נפגשה גם עם 
יו"ר מפלגת העבודה , שמעון פרס , ועם ח"ך יצחק רבין . פרס העריך באוזניהם 
את סיכוייו להרכיב ממשלה ואמר כי הוא לא הרים ידיים ועוד נכונו הפתעות במהלכים 
להרכבת הממשלה . הסנאטור הדמוקרטי הווארד מצנבאום , יהודי הנחשב כתומך נלהב 
בישראל , הזהיר בשיחותיו עם שלושת האישים כי ההתרחשויות הפוליטיות בישראל 
מסכנות את התמיכה של הציבור האמריקאי במדינה . 
