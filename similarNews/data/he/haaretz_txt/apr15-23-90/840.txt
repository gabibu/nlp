יעודו של המרכז לטיפול " עמך " הוא מתן תמיכה נפשית וחברתית לניצולי השואה 
ולדור השני . במרכז צוות של עובדים סוציאליים ופסיכולוגים , בעלי מיומנות 
בטיפול באוכלוסיית יוצאי השואה , על מאפייניה המיוחדים . את הצוות מדריך 
יועץ מומחה , ד"ר נתן דורסט , פסיכולוג קליני , ניצול שואה וחוקר הנושא 
בקתדרה ע"ש אלי ויזל באוניברסיטת בר - אילן . ב"עמך " שמים את הדגש על הגיל 
שהניצול היה בו כאשר חווה את מאורעות השואה . לדור הראשון , מי שעברו את 
השואה כבוגרים או כילדים , ולדור השני בנים לניצולי שואה העמותה מציעה 
קבוצות תמיכה , ייעוץ שיכול להיות חד - פעמי , וטיפול תרפויטי במסגרות 
שונות . באחרונה הגיע למכון אדם בן 65 , עיוור , שאיבד את כל משפחתו במחנות 
ההשמדה . בעקבות משבר שעבר במקום עבודתו , חווה משבר רגשי קשה . האיש 
נמצא בטיפול ב"עמך " ומקבל עזרה כדי להתמודד עם אימי העבר ועם ההווה . 
בד בבד הוא נעזר בתחום המקצועי בייעוץ לבחירת מקצוע ומידת התאמתו למקום 
העבודה , על - פי יכולתו ומה שעבר עליו בשואה . מטופל אחר במכון הוא אדם 
שעבר את השואה כילד וניצל הודות למחבוא שהעניקו לו איכרים בביתם בהולנד . 
לאחר המלחמה עלה ארצה , התגייס לצה"ל , הקים משפחה , אך היה עצור מאוד 
ומעולם לא דיבר על עברו . כאשר ילדיו התבגרו , הוא חש שהם מנותקים ממנו 
רגשית . כיום נמצאת המשפחה כולה בטיפול ב"עמך " ומתחילים להיווצר ביניהם 
ערוצי תקשורת . ניצולי שואה רבים מרגישים שזמנם הולך ואוזל וכי הם לא מילאו 
את הצו שעמו יצאו ממחנות ההשמדה לספר . לכן כל אדם המעוניין לתעד את סיפורו 
על גבי קלטות , יוכל לעשות זאת ב"עמך " , בליווי מטפלים ועל - פי כללים 
טיפוליים מוגדרים . להבדיל מ"יד ושם " , שבו התיעוד נעשה למען ההיסטוריה , 
ב"עמך " ההקלטה היא למען האדם ומשפחתו . אנשים מדווחים על הקלה רבה לאחר 
ההקלטות . יש ניצולי שואה הפונים ל"עמך " ומבקשים להתנדב . ב"עמך " מכשירים 
אותם לתפקיד , והם מבקרים קשישים בודדים ניצולי שואה . בו בזמן האגודה פועלת 
להעלאת המודעות אצל גורמים המטפלים בניצולי שואה . אדם מספר שהגיע לרופא 
עם בעיות רגליים . הרופא , שידע שהאיש עלה בשנת 94 מארץ אירופית , לא 
שאל אותו איפה היה בזמן השואה . האיש ניסה לומר לרופא שהלך יחף בצעדת המוות 
בשלג ושאצבעותיו קפאו , אך נתקל בתגובה : " מה שקרה שם לא שייך " . האיש 
פנה ל"עמך " , שם יצרו קשר עם הרופא ופקחו את עיניו . בעקבות כמה פניות 
מסוג זה , מקיימים ב"עמך " פגישות עם רופאים ואנשי מקצוע בבתי - חולים 
ובמרפאות . ניצולי שואה רבים הקימו משפחות ורק היום , לאחר שילדיהם עזבו 
את הבית , מתגלעים קשיים ומריבות בין בני - הזוג . " עמך " נותן ייעוץ 
בנושאים אלה . . את " עמך " הקימו ניצולי שואה . יוזם והוגה הרעיון 
הוא מנפרד קלפטר , העומד בראש הנהלת המכון ומקדיש בהתנדבות את זמנו ומרצו 
לגיוס כספים . עם מקימי העמותה ומנהליה נמנים ד"ר שלמה תדמור , אליהו פרוכטר , 
פרוף חיים דסברג , חבר - הכנסת לשעבר יצחק ארצי , חבר - הכנסת דב בן - 
מאיר . אנשים אלה פנו בעת הקמת העמותה בבקשת תמיכה לאישי ציבור , חלקם ניצולי 
שואה , אך נתקלו בתגובות קרירות . הגישה היתה , שאם אנשים זקוקים לטיפול , 
הם יכולים לקבלו בשירותי בריאות - הנפש . אולם מקימי העמותה רצו לאפשר 
לניצולים אוזן קשבת שלא במסגרות רפואיות ובלא תיוג של מחלת - נפש . לאחר 
שרוב פניותיהם בארץ נדחו , פנו המקימים לגורמים מחו"ל , ואכן העמותה מקבלת 
את רוב מימונה מגורמים בחו"ל , רובם לא - יהודיים . לעמותה כשמונה סניפים 
באירופה , הפועלים לגיוס הכספים . בארץ הוקם לפני כשנתיים מרכז העמותה 
בירושלים , בהנהלת אילנה נחמיאס . לפני כארבעה חודשים הוקם סניף רמת - 
גן , המיועד להיות הגדול בארץ ולתת שירותים לניצולי שואה באזור המרכז . 
סניף זה הוקם במימון ממשלת אוסטריה . את סניף רמת - גן מנהלת סימה וייס , 
מוסמכת אוניברסיטת ת"א בטיפול משפחתי וזוגי . שעת טיפול ב"עמך " עולה במחיר 
מינימלי של כיסוי ההוצאות . אדם שאין באפשרותו לשלם מחיר זה , ישלם כפי 
יכולתו , או לא ישלם . כתובת המרכז : רח הגלגל 57 פינת רח הנעורים 1 , 
רמת - גן . טל : 716287 - 30 . 
