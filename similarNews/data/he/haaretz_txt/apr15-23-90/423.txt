פגישות של ראשי הליכוד ומפלגת העבודה היום עם המנהיג הרוחני של תנועת ש"ס , 
הרב עובדיה יוסף , יכריעו האם יצליח שמעון פרס להרכיב בשבוע הבא ממשלה , 
ולקבל את אמון הכנסת . ראש הממשלה , יצחק שמיר , עומד להיוועד עם הרב 
יוסף בשעות הצהריים , וסמוך לחצות ייפגשו עמו חברי - הכנסת שמעון פרס ויצחק 
רבין . ככל הנראה , יגבש עובדיה יוסף את עמדתו רק בראשית השבוע הבא , 
למרות שפרס ימתין לתשובתו כבר הלילה , במטרה לרכך את הביקורת , הצפויה 
להימתח עליו מחר , בישיבת לשכת מפלגת העבודה . הרב עובדיה יוסף ינסה היום 
לשכנע את בני - שיחו משתי המפלגות הגדולות , כי אין מנוס מהקמת ממשלת אחדות 
לאומית . אתמול הכחיש הרב יוסף בתוקף את הפרסומים , שלפיהם בכוונתו להתפטר 
מתפקידו כנשיא מועצת החכמים , אם לא תיענה דרישתו , שהחכ"ים של ש"ס יתמכו 
בממשלה בראשות פרס . בפגישה אתמול עם שר הפנים , הרב אריה דרעי , ועם הח"כים 
של ש"ס , אמר הרב יוסף , כי אם ישמע משמיר או מפרס ורבין נכונות עקרונית 
להקמת ממשלת אחדות עם רוטציה , יכנס בראשית השבוע הבא את מועצת חכמי התורה 
לדון בהמשך צעדיה של ש"ס . השר דרעי אמר , שכל עוד לא תשנה מועצת חכמי התורה 
את עמדתה , ולא תקבל החלטות חדשות , תמשיך ש"ס להשתייך לגוש הליכוד . 
דרעי הוסיף , כי ראשי המערך מפעילים לחץ כבד על הרב יוסף , במטרה " לחתוך 
דברים ולהחליט מיידית " כלומר , להשפיע על הח"כים של ש"ס לתמוך בממשלה 
בראשות פרס . אתמול בשעות הבוקר ביקר פרס אצל האדמו"ר מסדיגורה , מראשי 
מועצת גדולי התורה של אגודת - ישראל , במסגרת מאמציו להבטיח את תמיכת כל 
חמשת חברי - הכנסת של אגו"י בממשלתו . מזכ"ל מפלגת העבודה , ח"ך מיכה חריש , 
דחה אתמול לחצים כבדים , שהופעלו עליו במטרה לדחות את ישיבת לשכת המפלגה , 
שנועדה למחר . קבוצה של שמונה חברי - כנסת , המקורבים לפרס , בראשות 
חיים רמון ויוסי ביילין , האשימה את חריש , כי בהחלטתו לכנס את הלשכה הוא 
עלול לטרפד אפשרות להרכבת הממשלה . חריש דחה טענות אלו בבוז , ואמר כי 
שום הון שבעולם לא יביא אותו לבטל נוהג שקבע , לכנס את הלשכה מדי שבוע לדיון 
בעניינים שעל הפרק , ולשמוע דיווחים מדיניים . מתרבות השמועות על מגעים 
בין אגודת - ישראל לבין סיעת דגל - התורה . ברחוב החרדי מדברים על אפשרות 
לעסקה בין שתי הסיעות החרדיות , שלפיה יתמוך הרב שך בממשלת מערך , ובתמורה 
יתמכו תומכי אגודת - ישראל בבני - ברק וברמת - גן במועמד דגל - התורה בבחירות 
החוזרות לכנסת , שתיערכנה בקרוב בשתי קלפיות בערים אלו , כפי שפסק בית - 
המשפט . ח"ך אברהם שריר אמר אתמול , כי הוא נשאר נאמן לליכוד . שריר ביקר 
בחגיגות המימונה בקריית - אתא , ודבריו , שנישאו בפני קהל , שמנה עשרות 
פעילי ליכוד , חברי - כנסת ואנשי מרכז הליכוד , זכו לתהודה רבה ולתגובות 
מעורבות . עוד בטרם סיים , שוסעו דבריו על - ידי עשרות החוגגים , שמחאו 
כפים וקראו קריאות היסטריות לעברו , בין השאר " יחי שריר " , ו - " שריר 
חוזר הביתה " . הקהל הקיף את שריר ואשתו , רבקה , וכח משטרה , שנכח במקום , 
הצליח אך בקושי לחלצם . 
