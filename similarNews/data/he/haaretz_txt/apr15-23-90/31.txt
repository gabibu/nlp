ניו - דלהי ( ע"ץ ) . בשבוע האחרון גברו מאוד החששות להתפרצות מלחמה חדשה 
בין הודו לפקיסטאן על השליטה בקשמיר . ראש הממשלה ההודי החדש , וישוואנאת 
פראטאף סינג , ביקש מאזרחי הודו להתכונן נפשית למלחמה , ובימים האחרונים 
פורסמו כתבות רבות בעיתונות ההודית המבשרות על עמדה נוקשה של הממשלה בנוגע 
לסיכסוך עם פקיסטאן . משקיפים מעריכים כי האפשרות למלחמה שלישית בין הודו 
לפקיסטאן על השליטה בקשמיר הופכת למציאותית יותר ויותר . ניו - דלהי מאשימה 
את איסלאמבאד כי היא מחמשת ומאמנת את המורדים הקיצוניים בקשמיר . בקרבות 
המתנהלים בשלושת החודשים האחרונים במחוז צפוני זה נהרגו כבר 004 איש . פקיסטאן 
מכחישה כי היא מסייעת למורדים , אולם ממשלת בוטו תומכת בדרישת הבדלנים להגדרה 
עצמית של קשמיר , שבה רוב מוסלמי גדול . ביום שישי הכריז שוב ראש הממשלה 
ההודי כי " ענני מלחמה נראים שוב מעל הגבול עם פקיסטאן " . הוא הזהיר שאין 
טעם לקיים שיחות על נירמול היחסים בין המדינות כל עוד איסלאמבאד ממשיכה לסייע 
למורדים בקשמיר . סינג טען כי פקיסטאן קידמה יחידות רבות לעבר הגבול , והודיע 
כי " כל איום נגד שלימות המדינה יזכה לתגובה נוקשה " . לאחרונה פורסמו גם 
ידיעות רבות על תקריות בין חיילים הודים ופקיסטאנים , וביום חמישי בלילה 
הודיע צבא הודו כי חמישה חיילים פקיסטאנים וחייל הודי אחד נהרגו במהלך חילופי 
יריות בארבע תקריות נפרדות . איסלאמאבאד מכחישה את הידיעה . משקיפים מציינים 
כי התקריות באזור הגבול הינן רבות יחסית , אולם בדרך כלל אינן מושכות תשומת 
לב מרובה . 
