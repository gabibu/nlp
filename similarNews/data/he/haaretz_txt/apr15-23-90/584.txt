באווירה סוערת קיבלה אמש מזכירות המשמרת הצעירה של מפלגת העבודה , החלטה 
לפיה המשמרת מתנגדת לממשלת מיעוט בראשות המערך . חלק מחברי המשמרת דרשו 
לקבל החלטה הקוראת להחלפת פרס ברבין , כדי לקדם את הסיכוי של מפלגת העבודה 
להרכיב ממשלה . מנגד מתחו תומכיו של פרס במשמרת ביקורת על יצחק רבין , 
על " שלא נתן גיבוי לפרס לאורך כל הדרך " . מזכיר המשמרת הצעירה , אבי 
יחזקאל , אמר כי לפני הישיבה קיבל פנייה משמעון פרס , יצחק רבין ומיכה 
חריש , להימנע מקבלת " החלטות פרסונליות " בישיבה . לאחר ויכוחים סוערים , 
הוחלט על נוסח החלטה לפיה מוטלת אחריות אישית על מרכיב הממשלה לתוצאות פעילותו 
וכי תידרש הסקת מסקנות אם מאמצים אלה יכשלו . המשמרת הצעירה תיתכנס שוב ביום 
רביעי הבא , בתום התקופה שקצב הנשיא לפרס לנסות ולהרכיב ממשלה . מזכיר 
המשמרת אמר כי אם יתברר שפרס נכשל במאמציו , תתבע המשמרת את החלפתו ביצחק 
רבין . 
