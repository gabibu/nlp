מוסקווה ( ע"ר ) . הפרלמנט הסובייטי דחה אתמול קריאה לפתוח בהליכים משפטיים 
נגד שני חוקרים של פרשיות שחיתות בבריה"ם , והציע , תחת זאת , לחקור את 
המנהיגים לשעבר שהיו מעורבים בפרשיות אלה . הקריאה דחה הפרלמנט הייתה של 
התובע הכללי . הוא תבע להסיר את החסינות הפרלמנטרית של טלמאן גדליאן וניקולאי 
איוואנוב , שכמעט הפכו לגיבורי - עם בשל החקירה שניהלו במשך שש שנים נגד 
מנהיגים בכירים באסיה הסובייטית . אלפי מפגינים התאספו שלשום ליד הקרמלין , 
כדי להביע את תמיכתם בשני החוקרים שנבחרו אשתקד ברוב סוחף לפרלמנט . אולם , 
לפי דיווח על הדיון הפרלמנטרי שמסרה סוכנות טא"ס , הסכימו חברי הפרלמנט 
בכל זאת להדיח את שני הצירים מתפקידי החקירה שלהם . בדיון הסוער הואשמו גדליאן 
ואיוואנוב בהפעלת כוח נגד עדים עד כדי הנעת חשודים מסויימים להתאבד . כן 
הואשמו במעצר בני משפחה של עדים , ובכך שאיפשרו למקבלי שוחד לצאת לחופשי , 
תמורת מסירת מידע . גדליאן ואיוואנוב טענו במערכת הבחירות שנערכה בשנה שעברה , 
כי המנהיג השמרני וחבר הפוליטביורו , איגור ליגצוב , היה מעורב במעשי 
שחיתות . ליגצוב זוכה לאחר מכן מכל ההאשמות בשל העדר הוכחות . 
