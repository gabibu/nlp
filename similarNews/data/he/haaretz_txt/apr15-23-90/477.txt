בון ( מיוחד ל"הארץ " ) . שתי הגרמניות יבטלו כנראה כבר בתחילת הקיץ את 
הבדיקות במעברי הגבול ביניהן . עוד לפני כן , בימים או בשבועות הקרובים , 
תבטל מזרח - גרמניה את החובה המוטלת על אזרחים מערב - גרמנים לשאת דרכונים 
כאשר כאשר הם נכנסים לשטחה . על הצעדים החדשים הודיעו אתמול בבון שרי הפנים 
של מערב ומזרח גרמניה , וולפגאנג שוייבלה ומיכאל - פטר דיסטל , בתום יום 
של שיחות , שכלל דיונים על שיתוף הפעולה בתחום המאבק בטרור ובפשע . ביטול 
הבדיקות בגבול הגרמני - גרמני יחייב , לדברי השרים , האחדת ההסדרים הקיימים 
בגבולות החיצוניים של שתי הגרמניות . דיונים על האחדה של הסדרי הכניסה והיציאה 
יחלו בזמן הקרוב , וכן יהיה שיתוף פעולה בין מזרח - ברלין לבון בתחום המבצעי . 
מי שהיה מפקד המשטרה הפדראלית המערב - גרמנית , העוסקת בחקירת מעשי טרור 
ופשעים חמורים , ישמש מעתה יועץ של שר הפנים המזרח - גרמני . זהו סימן 
נוסף לכך , ששתי הגרמניות מתכוונות להגשים במהירות יחסית איחוד של המערכות 
לאכיפת החוק ולמאבק בפשע . ממשלת מזרח - גרמניה דנה אתמול על תנאיה לאיחוד 
המוניטארי עם מערב - גרמניה , הצפוי בתחילת חודש יולי . ראש הממשלה לותר 
דהמאזייר ידרוש היום בהצהרה בפרלמנט , ששער החליפין בין המטבעות של שתי 
המדינות יהיה 1 : 1 . שער החליפין בשוק החופשי הוא כיום 5 : 1 לטוב המארק 
המערב - גרמני . ממשלת מזרח - גרמניה הודיעה אתמול , שעד סוף השנה תחולק 
ארצה לחמש מדינות מחוזיות . בינתיים גם הועלו הצעות לחלוקה חדשה של המדינות 
המחוזיות בכל רחבי גרמניה , ולשילוב איזורים מזרח - גרמניים במדינות מחוזיות 
קיימות במערב . הקאנצלר הלמוט קוהל הכריז אמש , שהוא מתנגד להצעות לדחות 
את הבחירות לבונדסטאג , שנועדו לתחילת חודש דצמבר . הצעות לדחיית הבחירות 
הועלו ממפלגות שונות , והן נתמכות גם על ידי השותף הקואליציוני הזוטר , 
המפלגה החופשית דמוקרטית . מפלגה זאת רוצה לדחות את הבחירות לבונדסטאג 
עד לבחירות כלל - גרמניות בשנה הבאה . 
