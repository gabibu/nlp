" בון ( מיוחד ל"הארץ " ) . בימים הקרובים תיזום מזרח גרמניה את חידוש 
השיחות עם ישראל על נושא הפיצויים לנפגעי הנאצים ושאלות אחרות . כך אמרו 
אתמול פקידים במזרח ברלין ל"הארץ " . הפקידים ציינו כי הוסכם בשעתו בין משלחות 
מזרח גרמניה וישראל , שהשיחות יתחדשו לאחר שיתבהר המצב הפוליטי בארצם . 
שר החוץ החדש במזרח גרמניה , מרקוס מקל , מתעניין באופן אישי בקידום הקשרים 
עם ישראל . שר החוץ הקודם של מזרח גרמניה , אוסקר פישר , מן המפלגה הקומוניסטית , 
יזם מגעים עם ישראל עוד לפני המהפכה בארצו , אבל משה ארנס , שאתו ביקש 
פישר להיפגש בשולי עצרת האו"ם בניו - יורק , לא נענה ליוזמה המזרח - גרמנית . 
במזרח ברלין ובבון אין מוציאים עוד מכלל אפשרות פגישה בדרג של שרי חוץ , 
לאחר שהפרלמנט המזרח גרמני פרסם הצהרה המודה באחריות לשואת יהודי אירופה , 
ומבקשת מחילה מן העם בישראל . הקהילה היהודית במזרח גרמניה דרשה בינתיים 
מן הממשלה לפעול ללא דיחוי לשינוי תוכניות הלימוד בכל הנוגע לתקופה הנאצית 
ולשואה . במאמר - מערכת בביטאון הקהילה נכתב , כי במשך 04 שנים של התפארות 
בכך ש"הפאשיזם נעקר מן השורש " , התפשטו במזרח - גרמניה תופעות של אנטישמיות 
ושנאת זרים . בבון עוקבים בעניין רב אחרי ההבטחות המזרח - גרמניות לשלם פיצויים 
לנפגעי השואה . מזרח - גרמניה עומדת לאבד בתחילת חודש יולי את ריבונותה 
בתחום המוניטארי , כאשר המטבע הלאומי שלה ייעלם , ובמקומו יוכנס לשימוש 
המארק המערב גרמני . פירוש הדבר יהיה למעשה , כי המדיניות הכלכלית של מזרח 
גרמניה ובתוך כך גם התקציב הלאומי ייקבעו למעשה על ידי הממשלה המערב גרמנית . 
ממשלה זאת היא גם שתישא , בסופו של דבר , בכל נטל חדש של תשלומי פיצויים 
לנפגעי הנאצים . 
