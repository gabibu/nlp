" לא נוכל להתכחש להצהרת העצמאות שלנו " , הודיע אתמול נשיא ליטא ויטאוטאס 
לנדסברגיס , בתגובה לאיומו של גורבצוב ביום ששי להטיל סנקציות כלכליות על 
ליטא , אם זו לא תבטל את ההחלטות שנתקבלו בה מאז הכרזת העצמאות . " אם 
בתוך יומיים לא יבטלו הסובייט העליון ומועצת השרים של ליטא את החלטותיהם , 
נורה להפסיק משלוחים אליה . . . של אותם מוצרים הנמכרים בשוק החיצוני 
תמורת מטבע ניתן להמרה " , נאמר במכתב שעליו חתום ראש ממשלת בריה"ם ניקולאי 
ריזקוב . המכתב מונה מספר צעדים שעל הרפובליקה המורדת לבטלם , ובכללם הקריאה 
להחרים את הגיוס הצבאי וההחלטה להנפיק תעודות זהות ליטאיות . במכתב לא נאמר 
משלוחם של אילו מוצרים ייפסק , אולם אין ספק שבמסגרת המוצרים הנמכרים תמורת 
מטבע זר כלולים כאלה החיוניים לכלכלה , כגון גז , נפט ומכונות . כלי התקשורת 
של בריה"ם התגייסו למסע סובייטי בכל הקשור לנושא הליטאי . סוכנות " טאס " 
טוענת כי קיימת סכנה פיסית לחיי אזרחים רוסיים בליטא , וכי הרצון הטוב שגילתה 
בריה"ם לפתור את הסכסוך במו"ם נקלע למבוי סתום בשל " עמדתם המתגרה " של 
מנהיגי ליטא . ציר בפרלמנט הליטאי , כלכלן במקצועו , אמר אתמול כי סנקציות 
כלכליות מצד בריה"ם יביאו לסגירתם של מפעלים בליטא . הציר אף הציע להשעות 
את הצהרת העצמאות לזמן - מה , בתקווה שצעד כזה ישכנע את גורבצוב לגשת למשא - 
ומתן . יועצים מערביים בשירותה של ממשלת ליטא חיוו דעתם כי כלכלת ליטא לא 
תוכל לעמוד בלעדי הסחר עם בריה"ם . ואולם לנדסברגיס , בראיון לרשת הטלוויזיה 
האמריקאית סי - בי - אס , הכריז : " ליטא תעמוד בכל הקשיים . ברצוננו 
לחיות כאומה חופשית " . בכמה מעיתוני שוודיה צוטט אתמול לנדסברגיס כמודיע 
על כך שלליטא יש מאגרים של דלק שיספיקו לחודש עד חודשיים . ביומן החדשות 
של הטלוויזיה הנורווגית נמסר כי משלחת ליטאית ביררה את האפשרות לרכוש נפט 
בנורווגיה . דוברת משרד החוץ באוסלו הגיבה : " לא נתנו כל הבטחות לליטא " . 
האפיפיור יוחנן פאולוס השני נפגש אתמול באורח בלתי - צפוי עם אחד מעוזריו 
הבכירים של גורבצוב , ואדים זגלאדין . גורמים רשמיים בוותיקאן סירבו למסור 
פרטים על תוכן השיחה בין השניים . לקראת חג הפסחא שיגר האפיפיור מברק לחשמן 
של ליטא , שאוכלוסייתה ברובה רומית - קתולית , ובו נאמר : " דאגתי וחיבתי 
חובקות את כל צאן מרעיתך , שלשאיפותיהם מעולם לא הייתי קרוב יותר " . נשיא 
ארה"ב גורג בוש וראש ממשלת בריטניה מארגרט תאצר הביעו ביום ששי , במהלך 
שיחות שקיימו ביניהם באי ברמודה , את דאגתם לנוכח איומו של גורבצוב נגד 
ליטא . " עכשיו אינו הזמן המתאים להסלמה " , אמר בוש . " זהו זמן לשיחות " . 
מזכיר המדינה בייקר , שנלווה אל בוש בברמודה , אמר כי ארה"ב מודאגת מן 
האולטימטום של גורבצוב , וכי יישומו של הסגר כלכלי סובייטי על ליטא ישפיע 
לרעה על היחסים בין ארה"ב ובריה"ם . בוש ותאצר הגיעו להסכמה בכל הבעיות הקשורות 
לביטחון אירופה . הם דנו בעיקר במעמד נאט"ו ובדיונים לקראת פגישת בוש - 
גורבצוב ב03 במאי . 
