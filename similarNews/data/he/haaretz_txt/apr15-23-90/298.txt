( ע ) . מספר חנויות הוצתו אתמול לפנות בוקר במרכז המסחרי בשכונת בית - 
הכרם בירושלים . האש כילתה את תכולת החנויות כמעט לחלוטין , והחום הרב 
אף המיס את מסגרות האלומיניום המפרידות בין החנויות . כתוצאה מן העשן הרב 
פונו כ04 משפחות הגרות בבניין רב - קומות שמעל המרכז המסחרי . סמוך לשעה 
03 . 3 לפנות בוקר חשו שכנים בבניין שבכיכר דניה , השוכן בלב שכונת בית - 
הכרם , בריח חריף של עשן . התברר כי מקור העשן בדלקה שפרצה בחנויות השוכנות 
במרכז המסחרי , בקומת הביניים של המרכז . מתחת לחנויות אלה , בקומת הקרקע , 
מצוי סופרמארקט גדול . למקום חשו מיד כוחות גדולים של כיבוי ומשטרה . הכבאים , 
מצוידים בסולמות הידראוליים ומסכות חמצן , השתלטו על האש . במקביל , 
בסיוע המשטרה , הוחל בפינוי כל הדיירים בבניין , המתנשא לגובה של 01 קומות . 
איש לא נפגע . מבדיקה ראשונית מתברר שמדובר בהצתה , אולם לא ברור הרקע . 
הדיירים הורשו לחזור לדירותיהם רק בשעות הבוקר המוקדמות , לאחר שהעשן הסמיך 
התפזר . סגן שר הפנים , הרב ישראל פנחסי , מינה ועדה בראשות דוד הגואל , 
לבירור נסיבות הדלקה . הוועדה תבדוק בין היתר את סדרי הבטיחות למניעת דלקות 
בבניין ואת פעילות שירותי הכיבוי . היא תגיש את המלצותיה לשר הפנים תוך 
שבועיים . רק בשעות היום התברר הנזק העצום שגרמה הדלקה . בעלי החנויות שהגיעו 
לאזור המרכז המסחרי היו המומים מההרס . לאחר שאנשי הכיבוי סיימו את איסוף 
הממצאים , הוחל בתיקון הנזקים , והוא יימשך ככל הנראה מספר שבועות . מזכ"ל 
ארגון סוחרי ירושלים פנה במכתב לממונה על השומה בגזברות העירייה , בבקשה 
לפטור לחלוטין את הסוחרים שחנויותיהם עלו באש מתשלום ארנונה בתקופה שחנויותיהם 
היו סגורות בעטיה של השרפה . 
