אם שמעון פרס אינו נושא את שם השלום לשווא , הוא תולה עליו מטען גדול מאוד 
של תקוות . למענו , הודה , הוא מוכן לוותר על חוש הריח . בשבילו הסיר , 
בהיותו שר אוצר , את כל המנעולים מפתחו של הכיס הציבורי . מפני השלום 
הוא מוכן לדחות את קריאת ההמונים לשנות את שיטת הממשל בישראל , מכיוון שהדתיים , 
שותפיו ל"ממשלת שלום " , חרדים לגורלם . במצבו הקואליציוני הדחוק של פרס 
מתקשה אפילו פיקוח - נפש לדחות שבת , שלא לדבר על גועל - נפש . אחרי המצוקה 
שנקלע אליה ביום רביעי שעבר , נשמעת השאלה הבאה שולית משהו . אם הוא יצא 
מהעניין בשלום , היא תהיה רלוונטית וחשובה : איזה שלום הניע את יו"ר מפלגת 
העבודה להציג , בינתיים רק לפני מרכז מפלגתו , נבחרת כל - כך משעממת ? 
אין זה כמובן החשש מפני החמצה נוספת של הזדמנות לשלום עם השכנים , אלא 
השאיפה לשלום - בית במפלגתו ( ואולי , חלילה , חשש מפני עריקים תוצרת 
בית ) שהובילה אותו להחמצה נוספת של הזדמנות לחדש את פניה של הצמרת שלה . 
חובבי הכדורגל נוהגים לומר , שאין מחליפים נבחרת מנצחת . אם 11 השרים 
היוצאים היו מנצחים בבחירות , לא היתה העבודה תלויה היום בחסדי שלושת המופלאים : 
הרב שך , הרב יוסף והרבי מלובביץ . אפשר להבין את פרס שנאלץ להציג קווי 
יסוד פושרים למדי , שיגשרו על פני הפערים הניכרים בין מפלגות השמאל לבין 
אגו"י ושאר הדתיים היושבים לפי שעה על הגדר . כבר למדנו כי קווי יסוד והסכמים 
קואליציוניים אינם עומדים בדרכן של בשורות ואפילו מאוויים אישיים של פוליטיקאים . 
ואולם לא זכור מתי נשלף שר מלשכתו אחרי שהוכנס אליה , אלא אם כן עשה זאת 
במאוזן . הגרעין הקשה של נציגות המערך בממשלה , אם יגיע לשם , יתבסס אפוא , 
לפחות עד הבחירות הבאות , על אוליגרכיה זקנה , אשכנזית ושבעה ממין זכר . 
דווקא בימים שבהם הציבור משווע לשינוי השיטה פרס מציג ממשלת צללים שהיא 
צל של הממשלה היוצאת ושכפול מדויק של הנהגת המפלגה בעשרים ויותר השנים האחרונות . 
הגיל הממוצע של שרי המערך היוצאים - הנכנסים מגיע ל06 , לעומת 25 בלבד 
בליכוד . בין שרי המערך אין איש מתחת לגיל 05 , ואילו חמישה עברו את גיל 
הפנסיה . בליכוד , לעומת זאת , לחמישה שרים לא מלאו עדיין 54 . איש , 
פרט ליצחק שמיר , לא הגיע לגיל 56 . בסקר דעת - קהל שנערך לפני הבחירות 
של 1891 נשאל מדגם מייצג של האוכלוסייה ( לפי " פוליטיקה ומשטר בישראל " , 
פרוף אשר אריאן , עם 29 ) אילו קבוצות צריכות לקבל ייצוג גדול יותר במפלגות 
בישראל ; % 43 , השיעור הגדול ביותר , השיבו שהיו רוצים נציגים יותר 
צעירים . מפלגת העבודה הציגה בבחירות האחרונות מספר רב יותר של צעירים . 
אחרי שש שנות שותפות בשלטון לא נמצא איש מבין בני הארבעים פלוס שהיה ראוי 
להתקדם ולהתנסות בתחום הביצוע . בני החמישים פלוס גד יעקבי , משה שחל , 
יעקב צור ומרדכי גור מסתפקים במשרדים שוליים . בתום הקדנציה יגיעו פרס 
ורבין לגיל 07 , וכל שאר השרים יגיעו כמעט לששים בלי שאיש מהם התנסה בתפקידי - 
המפתח של שר ביטחון , שר חוץ ושר אוצר . זה חמש עשרה שנה מנהיג פרס את מפלגת 
העבודה וכל אותן שנים השקיף מהצד כיצד יריביו מהליכוד מסגלים את עצמם לשינויים 
הדמוגרפיים ( % 11 מהאוכלוסייה , על - פי אותו סקר , ביקשו ייצוג גדול 
יותר של עדות המזרח ) . הליכוד איתר בעיירות הפיתוח צעירים יוצאי עדות 
המזרח . המערך מצא את רפי אדרי בהרצליה - פיתוח . פרס , שמרבה לדבר על 
" פלשתינאים אותנטיים " כבני - שיח למו"ם לשלום , לא מצא מקום לסגן שר 
מקרב ערביי ישראל . יש אומרים שבימים אלה של אובדן הבושה פרס אינו יכול 
להתגרות גם בחבריו הטובים , שמא יקדים מי מהם לעשות מעשה שריר כאשר לא ימצא 
את שמו ברשימת השרים . קשה להניח שנשיא לשעבר או רמטכ"ל לשעבר היו מבזים 
את נעוריהם משום שכורסת השר שלהם היתה נמסרת לצעירים מהם . כך הם ממתינים 
בבית שיקראו להם לשוב ללשכה ואינם נוקפים אצבע כאשר ראשי הליכוד מתגייסים 
כאיש אחד לשחר לפתחו של הלובביצר ולהשחיר את פניו של פרס . מדוע כשרה עריקתם 
של ורדיגר ומזרחי מהתחייבותם למערך יותר מעריקתו של שריר , שלא הבטיח מאומה 
לשמיר ולא הוליכו שולל ? אין זאת אלא משום ששרי המערך מפקירים את המיקרופונים 
בידי הליכוד . אבל נניח שבמצבו של פרס אין לוקחים סיכונים מיותרים : על 
שום מה אין מזכירים בין מועמדיו לשרים חדשים ( לפי מפתח של שר לשלושה ח"כים 
יש לו בקושי שלושה , או שניים , בניכוי שריר ) שום חבר - כנסת שלא מלאו 
לו עדיין חמישים , אף לא איש - עיירות - פיתוח אחד ולא זכר ליוצא עדות המזרח , 
וערבי יוק . גם בשלום תיטיב לטפל הנהגה רעננה שאינה שבויה בתפיסות מיושנות 
ומשוחררת ממועקות העבר . פרס מיטיב לדעת זאת , שכן הוא עצמו היה חבר צעיר 
בממשלת גולדה . אבל אז היה מדובר במצבו האישי של שמעון . 
