מדענים במרכז למחקר גרעיני בנחל שורק מפתחים תותח בעל מהירות פגז גבוהה ביותר , 
לתוכנית מלחמת הכוכבים האמריקאית ( " אס - די - איי " ) . פרטים על פיתוחו 
של התותח החדשני , המכונה " היפר וולוסיטי גאן " , מסר מנהל תוכנית מלחמת 
הכוכבים , הגנרל גורג מונהאן , בהרצאה שנשא בוואשינגטון , בכנס על שיתוף 
הפעולה בין התעשיות הביטחוניות האמריקאית והישראלית . ראשית פיתוחו של התותח 
בפרויקט מחקר שנערך במרכז הגרעיני בשורק לפני כשמונה שנים . הרעיון העומד 
מאחוריו מבוסס על תותח אלקטרו - תרמי , שבו מייצרים פלזמה בלחץ גבוה ובטמפרטורה 
גבוהה באמצעות אנרגיה חשמלית . את הפלזמה מזריקים אל קנה התותח , מאחורי 
הפגז , וכך מעניקים לו תאוצה גבוהה . מטרת הפיתוח לעשות שימוש בתותח קונוונציונלי , 
בעל פגזים רגילים ; ובמרכז שורק מנסים עתה להתגבר על מגבלת איכסון האנרגיה 
החשמלית , הדורשת מקום גדול יחסית . המפתחים מנסים להגיע , באמצעות הזרקת 
הפלזמה , לפגז שמהירותו כ6 ק"ם בשנייה , שהיא פי ארבעה ממהירותם של פגזים 
בתותחים קונוונציונליים . לפני כשלוש שנים נחתם חוזה בין מינהלת תוכנית מלחמת 
הכוכבים האמריקאית למרכז למחקר גרעיני בשורק . החוזה הוא לשלוש שנות פיתוח , 
ובמסגרתו ממומן פיתוח התותח , הנמצא עתה בשנתו השנייה . גנרל מונהאן הביע 
שביעות רצון רבה מהתקדמות הפרויקט . 
