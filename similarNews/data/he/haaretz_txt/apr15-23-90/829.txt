כמדי שנה אני צופה במועקה גוברת והולכת ביום השואה הקרב , ומייחלת שיהיה 
כבר מאחורינו . למועקה זו שותפים עוד כמה ממיודעי ומחברי בני הניצולים 
ואף כמה מהורינו . זה היום שבו ממוצה הניגוד שבין הפיכת השואה לנכס ממלכתי 
בישראל לבין מהותה כפי שאנו תופסים או חווים אותה . נקודת המוצא של היחס 
הממלכתי אל השואה היא האמונה שישראל מייצגת את העם היהודי כולו זה שהיה , 
זה שהווה וזה שאיננו . בתפיסה זו אצורים כמה מסרים המועברים אלינו במשך 
כל השנה , ובמרוכז ביום השואה . מתוך הכרה בייחודיותה ההיסטורית הנוראה 
של השואה , היא מועלית כהוכחה הניצחת , בדיעבד , לצדקת הדרישה למדינה 
יהודית . אפשר לראות את כריכת השואה בהקמת המדינה כתיאור היסטוריוגרפי אמין , 
התולה את התמיכה הבין - לאומית ( והיהודית ) במדינת ישראל ברגשות האשם 
על זוועות הנאצים . אבל המעבר המתבקש מתיאור - גרידא להוכחה הופך את ישראל 
לגולת הכותרת של התהליך . ומכיוון שההוכחה הניצחת משמשת גם בסיס מוסרי 
לקיום המדינה , קשה שלא למצוא תכלית קיומית בעצם התרחשותה של השואה . המרחק 
מכאן ועד למציאת פסול בנטילת השואה כבסיס המוסרי להקמת המדינה הוא קצר . 
מכיוון שהשואה היא עניין ממלכתי בישראל , נדבך מרכזי במערכת האידיאולוגית 
של המדינה , הקישור הרשמי אליה נעשה בכל שלב ושלב של מדיניות הממשלה והופך 
מראש כל היבט בה למוסרי . הקישור הזה אינו חד - פעמי אלא מתחדש אוטומטית . 
בגלל ממלכתיותה הפכה השואה לכלי - עזר פוליטי , שמטפטף אחדת במקום שאין 
בו תמימות דעים . כלי שיותר משהוא משקף תודעה קולקטיווית הוא מנסה ליצור 
אותה . בתוך קישור זה המתחדש תדיר מקופלת ההנחה ש"בכל דור ודור עומדים עלינו 
לכלותנו " . כך נעשית השואה לחלק מרצף מחזורי של התנכלויות . כששליטי מדינות 
ערב יצאו באחרונה נגד העלייה מברית - המועצות , הזכיר הדבר לנשיא הרצוג 
את " התקפותיהן מהימים השחורים של שנות ה04 " ( " הארץ " 09 . 2 . 2 ) 
. כאילו דומה הסכנה ליהודי בריה"ם כיום להשמדה אז ; כאילו ישראל היום 
דומה ליישוב העברי חסר האונים של אז ; כאילו היחסים הבין - לאומיים והמצב 
במזרח התיכון של אז דומים לתנאים היום . התפיסה המחזורית עומדת בסתירה להכרה 
בייחודיות השואה הכרה שלהלכה מאפשרת התבוננות בהקשרים היסטוריים קונקרטיים , 
אם וכאשר אין משתמשים ב"ייחודיות " כתעודת הכשר נצחית למדיניות עכשווית . 
שתי תפיסות מתנגשות אלה יכולות לדור בכפיפה אחת תחת מטריית הזיכרון הממלכתי 
שמאמין שעניינו הוא לזכור את הנספים , אך מעצם היותו ממלכתי הוא מחויב 
לכאן ולעכשיו . התחייבות זו מיתרגמת לאזכור ירושתם של הנספים לישראל , 
כפי שאמר הרצוג בביקורו בברגן בלזן באפריל 78 : " בשם עם ישראל , בשמה 
של מדינת ישראל , אני נשבע לזכרכם כי לעד נאמנים נהיה לצו שהורשתם לנו 
צו החיים " . איני יכולה להסכים עם הרצוג ועם המוסכמה שהביע . השורה הסופית 
של השואה , כפי שחווים אותה רבים מהניצולים שאני מכירה וגם ילדיהם היא 
האין , המחיקה הסופית , לא של פרטים " בלבד " אלא של ישות נפרדת , העם 
היהודי . אנשים כפרטים מסוגלים לחיות עם הריק הזה איכשהו , אך חברה אינה 
יכולה להיבנות עליו . ההבנה של נושא זה תלמד שלא היתה ואין " תכלית " 
לשואה , שזהו הרס שאין לו תקומה ונחמה . ישראל אינה המשך אלא משהו חדש , 
אחר . ההכרה בטרמינליות של השואה ובכך שאין מאחוריה תכלית עלולה לכרות ענף 
מרכזי של האידיאולוגיה הממלכתית הישראלית . ומכיוון שעם השנים יותר ויותר 
קשה לתפוס אותה מחיקה סופית , מחפשת לה הממלכתיות עוד ועוד דרכים להמחישה . 
אחת מדרכי ההמחשה שנוסו באחרונה היתה החידונים לנוער . השואה נפרטת לתשובות 
טלגרפיות צוברות - נקודות ומשודרות בשידור חי בטלוויזיה הממלכתית כדי להוכיח 
שוב להוכיח את הקשר והרצף בין הזוכרים והנזכרים . להוכיח שהזוכרים הם 
אותו דבר , אבל קצת אחרים כי הם חיים . כך נהפך מותם של הנזכרים לנסבל 
יותר . אופן המחשה אחר הוא העליות - לרגל הפומביות וההמוניות לאתרי ההשמדה , 
שכבר היו למסורת . " מצעד החיים " נקראת העלייה לרגל , שתשודר ביום 
השואה בטלוויזיה הישראלית . היא תלווה בדגלי ישראל ובשירת התקווה . מחנה 
בירקנאו ביום השואה יהיה לעוד זירת הוכחה לקיומה של ישראל חזקה וחסונה , 
כאילו חסרה ישראל צורות להוכיח את קיומה . יום השואה אמור להתרכז באין 
ולבכותו , אך אינו יכול שלא להפוך את האין לפונקציונלי למען היש . ולמי 
שחווה יום יום את האין ומכיר בו הפונקציונליות הזאת היא בלתי - נסבלת . 
