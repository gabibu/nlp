נדנדת הרבנים דחקה אתמול הצידה את התועדויות המערך והליכוד והחזירה לכותרות 
את הרבי מלובביץ . שובו ( עד מתי ? ) של ח"ך ורדיגר לחיקו של פרס העניקה 
שוב לנציג חב"ד אליעזר מזרחי את המספר הזוכה 16 . ההסכם עם ורדיגר , בעיקר 
הסעיף המבטיח כי ממשלה זו של פרס לא תחזיר את השטחים היקרים ללבו של פטרונו 
מברוקלין ולא תפגע בהתנחלויות , נועד לפלס את הדרך למזרחי . מזרחי ממתין 
בשעות אלו ליד הפלאפון במכוניתו לשיחה הגורלית מניו יורק ( ואולי היא כבר 
הגיעה ) . האדמו"ר הקשיש נתון בימים האחרונים ללחצים כבדים מצד מועצת גדולי 
התורה . הרבנים הבהירו לו כי אין בדעתם למחול על כבודם שנרמס ברגליהם של 
שני נאמניו . באוויר מרחף האיום לפנות את מקומה של חב"ד ( ותקציביה ) 
באגודת לטובת אנשי הרב אליעזר שך , שנוא נפשו של הלוביבצר . אנשי השמאל 
הוכיחו לו בימים האחרונים כי לא רק אריאל שרון יודע ללחוץ . ראשי חב"ד בארה"ב 
הבינו שגם הממשל , הקונגרס והתקשורת האמריקאית אינם מרוצים מהתערבותו של 
אזרח אמריקאי בעל מהלכים בבית הלבן , לטובת מפלגה שמדיניותה איכזבה את הנשיא . 
הלחץ על הלובביצר מסיר , לפי שעה , את כובד המשא שהוטל רק לפני יומיים 
על כתפיו של הרב עובדיה יוסף . נציגי ש"ס בכנסת הודיעו לו כי יקבלו את מרותו 
אם יורה להם לתמוך בפרס . אבל הראשון לציון מוסיף לפסוח על שתי הסעיפים , 
מחשש לקרע עם הרב שך ועם ציבור בוחרי ש"ס , הנחשב לימני בעיקרו . הרב עובדיה 
עוקב מקרוב אחרי מהלכיהם של שאר השותפים בכוח של פרס , בתקווה שהם יספקו 
את לשון המאזניים , ויאפשרו לש"ס להצטרף אל המוגמר . תחילה ייחל לישועה 
מדגל התורה , אחר כך מאגו"י ומשריר , ולבסוף מקבוצת יצחק מודעי . עכשיו 
אמור הרבי מלובביץ להחליט במקומו . אם יתיר למזרחי ללוות את ורדיגר , עלול 
הליכוד למצוא עצמו כאותו יהודי שאכל דגים באושים וגם גורש מהעיר גם יגורשו 
לאופוזציה , וגם יבלעו את הסכם השיריון עם מודעי . אבל , עד יום חמישי 
הבא , מבטיחים יודעי דבר עוד לא תמו ההפתעות . 
