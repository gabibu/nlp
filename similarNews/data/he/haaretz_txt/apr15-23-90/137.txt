האולטימטום של גורבצוב לשלטונות ליטא לבטל את החוקים להתחלת מימוש הכרזת 
עצמאותה , שפג אמש , העלה את הסכסוך למסלול שעלול להוביל לעימות עם ארה"ב . 
עם זאת , אפשר לפרש את דרישת בריה"ם שהליטאים ישלמו תמורת אספקה סובייטית 
לליטא במטבע קשה במחירים עולמיים , רמז שגורבצוב מוכן לנסות לשחק את משחק 
העצבים במונחי ליטא : אם אתם נוהגים כפורשים , אנו ננהג כלפיכם כזרים . 
ואשינגטון רוצה למנוע עימות בעניין ליטא לא פחות ממוסקבה . הממשל האמריקאי 
לא מסתיר שאף בעיניו הצלחת הפרסטרויקה חשובה יותר מרצון ליטא להאיץ את הינתקותה 
מבריה"ם . האולטימטום ממוסקווה מתייחס לחוק תעודות זהות ליטאיות נפרדות ול"שחרור " 
צעירים ליטאים מגיוס לצבא הסובייטי ולא לעצם החלטת העצמאות . אך קשה להעלות 
על הדעת שגורבצוב מוכן באמת לאפשר את יציאת ליטא בדלת האחורית . השאלה המעשית 
והסמלית תתעורר אם הליטאים ינסו לעקוף את ההסגר ע"י יבוא מהמערב שימומן מהפקדות 
הזהב ומפקדונות שיש להם בארה"ב עוד מלפני כיבושם ע"י בריה"ם , או אם הליטאים 
ידרשו מטבע קשה תמורת המוצרים שהם מייצאים לשאר חלקי בריה"ם . לא קשה לדמיין 
את תסריט ההסלמה : בקונגרס ארה"ב ייווצר לחץ עצום למנוע מבריה"ם מעמד של 
" המדינה המועדפת ביותר " לצרכי חישוב מכס ; ניסיון לארגן אספקה חילופית 
לליטא ייתקל בהתנגדות סובייטית פיסית ; בארה"ב ובאירופה תגבר דעת הקהל לטובת 
ליטא . המצב רגיש במיוחד בארה"ב , בה יש יותר ספקות לגבי גורבצוב וסיכויי 
הפרסטרויקה מאשר בארצות אחרות . הדמוקרטים השמיעו כבר ביקורת קשה כלפי האיומים 
הסובייטיים על ליטא ועל טיפול הנשיא בוש במשבר , והם עלולים לעשות יד אחת 
עם הרפובליקנים השמרנים , המסתייגים מירח הדבש בין ארה"ב וגורבצוב . סכנות 
אלה בוודאי מרסנות את גורבצוב . אך יש מקום לחשוש שאם הוא יעמוד בפני הברירה 
להרשות צעד לקראת התפרקות בריה"ם ולסכן הן מעמדו והן את המשך הרפורמות הכלכליות , 
לבין הסכנה שיאבד את האהדה והעזרה המערבית הוא יעדיף שמירה על אחדות בריה"ם . 
