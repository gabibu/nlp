ועדת הכספים של ועד עובדי התעשיה האווירית אישר הקצאה כספית בסך 02 אלף ש"ח 
למסע הבחירות של המזכיר הארצי של ארגון עובדי החברה , יעקב שפי , המתמודד 
מטעם המערך על מקום בוועדה המרכזת של ההסתדרות הכללית . אישור ועדת הכספים 
עורר אתמול תרעומת קשה בין נציגי עובדים אחרים , שדרשו להקצות גם להם כספים 
מתקציב ועד העובדים לפעילותיהם במישור הציבורי מטעם מפלגות אחרות . בין השאר 
מדובר באפשרות של הקצאת כספים לשני נציגי מפ"ם בנציגות העובדים של התע"א , 
אלי הולצמן וחזי פוזננסקי , המתמודדים אף הם על מקום בוועדה המרכזת של 
ההסתדרות הכללית . תיתכן אף אפשרות לדרישה של הקצאת כספים מצד נציגי עובדים 
מטעם הליכוד , שהתמודדו על מקומות בבחירות למזכירויות מועצות פועלים במקומות 
שונים בארץ . המזכיר הארצי של ארגון עובדי התע"א חבר בקדנציה הנוכחית של 
הוועדה המרכזת של ההסתדרות הכללית . הבחירות הבאות לוועדה המרכזת של ההסתדרות 
אמורות להתקיים בסוף החודש הבא או בתחילת יוני . אפשר ומזכ"ל ההסתדרות ישראל 
קיסר יביא את הנושא לדיון כבר בישיבתה הקרובה של הוועדה המרכזת בתחילת השבוע 
הקרוב . אף לא נקבעה עדיין סופית שיטת הבחירה . בתגובה אמר יעקב שפי , 
כי למרות אישור ההקצאה ע"י הוועדה אין בדעתו להשתמש בכספים . לדבריו השתתף 
בחלקה הראשון של ישיבת ועדת הכספים שלשום , אולם לא נוכח בזמן אישור הקצאת 
הכספים . לדבריו , לאחר שנודע לו על ההחלטה החליט שלא לקחת את הכסף . לדעת 
שפי אין כל פסול עקרוני בהקצאה כספית לפעילויות מסוג זה ואין זו הפעם הראשונה 
בה אישרה ועדת הכספים הקצאת כספים לפעילות דומה של נציגי עובדים . אף - 
על - פי - כן הוא מחזיק בדעה , כי לצורך פעילותו בהתמודדות על מקום בוועדה 
המרכזת אין צורך בסכום כסף שכזה ואף לא בשום הקצאה אחרת . לדבריו , בדעתו 
להוציא רק כמה מאות ש"ח מכספיו הפרטיים , למימון משלוח מכתב או שניים לציבור 
הבוחרים . לדברי שפי אם עד היום , לאחר כל מה שעשה למען ציבור עובדי התע"א , 
לא הוכרה פעילותו , לא יעזור גם סכום כסף גבוה בהרבה מזה שאישרה לו ועדת 
הכספים . 
