ממשלה , ועכשיו נותר המפלט . לא הפטריוטיות , אלא ממשלת האחדות הלאומית 
היא עכשיו מקום מפלטם של הנבלים הפוליטיים . זה מה שלוחשים לנו בימים אלה 
הקומיסרים של אלוהים , מש"ס ועד דגל התורה והמפד"ל , ויש להם אוזניים כרויות . 
לא פלא : המערך על הרצפה , זוחל שם על גחונו בניסיונותיו הנואשים למצוא 
באיזו פינה איזה פירור כדי לעשות ממנו כופתה קואליציונית עבשה . הליכוד 
המחכה , בצדק , בתור לנסות להרכיב ממשלה כבר נתן הסכמה למפלט ההוא בימים 
הקשים שבהם נדמה היה שסיכויי פרס ממשיים . לפני שנספיק להגיד הרב שך , 
ייתכן מאוד שתתייצב בפנינו שוב אותה מפלצת יגעה שממלתעותיה השמוטות נשרנו 
לפני חודש . הדברים האלה , בגנות אפשרות של הליכה ביחד , מכוונים קודם 
כל אל מפלגת העבודה . ההיסטריה שם בשיאה . כל כך הרבה דברים נדמה היה להם 
שיסתדרו ולבסוף נפלו ארצה כסחבות . הדבר האחרון , הסטוץ של השבוע , הוא 
בערך כזה : למרות כל ההתחככות המחודשת והדביקה עם ש"ס , שמעון פרס לא מצליח , 
המפלגה בדרך לאופוזיציה ואז מסכימים לממשלת אחדות כשיצחק רבין , לא פרס , 
הוא הרוטציונר עם יצחק שמיר . פרס לא היה מדבר בחג על סכינים שתוקעים חברים 
בגב , אלמלא היתה האפשרות הנואשת הזאת מרוחה על פניה של חבורת " שרינו " 
הרואה את השלטון חומק מידיה . הליכוד , מצדו , עם המרד המתחולל בו נגד 
הכניעה לתנאי הליברלים הפורשים , חייב להתייחס לממשלת אחדות כמפלט רציני . 
והדתיים , כמובן , שרוממות האל בגרונם , תקועים באמצע : הם מוכנים , 
כפי שהתברר , לפשוט נבלות בכל שוק פוליטי אבל לא ללכת לבחירות חדשות . 
זה הזמן לומר למפלגת העבודה שהאלטרנטיווה הנכונה ביותר בשבילה להקמת ממשלה 
על - ידיה היא שהליכוד ינסה לעשות את זה . אם ייכשל , יהיו שתי המפלגות 
חייבות , ולא רק בגלל הלחץ הציבורי , ללכת לבחירות חדשות . אולי עד אז 
יתעשת גם הנשיא ויסרב לתת את ידו להמשך מעשי הנבלה הפוליטיים . אבל אם הליכוד 
יצליח בכך , מוטב למערך להניח לעצמו ולנו להיווכח מה פירושה של ההצלחה הזאת . 
משהו ממנה ראינו השבוע בעיר העתיקה בירושלים : מעשה התנחלות פרוע ברובע 
הנוצרי שאין בו אלא נזקים קשים . תוך כדי כך , ובעוד מנהיג המיעוט הרפובליקאי 
בסנאט מאיים לבטל את ההחלטה על ירושלים כבירה מאוחדת , מתכנן הליכוד , 
באמצעות עוזר שר הביטחון החשוד - בפלילים , מיכאל דקל , את הקמת היישוב 
דוגית ברצועת עזה . אלה ועוד ועוד יהיו פני ממשלה של שמיר - כהן - זאבי 
ושות . כזאת תהיה אם אמנם ממשלת ליכוד צרה , צרת מוחין , ויש טעם פוליטי 
רב לראות אותה במעשיה : אם תישא חן בעיני הציבור , מוטב שהדבר יתברר כשהיא 
מבצעת בעצמה פשעים פוליטיים נגד אומה המוכנה לספוג אותם . אם תיכשל , היא 
תספק את החומר הדרוש , שכנראה אינו קיים עדיין במידה מספקת , לצורך הכרעה 
ברורה יותר בקלפי . לאחר כל מה שראינו בדברי ימיה המגונים , לממשלת אחדות 
יש הצדקה בתנאים הקיימים אך ורק כדי להוביל יחד לבחירות תוך זמן קצר . כל 
מתכונת משותפת אחרת תהיה רק תוצאה של חרדת אובדן השלטון אצל מרכיביה . שבענו 
דברי הבל על יתרונות המשכה של האחדות למען קידומו של תהליך השלום ולמען 
קליטת העלייה . שמענו עד זרא את הנימוק השקרי שבחירות ידחו את התהליך , 
ובהעדר יכולת של הליכוד או המערך להרכיב ממשלה מוטב שיילכו שוב יחד . עניין 
זה יוכרע לכאן או לכאן אך ורק בהנהגתו של גוש אחד . המערך נכשל ? חבל מאוד . 
אנשיו הזנו את המפלגה הזאת די והותר בשבועות האחרונים . הם נהגו כחזירים 
פוליטיים ועכשיו שלא יהיו שפנים : הגיע הזמן שיתעשתו ויניחו ליריביהם להראות 
מה ואיך הם יודעים לעשות לבדם . את רשמיהם יביעו הבוחרים בבוא היום . 
