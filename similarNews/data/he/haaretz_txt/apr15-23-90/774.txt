השאלה הגדולה היא , קודם כל , אם אמנם יצאה הבשורה לכדורגל הישראלי מקונגרס 
אופ"א שננעל בסוף השבוע במלטה . חיכינו לקונגרס הזה זמן רב בכיליון עיניים , 
וראשי ההתאחדות שלנו יצאו בהרגשה שהפעם תצא הבשורה המצילה והכדורגל הישראלי 
יצורף סוף - סוף לאיגוד האירופי . בסופו של דבר התברר , כי העניין לא כל 
כך קל וגם לא כל כך פשוט . גם הדיווחים הנרגשים ממלטה בין היתר , מפי 
היו"ר שאול סווירי וממלא מקומו עזריקם מילצן לא החכימו אותנו יותר מדי . 
בשלב זה לא ברור כלל , מה בדיוק הובטח לנציגי ישראל בקונגרס אופ"א . האמנם 
קיבלו הבטחה שבעוד שנתיים יצורף הכדורגל הישראלי ליבשת אירופה ; או שמא 
קיבלו רק הבטחה שבעוד שנתיים יועלה העניין שוב לדיון באופ"א , תוך הבטחה 
שהפעם אמנם תתקבל ההצעה . נרמז על קשיים בתקנון , על הצורך לשנות סעיפים 
מגבילים , והועלו עוד כמה רמזים . לכן , עד שלא נראה עין בעין את הנוסח 
הכתוב של ההחלטה , כנראה לא נדע מה בדיוק הוחלט במלטה . דבר אחד ברור : 
לפחות בשנתיים הקרובות לא ישתתפו קבוצות ישראליות במישחקי גביעי אירופה 
השונים . זו עובדה . ומי שכבר ראה איטלקים או גרמנים באים לשכונת התקווה , 
לשחק נגד בני יהודה בגביע אירופה לאלופות , יצטרך להמשיך ולהסתפק בדימיונותיו 
הטובים . במציאות , זה עוד לא כל כך נראה לעין . ואני לא מציע לאיש להצטער 
על כך . לא כדאי להיות מאוכזבים מדי , משום שבראש ובראשונה אנחנו עסוקים 
כל השנים בדיבורים במקום לעסוק במעשים . לוא קיבלה אותנו אופ"א כבר היום 
לשורותיה , היינו מובילים את הכדורגל שלנו לאחד הביזיונות הגדולים בתולדותיו . 
קודם כל , מפני שאין לנו כיום שום תשתית מיתקנית ראויה לשמה להופעה מכובדת 
באירופה . הבסיס הזה חסר כמעט בכל אחד ממיגזרי הפעולה החיוניים להשתתפות 
בזירה האירופית . בעיקר רצוי מאד לזכור , שמישחקי גביע אירופה חורגים מהתחום 
הצר של הנאת כמה אלפי צופים באיצטדיון . נכון שבני יהודה , למשל , אולי 
ישחקו לעיני אלפי אוהדיהם בשכונת התקווה , אבל ההצגה הזו שייכת יותר מכל 
למיליוני אוהדי כדורגל קנאיים בכל רחבי היבשת . וכדי להעביר את ההצגה הזו 
לעיני מיליונים , יש צורך בתשתית של קוי שידור לטלוויזיה ולתחנות רדיו רבות ; 
יש צורך בחדרי תקשורת משוכללים לעשרות ולמאות עיתונאים ; חובה להעמיד לרשות 
המדיה מעבדות משוכללות להעברה מיידית של צילומי רדיו תוך כדי מהלך המישחקים ; 
ועוד כהנה וכהנה אמצעים מקובלים בעולם , שאף בדמיוני הפרוע והמפרגן ביותר 
איני רואה כיצד נעמידם לרשות התקשורת במרבית מגרשי הכדורגל בישראל . שנים 
רבות חלמנו ודיברנו על הרגע שבו תפתח בפנינו אירופה את שעריה ; שנים חלמנו 
ודיברנו על הרגע בו אופ"א תגיד לנו כן . חשבנו , התפללנו , קיוינו , 
שאולי יקרה הדבר הזה בסוף השבוע שעבר במלטה . לא רק שהדבר לא קרה , אלא 
שמבט חטוף לעבר מרבית איצטדיוני הכדורגל שלנו מעיד , שביזבזנו שנים בלי 
להכין את התשתית הנחוצה כדי להיות אירופיים לכל דבר . בדיקה שערכו בימים 
אלה שני כתבי ספורט של " ידיעות אחרונות " חשפה גילוי מדהים , שרוב המגרשים 
אינם עומדים בתקן מבחינה חוקית . השערים נמוכים או צרים מדי , וגם מידות 
האורך והרוחב של שדה המישחק אינם תואמים בדיוק מה שקבעה פיפ"א . במרבית המגרשים 
שלנו , כמעט בכל מישחק החורג משיגרת הקהל הממוצע , יש תמיד אי סדר ונשמעות 
טענות קשות כלפי המארגנים ולעיתים אף למשטרה . לא חשוב אם זה קורה בשכונת 
התקווה , בפתח תקוה או בנתניה . כאשר האירוע קצת גדול מן המקובל , יש 
תקלות קשות בשל אירגון לקוי וחובבני , שוודאי אינו עומד בתקן החיוני להצלחה 
בזירה האירופית . על כן אולי כדאי לנו רק לשמוח על כך , שקבלתנו לאופ"א 
נדחתה לפחות לשנתיים . זה פרק זמן חיוני בו נוכל יותר נכון : נצטרך להכין 
את עצמנו כהלכה , כדי שבבוא היום נעמוד בדרישות השיגרתיות ביותר של אירגון 
ואירוח יריבים אירופיים בעלי שם , מסורת וניסיון , שלא יהיו מוכנים לקבל 
את הגישה החובבנית והלא - איכפתית שלנו , שהשתרשה במרבית מועדוני הכדורגל 
בישראל . 
