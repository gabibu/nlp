מנהיג אש"ף , יאסר ערפאת , מציע קונפדרציה עם ירדן , כהסדר הקבע של הבעיה 
הפלשתינית . בארוחת ערב שסעד על שולחנו של המלך חוסיין אמש , העלה ערפאת 
הצעה זו , במסגרת הידוק שיתוף הפעולה ותיאום העמדות בין ירדן לאש"ף . ערפאת 
שיבח את המלך על עמדתו המדינית , הנוטה לצדו של אש"ף , ואמר כי הקונפדרציה 
תצא אל הפועל רק לאחר הקמתה של מדינה פלשתינית עצמאית . מנהיג אש"ף מבקש 
לכנס בהקדם פסגה ערבית , כדי לדון בגל העלייה היהודית מברית - המועצות , 
אותו הגדיר כ"פצצה דמוגראפית " . מקור ירדני בכיר אמר אמש לרדיו מונטה קארלו , 
כי ארצו תומכת בכינוסה של הפסגה . ערפאת רשם לעצמו אתמול הישג נוסף , כאשר 
קיבל איגרת מהנשיא הסורי , חאפז אל - אסד . את המסר העבירה לערפאת אינתיסאר 
ואזיר , אלמנתו של אבו גיהאד , שסיימה ביקור בן שבוע בדמשק . היא ציינה 
כי משרד החוץ הסורי , בתיאום עם המחלקה המדינית של אש"ף , בוחנים מועד 
לביקורה של משלחת פלשתינית בדמשק , בראשותו של ערפאת . הנשיא הסורי הזהיר 
אתמול מפני הסכנות הטמונות לעולם הערבי , בעקבות האיומים שמופעלים נגדו . 
אסד קרא לאחדות ערבית , שתיצור עמדה מאוחדת וחזקה , על - מנת להתמודד 
בהצלחה מול איומים אלה . " יש לבחון בעניין את השינויים המתרחשים בעולם 
ובאזור , מבלי לשנות את עמדתנו " , אמר אסד והוסיף כי " יש צורך לנצל זאת 
לתועלת האומה הערבית " . פרשנים בדמשק רואים בדברי אסד הבעת רצון מחודש להתקרב 
אל מדינות ערב , שכן דמשק סובלת מבידוד מתמשך בזירה הערבית . אש"ף ממשיך 
בפעילותו המדינית ואתמול נערכה פגישה שנייה בתוך שבוע בין שגריר אש"ף בתוניס , 
חאכאם באלאווי , לבין הציר המדיני של שגרירות ארצות - הברית , אדמונד 
האל . סוכנות הידיעות הפלשתינית מסרה , כי הפגישה נערכה במסגרת המפגשים 
הקבועים , מזה כשנה וחצי , בין נציגי שני הצדדים . 
