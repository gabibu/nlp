ניו - יורק ( מיוחד ל"הארץ " ) . משרד התובע הכללי בברוקלין פתח בחקירת 
חשדות כי רופא מוסלמי אחראי למותם של שלושה יהודים , אחד מהם ישראלי לשעבר , 
שאושפזו לאחר התקף לב בחדר מקרי אסון של בית החולים מימונידס שברובע בורו - 
פארק . משרד התובע סירב למסור את שמו של הרופא החשוד . שלושת מקרי המוות 
אירעו בשבועות האחרונים ושניים מהם בליל ששי . במקרה אחד הובהל לבית החולים 
מנחם הלחמי , בן 74 , בנו של דוד הלחמי , מראשי פועלי אגודת ישראל בישראל , 
שהוזכר כממלא מקומו בכנסת של אברהם ורדיגר . הוא חש ברע באמצע ארוחת שבת 
ונפטר שעות אחדות לאחר מכן בעודו בחדר מקרי אסון . סיבת המוות היתה התקף 
לב . מקרה דומה אירע לרב אליהו חיים קרליבך , בן 56 , אחיו של " הרב המרקד " 
שלמה קרליבך , שהובהל לבית חולים מימונידס בליל ששי ונפטר . תושב בורו - 
פארק שלישי , פישל רוטנברג , אושפז אף הוא בחדר מקרי אסון של אותו בית 
חולים וכעבור שעות אחדות נפטר . בכל המקרים טיפל אותו רופא . נמסר כי הרופא 
השמיע בהזדמנויות שונות הערות אנטי - ישראליות והפגין את איבתו לישראלים . 
המרכז הרפואי מימונידס ממוקם בלב רובע בורו - פארק ומטפל בתושביו , שרובם 
המכריע יהודים דתיים . ברובע יש ריכוז גדול של ישראלים לשעבר . החשדות 
נגד הרופא עוררו זעם רב בין עסקני הרובע , ובעקבות תלונותיהם פתח התובע 
הכללי בחקירה . 
