איש העסקים האמריקאי דוד בליך , שהשקיע בשנים האחרונות למעלה מחמישה מיליון 
דולר בחברת ביו - טכנולוגיה , מתכוון להשקיע בימים הקרובים כמיליון דולר 
בחברת אביטק , שהוקמה על ידי פרוף חיים אביב . בליך ואחיו , שניהם ילידי 
ברוקלין שבניו יורק , רכשו את עיקר התמחותם בעולם הכספים של הוול - סטריט , 
אך את עיקר הונם עשו כתוצאה מהשקעות מוצלחות בענף הביו - טכנולוגיה האמריקאי . 
דוד בליך יגיע בשבוע הבא לביקור בישראל , שבמהלכו ייפגש עם גורמים שונים 
מענפי תעשיית ה"הי - טק " והביו - טכנולוגיה הישראלים . בהזדמנות זו גם 
יבחון את האפשרות להרחבת פעילותו בישראל לתחומים נוספים . בין היתר עומד 
בליך להצטרף כשותף בחברת אביטק , שהוקמה על ידי הפרופסור חים אביב , לשעבר 
איש מכון וייצמן והמנכ"ל הראשון של חברת ביו - טכנולוגיה העוסקת בהנדסה גנטית . 
החברה החדשה , אביטק , עוסקת בפיתוח תצורות חדשות לנטילת תרופות , על 
פי טכנולוגיה שפותחה בבית הספר לרפואה של בית חולים הדסה בירושלים . טכנולוגיה 
זו באה לחסוך את הצורך להשקיע בפיתוח תרופות חדשות , על ידי הסבת ושינוי 
אופן הנטילה של תרופות קיימות . 
