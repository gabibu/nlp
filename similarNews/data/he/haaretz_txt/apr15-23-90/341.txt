נושא קונצרט הערב היה " צליל וצבע המלחין כצייר " , והוא הוצג בדרך מעוררת 
מחשבה , על - ידי מנחה הסדרה , ד"ר נחום אמיר . העדפת המוסיקה הצרפתית 
היתה צפויה כשמדובר בנושא זה , אך יש לשבח את העורכים על שבחרו ביצירות 
נדירות - השמעה ( לפחות בארץ ) . " שירי מדגסקאר " של ראוול הושרו בעושר 
שופע של גוונים והבעות על - ידי מירה זכאי בליווי קשוב ורגיש של מנחם ויזנברג 
( פסנתר ) , אבנר בירון ( חליל ) ואורי ורדי ( צלו ) . ביצוע יצירתו 
של קלוד דביסי , שחתמה את התוכנית סונטה לחליל , ויולה ונבל לקה בקורקטיות 
מופרזת בראשיתו . בפרקים האחרונים התאוששו הנגנים אבנר בירון , גד לברטוב 
ואירנה קגנובסקי והעניקו ביצוע סוחף ומהנה . " פסיכה " של דה פאיה מצוי 
על קו - התפר צרפת - ספרד ; ספרדי כותב מוסיקה צרפתית למלים צרפתיות . 
ביצועה של מירה זכאי ( עם אבנר בירון , אליהו שולמן , אירנה קגנובסקי , 
גד לברטוב ואורי ורדי ) הרשים פחות מביצירתו של ראוול , או שמא היתה זו 
היצירה שהרשימה פחות . ההישג המוסיקלי הבולט , אף על רקע ההישגים המרשימים 
של הערב כולו , היה של יאיר קלס ( כינור ) , שהגיש ביצוע מרגש , מרוכז 
ומלא השראה של הסונטה התובענית לכינור ללא ליווי של ברטוק . היו כאן רגעים 
עוצרי נשימה , רגעי התעלות ורגעים של נחת ואי - נחת , בד בבד עם תנודות 
המוסיקה המרתקת הזאת : מבצע של התמודדות בעלת עוצמה עם אחד האתגרים המפרכים 
והמשמעותיים ביותר בספרות הכינור . 
