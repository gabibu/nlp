שוטר מקומי בעזה אינו זכאי לזכויות שוטרים . כך פסק בית הדין הארצי לעבודה 
בדחותו תביעה לפיצויי פטורים ולפנסיה עפ"י חוקי ישראל של שוטר עזתי שכיהן 
11 שנה במשטרה ופרש והוא מקבל פנסיה מקרן הפנסיה המצרית . ביה"ד פסק ברוב 
דעות כך : כל חוק ישראלי , לרבות חוק עבודה " מגן " או " מסדיר " , יפורש 
על ידי בית משפט בישראל לפי העיקרון של ריבונות טריטוריאלית . בהעדר הוראה 
מיוחדת אחרת בחוק המחוקק הישראלי התכוון לטפל רק בבני אדם או נכסים הנמצאים 
בתוך התחום הטריטוריאלי של המדינה ולא מחוצה לה . הן חוק פיצויי פטורים והן 
חוק הגימלאות תחולתם טריטוריאלית . חוקים אלה יחולו על תושב ישראל שהתקשר 
בהסכם בישראל עם גוף ישראלי אף אם עבודתו בוצעה מחוץ לישראל . בעניין הנדון 
המצב שונה . ההתקשרות החוזית עם השוטר מעזה לא נעשתה בישראל אלא בשטחים , 
וצד אחד לה אינו תושב ישראל . גם העובדה שהמדינה החליטה , לפי שיקול דעתה , 
להעניק לעובד מקומי בעזה , שאינו עובד מדינה , מענק פרישה לפי אמות מידה 
הזהות לאלו הנהוגות בישראל לגבי עובדים שעליהם חלים חוקי ישראל אינה מחייבת 
את המדינה . השוני בין זכויות פרישה של שוטרים ישראלים , שהם אזרחים ותושבי 
המדינה , עפ"י חוקי ישראל , לבין שוטרים מקומיים שאינם אזרחיה אינו אפליה 
פסולה , אלא אבחנה מותרת בין שני סוגים של שוטרים והיא חוקית . 
