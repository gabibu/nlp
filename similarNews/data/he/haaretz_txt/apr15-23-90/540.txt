תית , השמיע בכינוס מפלגתי זעקה נגד התרחקות הדור הגדל בארץ מערכי היהדות . 
כדוגמה לכך הצביע על התגרות גלויה בחלק מהקיבוצים בערכים המקודשים של קיום 
שבת ויום הכיפורים , עד כדי גידול חזירים . בקובעו כי הדת והמסורת שמרו 
על העם היהודי במשך דורות כנגד ניסיונם של עמים אחרים להכחידו , לא חרג 
ממוסכמה המקובלת גם על היסטוריונים ואנשי ההגות , שאינם מוגדרים כדתיים . 
ומכאן כאבו על חלק מבני עמנו היושבים בארץ הולדתו ההיסטורית , המתכחש למוסכמות 
אלה ומתגרה בהן . גם מי שאינו מקבל ניתוח היסטורי זה אינו יכול , אם הוא 
מודרך על ידי יושר אינטלקטואלי , לטעון כי דבריו מפלגים את העם , או שיש 
בהם פסילת רעיון הקיבוץ ופועלו לתקומת המדינה . אך רצה המקרה ודבריו הושמעו 
בימים שבהם השמאל הישראלי עושה מאמצים לקנות את אהדתן ותמיכתן של מפלגות 
דתיות - חרדיות , כדי לפרוץ מבוי סתום של רוב פרלמנטרי הדרוש להקמת ממשלה . 
כל עוד פיעמה בלבם של ראשי השמאל התקווה כי יזכו בחסדיהם של " הקלריקלים " , 
היו אף שולמית אלוני ויוסי שריד מוכנים לחבוש שטריימל ולטבול במקווה . אך 
כאשר המנהיג הרוחני של מפלגה חרדית השמיע דברים שהיו עשויים להצביע על שלילת 
תמיכה כזאת , קם ה"עליהום " המתוחכם , שגם מקיאוולי לא היה מתבייש בו : 
הסחת הדעת מעניין דתי - רוחני לאפיק רגשי , פטריוטי , מעמדי . הרב הזכיר 
את המלה " קיבוץ " הבה נקים זעקה כי הוא תוקף את הציבור שהוציא מתוכו 
לוחמים , גיבורים , מגיני ומשחררי ירושלים , והתרגיל עובד . כל עוד פוליטיקאים 
מקצועיים נאחזו בתרגיל זה , אין חידוש בכך . כנגד דת ומסורת אין הטקטיקה 
המפלגתית מאפשרת לצאת במאבק חזיתי , ויש לתקוף מהאגפים . אולם כאשר נשיא 
המדינה , סמל האחדות בעם , מאמץ שיטה נלוזה זו ויוצא להגנת הקיבוצים בנימוק 
כי חבריהם נשאו במרב הקורבנות במאבק על הקמת המדינה וההגנה עליה , בעוד 
אחרים לא עשו זאת , זוהי פגיעה חמורה במוסד הנשיאות , המוכר על ידי החוק . 
האם הרב שך תקף את הקיבוצים על אי - נאמנותם למדינה והעדר נכונות להקרבה 
בהגנה על קיומה ? יציאתו של נשיא המדינה , יממה לאחר נאום הרב והפולמוס 
המפלגתי שהתפתח בעקבותיו , בעצם ימי מאבק על כל ח"ך לתמיכה בהקמת ממשלה , 
הם התערבות בלתי נסבלת בעניינים פוליטיים - מפלגתיים מובהקים . עצם התערבותו 
בפולמוס היא סטייה ממהות תפקידו כנשיא , לפי חוקי המדינה ואופי הכהונה , 
כפי שהתגבשה מאז כינונה . כאשר אומר הרצוג ב"קול ישראל " : " התבוננתי 
בקיבוצניקים חרושי פנים ומיובלי ידיים , והירהרתי : האם העם יודע כמה הוא 
חייב לציבור הזה " ; כאשר הוא מדבר על הצורך " לפתח את המחשבה היהודית " , 
ומצטט פסוק מהתורה " דבריה דברי נועם וכל נתיבותיה שלום " , בימים שהמועמד 
להרכבת הממשלה כאילו רשם פטנט על השימוש במלה " שלום " ומשתמש בו כגינגל 
תעמולתי הרי זו בחישה לא מכובדת בקדרה מפלגתית . ואם הרצוג מוסיף : " לאחרונה 
שמענו קולות הפוסלים זכותו של הציבור הערבי להשתתף בתהליך המדיני הפוליטי 
הפנימי " , כאשר מחצית מנציגי הציבור המיוצגים בכנסת שוללים הקמת ממשלה הנתמכת 
על ידי חברי כנסת ערבים , תומכי אשף והמצדדים בהקמת מדינה פלשתינית היכול 
עוד להיות ספק כי החליט לצדד בחלק אחד של הנציגות הפוליטית בעם ? ובאותו 
שידור הוא אומר : " לאור האירועים הפוליטיים המתרחשים כיום אני חוזר ומביע 
את דעתי בפומבי על הצורך הדחוף בשינוי שיטת הממשל " , המרמזת על שינוי שיטת 
הבחירות , שלו מתנגדות כמה מפלגות המיוצגות בכנסת האם אין זו התערבות במחלוקת 
מפלגתית אקטואלית ? חוק יסוד : נשיא המדינה מעניק לנשיא סמכויות ייצוגיות 
בלבד , המסתכמות בזכות חתימה פורמלית על חוקים , אישור פורמלי של מינויים 
דיפלומטיים , וסמכות החנינה לעבריינים , הכפופה לסמכותו של שר המשפטים . 
במישור הממשלתי , קובע החוק , כי נשיא המדינה " יפעל לכינון הממשלה ויקבל 
התפטרות הממשלה בהתאם לחוק " . חוק יסוד : הממשלה מעניק לנשיא סמכויות של 
שופט כדורגל , האמון על שמירת משחק הוגן , ותו לו . " הסמכות העודפת " 
המצויה בחוק היסוד : נשיא המדינה , הקובעת כי " נשיא המדינה ימלא כל תפקיד 
אחר ונתונה לו כל סמכות אחרת שיוחדה לו בחוק " , אינה מותירה לו הפעלת השפעה , 
ישירה או עקיפה , על עניינים פוליטיים - פנים - מפלגתיים , כי סמכות כזאת 
לא מצויה בשום חוק . הרצוג , אשר בא לכהונה הרמה של נשיא המדינה מספסלי 
מפלגת העבודה , ולאו דווקא מהקדמיים שבהם , חייב להינזר מכל התבטאות שיש 
עמה חשש ורמז של צידוד פוליטי . דבריו שהושמעו ב"קול ישראל " בעקבות נאומו 
של הרב שך מלמדים , כי לא עמד בפיתוי ושבר מסורת שהתגבשה בעת כהונתם של 
כל נשיאי ישראל שקדמו לו . ההגינות , שלה הטיף במשך כל תקופת כהונתו , 
מחייבת אותו להוציא מסקנות . 
