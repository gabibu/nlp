ועדת לנדוי לעניין השב"ך פעלה באומץ לב , גם משום שפירסמה חלק מהדו"ח שלה 
וגם מפני שהשופט לנדוי עצמו היה מוכן להשתתף בדיון הציבורי שהתפתח בעקבות 
פרסום הדו"ח , שבו לא תמיד זכה לתמיכה בעמדתו . כפי שציין השופט לנדוי , 
המבקרים המחמירים ביותר של דו"ח הוועדה מי שהיו הפעילים והנמרצים ביותר 
בגינוי העמדתם של ערכים ליברליים בסכנה מסיבות של ביטחון לאומי היו ישראליים , 
ולא פילוסופים או משפטנים מחברות דמוקרטיות אחרות . אין זה מפתיע שהתגובות 
הישראליות היו הקיצוניות ביותר . השימוש בלחץ פיסי מתון שהותר על - ידי 
הדו"ח נעשה בשמנו , כמעט כאילו אנו עצמנו היינו נוקטים אותו . ומשום שבמדינה 
זו זכויות האזרח מוגנות לא על - ידי מגילת זכויות , אלא על - ידי פסיקות 
בית הדין הגבוה לצדק , גושפנקה של שופט בית הדין העליון לדו"ח כזה היתה 
מדאיגה במיוחד . יש שתי משמעויות עיקריות לשלטון החוק . הראשונה היא שסמכויותיהן 
של ממשלות ליתר דיוק של הרשות המבצעת אינן מוגדרות על - ידי כלל האזרחים 
אלא על - ידי החוק . דהיינו , הממשלה אינה יכולה להפר זכויות אזרחיות ללא 
סמכות החוק . את חוקי המדינה ניתן לראות כביטויים לנכונותו של הציבור להתפשר 
למען אינטרסים ציבוריים . זו הפילוסופיה הדמוקרטית , שממנה משתמע שהעם מיטיב 
לדעת מכל האחרים . על - פי ראייה זו , סעיף 22 אינו סמכות לגאלית מספקת 
לפעולה של הרשות המבצעת , כאשר זו כבולה על - ידי שלטון החוק . לא זו בלבד , 
אלא שוועדת לנדוי הותירה במתכוון את הנושא הזה פתוח . בהחליטה שקוד ההתנהגות 
הסודי בחקירות ניתן לשינוי על - ידי הממשלה ( ולא על - ידי התהליך התחיקתי ) 
, הרשתה למעשה הוועדה לדרג המבצע לקבוע את הלגאליות שלו עצמו . ההיבט השני 
של שלטון החוק הוא משמעותי יותר . גם אילו היתה הכנסת מקבלת חוק פורמלי 
וציבורי ( במקום קוד חשאי של הרשות המבצעת ) , המתיר את השימוש בלחץ פיסי 
מתון בחקירות , עדיין היה הדבר בבחינת הפרה של שלטון החוק . זאת משום ששלטון 
החוק קובע גבולות לביטוי רצון הציבור , גבולות שהם נורמות בסיסיות אוניוורסליות 
הנגזרות מהחוק הטבעי והמהוות חלק מהחתירה לצדק . אחד מאותם גבולות הוא איסור 
מוחלט על עינויים ויחס משפיל , ולא יכול להיות שום ספק בכך שלחץ פיסי מתון 
הופך אדם מסובייקט לאובייקט , הופך את תודעתו ואת רצונו לאמצעים או מכשירים . 
אלה הם עינויים . הם משפילים ואנטי אנושיים ואסורים בכל נסיבות שהן , 
כולל נסיבות מלחמה . אין זה רלוונטי אם אש"ף הוא רק ארגון טרור או לא . 
הדרך היחידה שבה יכלה הוועדה לכתוב את הדו"ח שכתבה ולהביא לכך שיתקבל בציבור , 
היתה על - ידי יצירת דיכוטומיה בסיסית בינינו ובינם . המלצותיה , אפוא , 
היו דבר מה שיש ליישמו כנגד אויב מוגדר באורח הברור ביותר . הן גם היו 
תולדה של אוריינטציה תרבותית ספציפית . עם זאת , לצורך הערכה מוסרית כלשהי , 
יש לראות את התמונה כולה : לא רק את האמצעים הטרוריסטיים ( שאיש אינו 
מצדיק ) אלא גם את הרקע , המוטיווציה , המטרות . הדבר חיוני להערכה מוסרית 
של מצבנו ולהערכה כללית אפקטיווית ומוצלחת בטווח הארוך . הדיון על טבעו האמיתי 
של אש"ף הוא בלתי רלוונטי , כיוון שהארגון אינו יכול בעצם להרוס את מדינת 
ישראל . מצב דברים זה לא ישתנה גם אם יפסיק השב"ך את השימוש שלו בלחץ פיסי . 
מדוע לא הביאה הוועדה עובדה זו בחשבון ? מה הן כמה מהסתעפויותיה האחרות 
של תמיכת הדו"ח ב"לחץ פיסי מתון ? קיימת כאן השפעה חשובה על בעיות של הליכים 
משפטיים . הודאות המתקבלות תחת לחץ פיסי קבילות בבית הדין ומשמשות בסיס 
להרשעות . האם הודאות אלה מהימנות ? האם פסקי הדין המתבססים עליהן צודקים ? 
יש גם לעשות הבחנה חשובה בין לגליזציה א - פריורי של שיטות חקירה כאלו ומחילה 
( חנינה ) לאחר מעשה , לאור הנסיבות של מקרה ספציפי התנהגותו הבלתי לגאלית 
של החוקר . האם להסמכת השימוש בכוח פיסי יש השפעה על התנהגות הצבא , בעיקר 
במלחמתו כנגד האינתיפאדה ? ומה יכולה להיות השפעת הדבר על החברה בכללותה ? 
אי אפשר לנסח תשובות למקרים קיצוניים שלא ניתן לחזותם מראש , ואז על סמך 
תשובות אלה לתמרן ולגזור קוד התנהגות כללי . הועלתה כאן הדוגמה על הצורך 
לברר היכן הוטמנה פצצה לפני שתתפוצץ . אבל ועדת לנדוי לא נתנה היתר לשימוש 
בלחץ פיסי רק במצב זה , אלא בכל המצבים . קיימת סכנה אמיתית שנמצא את עצמנו 
על מה שניתן לכנות " מדרון חלקלק " . במשוואה שהוזכרה לעיל נשקל ערך החיים 
כנגד היעדרה של סכנה ממשית , דבר המוביל לירידה בערך חיי האדם . האם הטוב 
ביותר יהיה להרשות עקרונית את השימוש בכוח פיסי , ואז לנסות להגביל את השימוש 
בו , או פשוט לא להתירו כלל ? יש הבדל בין פרספקטיווה אבסולוטיסטית לבין 
פרספקטיווה של דרגות . האם ערך חיי אדם יכול להיות שאלה של דרגה ? גישה 
זו פותחת הליך של הצדקת לחץ מוגבר בחקירה , עד שהחוקר משיג את מטרתו . 
מישהו אחר חייב להגביל ולהגדיר את היקף הסמכויות הניתנות לאנשים בשטח למילוי 
משימותיהם . הסיבה היא ששיפוטם אינו עומד תמיד בסימן של ניתוח בלתי משוחד 
את האמצעים הנחוצים להשלמת המשימה בהצלחה , אלא נקבע גם על - ידי שיקולים 
כמו : מה יקל על ביצוע המשימה . שום אדם במערכת הביטחון הלאומי או במערכת 
הפוליטית אינו יכול להיות חסין בפני החוק . אבל ועדת לנדוי שיחררה את כולם 
מכבליו . הדרג הפוליטי הפקיד בידי האיש הפועל בשטח את האחריות להחליט כיצד 
ומתי להשתמש בלחץ פיסי . בסיס לגאלי שלא היה קיים קודם , נוצר על - מנת 
לאפשר את הנהגתו של כוח פיסי בחקירות . הפתרון הטוב ביותר היה להגדיר מחדש 
או להעריך מחדש את הצרכים האופרטיוויים של שירות הביטחון הכללי , במסגרת 
המשוללת לחלוטין לחץ פיסי ( כמו למשל הגדלת מספר הסוכנים או שיפור הציוד ) 
. באשר לנושא הבדיקה המשפטית של ענייני הביטחון הלאומי : תפקידו של בית 
המשפט חיוני להליך הדמוקרטי . מוסדות ממשלה מונחים לעיתים קרובות על - ידי 
שיקולים הקשורים יותר למוניטין שלהם ; או לפריוולגיות הביורוקרטיות שלהם ; 
או לשמירת החיסיון של היבטים מביכים או בלתי לגאליים בשיטותיהם ובהתנהגותם . 
אם יגביל בית המשפט את הבדיקה של אותם נושאים , יסייע למעשה לאותם הליכים 
בלתי קבילים . הדרך היחידה ליצור אחריות , כלומר מצב שבו נדרשים אנשים 
למסור דין וחשבון בתחום הביטחון הלאומי ( תחום חיוני ביותר לקיום הלאומי 
והמהווה את הסכנה הגדולה ביותר לזכויותיהם של אזרחי האומה ) , היא להנהיג 
בדיקה משפטית של אותו היבט חשוב ביותר בחיים הלאומיים . 
