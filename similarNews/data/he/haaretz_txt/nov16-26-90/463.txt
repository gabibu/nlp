מי שמציג את יחסי ישראל ארצות - הברית כטובים רק על סמך ההחלטות החיוביות 
שהתקבלו באחרונה בקונגרס , עושה לעצמו מלאכה קלה ועלול להגיע למסקנות מטעות . 
בקונגרס יש אמנם תמיכה נרחבת בישראל , אך לעומת זאת היחסים עם צמרת הממשל , 
לרבות הנשיא , טעונים מתיחות רבה . בצמרת הממשל האי - נחת מישראל והחשדנות 
רבות . זו הידרדרות רצינית לעומת מה שהיה בתקופתו של הנשיא רייגן . יחסי 
הנשיא בוש עם ראש הממשלה שמיר הגיעו לשפל שלא היה כמותו בעבר בין שני ראשי 
המדינות . ההרגשה היא לעתים כי יחסים אישיים אלה מביאים את הנשיא לתגובה 
רפלקסיווית בעלת נימה שלילית , גם כאשר מדובר בישראל בכלל . לנשיא בוש מייחסים 
הערות אישיות קשות כלפי שמיר , כמו : שמיר הוא איש קשה ; שמיר תוחב את 
אצבעו לעינו של נשיא ארצות - הברית ; שמיר טועה אם הוא חושב שנשיא ארצות - 
הברית ישנה בגללו את מדיניותו . חלק מההערות הללו השמיע בוש בפגישתו האחרונה , 
שהוגדרה קשה , עם כמה מנהיגים יהודים . עוד בחודש יוני אמר בוש באיגרתו 
לשמיר דברים קשים למדי והנימה שבהם היתה : עליך להוכיח שאתה רציני בגישתך 
לשלום . למרות מצב דברים זה , אין להסיק שהנשיא ויועציו ויתרו על יחסים 
אישיים עם שמיר . בניגוד לפרסומים בישראל , מסתבר כי הנשיא בוש יקבל בחודש 
דצמבר את פני ראש הממשלה בעת ששמיר יבקר בארצות - הברית . הדבר ייקבע סופית 
בפגישה שתתקיים בקרוב בישראל עם פקיד בכיר אמריקאי , שיגיע לירושלים לאחר 
ביקורו של בוש במזרח התיכון . הפגישה אמורה להיות מעין מאמץ נוסף , ואולי 
אחרון , להעלות את היחסים בין שני האישים על מסילה נכונה . אלה מבין האמריקאים 
שחשבו כי שר החוץ לוי יחלץ את היחסים המעורערים מהשרטון הגיעו למסקנה כי 
לוי אינו יכול לפעול בעניין זה בלא שמיר . אין גם סיכוי להביא לשיתוף פעולה 
בין ארנס ללוי , כדי להסתייע בהם לשיפור היחסים . הסכנה היא שהמתיחות 
בצמרת תחלחל למטה לדרגים הנמוכים יותר של הפקידות האמריקאית הבכירה . במקרה 
כזה יהיה קשה מאוד להתגבר על הקלקול . לפי שעה דבר כזה לא אירע . בדרגים 
נמוכים יותר בממשל היחסים בין שתי המדינות קורקטיים ואף טובים . זה ניכר , 
למשל , במפגשים שקוימו באחרונה בוואשינגטון בעניין הסיוע הצבאי לישראל 
ובדיונים בקבוצת העבודה בנושאים הפוליטים - הצבאיים . אף כי בדרגי העבודה 
היחסים בין שתי המדינות מתוקנים , אין פירוש הדבר שלא התעוררו שם סימני - 
שאלה מביכים . אצל קבוצת הפקידים שהיתה מעורבת במישרין בתהליך השלום קיים 
משקע מטריד . הם סבורים ברובם כי תהליך השלום נבלם באשמתה של ישראל . בדרגים 
נמוכים יותר ניתן לשמוע הערות על כך , שישראל אינה מתחשבת במצבה המיוחד 
של ארצות - הברית בימים אלה ומכבידה בהתנהגותה ובהצהרותיה . למשל , בכל 
הקשור לוועדת הבדיקה מטעם האו"ם , שבסופו של דבר נאלצה ישראל לקבלה . " כל 
בעיה , ולו הזעירה ביותר , ישראל מציגה כאילו המדובר בעניין קיומי " , 
נאמר . קיים גם חשש שישראל תסבך את ארצות - הברית במלחמה נרחבת עם עיראק , 
או תשבש את הקואליציה הערבית שהוקמה נגד עיראק . כאשר היה חשש כי הדיון 
במועצת הביטחון בשאלת הר - הבית והשטחים יסתבך , היו האמריקאים מוכנים לתמוך 
ברעיון להעביר את הדיון למסגרת הרחבה של אמנת זנווה , אפילו ישראל היתה 
יוצאת ניזוקה , רק כדי להוציא זאת ממסגרת האו"ם . יחסי העבודה השוטפים הם 
סדירים וטובים למדי . אך מתחת לפני השטח מתחוללת לאטה תמורה . יותר משיש 
שיתוף פעולה אסטרטגי יש כיום דיאלוג אסטרטגי . ישראל היא ידידה חשובה ויציבה 
של ארצות - הברית , אך אינה הידידה היחידה במזרח התיכון . בכמה נושאים 
אסטרטגיים חשובים עושה ואשינגטון מאמץ לשמור בשלב זה על מרחק מישראל . הדגש 
הוא אמנם על " שלב זה " , אך אין לדעת כיצד יתפתחו הדברים אחרי המשבר במפרץ . 
שיתוף הפעולה האסטרטגי בין שתי המדינות יעבור בוודאי מבחן יסודי בוואשינגטון . 
כל עוד המשבר במפרץ הפרסי נמשך , ואשינגטון תעשה כל שביכולתה למנוע הידרדרות 
ביחסיה עם ישראל , בתנאי כמובן שישראל תשמור על פרופיל נמוך ולא תשבש מהלכים 
שארצות - הברית רואה בהם אינטרס חיוני . בירושלים יש רבים הסבורים כי תהליך 
השלום גווע . אף שוואשינגטון טרודה כרגע למעלה ראש בשאלה אם תיאלץ לצאת 
למלחמה נגד עיראק , לא קברו שם את הרעיונות לחידושו של תהליך השלום בין 
ישראל ובין הפלשתינאים . עוד לפני ששמיר ייפגש עם הנשיא בוש הוא עתיד לשמוע 
על כך מהשליחים האמריקאים שיגיעו לירושלים . לא כל מה שהוא עתיד לשמוע יערב 
לאזניו . זה יהיה אולי אחד המבחנים הבאים ביחסיה של ממשלת שמיר עם הנשיא 
בוש , וכדאילהתכונן לכך . 
