בניגוד לסדרה של מיקי בהגן ראויה הטרילוגיה של אשר טללים , " כל האנשים 
הבודדים " , להתייחסות רצינית . אבל גם במקרה זה היו ליקויים ומעידות . 
גם טללים משמש בשלושה תפקידים בעת ובעונה אחת : תסריטאי , במאי ועורך . 
רק כשרון גדול באמת מסוגל לשמש בשלושה תפקידים אלה ולא להיכשל . במאי רציני 
כמו קישלובסקי הפולני זקוק לתסריטאי ולעורך ; אבל לא בהגן וטללים . ביסודה 
של הסדרה קיימת הנחה , שטללים עושה כל שביכולתו למצוא לה הוכחות . הוא 
מאמין שמוסיקת הרוק ונציגיה הישראלים צמחו ופלשו לעולם המוסיקה היישר משולי 
החברה , ורוק ישראלי מצטייר בסרטיו כמחאה חברתית אותנטית . טללים אובססיווי 
בנושא זה , והוא ממחיש ומדגיש אותו בכל המאצעים הוויזואליים העומדים לרשותו , 
וגם בסיפורים הכמו - מאוירים של הזמרים שבחר בקפידה ובכוונה מראש ארקדי 
דוכין ולהקתו ואלברט עמר ; אהוד בנאי הוא כבר סיפור אחר . טללים בוחר להדגיש 
באמצעות המצלמות את היופי שבכיעור , בעזובה ובעוני . ואין כמו המצלמות 
להעניק לאלה יופי מושך משלהם וליצור אווירה , עד שהצופים עשויים להשתכנע 
ברעיון המובע באמצעות הטרילוגיה . טללים כופה עלינו את הדברים , ולא נותרה 
לנו ברירה אלא להאמין שלפנינו האנשים הבודדים ביותר , וכפי שאומר הזמר אלברט 
עמר : " הדרך היחידה להוציא את הזבל היא רק באמנות ובשירה . אם לא הייתי 
מתאבד " . אחד אחד הם מספרים את סיפורם ונחשפים כאנשים שהזרות שליטה בחייהם , 
ואין הם מוצאים את מקומם אלא במוסיקה שלהם . ארקדי דוכין , דבי , כבד 
ומלנכולי , מתגעגע למקום שבו נולד , לריח המקום , לירוק הנצחי , לשלג , 
וחש כאן כאילו נקלע למדבר . מיכה שטרית בורח עדיין מיקנעם , ויש בסיפור 
חייו על אב , מאהבת , ובעלה של המאהבת שהרג אותה , את אביו , את סבתו 
ואת אחות אביו חומר לסרט בפני עצמו ומטען של סיוטים . וישנם גם מיקי הררי , 
וקוזו שאביו הימאי אוהב את המוסיקה אבל לא את המלים . ואין פלא אם המלים 
אומרות " אנחנו שקי האגרוף של אבא ואמא " . כדי שנשתכנע עד הסוף מכניס אותנו 
טללים לאכסנייה תל - אביבית לחלכאים ונדכאים , שם גרו ויצרו חברי הלהקה 
ומשם באה להם ההשראה . בסיפורו של אלברט עמר אנו בתחומן של חוויות קשות בארץ 
החדשה ותחושות עלבון , בושה וניכור של דור ההורים וגם של הבנים . ב"שקוף " 
שלו הוא אומר : " הם עושים אותנו שקוף מהתחלה " . אלא שטללים אינו יודע 
את סוד הצמצום וחצאי - האמירות , והוא נסחף עם האפקטים שיצר . כך יש בסרט 
סצינות סוריאליסטיות כמעט , כשאנו צופים בחוג לתיאטרון שעמר מדריך במוסד 
למפגרים , ובמחזה שהללו מעלים . אנו נקלעים גם לסיפור על סמים , ואז הסרט 
כאילו משנה נושא . נוסף על כל זה שולח טללים את עמר לצעדות ארוכות במזבלה 
בחדרה , שם נשרפות מכוניות . ואם לא הבנו עדיין שנשמתו של עמר בוערת , 
מצרף טללים תמונות לא - רלוונטיות מן השרפה ביערות הכרמל . דווקא קטע קצר 
במחיצת אמו של עמר במטבחה מרשים פי כמה , ומעביר את תחושת הקלאוסטרופוביה 
והבערה . אלא שטללים נוטה להגזמות , והן בעוכריו של עמר זמר מעניין ונוגע 
ללב . כשצפיתי בסרט קיוויתי שהבמאי ישתחרר מן האפקטים , יחזור לדיווח נקי 
ויניח ליומרות האמנותיות - סמליות . אבל הנס לא קרה . הטרילוגיה , למרות 
הכל , מעניינת . 
