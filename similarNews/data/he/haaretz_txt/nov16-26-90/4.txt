לפסיכואנליזה אין שום סיבה לחשוש מהתקדמות הידע כשלעצמו . אך גם הפסיכואנליזה 
וגם האנושות כולה יכולות לחשוש כאשר תחום ידע אחד מתייצב בלהיטות כנגד תחום 
ידע אחר . מה כל כך בלתי נסבל בפסיכואנליזה שכה מנסים להפריכה ? מה הוא 
הרעל המדאיג כל כך ? לדעתי , הפסיכואנליזה והנוירוביולוגיה הם שני תחומי 
ידע הטרוגניים במהותם . הבלבול בין מערכת העצבים ובין חיי הנפש אינו תולדה 
של מדע אלא של אידיאולוגיה . הכרת תפקודו הפיסיולוגי של המוח לא תבהיר 
לפסיכואנליטיקן את חידות חיי הנפש . אי - אפשר להתייחס למנגנוני הנפש כאילו 
היו מנגנונים תאיים בלבד , כשם שאי - אפשר לטעון כי חוש המוסר שוכן באונה 
הקדמית . האמצעים החזותיים דרושים לחקר היקום . בו בזמן , מצב הדברים הזה 
גורם לי לחשוב על ילד המציץ דרך חור מנעול . מה שהוא רוצה לדעת הוא סוד 
האהבה והמיניות . הוא הדין לגבי הנוירולוגיה והמדעים האחרים . אפשר לחוש 
גם בפראנויה פוטנציאלית מסוימת אצל החוקרים , מעין פנטזיה של השתלטות לקרוא 
במחשבותיו של האחר , לדעת הכל עליו . כוח המשיכה של צילומים , של החזותי , 
הוא מסוכן . כפי שאמר לווינאס , " המראה יכול לעוור את הראייה " . אין 
זה מקרה שהמסורות הגדולות של הדיבור , כמו המסורת העברית הקדומה , מתייחסות 
בחשדנות לחזותי . הוא משעבד דווקא בגלל השלמות שבו . בדומה להיפנוזה , 
החזותי הוא כלי שליטה . הוא מקנה תחושה של ודאות מיידית , בעוד שהמייחד 
חילופי - דברים הוא ריבוי המשמעויות האפשריות . ריבוי זה הוא סוללת המגן 
הטובה ביותר נגד הטוטוליטריות . כדי לשמוע את משמעותם הנבואית של דברים , 
יש להפנות את המבט הצדה . הומרוס וטירזיאס , המשורר והחוזה , היו עיוורים , 
כאילו כדי להיטיב לפנות לעבר מבטם הפנימי . המדעים הניסויים מעניקים אולי 
חשיבות רבה מדי לחזותי . הפסיכואנליזה , שבלי להיות מדע ניסויי טוענת לרציונליות , 
הפנתה עורף לחזותי . הפסיכואנליטיקן נחלץ מהפיתוי ההיפנוטי ומאזין . נשאלת 
השאלה למה אנו עיוורים כאשר מנצחים החזותי ותדמיתה של הסינתיזה . אנו איננו 
רואים מה אנו עושים כעת עם הביולוגיה . מה הוא המדע הזה המוביל את האדם 
להפוך את עצמו לנשוא - ניסוי כדי לספק את רצונו לידע טוטלי כלומר אשלייתי 
על עצמו ? הביולוגיה והנוירולוגיה מספקות תגליות , אבל גם דיונים והצגות 
דברים , בעיקר הצגת האדם כיצור מתוכנת ובר - תכנות . מכאן קיים פיתוי עבורו 
לחוש עצמו פטור מכל אחריות קיומית . הכל חייבים לחשוש משאיפה זו . פיתוי 
זה גדל בתקופות של אי - ודאות גדולה , כאשר אמירות מהימנות על האנושי לוקות 
בחסר . כיום אפילו הדיבר הדתי אינו יכול לרכך חסר זה . קיימת גלישת - משמעות 
מתמדת מצד הביולוגיה , המתיימרת לתאר תפקוד אחד ועוברת לתפקוד אחר . טוענים 
שמדברים על מולקולות ומגיעים להתנהגויות . האם בעיית האלימות תיפתר במונחי 
הורמונים ? או שמא יש להמשיך בעבודתה האטית של התרבות , עבודה הנמצאת בסכנה 
מתמדת ? המעשים שייכים למי שביצע אותם , גם אם נעשו שלא מרצון . הם נובעים 
מהאלכימיה החשאית שלו . אדם אינו נעשה אורגניזם שניתן להפכו לנשוא , לחפץ , 
אלא במחיר הדה - פרסונליזציה ואובדן הזהות . מי שמתייחס לעצמו כאל רובוט 
הוא הסכיזופרני או הפרנואיד . מחריד שהמדע , שהוא ביטויה של התרבות עצמה , 
הופך עצמו לאויב התרבות . אסור שחלומם של מעטים ייהפך לסיוט של כולם . 
