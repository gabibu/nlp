חברת יבם זכתה במכרז למחשוב בתי המשפט . בשלב האחרון בהתמודדות גברה יבם 
על כלל מערכות , נציגת יוניסיס בישראל . החלטת ועדת המכרזים תימסר היום 
באורח רשמי לחברות המתחרות . שווי המכרז נאמד בארבעה עד חמישה מיליון דולר . 
בנוסף , מקנה הזכייה עמדת זינוק מצוינת למחשוב קהיליית עורכי הדין . בכלל 
מערכות שוקלים נקיטת צעדים משפטיים , ובין השאר עתירה לבג"ץ נגד תוצאות 
המכרז . בכירים בחברה אמרו כי המכרז הפך זה מכבר מפרויקט מחשובי לקרב בין 
פקידים ומשפטנים . לדבריהם , " זהו רק סיבוב אחד במערכה הזאת , וצפוי 
המשך משפטי " . מכרז בתי המשפט נפתח ביולי 88 . בינואר 98 עלו חמש חברות 
לשלב השני . יבם וכלל מערכות הגיעו לשלב האחרון . בדצמבר אשתקד נקבע כי 
כלל מערכות זכתה במכרז , אלא שאז נקטה יבם צעד חריג בענף , ועתרה לבג"ץ . 
ביוני השנה קבע בג"ץ כי היועץ המקצועי של ועדת המכרזים היה במצב של ניגוד 
אינטרסים , והורה לשוב ולדון בעניין . הדיון המחודש הסתיים , כאמור , 
בנצחון יבם . במהלך הדיון האחרון הועלו השגות לגבי עמידת הציוד מתוצרת יוניסיס 
בדרישות היסודיות של המכרז . חוגים משפטיים העלו חשש , כי בהתבסס על טענה 
זו עלולות גם חברות מחשבים שנשרו בשלבים קודמים של המכרז לעתור עתה לבג"ץ , 
בטענה כי הן , ולא כלל מערכות , היו צריכות לעלות לשלב הסופי . 
