בסרט משונה זה יוצאת חבורה של סטודנטים לרפואה לגלות את סוד המוות . במציאות 
עירונית - אפוקליפטית , צבועה בגוונים קודרים ולוהטים , כאילו אחרי שואה 
כלשהי , בבית חולים אוניברסיטאי שנראה ככנסייה יותר מאשר כמוסד מדעי , 
הם יוצאים אחד אחד לבדוק אם מחכה לנו משהו אחרי רגע מותנו הקליני . מבחינה 
נושאית מצטרף הסרט ( שנכתב בידי פיטר פילארדי ובוים בידי גואל שומאכר ) 
לסדרה של סרטים שמוקרנים אצלנו כרגע , כגון " רוח רפאים " ו"דארקמן " , 
אשר מטשטשים את הקו המבדיל בין חיים ומוות והופכים את גיבוריהם למת - החי , 
במסורת ספרות האימים וקולנוע האימים . ריבוי הסרטים העוסקים בנושא זה באחרונה 
מתחיל להפוך לתופעה , ומציין את משיכתן העכשווית של החברה והתרבות האמריקאית 
אל אותה נקודה שבה מתחברים הדת , המדע והמוות . סביר להניח שתופעה זאת 
היא תגובה נוספת על משבר האיידס , אשר חשף את הקשר בין מין ומוות , החדיר 
את מושג העונש לחברה המתירנית האמריקאית , פגע בנקודות התורפה הליברלית 
שלה והוכיח כי למדע ורפואה יש גבולות ומגבלות . המשיכה אל העל - טבעי והמיסטי , 
הרומנטי והפטאליסטי היא , לפיכך , אופן אחד של התמודדות סימבולית עם מציאות 
זאת . קפמאבינהבעיה העיקרית שסרטים אלה מציבים בפנינו היא הצורך להתמודד 
עם ההיבט הריאקציונרי המסוים שהם מייצגים . הצביון הדתי המורליסטי המופגן 
של סרט כגון זה , והעיסוק האובססיווי שלו בסוגיית החטא והעונש , עלולים 
להרתיע , במיוחד כשהם מלווים במערכת גדושה של דימויים הלקוחים מהמסורת הרומנטית 
והמיסטית . למרות שבתוך החבורה מתנהלים ויכוחים לגבי כדאיותהניסוי ומוסריותו , 
הם נכנעים לבסוף לחזונו של מנהיגם , שאותו מגלם קיפר סאתרלנד . ברור לנו 
גם שמדובר בחבורה של תלמידים מוכשרים במיוחד , מין חבורה של ארבעה סופרמנים 
וסופרוומן אחת , שרק להם הכושר האינטלקטואלי , אומץ הלב והיכולת לגלות 
את הסוד המבדיל בין החיים והמוות . גם היבט זה של הסרט נותר לא פתור , 
ומעורר בנו אסוציאציות לא נעימות במיוחד של ניסויים מדעיים בתקופות אפלות 
אחרות , שמטרתם היתה לגלות את סוד הבריאה . כל זה מעניק לסרט צביון מרתיע 
למדי , ומקרב אותו לאזור דמדומים מוסרי מפוקפק . כדרכם של מדענים שמתגרים 
באלוהים , בטבע ובמוות ומנסים לדעת יותר מדי , גם הם נענשים . מעבר למוות 
הם מגלים אשמה , שקשורה בילדותם , וזו חוזרת איתם משם להעניש אותם כאן . 
סיוט זה יכפה עליהם לעבור תהליך של למידה , שיקרב אותם מחדש לתפיסה מסורתית 
יותר של גבולות המדע . אולם , היות שמדובר בחבורה בעלת כישורים מנטאליים 
ונפשיים חריגים , הם מצליחים להתגבר גם על סיוט זה , ונדמה שבסופו של הסרט 
אנו אמורים לראות בהם חבורה של יחידי סגולה , שניצחו את המוות ועברו תהליך 
של זיכוך נפשי . מבחינה תסריטאית הסרט לוקה במונוטוניות מסוימת וסובל מחוסר 
דמיון באופן שבו הוא מתאר , באמצעים קולנועיים , את החוויות שעוברים בני 
החבורה אחרי " מותם " . אפשר היה לעשות בזה הרבה יותר , ולמרות שחזותו 
של הסרט מרשימה ( צילם יאן דה סונט בעל הסגנון האקספרסיווי ) הרי שדווקא 
ברגעיו העל - טבעיים הוא מאכזב . המבנה העלילתי מעביר אותנו מניסוי לניסוי , 
ועל אף שהקשיים והסיכונים גוברים , הוא חוזר על עצמו ומתחיל לייגע עד מהרה . 
השחקנים ( ובהם , בנוסף לסאתרלנד , גוליה רוברטס , קווין בייקון , 
ויליאם בולדווין ואוליבר פלאט ) סימפטיים , אולם נדמה שהם מבוהלים מעט 
מהמעמסה התסריטאית שהוטלה עליהם כאן . אפשר להבין אותם . 
