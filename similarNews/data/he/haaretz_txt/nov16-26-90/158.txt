התגובה הציבורית הנרגשת , כמו גם העיסוק התקשורתי האובססיווי בתופעת הזנות 
ונערות הליווי בקרב העולות מבריה"ם , הם המחשה מאלפת לכמה מן הבעיות הקשורות 
בקליטת העלייה . יותר ממה שמלמד הגילוי על העולים , הוא מלמד פרק בתפיסה 
הסטריאוטיפית שבה תופסת החברה הישראלית את עצמה בכלל ואת העלייה בפרט . בחלקה 
נעוצה תגובת ההפתעה הציבורית במטען עדתי לא מבוטל . במעט ציניות ניתן לומר 
כי תופעת הזנות בקרב העולות מרוסיה משמשת תפקיד חיובי בצמצום הפערים הבין - 
עדתיים , באשר היא כופה חשיבה החורגת מן התפיסות המקובלות . התגובה מלמדת 
גם פרק ביחסנו אל העלייה הנוכחית . הזנות נקשרת באופן טבעי במעמד סוציו - 
אקונומי נמוך , בהעדר השכלה ובחסך תרבותי כל אותם מושגים הרחוקים מתדמיתה 
של העלייה מבריה"ם . המאסה האנושית האדירה הנוחתת בישראל מדי יום , נתפסת 
בצורה חסרת הבחנה כ"עולים מבריה"ם " , גישה שאינה מבחינה בניואנסים של קבוצות 
ופרטים . עולים אלה , במידה של צדק , יצאה דיבתם טובה עוד בטרם הגיעו 
אלינו . כולם מהנדסים ורופאים , מנגנים בכינור ומצטטים את צכוב . העובדה 
כי יש בתוכם גם נערות ליווי שאינן קוראות בלילות רק את פושקין , נפלה עלינו 
כהפתעה . זה אולי הרגע לעצור ולחשוב שגם קבוצת אנשים זאת אינה עשויה מקשה 
אחת . תפיסת אוכלוסיות שלמות במונחים סטריאוטיפיים מביאה לכדי עיוותים , 
לא רק כשמדובר בהכללות נוסח " מרוקו סכין " . היא אינה מיטיבה עם שני הצדדים 
הקולט והנקלט גם כאשר הדימויים הנקשרים הם חיוביים בעליל . היחידים שאינם 
מתרגשים מן הגילוי המרעיש של הזנות , הם דווקא העולים מבריה"ם עצמם . אלה 
יודעים את האמת הפשוטה שגם בין העולים יש ויש . יותר מכך , מבקשים הם עצמם 
לנתח את השורשים החברתיים - תרבותיים שהצמיחו את התופעה . אלו דוחים על 
הסף את ההסבר שמספקת התקשורת על מצוקת הקליטה שדחפה את הנערות אל הכביש . 
הסברים אלה מביאים אותם לכדי גיחוך , כשהם מיטיבים לדעת שתמיכתו של הממסד 
בשלבי הקליטה הראשונים אינה כופה צעדים של יאוש . כמה מהם מעגנים את קיומה 
של התופעה במשבר החברתי האדיר העובר על בריה"ם בשנים האחרונות . סקר שנערך 
לא מכבר בבית - ספר תיכון ברוסיה לדירוג מידת היוקרה של המקצועות , קבע 
את הזנות במקום הראשון בסולם היוקרה המקצועית . ממצאי הסקר אינם מלמדים 
בוודאי על מגמות הקריירה של כלל הנערות . אין הם אלא ביטוי נוסף של תגובה 
דווקאית כנגד ממסד צבוע ושקרי שהכחיש במשך שנים את קיומה של תופעת הזנות 
בבריה"ם . " הערכים הישנים פשטו את הרגל ולא גובשו עדיין ערכים חדשים שיחליפו 
אותם . הזנות , הנפוצה מאוד בבריה"ם , היא רק פן אחד של שבר זה " , אומר 
עולה ותיק . בניגוד לתפיסה הישראלית הרואה את העולים כקבוצה הומוגנית , 
מודעים העולים עצמם למורכבות החברה המגיעה . קבוצה של אינטלקטואלים צעירים 
מקרב העולים ניסחה לא מכבר מניפסט חברתי . תחת הכותרת " המניפסט המודאג " , 
שופכים העולים הצעירים קיתונות של רותחין על יציר המכונה " הומו סובייטיקוס " , 
מושג הרווח בחברה ובספרות הרוסית . ה"הומו סובייטיקוס " , הם טוענים , 
הגיע עתה לישראל והמבנה הפסיכולוגי שלו מאיים על החברה . בין תכונותיו 
של אותו יציר , הם מונים חוסר ערכים , דחף להסתדר בכל מחיר וללא מאמץ . 
גם את תופעת הזנות הם מסבירים על רקע זה . ייתכן שהם צודקים , יכול להיות 
שהם מטעים . ציטוט דברי הביקורת הקשים שמותחת קבוצת העולים על עמיתיהם , 
לא בא אלא כדי להראות את מורכבותה של אותה חברה . הבנתנו את המורכבות הזאת 
היא אחד מן התנאים להצלחתה של הקליטה . 
