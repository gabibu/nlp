תנועת חב"ד ממשיכה בפעילות ההסברה שלה בנמל התעופה בן - גוריון ללא כל הפרעה . 
יתרה מזו הפעילות אף הורחבה עד לתחנת המשטרה במקום . ל"הארץ " נודע כי 
נציגי התנועה נוהגים להסתובב באופן חופשי בין שלוש קומות תחנת המשטרה בנתב"ג 
ולהפיץ את " שיחת השבוע הגיליון השבועי לכל יהודי " , היוצא לאור על - 
ידי מרכז צעירי אגודת חב"ד . בדיקה העלתה כי אין זו הפעם הראשונה , שנציגי 
התנועה מסתובבים באופן חופשי בתחומי תחנת המשטרה בנתב"ג ומפיצים חומר כתוב 
מטעמם . פעילות זו מתאפשרת למרות העובדה , שתחנת המשטרה בנמל סגורה בפני 
הקהל הרחב , המורשה להגיע למשרדיה רק באישור היומנאי . במרכז הגיליון השבועי , 
שהופץ בסוף השבוע במשטרת נתבג , מצוי מאמר העוסק בשאלת מיהו יהודי . " מי 
שהוא בן לאם יהודייה יהיו מעשיו אשר יהיו הוא יהודי . הוא בנו של הקב"ה . 
ואילו גוי אוהב ה , אוהב ישראל , מוכתר בכל המעלות הוא גוי . הוא חסיד 
אומות העולם , ויקבל את מלוא שכרו על כך , אבל אין זה הופך אותו לחלק מעם 
ישראל " , נאמר בגיליון . נציג התנועה גם ביקש משוטרי התחנה ומקציניה להניח 
תפילין . סגן מפקד משטרת נתב"ג , סנ"ץ יאיר מוסט , אמר בתגובה כי כל אזרח 
יכול לנוע באופן חופשי בין קומות התחנה , לאחר שקיבל את אישור היומנאי . 
" מספיק שהאזרח יביא עמו דו"ח תנועה , או שירצה להגיש תלונה , כדי שיותר 
לו להיכנס למשרדים " . לדבריו , אין פעילותם של אנשי חב"ד מהווה הפרעה לעבודה 
השוטפת בתחנה . " הם פונים בעדינות . הם לא אלמנט שלילי " , אמר . מוסט 
הוסיף כי לדעתו אין לפעילותם גוון פוליטי , למרות שהתנועה נקטה עמדה ברורה 
בבחירות האחרונות לכנסת . הוא סירב להתייחס לשאלה אם גם פעילי תנועות פוליטיות 
אחרות היו זוכים בהיתר לנוע בתחנה באופן חופשי ולחלק חומר הסברה . 
