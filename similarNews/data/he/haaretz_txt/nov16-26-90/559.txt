יוזמות אחדות הנוגעות לעתיד הטלוויזיה נמצאות בשלבים שונים של גיבוש וחקיקה . 
לפחות לחלקן משותפת נטייה להיצמד אל קונספציה מן העבר , שהתיישנה בינתיים , 
תוך ניסיון להתאימה למציאות המשתנה באמצעות תיקונים קלים . למעשה , משדרת 
הטלוויזיה בערוץ הראשון במעין " ספליט סקרין " אותו פעלול הווידאו של 
המסך החצוי , המאפשר לראות באותו זמן תמונה אחת בחלקו האחד של המסך , העליון 
למשל , ואחרת בתחתיתו . כל שוליית במאים יודע , אגב , שהשימוש באפקט 
זה שלא לצורך מעיד על שיפוט לקוי ועל טעם רע . כמו הקו האלקטרוני של הספליט 
סקרין , החוצה את המסך ואת התמונה בנחרצות חסרת פשרות , מבתרת השעה חמש 
וחצי את לוח משדרי הטלוויזיה בערוץ הראשון ומפרידה , ללא סיבה או היגיון 
נראים לעין , בין ה"כללית " ל"חינוכית " שתי תחנות הטלוויזיה הציבורית , 
הממלכתית , החולקות ביניהן למעלה מעשרים שנה ערוץ שידורים אחד . רק מעטים 
מבין הצופים יודעים , או רוצים לדעת , להבחין בין התחנות הדומות זו לזו 
כמו שני שירי אירוויזיון . ה"מבינים " יודעים לומר שהטלוויזיה החינוכית 
היא ה"טובה " ושהכללית אכן ראויה לכל השמצה המושמעת לעברה . אבל ספק אם 
ידעו לנקוב בשמות של יותר מתוכנית אחת או שתיים של הטלוויזיה הלימודית . 
רבים מייחסים ללימודית , בטעות , את כל תוכניות הילדים והנוער , שרבות 
מהן מופקות על ידי הטלוויזיה הכללית , ומשייכים לטלוויזיה הכללית תוכניות 
כמו " ערב חדש " או " קרובים קרובים " למשל , שהן הפקות של החינוכית 
דווקא . לרוב הצופים נדמה שהטלוויזיה החינוכית היא איזו מחלקה לילדים בטלוויזיה " , 
והם אינם יודעים שמדובר בשתי ישויות שונות ונפרדות לחלוטין זו מזו : החינוכית , 
ברמת - אביב היא מחלקה במשרד החינוך הממומנת מתקציב המדינה ומשדרת משמונה 
בבוקר ועד חמש וחצי אחר הצהריים , והכללית , שבסיסה בירושלים היא של רשות 
השידור הסטטורית על - פי חוק , הממומנת מן האגרה שהיא גובה , והיא המשדרת 
מחמש וחצי ועד סוף משדרי הטלוויזיה אחרי חצות . תמיד פזלו התחנות האחת אל 
עבר תחומה של יריבתה , אבל שמרו על איזה מודוס ויוונדי של דו קיום בשלום . 
באחרונה התחדדה יותר התחרות ביניהן והגיעה לכלל יריבות של ממש . בשנים האחרונות 
מופיעים ומתוכננים עוד להופיע מה שהמומחים אוהבים לכנות בשם " שינויים במפת 
התקשורת " , קרי : התמסדות הערוץ השני , הכנסת הטלוויזיה בכבלים , התאפשרות 
הקליטה הישירה מלוויינים , העלייה במספר מכשירי הווידאו הביתיים ועוד . 
כלומר התרבות האלטרנטיבות לצפייה בערוץ הראשון . חשוב , אולי , לציין 
בהקשר זה שהן כולן בעלות אוריינטציה מסחרית . גם בכללית וגם בחינוכית חיים 
כבר שנים אחדות , ובצדק , בתחושה שיש להזדרז ולהיערך אל מול המציאות המשתנה 
הזו . שמדובר בסופו של השלב הראשון של שידורי הטלוויזיה בישראל ובראשיתו 
של עידן חדש , ושמה שהיה הוא לא מה שיהיה . בשתי התחנות מוקדשת מחשבה רבה 
להגדרה עדכנית ומדויקת יותר של תחומי המחיה והפעולה שייוחדו להן בעתיד , 
ושתיהן מגבירות את מאמציהן לביסוס ולהרחבת התחומים הללו . הטלוויזיה החינוכית , 
מדוכאת מדלות תקציביה , שקלה כיווני התפתחות אחדים והתבייתה בסופו של דבר 
על ניסיון לשלוח את ידה אל קופתה המתפקעת של הכללית . הלא גם אנחנו לא נתפפרנס 
בעתיד מדמי מנויים ( כמו רשתות הכבלים ) , אומרת החינוכית , או מכספי 
מפרסמים ( כמו הערוץ השני ) , גם אנחנו טלוויזיה ציבורית , כספי האגרה 
מגיעים גם לנו . ומנגד מנסה הטלוויזיה הכללית , הלחוצה בין חמש וחצי אחר 
הצהריים לקצת אחרי חצות , לפשוט מעט את אבריה באמצעות סיפוח נתחים משעות 
השידור של החינוכית . החרדה הזו לעתיד , כך נראה , היא שהכשילה את הניסיון 
שעשו נציגים של שתי התחנות לגבש הצעה לתוכנית בוקר משותפת " בוקר טוב ישראל " . 
מי יפיק ? מי ישדר ? מי יחליט ? מי ישלוט ? שאלות אל אינטרסים , של 
מוניטין , של חזקות , כל אלה לא מצאו פתרון הולם והרעיון ירד מעל הפרק . 
השאיפה לסימטריה , אומרות השמועות , העלתה במהלך הדיונים המשותפים הצעות 
קטנוניות כמו העברת השידור מתחנה לתחנה מדי רבע שעה , ובלבד שלא יסתמן חלילה 
שמץ עליונות של האחת על האחרת . גם אם שמועות אלה אינן מבוססות , מה המרחק 
ביניהן ובין המציאות שבה נשקלת עכשיו האפשרות לתת את זמן השידור שלפני תוכניות 
החינוכית , כלומר לפני שמונה בבוקר , בידי הכללית כדי שתשדר בעצמה את " בוקר 
טוב ישראל " , ולפצות על כך את החינוכית בתוכנית לעולים חדשים שתשודר עוד 
קודם לכן ( מחמש בבוקר עד שש וחצי או שבע ) . על פי היגיון זה האם לא פשוט 
יותר לשדר סימולטאנית במסך חצוי ? תשדר הכללית בימין המסך והחינוכית בשמאלו . 
או להיפך . למען הסימטריה הקדושה אפשר גם להחליף צדדים מדי ארבעים וחמש 
דקות למשל , כמו בכדורגל . מי שמברך על ה"תחרות המפרה " שמתוצאותיה נהנה 
הצופה , אינו יודע מה הוא שח . לא בקנאת סופרים מדובר כאן אלא במשפט שלמה . 
ביתור הערוץ וחלוקתו בין שתי התחנות הוא שריד של נסיבות מן העבר . היום 
הוא אנכרוניסטי , סתמי ומיותר , והוא מנוגד לטובת הצופה ולצרכיו . הדומה 
והמשותף בין התחנות מתחוור עוד יותר על רקע הופעתן של האלטרנטיבות . הכללית 
והחינוכית משרתות ערכים ומטרות זהים כמעט לחלוטין . שתיהן אמורות להביא 
לצופה תוכניות חינוך , מדע ואמנות , לטפח אזרחות טובה , להרחיב השכלה 
ולהפיץ דעת , לקדם את היצירה העברית והישראלית , לחזק את הקשר עם המורשת 
היהודית וערכיה , ועוד כהנה וכהנה תפקידים אשר ספק אם האלטרנטיבות המסחריות 
יוכלו ליטול על עצמן . אלה האחרונות , יהיו כוונותיהן כלפי הצופה טהורות 
כאשר יהיו , ישאפו בהכרח לשדר חומר קנוי שהוא זול יחסית , בהיותן מחויבות 
קודם כל למאזן ורק אחר כך למאזין . ביחד יכולות הכללית והחינוכית למלא את 
תפקידיהן לאין שיעור טוב יותר משהן עושות זאת בנפרד . תקפותו של העיקרון 
הסינרגי כאן מובהקת , כמו בתזמורת למשל . כאשר ברמת אביב מנגנים בכלי קשת 
וברוממה , בירושלים , בכלי נשיפה , מוגבלת בהכרח יכולתם של ההרכבים . 
צירופם לתזמורת אחת יתן תוצאה סימפונית שהיא הרבה יותר מסך היכולת של שני 
הגופים . במלים אחרות , אילו ידעו הכללית והחינוכית להתעלות מעל לדינמיקה 
של ארגונים הנאבקים להנציח את עצמם , בהתעלמם משינויים בנסיבות ובתנאים 
סביבם , אילו התחשבו בטובת הצופה במקום להתמכר לנוחיות ההרגל , אילו נמצאו 
בהן מעט דמיון והעוז לפרק את מסך הברזל המיותר החוצץ ביניהן שלא לצורך בחמש 
וחצי אחר הצהריים , היו ממזגות את משאביהן בזמן שידור , בעובדים , בציוד 
ובנכסים והיו יוצרות ערוץ ממלכתי חזק , רענן , קוהרנטי , ערוץ שיכול להציע 
לצופה לוח שידורים חופשי מאילוצים היסטוריים , ערוץ שמדינת ישראל חייבת 
בשכמותו לצידם של המדיה החדשים . מעין בי - בי - סי ישראלי . את השידורים 
לבתי הספר , אין צורך לומר , אפשר כמובן לקיים ככל שיוסיף להיות להם ביקוש 
בעידן מכשירי הווידאו גם במסגרת הערוץ המאוחד . יש האומרים שמגוחך לקחת 
את הטלוויזיה ה"טובה " ( החינוכית ) ולאבד אותה לדעת בתוך הטלוויזיה הכללית . 
אבל מי שיטרח לבדוק את האמיתות שמאחורי הדימויים יגלה מצד אחד שאפילו בחינוכית 
לא התגשם עדיין חזון אחרית הימים במלואו , ומצד שני הכללית שכולם אוהבים 
לשנוא אינה כולה ממלכת רשע . הדימויים לא תואמים בדיוק את המציאות , וגם 
לטלוויזיה הכללית אפשר לזקוף כמה נקודות של זכות . יש מי שחרד לאבטלה הסמויה 
שתיווצר . אז מה ? הבעיה של הטלוויזיה הכללית אינה חוסר יעילות אלא אי היכולת 
להשיג את מטרותיה . הקושי לייצר טלוויזיה טובה על פי אמות מידה של עיתונות 
חופשית , על פי קריטריונים תרבותיים ואמנותיים , אינו נובע מן הצורך לשלם 
עוד כמה משכורות לאנשים שאין במה להעסיק אותם . נכון יותר לתלות את מכאוביה 
של הכללית בכך שהיא נאלצת לדחוס לוח שידורים מלא , כפי שמצפים משירות שידור 
ממלכתי , ( כולל שידורים בערבית ) , לתוך מיטת סדום של שש , שבע שעות . 
דווקא איחוד זמני השידור של שתי התחנות היה מאפשר מימוש יוזמות הפקה ושידור 
חדשות שהיו פורסות בפני העובדים כרי פעולה נרחבים . " בטלוויזיה החינוכית 
יש כוח אדם משובח " , כותבת נילי מנדלר במוסף " הארץ " מלפני שבועות אחדים , 
וזה נכון . האנשים האלה , ביחד עם אנשי הכללית יכולים , בהתפרסם על פני 
כל יום השידורים , להעניק לעם ישראל טלוויזיה ממלכתית משוחררת מאילוצים , 
ממאבקי כוח וממחטפים , טלוויזיה שהיא מעשה חושב במקום מעשה טלאים . 
