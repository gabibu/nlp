קצינים מסיירת הצנחנים נאלצו להתרוצץ בין יחידות צה"ל השונות והמשטרה כדי 
להשיג ציוד קרבי למבצע של היחידה שלשום מצפון לאזור הביטחון . כמו כן , 
נאלצו הקצינים לפנות בבהילות למפעלים אזרחיים כדי להשאיל מהם פריטי ציוד 
משלימים כך עולה מתחקיר " הארץ " . מתברר כי למרות שהסיירת קיימה מבצע 
דומה בלבנון לפני כארבעה שבועות , לא נמצאו ברשות חייליה ובמחסני היחידה , 
הפריטים המתאימים לפעולה . הקצינים החלו להתרוצץ בין היחידות השונות כדי 
להשיג את הפריטים שהם חלק חשוב בציוד הכוח , שהיה אמור לצאת למשימה באזור 
הכפר עין - עטא . לבסוף נתנו להם חלק מהציוד הדרוש הימ"ם ( היחידה ללוחמה 
בטרור ) , השב"ך וסיירת מובחרת של צה"ל . עוד ביום ראשון בשעות הצהרים , 
כמה שעות לפני היציאה למבצע , עסקו הקצינים בחיפוש אחר הציוד , והוא נמסר 
להם רק זמן קצר בלבד לפני היציאה לשטח , כך שהם לא הספיקו להתאמן בו . הקצינים 
פנו גם למפעלים אזרחיים , העוסקים בייצור מערכות הדרושות למבצע , וביקשו 
לשאול אותן . מפעל אחד נענה לבקשה , וסיפק את כל הפריטים המתאימים שנמצאו 
ברשותו , אך לא היתה זו כמות מספקת . ממצאים אלה מעוררים תמיהה משום שהסיירת 
קיימה פעולה דומה במרכיביה המבצעיים רק לפני זמן קצר , והמחסור באמצעים 
אמור היה להדליק נורות אדומות כבר אז . לממצאים יש כמובן משמעות רבה לגבי 
מצב הכוננות והכשירות של הסיירת . מפקד בכיר אמר אתמול בתגובה כי אכן לא 
היה מנוס מההתרוצצות להשגת אמצעי הלחימה , אך הדבר נובע ממחסור באמצעים 
תופעה שהיא נחלת צה"ל כולו . לדבריו , מה שחשוב הוא שהציוד הגיע לבסוף 
לידי החיילים עוד לפני שיצאו למבצע . דובר צה"ל מסר בתגובה כי הוא אינו מתייחס 
לסוגיות מבצעיות של יחידות צה"ל . 
