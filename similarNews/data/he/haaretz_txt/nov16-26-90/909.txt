החלטת הממשלה לאמץ את המלצתו של שר הביטחון , משה ארנס , ולמנות את האלוף 
אהוד ברק לרמטכ"ל ה41 של צה"ל שמה קץ לתקופה רוויית מתיחות , במהלכה הלכה 
וגברה " מלחמת הגנרלים " ובמיוחד מלחמת מקורביהם . בחודשים האחרונים , 
ככל שקרב מועד החלטתו של שר הביטחון על יורשו של רב אלוף דן שומרון , גבר 
המתח בקרב שלושת המועמדים המובילים , האלופים ברק , אמנון שחק ויוסי פלד . 
ההערכות בדבר זהותו של הרמטכ"ל הבא , שהפכו באחרונה למערכת שמועות מכוערת 
הן שהובילו את ארנס להביא לפני הממשלה את המלצתו במועד מוקדם יחסית , 
יותר מארבעה חודשים לפני המינוי . שר הביטחון עמד לפני החלטה לא קלה . היה 
עליו לבחור בין שלושה מועמדים טובים . לזכות ברק עמדה בין השאר העובדה שבסיבוב 
הקודם היה המועמד שהתמודד מול הרמטכ"ל הנוכחי . שר הביטחון דאז , יצחק 
רבין , בחר בשומרון אך ביקש מברק שיישאר בצבא כסגן הרמטכ"ל . רבין לא הבטיח 
לברק כי יהיה הרמטכ"ל הבא , אך היה אפשר להבין כי אם יישאר שר הביטחון , 
טובים סיכוייו של ברק . החלפת רבין בשר מהליכוד עוררה גל שמועות והערכות 
לפיהן נפגמו סיכוייו של ברק , שאחד העיתונים הכתירו , שלא בהסכמתו ושלא 
בטובתו , כנסיך הכתר של המערך . גם שמעון פרס , שדיבר נכבדות בעתידו בשל 
ברק כשישתחרר מהצבא , לא הוסיף , על פי ההערכות , למניותיו של ברק . אך 
כל המעריכים טעו , והעובדה שברק , סגן הרמטכ"ל , היה זה שריכז את פעילותו 
של צה"ל בהיערכות מול האיום העיראקי , סייעה לראש הממשלה ולשר הביטחון לתהות 
על קנקנו . ככל הידוע , התרשם יצחק שמיר לטובה מתפקודו ומאישיותו של ברק . 
ברק מקבל את צה"ל בתקופה קשה , לאחר שנים של קיצוצי תקציב והקטנת הכוח הלוחם . 
כרמטכ"ל יהיה חייב לגבש את תוכנית בניין הכוח הצבאי לעשור הבא , מול איומים 
מתעצמים והולכים , ולפעול להצטיידות הצבא במערכות לחימה חדשניות האמורות 
ליצור את ההפתעות הטכנולוגיות בשדה הקרב העתידי . יהיה עליו להקצות משאבים 
ניכרים להצטיידות זו , על חשבון המשך רכש מערכות כמו טנקי מערכה . ברק ידוע 
כמתנגד נחרץ לפרוייקט הצוללות של חיל הים , שעל עתידו יחליט בימים הקרובים 
שר הביטחון . לפי תפיסתו , יש להשקיע את המשאבים המצומצים במערכות לחימה 
התקפיות , ולהשביח את כוח ההכרעה של צה"ל . 
