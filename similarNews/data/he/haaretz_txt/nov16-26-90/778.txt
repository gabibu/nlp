נשיא ארצות הברית נועד בזנווה עם נשיא סוריה חאפז אל אסד לפגישה שנמשכה שלוש 
ורבע שעות . דובר הבית הלבן הגדיר את הפגישה " כנה וממצה " ובדמשק מסרו 
כי התנהלה באווירה חיובית . יש מקום לפקפק אם אסד סמך את ידיו על הפעלת 
כוח צבאי כנגד סדאם חוסיין , ובוודאי נזהר מלהתחייב כי חיילים סוריים ישתתפו 
במתקפה אמריקאית נגד עיראק . אם אסד יכול לציין כהישג את עמידתו אל מול 
הלחצים שנשיא ארצות הברית הפעיל עליו , הרי לא השיג מבן שיחו את מחיקת סוריה 
מרשימת המדינות המעודדות מעשי טרור . גורג בוש הפנה את המנהיג הסורי להחלטות 
מועצת הביטחון 242 ו833 ; זו השנייה מדברת על הצורך במשא ומתן בין ישראל 
למדינות ערב לצורך הגשמת ההחלטה הראשונה . לא הוסכם בה על ועידה בין - לאומית , 
כפי שתובעת סוריה . כאשר נודע כי גורג בוש עומד להיפגש עם חאפז אל אסד , 
הזינו חוגים רשמיים בירושלים את אמצעי התקשורת בהבעות זעם על שנשיא ארה"ב 
מתכונן להיפגש עם ראש מדינה אשר מופיעה ברשימה הנותנת חסות לארגוני טרור . 
איש מן הפקידים אשר סברו כי זוהי שעת הכושר להזכיר את כל חטאיו של אסד , 
לא נתן דעתו לכך שסוריה נערכת עתה בחזית אחת עם ארה"ב , נגד השליט העיראקי 
וכי מן ההיגיון הוא שגורג בוש , אשר נפגש עם המלך פאהד ועם הנשיא מובארק , 
לא יפסח על המנהיג הסורי . ככלות הכל , ישראל צריכה להיות מעוניינת בהצלחת 
כל מאמץ אמריקאי המונע החלשת הקואליציה האנטי - סדאמית , לא כל שכן את התפוררותה . 
למחרת היום ביקש ראש הממשלה לתקן את שגיאת הפקידים . בבאר שבע הסביר כי 
" המטרה החשובה ביותר של בוש כרגע , היא לחזק את הקואליציה הבין - לאומית 
נגד סדאם חוסיין " . צריך אפוא להניח כי שר הביטחון , בהופעתו ביום עיון 
על המשבר במפרץ הפרסי באוניברסיטת תל - אביב , יסתגל לקו אשר יצחק שמיר 
קבע . ואמנם הודה משה ארנס כי אינו רואה " משום רע " בפגישת בוש - אסד , 
אך בכל זאת ראה צורך להזכיר למי ששכח , כי אסד הוא זה שערך את הטבח בעיר 
חמה , שהמודיעין הסורי רצח את בשיר גמאייל ודני שמעון וכי דמשק משמשת אכסניה 
לארגוני המחבלים של אבו מוסא ואחמד גיבריל " ישראל אינה רואה הבדל ( לפי 
דיווח אחר , " הבדל גדול " ) בין שליט עיראק לבין נשיא סוריה " . אין מי 
שירצה להכחיש את העובדות שבדבריו של שר הביטחון , אבל אם אין בשום אופן 
לוותר על הבלטתן גם עכשיו , איך להסביר את כמיהתו של משה ארנס ליישור ההדורים 
בינינו לבין סוריה , עד כדי כך שהיה מוכן לקדם בברכה פגישה בין נשמיר לאסד : 
" הלוואי שיתקיים מפגש כזה " , אמר . כל העולם יודע כי ממשלת ישראל מעניקה , 
למעשה , לסוריה יד חופשית בלבנון , בהניחה כי אסד ימשיך להקפיד על שצבאו 
לא ידרים בלבנון מעבר לקווים שישראל קובעת . ישראל גם הניחה לצבא הסורי 
לסלק את גנרל מישל עאון . הסתירות בין התגובות השונות על מפגש בוש - אסד 
מעידות על חוסר תיאום בתוך הממשלה וביטוי לתרעומת על שמקומה של ישראל נפקד 
במסלול ביקורו של נשיא ארה"ב באזור . ביטויי תרעומת אלה אינם עולים בקנה 
אחד עם הסכמת הממשלה לבקשת ואשינגטון כי ישראל תשמור על פרופיל נמוך בכל 
הנוגע למשבר המפרץ . 
