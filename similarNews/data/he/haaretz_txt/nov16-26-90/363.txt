ההגדרה היחידה שאני יכול לתת לתוכנית הזו היא " בלון ריק מאוויר " . אמרו 
שזו התוכנית ואין בלתה , אך לקח למשרד האוצר חודשיים וחצי להביא אותה לכנסת 
שחוטה ומרוטה . חלק מהאלמנטים שבה כבר נשחקו בדרך , וחלק אחר לא יעלה בכלל , 
בשל מצב אבסורדי , שבו שר האוצר , שצריך להיות האדם החזק במדינה , חלש 
הן מבחינה מפלגתית והן מבחינה אישית . כאשר לשר אוצר אין גיבוי של ראש הממשלה 
ואין לו מפלגה גדולה , זו הזמנה לכל הזאבים האורבים לו מסביב בתוך ממשלתו 
לנגוס בו , לפצוע אותו ובלבד שלא יצטרכו לקצץ בתקציבם . לדעתי , צריך 
להחליפו בשר אוצר חזק . לא ייתכן שניכנס לדיון רציני בעניין התוכנית הכלכלית 
או תקציב המדינה במליאת הכנסת או בוועדת הכספים , מבלי שנקבל רקע מעמיק 
על מצבנו האמיתי . למיטב ידיעתי , ישראל מתקשה לגייס הון בעולם לצורך הקליטה , 
בשל המשבר עם ממשל ארה"ב , ובשל היותו של המזרח התיכון אזור סיכון גבוה 
למשקיעים . זו שעת חירום כלכלית , ולכן ממשלה שמוכנה לשלם מיליארדים כשוחד 
פוליטי ולעצום עיניים למצבה האמיתי , היא ממשלת פשעים כלכליים . הגשתי הצעה 
לסדר היום לקיים דיון בתלות של הכלכלה הישראלית בכלכלה העולמית . הכלכלה 
הישראלית תלויה היום יותר מתמיד בכלכלה העולמית , בתחום הקליטה ובתחום הביטחוני . 
אנו צריכים תהליך של צמיחה אדירה , בעוד שהכלכלה האמריקאית נמצאת בבעיות 
מהותיות כמו מיתון קשה . כמו כן מתקשה המגבית היהודית בגיוס כספים הן בגלל 
המיתון בארה"ב והן בגלל בעיות משקיות ומבניות בישראל . 
