יום הולדתי החמישי קרבה ולא התכוונתי לעשות מעצמי שוטה עם נעלי השחורות . 
" את רק בת ארבע " , אמרה אמי , כאילו זה מסיים את הוויכוח , " ונבקש 
ממרי הגדולה לצחצח אותן בשביל המסיבה " . דמעותי לא שינו את דעתה . ביום 
המסיבה הביאה לי מרי הגדולה את נעלי הישנות בקופסת נעליים : הן הבריקו . 
אפילו כפתור הפנינה הזעיר שחיבר את הרצועה נראה כמו חדש . אבל הן עדיין 
היו שחורות . קרוליין באה למסיבה בנעליה האדומות , אבל הן נראו שונות לחלוטין 
מן הנעליים שזכרתי . הן היו קמוטות וסדוקות , צבען היה עמום , ולכלוך 
נכנס לתוך הקמטים . מאז לא הסתכלתי יותר בנעליה . יום אחד ירד שלג ולא 
הלכנו לגן . קרוליין ואני כבר היינו אז חברות טובות למדי , ואני הוזמנתי 
אליה . היה לה סוס שכמעט לא שיחקה אתו בשם מקרוני . השם הפריע לי , כי 
לא מצא חן בעיני לכנות משהו בשמו של מאכל . לפוני בכפר שלנו קראו סאלי . 
לסאלי היה צבע אחד , לבן , ובטן שמנה ועגולה משום שאכלה יותר מדי שיבולת 
שועל . מקרוני , שהיה מנומר בצבעי אפור ולבן , נרתם למזחלת . קרוליין 
ואני עלינו עליה וגברת קנדי עלתה אחרינו וישבה בינינו . התכסינו בשמיכה 
כבדה שחיממה אותנו ומנעה מאתנו להרגיש שאנחנו נופלים בסיבובים חדים . חיבבתי 
את גברת קנדי משום שהיתה רגועה מאוד . אני לא זוכרת אותה מדברת רק את 
תנועותיה הקרירות , הישרות , את מחוותיה . שיערה היה עבות , בצבע חום 
ערמוני , ולא זז ממקומו . פניה לא גילו כל רמז למתרחש סביבה . מאוחר אחר 
הצהריים היו יושבים בני הזוג קנדי בחדר הצהוב וקוראים . גברת קנדי ישבה 
ברגליים משוכלות על הספה והנשיא קנדי ישב בכיסא עם גב ישר . הם החליפו 
חלקים של העיתון בלי לומר מלה . קרוליין ואני רכבנו על אופניים של שלושה 
גלגלים מקצה אחד של החדר לקצה השני והשארנו שביל מזוהם בין הנשיא לבין גברת 
קנדי . ציפיתי שמישהו מהם יאמר משהו , אבל נראה היה שכלל לא שמו לב אלינו . 
לפעמים באה קרוליין לשחק בביתי . אצלנו היו הדברים שונים . הרצפות שלנו 
היו מעץ חשוף עם שטיח אקראי זרוק עליהן . היה צריך להיזהר מנסרי עץ והרצפות 
היו קרות . על הקירות היו תלויים ציורים עם צורות וכתמים . כשהיו אנשים 
בציורים הם היו מעוותים או חסרו חלקים מגופם . בחדרי שבקומה השלישית שיחקנו 
עם בית הבובות שלי . זה לא נמשך זמן רב , משום שהיו מעט חלקים . קרוליין 
היתה שואלת : " זה כל מה שיש לך ? " , ואני נאלצתי לומר שזה הכל : בובה 
אחת , שולחן וכיסא . הקישוט היחיד היה וילון מכותנה מודפסת באדום על כל 
חלון , אבל החדרים בפנים היו ריקים . אפילו הפרחים באדניות שבחלונות היו 
מצוירים . תמיד הרגשתי שבאופן כלשהו איכזבתי אותה . השנה חלפה . היינו 
בגן כשהנשיא קנדי העניק עיטורים לכמה אסטרונאוטים , והמסוקים העיפו את 
השיער לתוך פנינו . אינדיאנים לבושים בנוצות ובחרוזים רקדו על השטיחים האדומים 
בכיתה . כתבו עלינו בעיתונים . ואז , יום אחד אחר הצהריים , כשמרי הגדולה 
ואני צפינו באופרת סבון , הופסקה התוכנית בהודעה שהנשיא קנדי נורה . מרי 
הגדולה צרחה , לקחה אותי ביד ורצה החוצה מן הבית . היא הניחה אותי על מדרגות 
הלבנים האדומות ורצה לתוך הסמטה שליד ביתנו . נראה היה שהכל רצים מבתיהם 
וצועקים . המתנתי על המדרגות . השמש להטה . בתוך דקות אחדות הגיעה אמי 
והלכה באיטיות רבה מן המכונית אל הבית . היה מוזר לראות אותה חוזרת הביתה 
באמצע היום , וידעתי שקרה משהו לא טוב . היא היתה לבושה בבגדי עבודתה 
מקטורן ומכנסיים מנומרים וכרעה על ברכיה וחיבקה אותי . " אני מצטערת " , 
אמרה . " למה ? " שאלתי . חשתי משהו רטוב במקום שנגעתי בה . כף ידי 
היתה מכוסה בצבע כחול בהיר . " הו , לא " , אמרה . " אין לי כאן מי פנים " . 
זה לא חשוב " , אמרתי . " זה יפה " . הושטתי ידי אל השמש החמה כדי לייבש 
את הצבע . 
