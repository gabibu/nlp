מולדת , המולדת האפשרית היחידה . היתה זאת המונארכיה הישנה . עכשיו אני 
איש - ללא - מכורה , שאיבד את מכורתו האמיתית של הנודד הנצחי " . הרהורים 
נוגים אלה בלבו הרוזן מורסטין , גיבור הסיפור " פסל - ראשו של הקיסר " 
של יוזף רת . סיפור זה משתייך לאותה קבוצת יצירות ( הנודעות שבהן הרומאן 
" מארש ראדצקי " ) , שהקנו לרת את המוניטין של סופר - דמדומים , של חלמן 
אכול געגועים שנתן ביטוי מרגש ושובה - לב למיתוס ההרמוניה האבודה מיתוס 
הקיסרות ההבסבורגית שעברה מן העולם . רת היה ( כך מקובל לחשוב , ודאי 
במידה רבה של צדק ) בין יוצריו הראשיים של המיתוס הזה , כלומר מעולם לא 
השתחרר מתלותו הרגשית בהווי שנות נעוריו , שהיו גם שנות חייה האחרונות של 
האימפריה הענקית הגוססת . ואולם המספר האוסטרי היה בהחלט בעל - חלומות מיוחד 
במינו , שכלל לא נאחז במצדת חלומותיו . גם המשפטים שצוטטו לעיל מעידים 
בבירור על מידת הפיכחון המר שאיפיינה את רת בה - בעת שרקם את חלומותיו . 
המונארכיה הישנה , אימפריית האושר ההבסבורגית , שעל היעלמותה מקונן גיבור 
הסיפור , אינה למעשה מולדת אלא על דרך השלילה . מדינה על - לאומית זו , 
ערבוביה זו של ישויות אתניות שונות , החוברות יחדיו מכוח השלטון הפוליטי 
והביורוקרטי , היא המסגרת הממלכתית שבה כל אדם נוכרי במידה זו או אחרת : 
לכן דווקא בה יוכל האדם נטול השורשים באמת , " הנודד הנצחי " , לשאת את 
גורל הזרת והגלותיות שלו . הקיסרות ההבסבורגית האבודה נראית איפוא בעיני 
רת כמדינה שאיפשרה פאראדוקס מוזר גלותיות שלא מתוך אימת הניכור , אלא מתוך 
תחושת שותפות - גורל חלקית . ומכאן געגועיו של הסופר , שבחיי הנדודים שלו , 
ובמיוחד בשנותיו האחרונות בפאריס , התנסה בצורות גלות אכזריות שבעתיים 
מזו ( , " אזרח בתי המלון " כך כינה פעם את עצמו ) . סביר להניח 
שהשקפתו של רת בענייני גלות - ומולדת , או ליתר דיוק המזיגה הייחודית של 
שני המושגים ביצירתו ( המולדת האפשרית היחידה היא זו שאפשרית בה הגלות ) 
, הקשתה במידת - מה על היקלטותה של יצירה זו בישראל . רת היה מספר פורה 
מאוד , אבל רק אחדים מספריו תורגמו עד כה לעברית ( אם כי יש לציין שרומאנים 
נוספים יתורגמו , ככל הנראה , בקרוב ) . על כל פנים , קשה לומר שדמותו 
כבשה את לבו של קהל הקוראים הישראלי , או שהיא מצטיירת בעיניו במלוא שיעור - 
קומתה הספרותי והתרבותי . לכאורה , עובדות אלה תמוהות למדי , שכן סופר 
יהודי זה ממוצא גליצאי נראה מבחינות מסוימות כאחד " משלנו " ממש . ולטר 
בנימין , במסתו על קאפקא , דיבר על סימבוליקה יהודית - משיחית המסתתרת 
כביכול מאחורי תיאור הכפר ברומאן " הטירה " ( והוא אינו היחיד , כידוע , 
ההולך בדרך זו של פרשנות " מייהדת " לקאפקא ) . אבל אצל רת אין כל צורך 
בפרשנות סימבוליסטית מסוג זה . רת כתב על היהודים בצורה הגלויה ביותר , 
היהודים הם נוכחות חיה בספריו הם פשוט נמצאים שם , במעיליהם השחורים וכובעיהם 
רחבי התיתורת . אבל דע עקא : יהודים אמיתיים אלה הופכים בעצמם לסמל , למטפורה . 
מעצם היותם חריגים בתוך המארג האתנו - פוליטי של אירופה הם ממחישים את גורלו 
של " הנודד הנצחי " , את הגלות בממד הקיומי , הבלתי - נמנע . בחיי היהודי 
הנודד משתקפת נדידתו הרוחנית של האדם המודרני , שגלה לעד מארץ היציבות והביטחון 
ושוב אינו תוקע יתד בשום קרקע מוצקה . כוחו של היהודי טמון איפוא , בעיני 
רת , בסמליות קיומו מחסר השורשים הארציים : היהודי הוא ההוכחה החיה לכך 
שמולדתו האמיתית של האדם היא הגלות . וכנראה מכאן נובע היחס האמביוולנטי 
שלו זכתה , כאמור , יצירתו של רת בארץ . יחס זה אינו מפתיע כלל . הרי 
אצלנו אין כמעט למלה " מולדת " משמעות אחרת מזו המובעת במליצה על האדם 
ש"אינו אלא תבנית נוף מולדתו " ; ואילו שם - התואר " גלותי " הוא בבחינת 
עלבון , מלת - גנאי שמשתמשים בה להוקעת יריבים אידיאולוגיים . גם ברומאן 
" טאראבאס " חוזר מוטיב הגלות ונשנה בצורות שונות , שזור במרקם עלילתי 
רב - תהפוכות . אבל הגולה - הנודד אינו הפעם יהודי , כי אם קצין רוסי אמיץ 
ואלים שמטבע ברייתו אינו מחבב יהודים . המהגר הרוסי ניקולאי טאראבאס , שגורש 
מבית - אביו בשל פעילותו המהפכנית ומתגורר בניו - יורק , מבקר באקראי ביריד 
שעשועים . כאן הוא פוגש מגדת - עתידות צוענייה , הקוראה על כף ידו כי הוא 
נועד להיות " רוצח וקדוש " . השנה היא שנת 4191 . באירופה פורצת המלחמה 
הגדולה . טאראבאס חוזר לרוסיה ומתגייס לצבא כקצין . בשעת הקרבות ובסערת 
הימים שלאחר המהפיכה מתגשם חלקה הראשון של הנבואה . שמו של טאראבאס מתפרסם 
ברבים , שמו של איש דמים הזורע מוות סביבו . יהודי הכפרים מתייראים מפניו 
וטאראבאס אינו עושה דבר כדי להפיג את החששות . הוא מפיל את אימתו על הפונדקאי 
הכנוע והערמומי כריסטיאנפולר , שנאלץ לארחו בפונדקו , ולאחר פרעות האיכרים 
נגד היהודים מתנפל אף הוא בחמת זעם על שמש בית הכנסת שמריה ותולש את זקנו 
באכזריות . מרגע זה מתחיל חלקה השני של הנבואה להתגשם . אותה ציצית שיער 
מרוטה , הבטלה ומבוטלת לכאורה לעומת הדמים הרבים ששפך עד כה , כמו מביאה 
את יצריותו האלימה לנקודת רוויה . טאראבאס מתחרט . הוא גוזר עליו גלות 
ונדודים לכפר על עוונותיו . בחוסר כל , לבוש בלויי סחבות כנזיר סגפן מימי 
הביניים הוא משוטט בשבילי מזרח - אירופה ( רת גילה עניין רב בסמלים נוצריים , 
ועל פי ביוגרפים אחדים אף התנצר בשלב מסוים בחייו ; על כל פנים , חיבתו 
לקתוליות מתיישבת היטב עם געגועיו לתרבות ההבסבורגית , שהאדיקות הקתולית 
היתה אחד ממרכיביה החשובים ) . חיי הסגפנות והשוטטות מתישים עד מהרה את 
כוחו של " הרוצח הקדוש " . טאראבאס מסתלק מן העולם לאחר שביקש מחילה מהיהודי 
שמריה , ועל מצבתו נחרטת כתובת , המשמשת גם כותרת משנה לרומאן : " אורח 
עלי אדמות " . טאראבאס , שנתפרסם ב4391 , אינו נמנה עם הרומאנים הגדולים 
של רת , אך הוא בלי ספק אחד מספריו החידתיים ביותר , הפתוחים לפירושים 
שונים וסותרים . אפשר להגדיר את הספר כמשל אוטופיסטי על קץ האלימות או כדיון 
נוקב על שורשי האלימות ודרכי התהוותה ; אפשר לקראו כאגדה נוצרית על חייו 
של קדוש או כמעשייה יהודית על הסבל ואפילו כאוסף תמונות צבעוניות מרגשות 
וקטעי פולקלור , שהקשר ביניהן רופף למדי ( כפי שהוא מוצג , בתמימות מה , 
בדברי ההסבר המלווים את המהדורה העברית ) . אבל יהיה הפירוש אשר יהיה , 
דומה כי ייחודו האמיתי הוא בדרך הצגת מוטיב ההיסחפות , ההיגררות אחר כוחות 
ייצריים , היסטוריים ושמא אף מטאפיסיים שאינם מותירים כל אפשרות של בחירה 
בידי האדם . ההיסחפות היא תימה שכיחה מאוד ביצירתו של רת , אבל בסיפורו 
של הקצין הרוסי לובשת תימה זו צורה העשויה להפתיענו . טאראבאס נסחף : הכל 
קורה לו בדיוק כפי שקראה צועניה על כף - ידו , ביריד שעשועים בניו - יורק . 
הכל לרבות החרטה , אותה חזרה בתשובה שכמעט אינה מנומקת בספר , אלא היא 
רק מתרחשת לנגד עינינו . לשון אחר : לא הרע בלבד שעושה האדם הוא פרי יצריו 
האפלים , אלא גם הטוב שהוא עושה אינו אלא פרי גורליותו האפלה . כך או כך 
אומר לנו רת מגששים באפלה . קשר ברור קיים איפוא בין " טאראבאס " לבין 
הנודע בסיפורי רת , " אגדת השיכור הקדוש " ( הקרוב לרומאן , אגב , 
גם בשימוש בסימבוליקה נוצרית ) , אם כי מוצגת בסיפור סיטואציה נגדית ממש : 
כאן גורליות אפלה סוחפת את הקבצן אנדארס ( הנע - ונד תחת גשרי פאריס כטאראבאס 
המשוטט על שבילי מזרח - אירופה ) , ומסכלת את כל מאמציו וניסיונותיו למלא 
אחר התחייבותו המוסרית . להבדיל מטאראבאס , שהטוב כמו נכפה עליו מכוח הנבואה , 
בחר הקבצן השיכור בטוב מתוך מודעות מלאה ; אלא שלבחירה זו אין כל משמעות , 
כי מתברר שהדרך הטובה אינה אלא אותה דרך שסוטים ממנה לנצח . הסיפור והרומאן 
משלימים אם - כן זה את זה , ומשרטטים יחד את מפת הספקנות האירונית - הכאובה 
של הסופר : מזוויות - ראייה שונות , מנוסחת בהם תשובה שלילית לשאלת יכולת 
האדם אורח זה עלי אדמות להיות באמת אדון לגורלו . אבל למרות הקרבה התימאטית 
ביניהם , נבדלות שתי היצירות הבדל ניכר . " טאראבאס " איננו כאמור אחד 
הרומאנים המעולים של הסופר האוסטרי , ואילו הסיפור , שנכתב ברגע של חסד , 
רגע שלפני המוות , הוא אחד מהישגיו הגדולים ומייצג את יוזף רת במיטבו . 
מיהו רת במיטבו ? הוא מספר אמיתי שאינו מבזבז זמן בהכנות מיותרות אלא דוחף 
מיד את דמויותיו אל מרכז הזירה , מספר הממזג בטבעיות מופלאה את קצב ההתרחשות 
העלילתית עם קצב לשונו הזריזה . הוא סופר צלול , המתאר דברים מוחשיים ועובדות 
כהווייתן , ועם זאת גם רומז בהבזקיו המטפוריים הפתאומיים אל תמונת - העולם 
הדמיונית והרב - גונית , שהלשון מסוגלת לצייר . כתיבתו , בסופו של דבר , 
פשוטה וישירה , אך רחוקה מתפלותו של ריאליזם תמים כרחוק מזרח ממערב . איכויות 
אלה ואחרות אינן באות לידי ביטוי מלא ב"טאראבאס " . התמציתיות בספר זה היא 
לפעמים חיסרון ולא יתרון ( ראה למשל את היחסים בין טאראבאס לאביו , בתחילת 
הרומאן ובסיומו , יחסים שתיאורם לוקה בחוסר - גיבוש ושילובם בעלילה נראה 
שרירותי במקצת ) . גם לא נשמעת בספר , אלא לפרקים בלבד , נימתו הייחודית 
של רת , נימת ייאוש נון - שאלאנטית וקלילה ספק של יהודי גליצאי , למוד - 
חוכמת - הכאב , ספק של אציל הבסבורגי שירד מנכסיו . ועם זאת , " טאראבאס " 
הוא רומאן מעניין של סופר גדול , רומאן שוודאי לא יאכזב את קוראיו . עצם 
הופעתו בעברית היא צעד חשוב נוסף לקראת התוודעות מעמיקה יותר של קהלנו למורשת 
ספרותית רבת - עוצמה ורבת - קסם . וכיוון שהמו"ל הישראלי מבשר , כפי שנרמז 
בראשית דברינו , פרסומים נוספים , סביר להניח שהתוודעות זו לא תאחר לבוא . 
שלמה טנאי , מתרגמו של גולה יהודי אחר , היינריך היינה , תירגם את ספרו 
של רת לעברית רהוטה ומסוגננת . 
