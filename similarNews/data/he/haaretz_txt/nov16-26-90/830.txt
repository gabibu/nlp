ברחוב זבוטינסקי 53 הולך ונבנה בית מגורים המייצג פן נוסף באיפיונם של " בתי 
הפאר " התל - אביביים החדשים . הארכיטקט , שלמה נער , נגס בחזיתות הבניין 
נגיסה הגונה בגובה של שתי קומות , דחק פנימה את הקירות והחלונות ודרגם אנכית 
בזוויות שונות . עמודים עגולים חופשיים מתנשאים לגובה החלל הפעור ומגשרים 
בין מישורי הקומות שמתחתם ומעליהם . העמודים נבלעים מאחורי קיר הקומה הראשונה 
והחמישית ומתגלים שוב במפתח קומת הקרקע . תופעה דומה מתגלה גם בבניין המגורים , 
המכונה " מגדל פנורמה " , ברחוב בן - יהודה 78 . האדריכלית , סימונה 
בר - שגיא , גרעה מהחזית הפונה לרחוב חריץ בגובה ארבע קומות וברוחב של כמחצית 
מדופן הבניין . הקיר הצפוני נותר בחלק זה של המבנה כמחיצה דקה ואטומה , 
חסרת כל פונקציה , המשמרת מבחינה חזותית את התבנית הקובייתית . הקיר המזרחי , 
הפונה לרחוב , אטום גם הוא , והחלונות ממוקמים רק בקירות הפנימיים שבמגרעת . 
הזווית ביניהם לחזית קטומה , ויוצרת שלוש מדרגות אנכיות . גג הבניין , 
הנושא בחלקו הקדמי פרגולת בטון שקופה , נשען כדף קרטון דק מעל הפתח שנפער . 
לעומתו , מרפסת הקומה הראשונה בולטת מעבר לקו הבניין ומחופה במעקה אטום 
וכבד . שני בניינים אלה , מסמנים את השלב הנוכחי בהתפתחותו של בית המגורים 
החדש . לאחר שכבר הורגלנו במרפסות המעוגלות , בכרכובים המודגשים והמעוקלים , 
בצבעוניות הפסטלית , בציפויי הקרמיקה הבוהקים , בעמודים עגולים המתנשאים 
לגובה של קומות מספר בנפרד ממישורי הבניין , בבליטות ובשקעים מכל מין , 
בחיתוך החזית ב"מדרגות " אופקיות , בהטיות של הקירות החיצוניים בזוויות 
משונות ובמגוון מרשים של טימפננים ואזכורים ניאו - קלאסיים אחרים , אנו 
עתידים להסתגל גם לתופעת הנגיסות והגומחות , המשוות לבניין מראה של פה פעור 
נטול שיניים . קיים הגיון פונקציונלי מסוים בתכנון גומחות אלה , המביאות 
להצללה פנימית בקו החזית השטוחה , הסופגת את מרבית אנרגיית השמש . בשנות 
השלושים רווח השימוש במרפסות ארוכות ועמוקות , שהוגנו ב"סינרי " בטון תלויים 
מעל למעקה , עד כי המרפסת הפכה לחריץ צר יחסית , מוצל ואפל . כן נעטו 
קירות הבניין במגיני שמש , אשר מנעו חלק מההתחממות הצפויה . אולם , בדוגמאות 
הנוכחיות , ספק אם עיקרון זה עומד לנגד עיני המתכננים ואם זאת מטרת הנגיסה 
במעטפת הבניין . הסיבה , קרוב לוודאי , נעוצה בשיקולים עיצוביים ואסתטיים , 
בדוגמאות מהארכיטקטורה העכשווית בעולם ומהצורך בהדגשת הייחודיות והמקוריות . 
אחד מסימני ההיכר המובהקים של העידן הפוסט - מודרני הוא שבירת קיר המסך השטוח 
והדו - ממדי , שהיווה סמל מייצג לרציונליזם הצורני ולמינימליזם העיצובי . 
הקיר התלת - ממדי , בעל המספר המשתנה של מישורים , הופיע כבר בשנות החמישים 
והציג אפשרות למפגש בין מסת הבניין לחלל שבסביבה . יסודותיה של מורכבות זאת , 
הבארוקית במהותה , מצויים כבר בעבודותיהם של מיכלאנגלו , ברניני , בורומיני 
ואחרים ועיקרם היה ביצירת " מסכים " שקופים למחצה ובקביעת אזורים שקועים 
וגולשים כמרככי המפגש בין חוץ לפנים . אולם , את הפתרונות שמציעים נער 
ובר - שגיא יש לבדוק קודם כל בהקשר המיידי של הבנייה התל - אביבית היום . 
בית המגורים התל - אביבי החדש נטוע לרוב במגרש מלבני קטן , בשטח הנופל מחצי 
דונם , שמחירו , בשל נדירותו , מרקיע שחקים . מידות המאסה שלו מוכתבות 
על - ידי חוקים קשיחים למדי של קווי בניין , גבהים ואחוזי בנייה . היזמים 
מבקשים בדרך הטבע , למתוח את גבול ההתרים לכמות מרבית של חללים מנוצלים 
בשווי הגבוה ביותר . קהל היעד הצרכני הוא בן העשירונים העליונים , שחוזר 
בחלקומהפרברים . בנוסף למעליות , למערכות המיזוג והחימום , לריצוף השיש 
ולתריסים החשמליים , מפונקים הדיירים החדשים בבניין שבו מספר דירות מצומצם , 
וחזותו מזכירה את " בנה ביתך " ואת הווילות המגלומניות של כפר שמריהו , 
סביון והרצליה . על העדרם של כרי הדשא ועצי הנוי מפצים המיקום במרכז העיר 
והפנורמות הנשקפות מהחלונות הגדולים . אלה הן , בסופו של דבר , וילות 
פרבריות שהושתלו בלב המרקם האורבני וגובבו זו מעל זו . הפלורליזם שלוח הרסן 
מחליף עתה את הנטייה הקודמת לארגון הרחוב בחזיתות הומוגניות יחסית , הנבדלות 
זו מזו רק בפרטים משניים . עכשיו מובלט החריג , השונה והמקורי בכל מחיר . 
ברם , אינדיווידואליזם עיצובי זה נשען על לקסיקון קבוע וקשיח של אמירות 
אדריכליות ועל שפע של אירועים פלסטיים וצבעוניים , היכול , אולי , להתקיים 
בשלום בסביבה כפרית , פתוחה ומגוננת , אך בדחיסות ובאינטנסיוויות הוויזואלית 
העירונית , הוא עלול לגלוש לקקופוניה צורמנית . את התחושה הזאת מחזק אופיין 
הדקורטיווי של מיני הנגיסות וההתעגלויות . הן עוסקות במעטפת בלבד , כאשר 
מאסת הבניין עצמה נותרת , כבעבר , קובייתית ושגרתית . הצצה אל החזיתות 
הצדדיות מגלה שלרוב לא חל בהן כל שיפור , והמרווחים הצרים בין הבניינים 
מדגישים את האבסורד שבעצם העוצמה הפיסולית והאקספרסיווית בהקשר הסביבתי . 
סימונה בר - שגיא מותירה את הקוביה המסורתית על כנה ואף מדגישה את קווי המתאר 
שלה . שלמה נער מנסה לשבור ממנה נתחים , אך גם הוא מקפיד על שמירת המסגרת 
הכוללת ישרת הזווית , המשלימה את המאסה הקובייתית באזורים החסרים . טוב 
להיזכר , בהקשר זה , בעבודותיהם של הארכיטקטים בשנות השלושים , דוגמת 
ריכרד קאופמן , אשר הצליחו להציב בניינים תלת - ממדיים ובעלי מורכבות גושית 
בחלל העירוני , מבלי לפגוע בו . 
