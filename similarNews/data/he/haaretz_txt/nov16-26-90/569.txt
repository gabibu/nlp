חברי - כנסת חילוניים מעטים הצביעו שלשום בהתאם לצו מצפונם , בהצבעות שבהן 
אושרו בקריאה ראשונה שני החוקים הדתיים שאגו"י אנסה את הליכוד לאשר , כתנאי 
להצטרפותה לקואליציה . רק רפאל איתן ויואש צידון מצומת ויגאל הורביץ מ"אומץ " , 
המתנגדים בחריפות לחקיקה הדתית , העזו להרים את ידם עם חברי - הכנסת מן 
האופוזיציה נגד אישור החוקים , ורחבעם זאבי ויאיר שפרינצק ( מולדת ) נמנעו . 
כל שאר חברי - הכנסת החילוניים של חרות , הליברלים והתחיה , שחלקם הצהירו 
בעבר פעמים רבות על התנגדותם לחוק למניעת פרסומי תועבה ולצמצום התחבורה הציבורית 
בשבת , נאלצו להיכנע לתכתיבים הפוליטיים ולתמוך בשני החוקים . מי שעקב אחרי 
הדיון הסוער שהתנהל שלשום בכנסת לא היה יכול שלא להבחין כיצד אותם ח"כים , 
המגדירים את עצמם בעלי השקפות ליברליות , מדברים גבוהה - גבוהה בגנות החוקים 
אולם באותה נשימה תומכים באישורם . אליקים העצני ( התחיה ) , כמו אריאל 
ויינשטיין ( ליכוד ) , יצא בתוקף נגד החוק . לדעתו , יש להגדיר מהי 
תמונה שיש בה גירוי מיני , או פיתוי לקיום יחסי - מין . לחיזוק טיעונו 
סיפר בדיחה על צרפתי שראה עץ ואמר : זה מזכיר לי בחורה . אחר - כך הראו 
לו בקבוק דיו וזנב של דג מלוח וחפצים אחרים שכולם הזכירו לו בחורה . שאלוהו : 
הכיצד ? השיב הצרפתי : כל דבר מזכיר לי בחורה . " אז מה נעשה לאדם כזה ? 
" תמה העצני . אבל איש ארץ - ישראל השלמה הסביר כי תמך בחוק כדי שיהיה 
לו ראש ממשלה שיכריז שעם ישראל יחיה מן הים ועד הירדן . אכן , נימוק רלוונטי . 
כמה ח"כים הידועים בהשקפותיהם הליברליות , כגון אוריאל לין , דן תיכון 
ופסח גרופר , כלל לא טרחו להשתתף בדיון ( כנראה התקשו להסביר מדוע הם תומכים 
בחקיקה דתית ) , אבל הרימו את ידם בעד אישור החוקים . גרשון שפט ( התחיה ) 
, שהוא שומר מסורת , דיבר בגנות החוקים הדתיים . " כעיקרון אינני חושב 
שתחיקה בשטח הזה היא טובה . אינני חושב שהיא מועילה וכי היא תעזור לקירוב 
לבבות " . אבל הסביר כי החליט לתמוך בה , משום שהיא כורח קואליציוני . ראובן 
ריבלין , שלפני שבועות ספורים משך אליו אש צולבת מצד אנשי מפלגתו ( הליכוד ) 
כשהעז להתנגד , ממניעים מצפוניים , להסרת חסינותו של ח"ך מוחמד מיעארי 
בשל מפגשיו עם אנשי אש"ף , החליט מן הסתם לא למתוח את החבל יותר מדי ותמך 
בחוקים הדתיים , שהוא מתנגד להם . " מה יקרה אם הממשלה תיפול ? חברי , 
אנשי המצפון מטעם המערך , יבואו לאגו"י ויחתמו עמם על הסכם ולאחר מכן , 
בשם השלום , יבואו לרץ , למפ"ם ולשינוי ויסבירו להם שבשם השלום , האידיאל , 
הפוליטביורו , הסוציאליזם , יש לתמוך בחוק . חברים יקרים " , אמר ריבלין 
לאנשי המערך , " צביעותכם אינה יודעת גבול " . אין ספק שיש בסיס לטענה זו , 
שכן רק לפני חודשים ספורים חתמו ראשי המערך על הסכם דומה עם הרבנים מנחם 
פרוש ומשה זאב פלדמן , מתוך תקווה שיעלה בידם לכונן ממשלה . שר המשפטים , 
דן מרידור , סיפר שבהסכם שהמערך חתם עם אגו"י ב2 באפריל נאמר כי " יוקפד 
על ביצוע מלא של סעיף 412 א לחוק העונשין , האוסר פרסום תמונות תועבה והפצתן , 
מכירתן והצגתן וכד והדפסת ספרות תועבה , הפקתה , מכירתה וכו לרבות שלטי 
חוצות שיש בהם חשיפה בלתי - צנועה של חלקי גוף " . כן הבטיח המערך לאגו"י 
כי " במידה שהחוק הקיים אינו מאפשר את המטרות הנ"ל , תושלם החקיקה לכך 
בתקופה שלא תעלה על ששה חודשים " . במלים אחרות , הח"כים של המערך אינם באים 
בידיים נקיות כשהם תוקפים את הח"כים החילוניים של הליכוד על כך שאלה מצביעים 
בניגוד למצפונם . אבל עתה , כשהם יושבים על ספסלי האופוזיציה , הם חוזרים 
לעמדותיהם הבסיסיות , המתקוממות נגד חקיקה דתית . כלומר , המצפון שנבחרי 
הציבור שלנו מרבים לנופף בו מאוד גמיש . 
