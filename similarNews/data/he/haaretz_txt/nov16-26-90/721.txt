ניו יורק ( מיוחד ל"הארץ " ) . בוול סטריט הגיבו בתדהמה על חומרת גזר הדין 
שהוטל שלשום על מייקל מילקן . גם אלה שציפו לעונש קשה , הופתעו מהחלטת 
השופטת להטיל על מילקן גזר - דין של עשר שנות מאסר בפועל . פרקליט נודע בוול 
סטריט אמר כי " השופטת עשתה שימוש מופרז בסמכותה " . לדבריו , העבירות 
בהן הורשע , לא הפכו את מילקן לפושע שמן הראוי להרחיקו מהציבור לשנים כה 
רבות . השופטת , קימבה ווד , ציינה בפסק הדין כי חומרת העונש נועדה לשמש 
מסר להרתעת עברייני צווארון לבן , ולהבהיר לוול סטריט כי עוצמה פיננסית 
אינה מהווה חסינות בפני החוק . התובע הפדרלי לשעבר , רודולף גויליאני , 
שהתחיל את החקירה נגד מילקן , הביע סיפוק מחומרת העונש , והטעים כי מילקן 
הוא עבריין פיננסי מהגדולים הזכורים בארצות - הברית . משפטנים בוול סטריט 
הצביעו על כך שהשופטת התעלמה מהעובדה כי אג"ח הזבל שמילקן המציא כאמצעי למימון 
חברות נכשלות ומיזוגי ענק בין חברות , תרמו רבות לצמיחה של המשק האמריקאי 
שאפיינה את שנות ה08 . מכריו של מילקן קובלים על כך שהשופטת לא התחשבה כלל 
בפעילותו למען הציבור , ובעובדה שתרם סכומי ענק למטרות ציבוריות . " ביסודו 
הוא אדם טוב ששאף לשפר את מצבן של חברות " , אמר נשיא חברת ברוקרים בוול 
סטריט . " אך הוא הסתחרר מההצלחה , ונסחף על ידה " . חרף גזר הדין הקשה 
והתבטאויות חמורות כלפי מילקן שנכללו בפסק הדין , השאירה השופטת פתח להקלה 
בגזר הדין , אם מילקן יסכים לשתף פעולה עם השלטונות ולגלות שמות של אישים 
וגורמים פיננסיים שהיו שותפים למעשיו , או כאלה שנהנו וצברו הון מעסקות 
שיזם וניהל . יודעי דבר בוול סטריט אומרים כי בין גורמים אלה נמצאים אילי 
הון ידועים ומכובדים בארה"ב , אשר היו שותפים חשאיים של מילקן . עד כה 
סירב מילקן למסור את שמותיהם . בזמנו הוטל על איוואן בויסקי עונש מאסר של 
שלוש שנים וקנס של 001 מיליון דולר , לאחר שהסכים לשתף פעולה עם חוקריו , 
והביא להעמדתם למשפט ולמאסרם של ברוקרים ואנשי עסקים . גזר הדין של מילקן 
פורסם אתמול בעמודים הראשונים של עיתוני ארה"ב , ושודר בראש מהדורות החדשות 
של תחנות הטלוויזיה והרדיו . העיתון " ניו יורק טיימס " הקדיש שני עמודים 
לפסק הדין ולמאמרי פרשנות . מומחים ציינו כי שערוריית הפיננסים שמילקן עמד 
בראשה היתה הגדולה ביותר בתולדות ארה"ב , ו"ניו יורק טיימס " קבע כי גם 
העונש שקיבל הוא החמור ביותר שהוטל אי - פעם בארה"ב על איש עסקים . 
