ברת קנדי פתחה גן ילדים בבית הלבן . היא טילפנה לידידה , שטילפנה לידידה , 
ועד מהרה נאספו כמה אימהות . אחת מהן היתה אמי , וכך התחלתי ללמוד במרתף 
הבית הלבן . הייתי בת ארבע . היינו הולכים במסדרונות ארוכים אל הכיתה . 
הרצפה היתה מכוסה בשטיחים מקיר לקיר בצבע אדום דם , שחרקו מתחת לרגלינו , 
והחדרים היו לבנים מאוד ונראו כאילו סוידו מחדש מדי יום . אחרי זמן מה הבנתי 
שבת כיתתי , קרוליין , ממש גרה בבית המוזר הזה . השתתפתי בצערה על שהיא 
חייבת לגור עם כל כך הרבה זרים בבית , שהוא גדול דיו ללכת בו לאיבוד ולא 
להימצא לעולם . הבית היה עצום כל כך , שהיא לא יכלה לשוטט בו בחופשיות ; 
שומר היה צריך לקחת אותה ממקום למקום . בעת ההפסקות שיחקנו במדשאה האחורית 
תחת גג רחב של ענפי עץ אלון בהערמת תיבות עץ . התחרינו מי יכול לשים יותר 
תיבות אחת על השנייה בלי שייפלו , ומי בורח רחוק יותר כשהן מתמוטטות . 
לפעמים היה הנשיא קנדי יוצא בבוקר ממשרדו , כמו בובת חתן היורדת מעוגת הכלולות . 
הוא היה עומד על מדרגות השיש הנקיות , צל שחור ישר , ומוחא ידיו כדי שנבוא . 
היינו עוזבים הכל ורצים אליו מעבר למדשאה הירוקה הנרחבת . הנשיא היה ממתין 
שנתאסף סביבו , עומד שם במלוא גובהו , נוקשה ומרוחק , ומניח לנו לאחוז 
בידיו אם לא משכנו חזק מדי . כשישב הורשינו לטפס אל חיקו . על כל ירך היה 
יושב ילד , כמו ישיבה על פסל שיש . אהבתי לחבוט על רגלו רק כדי לוודא 
שאכן יש בשר מתחת למכנסיו . במגירה הימנית התחתונה של מכתבתו שמר הנשיא ממתקים 
במעטפה רשמית . כל ממתק היה עטוף בפלסטיק שקוף . " אל תאכלו את הממתקים 
לפני ארוחת הצהריים בבית " , היתה אומרת מזכירתו ומניפה את משקפיה לעברנו . 
הם היו תלויים על שרשרת מסביב לצווארה , ונראה היה שאינה יכולה להחליט 
אם להניח להם תלויים או להרכיב אותם . " החוצה עכשיו , הנשיא צריך לחזור 
לעבודתו " . ראיתי שלא רצה לחזור לעבודה יותר משאנחנו רצינו לעזוב . לקרוליין 
היו נעלי מרי גיין אדומות עשויות עור , שהבהיקו כמו סנדלי אבני האודם של 
דורותי . נעלי מרי גיין שלי היו מעור שחור סטנדרטי ולא הבהיקו . ביקשתי 
מאמי לקנות לי נעליים בדיוק כמו אלה של קרוליין , והיא הסבירה לי שאלה שלי , 
אף שאינן מבהיקות , עולות על שלה . " יש כפתורי פנינים בנעליים שלך " , 
אמרה . " אבל אני רוצה נעליים אדומות " , אמרתי . 
