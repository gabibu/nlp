איש ואישה ערביים נטבחו השנה בכל מיני מיתות משונות בידי בני עמם , ועוד 
הגרזן נטוי . כאשר מדווחים על רצח ערבים בידי ערבים , אם בכלל מדווחים 
על כך בכרוניקה היומית הישראלית , כמעט תמיד באה התוספת הבלתי - נמנעת של 
התואר : " שנחשדו בשיתוף פעולה עם ישראל " . וזאת כדי להבדיל אלף אלפי 
הבדלות , מהדיווח על מותם של הקדושים באמת , וכדי שיהיה ברור כי זה הדם 
שנשפך אינו סמוק כדמם של אלה שנפלו על קידוש העניין הפלשתיני . האגודות הישראליות 
השונות לזכויות האזרח ( הערבי ) , התארגנויות של רבנים רפורמים וקונסרווטיווים 
למען העניין הפלשתיני , עורכי - דין החרדים לטוהר הנשק של צה"ל ולדרכים 
שבהן נחקרים ומוחזקים עצירים ערבים , ארגוני נשים הסועדות את לוחמות החופש 
הפלשתיניות , ומצד כל האחרים , שיש להם גישה וגם הידברות ישירה עם רבים 
וחשובים בקרב אותם הערבים שייתכן שיש להם השפעה על ביצוע או אי - ביצוע המעשים 
הנוראים הללו , לא נשמעת , משום מה , צעקה גדולה ומרה על כל אותן מיתות 
משונות שבהן ממיתה האינתיפאדה את בני עמה . באירופה של הפיאודלים , הצארים 
והפשיסטים , די היה בהדבקת התו " יהודי " , כדי להניח את דעתו של הציבור 
כאשר בוצעו רציחות , פוגרומים מאורגנים ובלתי מאורגנים . בתשתית התודעה , 
אפילו של השכבות המשכילות ו"המתקדמות " , שכנה ההכרה שזו גזירת הגורל והיהודים , 
מן הסתם , נולדו לגורל הזה . משהו מעין זה חשים היום רוב הישראלים כלפי 
אותן זונות ערביות שגופן מבותר בגרזינים בקסבה של שכם ובסמטאות רפיח ; כלפי 
שכירים קשישים וקשיי - יום , שלא יכלו או שלא רצו להעלות מס לארגוני החבלה ; 
כלפי שוטרים מעזה ומרמאללה שנדקרו למוות על שביצעו את תפקידם ועצרו חשודים 
בגניבה , בשוד או באונס ; וכלפי מורים שנתלו לעיני תלמידיהם על שלא לימדו 
כהלכה את תורת החבלה והשנאה . כל אלה , כיוון שנרצחו בידי נשרי המהפכה הפלשתינית , 
אריותיה ופנתריה , הם מן סתם " משתפי פעולה " שאינם ראויים לרחמי הרחמנים . 
ואם נוסיף עליהם את אלה שבאמת החליטו לקשור את גורלם עם ישראל פחות משליש 
מן הנרצחים על - פי מה שדיווחו גורמים מוסמכים לממשלה מתוך שהאמינו שישראל 
נחושה להישאר , ולכן גורלם יהיה שפיר מגורל המתנגדים והמחבלים , או שסייעו 
לנו מסיבות אחרות , נמצא שלנגד עינינו מתגלות שתי גישות , שכל אחת חושפת 
משהו מהנורמות האמיתיות של כל אחת מן החברות הלאומיות המעורבות : החברה 
הערבית והחברה הישראלית . החברה הערבית של יש"ע , למרות שהיא חיה במחיצתנו 
יותר מ32 שנים , ולמרות שהצליחה ליצור לעצמה בעולם דימוי של חברה משכילה 
ומתקדמת בהשוואה לציבורים הערביים האחרים ברוב ארצות ערב , מוכיחה עתה שהיא 
חיה על גרזיניה ועל סכיניה , כפי שהיה מאז ומעולם . עובדה : כאשר אוהדי 
העניין הפלשתיני בארץ ובעולם נזפו בראשי אש"ף על הרציחות , וטענו באוזניהם 
שמעשי הרצח פוגעים בתדמיתם ובעניין שלמענו הם לוחמים ( הם לא הוכיחו אותם 
על אי - מוסריותן של הרציחות , כי אלה , כאמור , כמעט לגיטימיות : אחרי 
הכל , הן מבוצעות כנגד " משתפי פעולה " ) , הדברים לא עזרו . אדרבא , 
מכמה עשרות רציחות שכאלה בשנה הראשונה לאינתיפאדה , עלה מספרן למאה ומשהו 
בשנה השנייה , וב0991 , השנה השלישית , הן כבר עברו , כאמור , את המספר 
המזוויע של מאתיים מגורזנים , תלויים , חנוקים ושרופים . יחסה הרשמי של 
החברה הישראלית למעשי פשע נוראים אלה מבוטא , למעשה , באמצעות שליחיה ועושי 
דברה , המוסדות השלטוניים . היינו : משטרה , שב"ך , מינהל אזרחי , 
צה"ל ומערכת התביעה והמשפט . באופן לא - רשמי , אך הרבה יתר אותנטי , 
מבוטא יחסנו באמצעות גופים ציבוריים , ובראש ובראשונה : באמצעות התגובות 
בתקשורת . ובא הרצון לזעוק , כי על - פי תגובתנו הקולקטיווית , הרשמית 
והלא - רשמית כאחת , במעשה , בדיבור ובמחשבה , אנחנו חברה אטומה . אבד 
לנו לא מעט הצלם שכה התברכנו בו בעבר . רק כאשר מתבוננים בחוסר - האונים , 
ברפיון ובחוסר - האכפתיות , האוחזים בנו נוכח אתגרים אחרים הניצבים בפנינו , 
כמו המחדל הלאומי בעלייה ובקליטה , אפשר להתחיל ולהבין מדוע אפשרית הפקרת 
חייהם של אותם הערבים שאנו מצווים להגן עליהם , הן מצו המוסר הטבעי , הן 
מצווי המסורת ( מוסר ומסורת ) היהודית ; הן מהיותנו מחויבים על קיום החוק 
הבין - לאומי והישראלי , והן מבחינת השיקול הקר של קיום האינטרס הלאומי 
האומר כי זה שמפקיר את המיטיבים עמו , איש לא ירצה עוד להסתכן למענו . ההיגיון 
האלמנטרי ביותר הרי אומר כי אם לאלה העובדים למענך אין אמונה מלאה , בלתי 
מעורערת , שכאשר ייחשפו תגן עליהם מפני מתנכלים , אתה מאבד אותם , את 
משפחותיהם ואת הפריפריה שלהם . כל מפעיל מרגלים זוטר יודע כלל זה , ובכל 
זאת עד היום , שלוש שנים לאחר פרוץ המאורעות , לא ניתנת הגנה סבירה לרבים 
מאלה שבאמת שירתו אותנו ושנחשפו , שלא לדבר על אלה שלא עשו למעננו , אך 
בגלל שהם מסרבים להיות נגדנו , חייהם תלויים להם מנגד על שאינם נותנים יד 
לטרור . עד לאחרונה סירבו לצייד אותם באמצעי הגנה , רכושם היה לבז , נשיהם 
ובנותיהם נאנסו וחייהם היו לגיהנום . עשרות ומאות נרדפים כל הזמן על נפשם , 
ואין להם מנוח ומקום להניח עליו את ראשם . באין כל הסבר הגיוני אחר , אין 
מנוס אלא לייחס התנהגות זו לאטימות הכללית שפשטה בחברתנו וללמוד עליה מקל 
וחומר : אם בתחומים של ביטחון לאומי , עלייה וקליטה וכלכלה , שורר מצב 
של כמעט ליקוי מאורות , כיצד ניתן לצפות שדווקא כלפי סבלם של ערבים , ועוד 
בזויים שכאלה , משתפי - פעולה בסך - הכל , נגלה מידה יותר גדולה של רגישות 
ורצון עשייה ? עורקיהן של מערכות הביצוע מסוידות , וגרוע מכך גם עורקי 
המחשבה והרגישות , כולל אחדים מאלה הקשורים לאינסטינקט הקיום . ובמצבים 
כאלה אי - אפשר שלא להביט לאחור , אל ההיסטוריה , שלנו ושל עמים אחרים , 
אל תקופות קודמות של שיתוק , חוסר רצון לאומי ושפל מוסרי ולתהות , האם 
עלינו לשוב על דרך שאחריתה מי ישורנו . ביותר מדי תחומים בקרב שכבות הולכות 
ורבות , אנו מגלים חוסר רגישות וחוסר תגובה לצרכים ולצווים אלמנטריים . 
בלי התעוררות לאומית בכל התחומים גם לא נגיע לכך שנגן , כפי שאנו מחויבים , 
על אומללים אלה , המגורזנים והמבותרים , לפעמים ארבעה - חמישה ליום , 
ואנו בוהים באדישות בתופעה . 
