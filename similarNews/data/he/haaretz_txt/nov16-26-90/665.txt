כשם שהוציאו את נלסון מנדלה מהכלא כדי לנהל עמו משא ומתן על הסדר בדרום אפריקה , 
כשם שהביאו מהכלא לשולחן הדיונים את אחמד בן - בלה באלגיר , את הארכיבישוף 
מקאריוס בקפריסין , את גומו קנייטה בקניה ורבים אחרים הדומים להם , כך 
נראה יום אחד אנשים מסוגם של רדואן אבו - עיאש וזיאד אבו - זיאד , שנעצרו 
לאחרונה , מנהלים אתנו משא ומתן לפתרון הסכסוך הישראלי - פלשתיני . זוהי 
המגמה ההיסטורית אפילו תימשך המלחמה ויישפך עוד דם רב של חפים מפשע . יהיה 
זה רק לטובתה של מדינת ישראל שאנשים מסוגם של אבו - עיאש ואבו - זיאד , 
ולא אנשי הגיהאד האיסלמי והחמאס , יהיו בני - השיח שלנו . והלוואי שנזמן 
את האבו - עיאשים והאבו - זיאדים לשולחן הדיונים ולא ניגרר אליו כשאנו מותשים 
ומפולגים . רק אתמול , בממשלת הליכוד הלאומי , היו שהתחננו כמעט בפני 
אבו - עיאש שיסכים להיות אחד הנציגים הפלשתינאים מירושלים בשיחות קהיר . 
מיהרנו להודיע על כך בשביעות רצון לוואשינגטון . השניים נמצאים בכלא לא 
מפני שהתגלה משהו חדש , מרעיש ומזעזע בפעילותם . הם הושלכו למחנה המעצר 
לא מפני שביצעו מעשה טרור , אלא משום שהם מנהלים מה שמכונה בלשון הביטחונית - 
מקצועית חתרנות מדינית נגד השלטון הישראלי בשטחים . ייתכן שיש ידיעות כי 
ניסחו כרוזי אינתיפאדה ואולי גם העבירו כספים לדרבון ההתקוממות . את זה 
עשו בעבר כפעולה מתמשכת , ובכל זאת ציפו מהם שיסכימו להיות נציגיהם של תושבי 
השטחים במשא ומתן בקהיר . מה שחדש אפוא אינו מה שעשו , אלא עצם ההחלטה 
לעוצרם . ואם עצרו את השניים , מובטח לנו שייעצרו מנהיגים ואישים פלשתינאים 
נוספים . המנדט של שירות הביטחון הכללי הוא לבלום , יחד עם צה"ל , את האינתיפאדה ; 
למנוע טרור ולשבש את החתרנות המדינית . כשם שעל המטכ"ל ואלופי הפיקודים 
מוטלת המשימה למנוע מלחמה ולנצח בה אם תפרוץ , כך צריך השב"ך לבצע את משימותיו - 
שלו בצורה המקצועית ביותר . אך לא האלופים והרמטכ"ל הם הקובעים את מדיניות 
הביטחון של ישראל , ולא השב"ך הוא שצריך לקבוע מהי האסטרטגיה הכוללת של 
ההתמודדות בין שני העמים וטיב יחסיהם . הוא הממליץ ולא הקובע הסופי . ההחלטה 
צריכה להיות של הדרג המדיני . כאשר מוציאים צו מעצר מינהלי , ללא משפט , 
לאישים כאבו - עיאש ואבו - זיאד , צריך הדרג המדיני לשקלל את כל הגורמים , 
ואלה אינם כוללים רק את העילות המבצעיות המיידיות . הגורמים הנוספים הם 
מדיניים והסברתיים , ואיזה מסר יהיה בכך לחברה הפלשתינית , לחברה הישראלית 
ולמצרים . תהיה זו טעות להציג את שירות הביטחון הכללי כגוף המבטא את התפישות 
המדיניות הנוקשות והקיצוניות , לא באשר לתושבי השטחים ובוודאי לא ביחס לערביי 
ישראל . השב"ך הוא מעל לכל גוף ממלכתי - מקצועי . ולמרות זאת אי - אפשר 
שלא לתרגם את מעצר השניים אלא ככניעה לדרישות של הקו הקיצוני בממשלה , שמייצגים 
אישים כשרון , יובל נאמן וגאולה כהן . כלומר חל שינוי מהותי בהשוואה לקו 
שנקטה ממשלת הליכוד הלאומי . ואם כך , זוהי רק התחלה . משמעות הדבר היא 
שממשלה זו אינה רוצה משא ומתן לא רק עם אש"ף , אלא גם לא עם תושבי השטחים 
המוכנים לפשרה ורוצים לסיים את הסכסוך ההיסטורי . זוהי הוכחה שהפגישות המתנהלות 
מפעם לפעם עם אישים פלשתינאים אינן אלא זריית עשן והטעיה , ולא נועדו באמת 
לחיפוש פשרה . בד בבד מלמד מעצר השניים כי ישראל מתקשה לדכא באמצעים רגילים 
את ההתקוממות הפלשתינית , כי חלה החרפה בשני המחנות . זוהי הוכחה למבוכה 
העצומה החודרת לחוגים שונים בישראל , ולתחושה כי האינתיפאדה אינה סתם רצף 
של אירועים , אלא תהליך קבוע . ברור שמעצרם של שני המנהיגים הפלשתינאים 
לא ישנה תהליך זה , כשם שמעצרם של יותר מששים אלף פלשתינאים מאז החלה ההתקוממות 
לא שינה אותו . האינתיפאדה לא שינתה אמנם את מאזן הכוחות בין שני העמים , 
אך אין להסיק מכך שישראל תוכל לזכות בה . מה שהתחדש בינתיים הוא שבשני העמים 
מי ששולט כיום הוא הרחוב . הוא , ולא המנהיגים , מכתיב את האירועים . 
המולת הרחוב וקיצוניותו פרצו לחדרי החדרים שבהם נופלות ההחלטות . הרחוב 
הפלשתיני והרחוב הישראלי מגלים אותם סימנים מכוערים של אלימות , שנאה ופחד . 
בישראל מפטרים לא רק ערבים מהשטחים אלא גם ערבים ישראלים כיוון שמדובר 
בשנאה כוללת . זהו ניצחון הקיצונים משום שאנו נדבקנו באותם חוליים שהיו 
מנת חלקם של הפלשתינאים . סיפרה לי פלשתינאית : כאשר נדקרו שני זקנים יהודים 
ברחוב בירושלים היו רבים בקרב הפלשתינאים שמתחו על כך ביקורת . כיום , 
לדבריה , חוששים המבקרים לפתוח את הפה ביחס לרצח השלושה בשכונת בקעה . 
כאשר אצלכם מדברים על טרנספר של העם הפלשתיני ולא מביעים צער על הריגתם של 
אנשים רבים בהר הבית , אמרה , עוברת השליטה לרחוב . אצלנו הורגים משתפי 
פעולה , אך במצב זה לא ירחק היום וזה יקרה גם אצלכם . 
