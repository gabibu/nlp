את סדרת הקונצרטים החדשה למוסיקה קאמרית פתח בית טיכו בעונה זאת בצמד הפסנתרנים 
שרה פוכסון - היימן וברט ברמן , בתוכנית שהיתה מלאכת מחשבת . מוצרט , 
בשינויי אדרת , היה מיוצג בכולה , אם ביצירותיו ואם בנושאיו , שנעשו בסיס 
לווריאציות או למטמורפוזות בידי הבאים אחריו רגר ודורפמן . הפסנתרנים מיצו 
את תוכנן העשיר של הווריאציות והפוגה המונומנטליות , על פשטותו הקלאסית 
של נושא הסונטה בלה מזור מאת מוצרט , המשמשות לרגר כעין פריזמה להיבטים 
רומנטיים רבים ושונים . הפוגה צמחה באופן טבעי מתוך המחרוזת הססגונית ורבת - 
המורכבויות של הווריאציות שלפניה . יוסף דורפמן , ב"מטמורפוזות " שלו , 
נוהג בנושאים של מוצרט בהיבטים מודרניסטיים , כפי שנהג בהם רגר בדרכו הרומנטית , 
ומגיע לתוצאות שמטבע הדברים הן מאולצות ומפותלות יותר , עד כדי כך שלעתים 
הן משאירות את מוצרט הרחק מאחוריהן . הפסנתרנים נענו לאתגר בתנופה , תוך 
ניצול נבון של האפקטים הזרועים ביצירה . המגע הפסנתרני נשמע נוקשה בסונטות 
בדו מזור ובפה מזור של מוצרט . בנגינתן ניכרה תחושת נחישות שגרעה משהו מקלילותן 
ומזמרתיותן המלודית . גם אם במוסיקה של רגר ודופמן על נושאים של מוצרט אין 
מקום רב לחיוך , אין זאת סיבה להתנזר ממנו בנגינת יצירותיו של מוצרט עצמו . 
