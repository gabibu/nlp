מתן כספים לאמנים במסווה של פרסים , מלגות קיום ושאר שמות שונים ומשונים , 
הפך למנהג של קבע בישראל . פרסי ראש הממשלה או שר החינוך כמשכורת שנתית , 
הפוטרת אמנים נבחרים מבעיות קיום , הוא מעשה חלם ממש . בין שאמן נאלץ 
לעסוק בעבודה נוספת ובין שהוא בוחר בכך , זהו מכלול חייו . מלגת התפנות 
מונעת אותו מלחיות את חייו במשך שנה כשחובת ההוכחה , גם אם אין היא כתובה 
במגילת הפרס ( או ההמחאה החדשית ) , נושפת בעורפו . האמן מחויב לא לעבוד 
בשנת הפרס , ודרישה זאת פוגעת באמן ובעיקר בחברה שבה הוא חי . בארצות רבות 
כבר גילו שהתמיכה באמן היא אם כל חטאת ועברו לתמיכה באמנות . אצלנו , כמיטב 
המסורת היהודית , מאמינים באדם ולא ברעיון וזנים את תלמידי החכמים . אם 
רוצה שר התרבות לתמוך באמנות , יקציב את הסכומים שבידיו לרכישת יצירות . 
תחליט הוועדה מיהם האמנים המועדפים בשנה זאת ותרכוש מיצירותיהם לכל המוזיאונים 
בישראל . זה יעודד אותם להוסיף וליצור ואת הקהל להוסיף ולבקר בתערוכות . 
יש עוד אפשרויות רבות לתמיכה באמנות . הכרה ברכישת יצירות מקומיות כהוצאה 
פטורה ממס היא אחת מהן , הנהוגה כבר בארצות רבות . בינתיים לא יעבדו השנה 
חמשת מקבלי פרס ראש הממשלה , ורק במוזיאון ישראל מוצגת תערוכונת של מקבלי 
הכספים השנה נורית דוד , פיליף רנצר , פמלה לוי , דייוויד ריב ויהושע 
בורוקובסקי . למי שמכיר את עבודות היוצרים האלה , אין בתערוכה כל חשיבות 
או חידוש . לשאר הקהל זוהי מין תערוכת דוגמה , מי שווה במקומותינו תמיכה . 
אולי כדאי שנראה תערוכה שלהם בתום שנת העבדות הממסדית דווקא . 
