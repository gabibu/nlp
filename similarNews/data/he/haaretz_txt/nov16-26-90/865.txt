לונדון ( מיוחד ל"הארץ " ) . ההתמודדות על ראשות ממשלת בריטניה נכנסת מחר 
בערב לסיבוב השני , כשמתח רב שורר סביב שלושת המועמדים : שר ההגנה לשעבר 
מייקל הזלטיין , שר האוצר גון מייגור ושר החוץ דאגלס הרד . בסיבוב הזה 
דרוש למועמד רוב מוחלט . אם איש מבין השלושה לא ישיגו , ייערך סיבוב שלישי 
ומכריע ביום חמישי השבוע . שלושת המועמדים מאוחדים בדעותיהם כלפי המתרחש 
במפרץ ; באיש מהם אין נטיייה להתפשר ושלושתם אומרים שעל סדאם חוסיין לסגת 
מכוויית בלי תנאים , כפי אמרה גם ראש הממשלה היוצאת וכפי שסבורה גם מפלגת 
הלייבור . ההתמודדות החלה כאשר מרגרט תאצר הודיעה , בלחץ חברי הפרלמנט מן 
המפלגה השמרנית , שהיא פורשת מן המירוץ למנהיגות המפלגה , ותפרוש מראשות 
הממשלה ברגע שייבחר מנהיג חדש . בחירת המנהיג החדש נתונה בידי 273 חברי הפרלמנט 
השמרנים . סקרי דעת קהל הראו אתמול סיכויים שווים להזלטיין ומייגור , בעוד 
סיכוייו של הרד קטנים יותר . אולם הסקרים הראו גם שעם כל אחד משלושת המועמדים 
בראש היתה המפלגה השמרנית זוכה בבחירות אילו נערכו השבוע . זהו הסיכוי הטוב 
ביותר שניתן לשמרנים בסקרים בשנתיים האחרונות . הדבק ביותר במדיניות תאצר , 
על - פי ראיונות טלוויזיה שהעניקו אתמול שלושת המועמדים , הוא מייגור . 
הזלטיין נוטה הרבה יותר להשתלב באירופה וגם לבטל את מס הגולגולת המעורר 
תסיסה בעם . לעומת זאת , הדעה על הרד בן ה06 היא שהוא מצטיין בתור שר חוץ , 
אלא שעבר זמנו ואין לו תכונות המנהיגות הדרושות לראש ממשלה . בעיתוני סוף 
השבוע הובעה הערכה שאם ייבחר הרד , הוא יחדש מיד את היחסים הדיפלומטיים 
עם סוריה , וכן יאמץ את דרישת הפלשתינאים למדינה משלהם . בשני נושאים אלה 
הוא קיבל עד כה את מרותה של תאצר בניגוד לדעותיו . הרד עצמו לא נשאל על 
כך בראיונות הרבים שנערכו אתו ולא הביע את דעתו בפומבי . 
