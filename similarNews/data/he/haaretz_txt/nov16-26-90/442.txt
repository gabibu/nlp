ההגנה היחידה שיכול האלוף יצחק מרדכי לגייס מול החדירה למוצב בבקעת הירדן 
מנוגדת כנראה לאופיו . הוא יכול היה לומר שאי אפשר להביא שקט על הארץ הזאת 
כל עוד נמשכת ההתקוממות בשטחים וכל עוד לא יהיה פתרון מדיני לסכסוך . אפשר 
היה להבין אילו אמר שפעולות איבה כאלה הן כמעט בלתי נמנעות . מרדכי בא לפיקוד 
מרכז עם הבטחה אחרת . הוא , כמו כולנו , קורבן של " המצב " . אך הוא שילם 
מחיר הנובע במידה רבה גם מתחום ההתנהגות האישית . תמונת מרדכי המצטיירת 
מזה שנים היא של קצין שלעתים קרובות מדי אינו שולט בעצמו . הוא לא שלט בעצמו 
כאשר יצא בדרכים בלתי מרוסנות וחצי - פומביות נגד מינוי דן שומרון לרמטכ"ל . 
הוא הגיש אז מכתב התפטרות ( ולקח אותו בחזרה ) לאחר המינוי . הוא לא 
שלט בעצמו כאשר ארג סביב עצמו רשת של יחסי ציבור כאלוף פיקוד הדרום . וכך 
נהג גם בתפקידו הנוכחי , כאשר ניהל מאבק נגד הרמטכ"ל ודובר צה"ל בגלל החלטתם 
לבטל את מלאכת היח"צנות המקומית של הדוברים הפיקודיים . את התפקיד הנוכחי 
קיבל תוך הדלפות על כך שימלא אותו רק שנה , עד סבב המינויים הבא , והרמטכ"ל 
נאלץ להסביר בראיונות שמרדכי יישב שם שלוש שנים . לפני חודשים אחדים לא 
שלט בעצמו ואירגן ( או , נאמר בזהירות , לא מנע ) את המסע השערורייתי 
למענו במכתב תמיכה פומבי של עשרה קצינים בכירים בשירות פעיל , בעקבות עדות 
לרעתו מפי קצין בכיר אחר . הוא אימפולסיווי , לעתים אפילו אלים ( הוא סטר 
פעם לעיתונאית ) . מושגי הכבוד שלו מזכירים מדי פעם את אלה של שר החוץ , 
הקובל על ה"גלורי " שגוזלים ממנו . הוא ספג מכה טראומטית בפרשת אוטובוס 
003 . הוא , כמובן , גם בעל ניסיון רב והישגים , המקדיש את חייו לצבא . 
המבחר החלקי של התכונות האלה מובא כאן כדי לומר שגם מצד תכונותיו האישיות , 
כמו מצד הנסיבות הלאומיות שבהן הוא פועל , אפשר לומר על יצחק מרדכי שכמעט 
נגזר עליו להיות מעורב מדי פעם בהסתבכות ציבורית . יותר מזה : עצם תהליך 
המיון של הקצונה הבכירה מגביר את סיכוי ההתרחשות של חיכוכים מהסוג שמרדכי 
היה מעורב בהם . תהליך הבחירה המורכב הזה מעלה לצמרת הצבאית לא מעט גברים 
תקיפים , בעלי אגו חזק , תחרותיים ודוחי - מרות . אוסף כזה של סגולות , 
שממנו קורצו מיטב הגנרלים בהיסטוריה , הוא גם לעתים קרובות המלכודת שלתוכה 
הם נופלים . יש שתכונותיהם מפילות אותם בשלב מוקדם של הקריירה . במקרים 
אחרים הן מקדמות אותם אל נפילה מאוחרת . הפח הגדול מכולם נכרה סביב המאבק 
על הרמטכ"לות . ההערה של הרמטכ"ל לאלוף היתה בעיני " מקורביו " של מרדכי 
פרי נקמנות , אך בכל מקרה היא מקטינה מאוד את סיכויי הקידום שלו . יש עוד 
כחצי תריסר אלופים שאם הרמטכ"ל היה מעיר להם עכשיו , הם היו רואים בכך אולי 
התנכלות לסיכוייהם לרשת אותו . את החדירות , כמו בליל הגלשונים ובחוף ניצנים , 
ואת שאר הסיבות לנזיפות ולעונשים אחרים כלפי קצינים בכירים , אי אפשר למנוע : 
אפשר רק להמשיך ולהשתדל מאוד לצמצם אותן . אין סיכוי גם לשנות את אותן 
תכונות המעלות בכל צבא אנשים שהמגרעות שלהם הן הצד השני של תכונותיהם הצבאיות 
המעולות . אבל בדרג הגבוה ביותר , הסמוך כל - כך לקודקוד , צריך לעשות 
הכול כדי לבלום אותם . מבחינה זאת היתה גם ברכה כלשהי בפשלה בבקעת הירדן . 
היא חשפה שוב תכונות של קצין בכיר שאסור לו להתקדם אתן אל לשכת הרמטכ"ל . 
לא זו בלבד שאין מקום לשום טענה כלפי דן שומרון על ההערה לאלוף מרדכי , 
אלא חבל שמערך התכונות שלו , השונה כל - כך , מנע ממנו להעיר כך בעבר 
לקצינים בכירים אחרים שאחריותם לטעויות לא היתה פחותה מזו של מרדכי : היה 
מעניין ואף חשוב לראות כיצד יגיבו הם . אבל שומרון הוא מהרמט"כלים העדינים 
והמאופקים שהיו לנו אי - פעם . ואולי קצת יותר מדי . לכן הוא חסך מאתנו 
בעבר מבחנים כמו זה של מרדכי עכשיו . הלקח האחר מהמקרה הלא - סימפטי של האלוף 
הוא הצורך לזרז מאוד את תהליך בחירת הרמטכ"ל . יותר מדי זמן חולף מאז ההחלטה 
שלא להאריך לרמטכ"ל את כהונתו ( או מאז שלהי כהונתו המרבית ) ועד קביעת 
מחליפו . זה לגמרי לא מוקדם מדי שההחלטה תהיה ידועה לנו כבר עכשיו . היא 
תתפרסם באחד בינואר ותיכנס לתוקף באפריל : חודשי אי - הוודאות עד סוף השנה 
מועדים לפורענויות בפרוזדורי המטכ"ל . המבחן למידת התאמתו של אלוף למשרת 
הרמטכ"ל עובר שורה ארוכה מאוד של אירועים , כמעט בכל יום . אך הוא צריך 
להיפסק בחודשים החמים והמתוחים המגיעים , שלא לצורך , ממש עד מועד ההודעה 
על המינוי . ייתכן שאם היינו יודעים היום מי יהיה הרמטכ"ל הבא , לא היתה 
פורצת השערורייה המגונה סביב ההערה לאלוף פיקוד המרכז . אך לשם כך דרושה 
מידה של נחישות והחלטיות שכנראה חסרה קצת שם למעלה . 
