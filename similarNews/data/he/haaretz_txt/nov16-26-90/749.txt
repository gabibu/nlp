בגלריה של אוניברסיטת בן גוריון בנגב נפתחה תערוכה המסכמת את פעילותה בת 
שלוש השנים של סדנת ההדפס של אבישי אייל . סדנאות דומות קיימות בכל רחבי 
העולם , ובולט בהן שיתוף הפעולה בין כמה אמנים יוצרים , כשהמטרה היא להפיץ 
את האמנות ברבים , דרך ההדפס והגרפיקה . תולדות ההדפס ידעו תהפוכות רבות , 
ללא קשר לתולדות האמנות והשינויים שחלו בה . התפתחות טכנולוגיית הדפוס , 
למשל , פתחה אפשרויות נפלאות , שנוצלו בפרסום חוצות , בכרזות בגודל שעד 
אז לא היה כמוהו , ובעושר צבעים ורעיונות . במקביל , התפתחו תיאוריות 
ואידיאולוגיות רבות סביב שכפול ההדפסים האמנותיים במספר עותקים גדול יותר , 
אך האמנים נתקלו בקשיי שיווק . אבישי אייל למד ב"בצלאל " , ואצל יעקב פינס 
יצר את חיתוכי העץ הראשונים שלו . הוא למד ליטוגרפיה אצל דדי בן - שאול , 
ובתקופת הפריחה הגדולה בפוף - ארט על כל סוגיו למד הדפס בלונדון . התפתחות 
החומרים שאיפשרו העברת קטעים וצילומים מעיתונים השפיעו לא רק על הטכניקה , 
אלא בעיקר על סוג האמירות בשטח ההדפסים . אבישי אייל חזר לארץ , ומתוך 
רצון להמשיך ביצירת הדפסים הקים את סדנת ההדפס . העבודה עם אמנים שונים , 
בניגוד לאמן היוצר בינו לבין עצמו , היתה מחויבת המציאות . הבדלים בגישותיהם 
של האמנים , וביניהם תומרקין , ליפשיץ , אנה טיכו , בארי , בזם , יחיאל 
שמי ואסתר פרץ ארד , יצרו את המגוון הרב בסדנת התחריט . הסדנה פעלה בבניין 
תנובה הישן בירושלים והפיקה מאות הדפסים של עשרות אמנים . מלחמת יום הכיפורים 
הפסיקה את הפעילות לתקופה ארוכה . סדנת ההדפס שהוקמה בירושלים על - ידי 
אגודת האמנים ( הפועלת עד היום ) היתה בעלת אפשרויות רחבות יותר , גם 
מבחינה כלכלית . בתחילה הדפיסו הם בסדנת התחריט של אייל , ואחר - כך הוא 
השתלב בעבודת הסדנה שלהם . בתערוכה המשותפת לאוניברסיטת חיפה , אוניברסיטת 
בן - גוריון ומוזיאון הרצליה מוצגות 65 עבודות של 51 אמנים , שרובם ממשיכים 
להדפיס גם היום , וטוב לראות את השינויים שחלו בעבודותיהם . הקטלוג שהופק 
בתרומת משרד החינוך והתרבות , אגף המוזיאונים , יעיל ומסכם , אך אין בו 
דבר מעבר למידע הקשור באמנות ההדפס . התערוכה תימשך עד ינואר . 
