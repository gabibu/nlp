מנכ"ל חברת דנקנר בניה , רפי ביסקר , נתון במעצר בית בהרצליה בביתו של 
עו"ד נוחי דנקנר , קרוב משפחה של יו"ר חברת דנקנר השקעות ומבעלי השליטה 
בחברה , שמואל דנקנר . דנקנר בניה הינה חברה בת בדנקנר השקעות , המהווה 
חלק מהאימפריה העסקית שהקימו בני המשפחה . סגנו של ביסקר , מאיר קרנר , 
נתון אף הוא במעצר בית , ונמצא בביתו של עו"ד משה לוסקי , גם כן בהרצליה . 
עו"ד לוסקי הינו שותפו למשרד של עו"ד דנקנר . משרד זה מגיש שירותים משפטיים 
לחברת דנקנר , ובמסגרת זו טיפל בחשדות שהועלו כלפי מנהלי דנקנר בניה . מעצר 
הבית נקבע על בסיס החלטה מיום ששי של שופטת בית משפט השלום בתל - אביב , 
עופרה צרניאק , עקב חשדות של שלטונות מס ערך מוסף , לפיהם נעשה ניסיון 
להקטין את רווחי החברה לצורכי מס . הניסיון נעשה באמצעות דיווח על הוצאות 
להעסקת פועלים , שלא הוצאו בפועל . מהנהלת קבוצת דנקנר נמסר ל"הארץ " כי 
אין כל חשד לפיו פעלו ביסקר או קרנר על דעת עצמם , וכי אמון ההנהלה בהם 
מוחלט . שמואל דנקנר הקדים את שובו מלונדון , שם שהה לצורך עסקי הקבוצה , 
כדי לטפל בפרשה . אתמול הוא הורה לכל עובדי החברה לסייע ככל האפשר לשלטונות 
מס ערך מוסף בחקירה . הוא ביקש משלטונות המס לסיים את החקירה בהקדם האפשרי , 
כדי למנוע נזק נוסף לחברה . גורמים הקשורים לחברה מסרו ל"הארץ " כי כיוון 
שדנקנר היא חברה ציבורית שמניותיה נסחרות בבורסה , היה למנהלי החברה אינטרס 
להראות דווקא רווחיות גבוהה מצב הפוך מחשדות שלטונות המס . בהודעה לרשות 
לניירות - ערך ולבורסה מסר אתמול חשב חברת דנדנק , משה אמויאל , כי " הנהלת 
החברה משוכנעת שאין כל בסיס להאשמות של שלטונות מס ערך מוסף . חברת דנקנר 
בניה שילמה אך ורק תמורת עבודות שבוצעו בפועל באתרי הבנייה , ולא ביצעה 
כל פעולה של הקטנת רווחים והגדלת ההוצאות " . עוד אמר אמויאל , כי ברשות 
החברה יומני עבודה מפורטים שמולאו בשיטתיות ובקפדנות בידי מנהלי העבודה והמהנדסים 
באתר . מסמכים אלה מבססים ומנכים את כל התשלומים ששולמו בגין החשבוניות 
שאותן בודקים כעת שלטונות המס . 
