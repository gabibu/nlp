בשדות התעופה ההומים של שיקגו קשה למצוא גדודי תיירים פעורי עיניים וצמאי 
חוויות . בירת המערב התיכון של ארצות הברית מעולם לא הצליחה להפוך ליעד - 
תיירות מבוקש . הדימויים הישנים של עיר גנגסטרים קשוחה או מרכז עסקים מוכה 
רוחות - חורף מקפיאות הצליחו להשכיח את יופיה , ואת העובדה שמבחינת האדריכלות 
שיקגו היא העיר המעניינת ביותר בארה"ב . נכון שחסרה לה העוצמה המהממת של 
מסת הבנייה הענקית של מנהטן , ואין בה מרכז היסטורי מונומנטלי כמו זה של 
ואשינגטון . אולם לביקור בה יש פוטנציאל של חוויה אסתטית ומסע לימודי מרתק 
בתולדות האדריכלות ובתולדות הארץ גם יחד . שלושה מגדולי האדריכלים המודרניים 
פרנק לויד רייט , מיס ואן דר - רואה ולואיס סוליבאן ( מורהו של רייט ) 
חיו ופעלו בעיר , והותירו בניינים שכבר הפכו למונומנטים . באמצעות בניינים 
אלה אפשר לשחזר את התפתחות האדריכלות המודרנית , ולהכיר מקרוב כמה מהמיתוסים 
המרכזיים של התרבות האמריקאית . כאן , בלב הערבות האמריקאיות האין - סופיות 
חולל פרנק לויד רייט את המהפכה הגדולה , שזיעזעה את היסודות המעשיים והתיאורטיים 
של האדריכלות המסורתית . כמה עשרות בתים פרטיים והכנסייה האוניטרית שתיכנן 
בתחילת המאה עדיין עומדים על תלם בפרברי העיר . הם מגלמים את התהליך שהתחולל 
בתפיסותיו של האדריכל הדגול : בתחילה השתחרר מכבלי המוסכמות , ולאחר מכן 
גיבש תפיסה חדשה ששאבה את השראתה מהטבע ומהקונטקסט המקומי , והתאימה את 
בתי המגורים לאורח החיים החופשי של העולם המודרני . כל הבתים שמחירם כיאה 
ליצירות אמנות הולך ומאמיר , מאוכלסים , ולכן אי - אפשר להיכנס אליהם . 
רק פנינת הכתר בית רובי פתוח לציבור , ובשנים האחרונות הוא משמש אתר 
עלייה לרגל של מעריצי האדריכל . בשנות השלושים הגיעה לשיקגו אגדה מהלכת 
אחרת , מיס ואן דר רואה . האדריכל הגרמני , שהיה המנהל האחרון של הבאוהאוס , 
נמלט לארצות הברית עם עליית הנאצים לשלטון . כאחד מהאבות המייסדים של האדריכלות 
המודרנית הוא לא סבל מקשיי קליטה . על מגש של כסף נמסרו לו ראשות המחלקה 
לארכיטקטורה של " המכון הטכנולוגי של אילינוי " , ותכנון הקמפוס החדש של 
המכון . עד מהרה הפך ואן דר רואה לגורו של האדריכלות האמריקאית , ויותר 
מכל אדם אחר הצליח לקבוע את דמותה של העיר האמריקאית החדשה . במאבק בין 
התרבות האירופית הרציונלית והאוניוורסלית לבין התרבות המקומית האורגנית היתה , 
באותו שלב , ידה של הראשונה על העליונה . המודלים הנזיריים של זכוכית 
כהה ומתכת , המבוססים על עקרון הצמצום וההפשטה , פרי תכנונו , פזורים 
על פני כל העיר . כאן אפשר להתבונן במקור שהועתק ושוכפל אחר - כך אין - 
ספור פעמים בכל רחבי ארה"ב . קופסאות מינימליסטיות אלה , שקשה להבחין מי 
מהן משמשת למשרדים ומי למגורים , היו לנשוא הראשי של הביקורת הפוסט - מודרניסטית . 
אולם שיקגו לא ירדה מהכותרות . תשומת הלב של האדריכלים והחוקרים הופנתה 
לאחרונה למאה ה91 , לעידן ההירואי שבו צמחה " האסכולה של שיקגו " . מאז 
ומתמיד נחשבה התקופה שבין השנים 5781 ו0191 לתור הזהב של העיר . באותן 
שנים נוצרו בה הדפוסים הראשונים של בניינים מסחריים רבי - קומות סמל העידן 
המודרני . עד לאחרונה נהוג היה להעריך בניינים אלה במישור הטכנולוגי והאסתטי . 
כיום , כשהרוחות הלוקל - פטריוטיות מתחזקות , נוטים לייחס להם חשיבות 
החורגת מן ההיבט המקצועי הצר . " האסכולה של שיקגו " צמחה דווקא בעקבות 
אסון מחריד . ב1781 כילתה שריפה ענקית את מרבית בנייניה של העיר , והותירה 
רבים מהניצולים ללא קורת גג . מהמרכז המסחרי השוקק של המערב התיכון נותרו 
רק תלי חורבות . אולם בתוך שנתיים שוקמה העיר , וחזרה לתפקד במלוא המרץ 
כבירת אסם התבואה של המדינה כולה . המרכז העירוני הקטן יחסית התקשה לספק 
את הדרישה הגוברת לשטחי מסחר ומשרדים , והבניינים החלו לצמוח לגובה . הפחד 
מפני השריפות הוציא מכלל אפשרות את הבנייה בעץ , ואילו הבנייה המסורבלת 
באבן , בהתאם לשיטות המסורתיות , הגבילה את מספר הקומות . האיש שפרץ את 
המבוי הסתום היה ויליאם לה - ברון גיני . המהנדס והארכיטקט שעסק בהקמת גשרים 
במלחמת האזרחים הביא עמו משדות הקרב את טכנולוגיית הבנייה בפלדה . הוא יישם 
אותה בתכנון בניינים רבי - קומות , שמשא הכובד שלהם הונח לא על קירות 
מסד עבים , אלא על שלד מתכת . היתה זאת פריצת דרך אמיתית , שזירזה את 
הבנייה וחסכה את שטח הקירות העבים . היא איפשרה גם גמישות מרבית בחלוקה 
הפנימית , ובפתיחת חלונות רחבים שאפשרו חדירה של שפע אור . גיני אמנם לא 
היה זה שהמציא את שלד הפלדה , אבל ברור שבשיקגו יושמה הטכנולוגיה החדשה 
בהתלהבות הגדולה ביותר . בתוך זמן קצר התרוממו בה עשרות רבי - קומות , 
והיא נעשתה לכרך המודרני הראשון . שיתוף הפעולה בין קבוצת אדריכלים נועזים , 
שלא היו כבולים למסורת כעמיתיהם באירופה , לבין אנשי עסקים קשוחים ונמרצים , 
מהגרים חסרי שורשים ששאלות של סגנון ומסורת לא עמדו בראש מעייניהם , הוליד 
את הבניין המסחרי הגבוה , הנקי מקישוטים ומשקף בגאווה את הפונקציה שהוא 
ממלא . אולם הסגנון החדש לא נוצר רק עקב לחצים בנוסח " מהר ובזול " . לשיקגו 
הגיע באותה תקופה גם לואיס סוליבאן , האיש שידע להתמודד עם מציאות זו גם 
במישור הרעיוני , ולקבוע אמות מידה אסתטיות חדשות לבנייה המסחרית . סוליבאן , 
מחשובי האדריכלים של העידן המודרני , אבי האדריכלות האורגנית שטבע את הסיסמה 
" הצורה חייבת לבטא את הפוקנציה " , סבר שהאדריכלות צריכה להתאים את עצמה 
להתפתחות החברתית והטכנולוגית . חברת ההמונים הדמוקרטית איננה יכולה להמשיך 
להתייחס לארמונות מלכים , למקדשים עתיקים ולווילות של אנשי אצולה כאל מקורות 
השראה . מבין הבניינים החשובים שתיכנן באותה תקופה נותר מה שהיה אז ומה שהוא 
גם היום בית כל - בו ענק , קארסון פיריי סקוט . המבנה , הניצב בצומת הרחובות 
העמוס ביותר בשיקגו , משקף היטב את יכולתו של סוליבאן להתמודד עם קני המידה 
החדשים . הוא קבע פרופורציות חדשות , התאים את עיצוב חלקי הבניין לפוקנציה 
הנדרשת . כך למשל שתי הקומות הפונות אל הרחוב מרשימות בפרטי עיצוב מהודרים , 
כולל תבליטי ברזל צבוע בשחור ומקושט במוטיווים בוטניים עשירים , ואילו 
הקומות האחרות מצטיינות בפשטות ובניקיון - צורה . כאשר מסיירים במרכז המסחרי 
הישן של שיקגו , ומשווים את הבניינים הכהים והכבדים שנותרו מהמאה ה91 למגדלי 
הזכוכית החדשים , קשה לשער את הרושם המהפכני שהם יצרו בזמנם . בני הדור 
התקשו לעכל לא רק את גובהם של הבניינים הנשענים על כמה עמודי מתכת דקים בלבד , 
אלא גם את צורתם הפשוטה והחשופה ואת אין - סוף חלונותיהם של המשרדים . 
ואמנם , פריחתה של אסכולת שיקגו נמשכה רק זמן קצר . למרות שהמבקרים מאירופה 
התפעלו מהחידוש ומהעוצמה של הבנייה האמריקאית , וראו בה ייצוג של תרבות 
חדשה , בעיני התושבים המקומיים נתפסו הבניינים החדשים כסמל להשתלטות אנשי 
הממון חסרי המעצורים על החברה האמריקאית . והריאקציה לא איחרה לבוא . הדור 
השני של המהגרים חיפש לעצמו סמלי מעמד . שיקגו ביקשה ליצור לעצמה תדמית 
של עיר תרבות אירופית , ועד מהרה חזר הסגנון הקלאסי למשול בכיפה . השיבה 
לחיקה הבטוח של התרבות האירופית , לסגנון הניאו - קלאסי או הניאו - גותי , 
נחשבה במשך שנים בעיני התיאורטיקנים של האדריכלות המודרנית , כגון זיגפריד 
גידיון , לבגידה . אולם בעידן הפוסט - מודרניסטי שבו באמריקה להסתכל בעיניים 
חדשות על הבניינים המסורתיים יותר שנבנו בשיקגו בתחילת המאה העשרים . ואמנם , 
ביקור בבניינים אלה מזמן חוויה אסתטית מרעישה . הכסף הרב שהושקע בבניינים , 
שהיו לכרטיס ביקור של בעליהם , הפך כמה רבי - קומות ענקיים לארמונות של 
ממש . אולמות הכניסה בסגנון האר - דקו נראים כאילו עוצבו בימים אלה ממש . 
מסתבר שהמסורת של אדריכלות איכותית המשיכה בשיקגו לאורך כל המאה העשרים . 
גם בשנים האחרונות , שהיו לתקופת פריחה שכמוה לא ידעה העיר מאז השריפה 
הגדולה , התרוממו לשמים בניינים רבים המתוכננים בקפידה רבה , ומצטרפים 
לכדי מוזיאון גדול אחד של אדריכלות מודרנית . עם זאת , מעבר להנאה האסתטית 
יש גם משמעות רחבה יותר לעיסוק הגובר באסכולה של שיקגו ובספיחיה המאוחרים . 
המחקרים שהתפרסמו בשנים האחרונות גילו , שהאסכולה המהפכנית לא נוצרה יש 
מאין . בין המהגרים שזרמו אל העיר אחרי השריפה היו גם אדריכלים גרמניים , 
שהביאו עמם את המקצוענות ואת הליטוש של הבנייה הניאו - קלאסית . מסתבר 
ששיקגו הפכה כבר במאה ה91 למרכז - תרבות . הוקמו בה מוזיאון , ספריות , 
תזמורת סימפונית , וגם לאוניברסיטה שלה הגיעו אישים בעלי שיעור קומה כמו 
הפילוסוף גון דואי . בתוך קהילת האינטלקטואלים פעלו גם סוליבאן ורייט , 
שלא הסתפקו בבניית בתים , אלא גיבשו תורת חיים שלמה שגם העלו על הכתב . 
אל רעיונותיהם של סוליבאן ורייט בקשר לבנייה האורגנית , השואבת את השראתה 
מן הטבע , אפשר להתייחס בספקנות . אולם החזון הפטריוטי של אדריכלות המייצגת 
את ארץ החופש והדמוקרטיה קוסם לרבים . כיום יש הרואים הן בבתים הפרטיים 
שהקים רייט , המיועדים להשתלב בנופי הערבות , והן בגורדי השחקים השואפים 
לאין - סוף , את הביטוי האמיתי לרוח המשוחררת המאפיינת את החברה האמריקאית . 
על פי תזה זאת , הקשר אל הטבע ואל הנופים הפתוחים רחבי הידיים היה מקור 
השראה לא רק ליוצרים חשובים כמו וולט ויטמן , מארק טוויין או צלם הנופים 
אנסל אדאמס , אלא גם לאנשים שהקימו את גורדי השחקים המוגדרים כ"קתדרלות 
של מסחר " . מובן שחיפוש הזהות , המאחד בהגדרה אחת יזמים קפיטליסטיים ואמנים 
בעלי שיעור קומה , איננו מקרי . הוא תואם להפליא את אמריקה של סוף המאה 
ה02 . 
