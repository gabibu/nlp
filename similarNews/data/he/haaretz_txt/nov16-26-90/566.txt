" מה את היית עושה לאותם עיתונאים " , שאלה המראיינת את אמה של הנערה הרוגת 
התאונה שאבריה נתרמו וזהותה המוצנעת נחשפה על - ידי אחד העיתונים . " באותו 
שבוע הייתי אולי אפילו הורגת את אותו עורך , אבל . . . הייתי סוגרת את 
העיתון " . " את חושבת כך ? " וידאה השואלת ; " בהחלט ! " היתה התשובה . 
מי יכול לעמוד מול יגונה של אם ומול חרונה ? אולי יש באמירה כזו בסיס לתלונה 
פלילית על הדחה לרצח , אבל מי יילך להתלונן . ומי יקבול על שהעיתונאית 
המתרפסת היא שהדיחה את האם השכולה לומר משפט כזה , ומי ילין על שעורך המשדר 
הטלוויזיוני " הלילה " , לא ערך את הראיון המוקלט כך , שלא יהיו בו דברי 
שיסוי והרג . ועל מה בכלל יש למחות אם כמה עיתונאים מהוגנים שהתארחו במשדר 
לא קמו ונטשו את הבמה והיו ביניהם שצירפו , בנימה פייסנית , את דברי סלידתם 
מן המקרה ההוא ואולי מן העיתון ההוא . בכל אופן , משפט כזה נאמר ושודר 
והדברים נשארו תלויים באוויר , מחכים אולי לאיש התמים שיבוא לממשם . להרוג 
את העורך ולסגור את העיתון , שני מעשים של מה בכך . אי אפשר להגות צעדים 
שכאלה נגד המנתח שכשל , המפקד ששלח חיילים אל מותם , הבנקאי שרושש את לקוחותיו , 
השופט שנקט איפה ואיפה בשבתו בדין , הפוליטיקאי שעשה לרווחת בני משפחתו 
על חשבון הציבור . קשה להגות משפטים כאלה גם נגד מסיתים , מחרחרי מדון 
וזורעי שנאה , אבל האוזן סובלת את הדברים והפה מחריש , כשהם מושמעים נגד 
העורך ונגד העיתון . כבר לא חשוב מיהו העורך ואיזהו העיתון , ואיש לא יפשפש 
ויבדוק את המקרה ההוא לפרטיו . הדבר קרה לפני ארבע שנים , והשתלשלות העניינים 
מורכבת בהרבה מכפי שהוצגה בשתי דקות הראיון . איש לא יטרח לברר היום מהו 
חלקו של העורך באשמה ; האם יזם את הפרסום או שמא רק התרשל במניעתו ; האם 
זכה לטובת הנאה אישית מכך , או שמא הרחיק לכת במה שראה כשליחותו העיתונאית ; 
האם הגן בדיעבד על המעשה או שמא התנצל וביקש מחילה ; האם המשיך בפרסום 
שם תורמי איברים או שמא שינה מדיניות בעקבות התגובה הקשה . דבר אחד יישאר 
חקוק בזיכרון מן המשדר הטלוויזיוני שלשום , העונש שיאה לעורך ולשכמותו . 
ולעיתון שחטא אין כפרה אלא בסגירתו . בסגירת עיתונים תטוהר החברה , ייפסק 
הרשע ויחדל העוול . העולים ייקלטו , האויבים ימוגרו והנמצאים יחיו בטוב . 
העיתונים שיישארו פתוחים , יהיו בסדר . 
