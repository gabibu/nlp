אחת התמונות המבזות ביותר שראיתי היתה של טקס " חגיגי " שבו נימול עולה 
מבוגר מברית - המועצות בחדר - הניתוחים . על המיטה הכירורגית שכב האיש , 
כשסדיק ירוק מכסה אותו , פניו גלויים למצלמה , וסביבו ניצבים שנים - עשר 
רבנים , בראשות הראשון - לציון , וכולם עטופים בחלוקי כירורגים . שנים - 
עשר הרבנים סימלו , לפי מה שנאמר , את י"ב שבטי ישראל . אילו היו מעוללים 
זאת לישראלי ותיק במעמד כזה , שהוא פגיעה גסה ומביכה בפרטיותו של מבוגר 
שמלים אותו , היה מן הסתם מטיח בהם מלה אחת , דווקא רוסית , מן הלקסיקון 
היום - יומי . הכל מבקשים לזכות בפרסום ולהצטלם עם עולים חדשים , בכל מעמד 
שהוא , אך רק מעטים מן הפונקציונרים הבכירים עושים להקלת קליטתם . הביורוקרטיה 
הישראלית כבר תופסת מקום חשוב בקריקטורות שמציירים עולים בעיתוניהם . יש 
גם ישראלים שאינם ממהרים להצטלם , שמא יימצא מי שיראה בכך מחויבות כלשהי 
כלפי העולים . סברתי לתומי , שבתקופה של עלייה גואה , ייצא ראש הממשלה , 
יצחק שמיר , אחת לשבוע להיפגש עמם , כפי ששר הביטחון , למשל , נוהג 
לצאת לביקורים מתוכננים ביחידות צה"ל . אם יחזיק מר שמיר את ידו על הדופק , 
הוא גם ילחץ יותר על השרים הנוגעים בדבר להחיש ולייעל את פעולותיהם לקליטת 
העלייה . אבל הוא ספון בלשכתו . פעם בפעם משלם מס שפתיים . אינו נפגש 
דרך קבע עם העולים . הנתק הזה בין ראשות הממשל הקולט לבין העולים החדשים , 
שמרירותם גואה משבוע לשבוע , עלול להחריף מאוד בתוך חודשים מעטים ולהגיע 
לממדי מרי המוני . מי שפוגש בעולים בריכוזיהם , שומע את המרירות ומבחין 
בתנועות הביטול שלהם למשמע ה"יהיה טוב " הישראלי . ההתלהבות הראשונית של 
מי שהצליח לצאת מברית - המועצות בעוד מועד והגיע לארץ החדשה מתפוגגת בתוך 
שבועות מעטים . המגורים נעשים בלתי - אפשריים , ובקרוב מאוד יהיה המצב 
כל - כך קשה , שעולים ישמחו שיכתבו עליהם בעיתון " ארבעה דורות של משפחת 
עולים בדירה קטנה אחת " . זה , אגב , ציטוט מן העיתון של השבוע שעבר . 
אילו היה שמעון פרס ראש הממשלה , מן הסתם היה יוצא אחת לשבוע באוטובוס 
עם פקידים בכירים , עיתונאים וצלמים , אל מרכזי המצוקה , כדי לשמוע ממקור 
ראשון , בנצרת עלית , או בכרמיאל , או בשדרות , מה קורה שם , לא רק 
לקרוא על כך בעיתונים . מן הליכוד היו מלגלגלים , מן הסתם , על האוטובוס 
של פרס כפי שעשו בעבר , בשעה שפרס , כשר אוצר , נהג לבקר בשטח ורואים 
בו רק תעלול של פרסום עצמי . אפילו אם זה כך , מוטב אוטובוס מהסתגרות . 
אלא שאת יצחק שמיר אין רואים שם . שמיר גם אינו מכיר את ישראל הוותיקה , 
שמיליונים חיים בה ומכירים אותה , במידה זו או אחרת . במסע הבחירות לכנסת 
הביאו את יצחק שמיר לביקור בתל - אביב , ואז הסתבר שהאיש , שמגוריו בעבר 
הלא - רחוק היו ברחוב חיסין , לא ביקר מעולם בדיזנגוף סנטר , השכן לו . 
עולים שהגיעו לארץ לפני חצי שנה כבר אינם מהגרים בוהים ונבוכים . כבר למדו 
את המציאות והכירו את המנטליות הישראלית , הן משיחות עם ותיקים והן מקריאה 
בעיתונים בשפה הרוסית היוצאים כאן לאור , ועתה יש להם עדנה . את החדשות 
בעיתונים אלה מעתיקים , לעתים קרובות , מעיתוני אתמול בשפה העברית , אך 
יש בעיתונים הללו מאמרים ומדורי תגובה הנכתבים בידי עולים . והם נוקטים 
עמדות , לעתים נחרצות וחריפות , על מחדלי הקליטה , על העלבונות שעליהם 
לספוג מפי יוצאי עדות המזרח . בניגוד לתקשורת הוותיקה , אין הם " חוגגים " 
את המציאות שבה אקדמאים מוציאים לחמם מפינוי אשפה ומהדחת כלים במסעדות . 
הם גם רואים , בעיקר בעיירות הפיתוח , את בטלני הקבע בבתי - הקפה במרכז 
העיירה בשעה שאחרים עובדים , ואת נוער הברזלים היושב באפס מעשה וחי , נהנה 
ממענקי אבטלה ומוחה על כך שלעולים " נותנים הכל " . כדאי ורצוי שבלשכת ראש 
הממשלה יישב צוות קטן שיתרגם למר שמיר , בכל בוקר , את מה שכתבו על הקליטה 
בעיתונים בשפה הרוסית באותו בוקר וגם ישיב למכתבי עולים בשפתם . הטלוויזיה 
הישראלית עומדת לשדר מהדורת חדשות ברוסית להטבת הקשר בין העולים למדינתם 
החדשה , וחשוב שיהודק גם הקשר בין העולים לבין השלטון האמור לקלוט . אם 
ינוהלו העניינים כפי שהם מנוהלים עתה , עלולה להיווצר כאן , בתוך חודשים 
מעטים , מציאות שעליה יגיב ראש הממשלה , כדרכו , במשיכת כתפיים " נו 
טוב , האמת , זה בא לנו בהפתעה . מי יכול היה לצפות לכך ? הרי עשינו 
כמיטב יכולתנו " . אותות האזהרה מפני מה שעלול להתחולל בארץ כבר נשמעים בקרב 
העולים ברמה . בירושלים הם נופלים על אוזניים ערלות . 
