ששת אנשי הביטחון החוקרים אותי לובשים מדי חאקי ועונדים תג מיוחד ובו הדגל 
העיראקי בעל שלושת הצבעים ועין יחידה , ארוכת ריסים . מאחר שאני יושב והחוקרים 
עומדים , התג מזדקר לעיני ללא הרף . כל אימת שאחד החוקרים ממטיר עלי שאלות 
כצרורות קליעים מנשק אוטומטי , איני יודע אם עלי להסתכל בפניו או בעין השלישית 
שעל חזהו . " מה מעשיך ? " מתחילה האינקוויזיציה בפעם החמישית , כשהיא 
זהה לארבע קודמותיה . " מדוע אתה מרגל ? מאין באת ? " זהו לילי הראשון 
בבגדאד ואני עצור בתחנת משטרה באחד הפרוורים . הפשע שביצעתי הוא סיקור עיתונאי . 
כתבים זרים בעיראק נדרשים לקחת מלווה ממשרד ההסברה כל אימת שהם יוצאים את 
בית - המלון שלהם , לצורך עבודתם . מאחר שהתכוונתי רק לטייל טיול ערב בשכונה 
בגדאדית עשירה , ולא רציתי שעובד - מדינה יציץ מעבר לכתפי כל אימת שאחליף 
מילה עם מישהו , לא היה עימי מלווה . בארבעה ביקורים קודמים בעיראק , 
לא גרם הדבר לבעיה כלשהי . בגדאדים הדורי - לבוש מטיילים בשדרה רחבה , מכרסמים 
פוף - קורן ומתבוננים בחלונות הראווה . רוב הסחורות מקורן בכוויית , ואני 
שואל חנווני צעיר למחירם של מצרכי מזון מסויימים . הוא נועץ בי מבט חשדן 
אך נוקב במחירי הקפה , התה ואבקת החלב . אני ממשיך לפסוע ברחוב , מבקר 
בכמה חנויות , אחר - כך חוצה את השדרה ונבלע במרכז קניות צפוף . שעה שאני 
מסתכל באחד החלונות , שני סוחרים מושכים אותי פנימה . כשאני אומר להם שאני 
כתב , מדבר אחד מהם בלחש עצבני אודות האינפלציה הדוהרת הנובעת מן הסנקציות 
הכלכליות של האו"ם . " עבדול , " מזהיר אותו עמיתו בערבית , " חדל לדבר " . 
עבדול ממשיך לדבר . " בעיראק אסור לי לראות דבר " , הוא אומר ומליט את 
עיניו בידיו . " ואסור לי לשמוע ואסור לי לומר דבר " . הוא מעביר את ידיו 
אל אוזניו ואל שפתיו . " אם אעשה זאת " , הוא מוסיף ואומר ומעביר אצבע 
לרוחב צווארו . " עבדול ! " שב חברו ומזהיר אותו . " חדל ! " מישהו 
מסתכל פנימה מבחוץ . עבדול דוחף אותי אל הדלת ואומר בקול : " שלום , 
אדוני , שלום ! " . אני ממשיך בטיולי , אחר - כך עוצר מונית שתחזיר אותי 
לבית המלון שלי . בעודי נכנס , נדחק מישהו בעקבותיי . זה החנווני הצעיר 
מן החנות הראשונה שבה ביקרתי על - מנת לשאול למחירים . הוא עקב אחרי . 
הוא עצבני ומיוזע ומדבר בתקיפות עם הנהג , שמבצע פניית פרסה ועוצר . שלוש 
מכוניות - שיטור מופיעות וברד של שאלות מומטר עלי , בערבית ובאנגלית רצוצה . 
" מה מעשיך ? מדוע אתה מרגל ? מאין באת ? אתה יהודי ? " אני כתב מארצות - 
הברית " , אני אומר להם . מחליפים דברים במכשיר הקשר . נתוני הדרכון שלי 
מוקראים שוב ושוב . חולפת שעה . שני סוחרים מתקרבים ומציעים לעזור בתרגום . 
אולם כאשר השאלות נמשכות , מתחילים השוטרים לחקור גם את שני הסוחרים . 
הם מציגים תעודות זהוי , מצביעים על חנויותיהם ונבלעים בחשכת הלילה , 
כשהם מבטיחים לי : " אין בעיות , אדון " . מכונית שיטור מביאה אותי לתחנת 
משטרה סמוכה , אל חדר חשוף ובו נורת - חשמל עירומה , דיוקן של סדאם חוסיין 
ומכשיר טלפון שחיבורו לקיר רופף , ואשר תולשים אותו מן הקיר כל אימת שמישהו 
מנסה להשתמש בו . לבסוף מגיע קצין . הוא מטלפן ל"מוחאבראת " , המשטרה החשאית . 
יש חמישה שירותים חשאיים בעיראק , הפוקחים שבע עיניים לא רק על הציבור 
כי אם גם זה על זה . " אין בעיה , אדון , " אומר הקצין , כשהוא מקריא 
את נתוני הדרכון שלי בטלפון . החוקר היחיד שמדבר יותר מכמה מלים באנגלית , 
מגיש לי כוס מים ועוגיה מתוקה בצורת לב . " אכול עכשיו " , הוא אומר . 
" המזון בכלא אינו טוב " . הוא מתרגם את דבריו לאחרים והם צוחקים בקול 
וטופחים על שכמי . הומור עיראקי . בביקורי הקודם בעיראק , בספטמבר , 
התלוצץ פקיד בכיר במשרד ההסברה , ברוח דומה , כאשר ביקשתי לסייר מחוץ לבגדאד . 
" רוצה ללכת בעקבות באזופט ? " אמר . " בבקשה " . פרזאד באזופט , 
כתב לונדוני , הועלה לגרדום בתחילת השנה על שריגל כביכול , תוך כדי נסיעה 
מדרום לבגדאד . בתחנת המשטרה מעלעלים בדרכוני ומעיינים בו . מגיש העוגיה 
נכנס ויוצא מן החדר , משאיר אותי לבד עם חוקרי דובר הערבית . כמו הסוחרים 
דוברי האנגלית , דומה שגם הוא אינו שש לשמש מתורגמן ולהיות קשור אלי בכל 
דרך שהיא . קפידביננקפו עוד שעתיים . לבסוף , לאחר בקשות חוזרות ונשנות , 
מרשים לי לטלפן . אני יוצר קשר עם מורה דרך מטעם משרד ההסברה והוא מופיע 
כעבור מחצית השעה בתחנת המשטרה . החנווני שעצר אותי מסביר בצעקות ובתנועות 
ידיים שאני הצגתי שאלות מעוררות חשד . אולי יש לי מצלמה . אולי אני מרגל . 
פקיד משרד ההסברה פונה אלי בסבר פנים חמורות ואומר : " איני יכול לעשות 
דבר , ישליכו אותך לכלא " . נשימתי נעתקת מגרוני . הוא צוחק . שוב הומור 
עיראקי . שוב משוחחים בטלפון , אחר - כך חותמים על ניירות ומשחררים אותי . 
המלווה מחזיר אותי במכוניתו אל בית המלון ומטיף לי בחומרה שעלי לקחת אותו 
איתי לכל מקום . כעבור יומיים , אני חומק שוב בגפי ועובר על פני החנות שבה 
לחש לי עבדול על כך שאסור לו לראות , לשמוע או לומר דבר . החנות סגורה . 
אני שואל סוחר בחנות סמוכה , אם הוא יודע היכן עבדול . האיש מושך בכתפו 
ומתרחק ממני . 
