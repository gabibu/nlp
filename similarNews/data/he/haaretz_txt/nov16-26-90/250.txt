במרכז השלטון המקומי העריכו אתמול כי לרשויות המקומיות תידרש תוספת תקציבית 
נכבדה על - מנת לאכוף ביעילות את החוקים החדשים , עליהם הוחלט בהסכם הקואליציוני 
בין הליכוד לאגו"י . ראשי רשויות מקומיות מסרו אתמול כי לשם אכיפת חוק החזיר 
וחוק למניעת פרסומי תועבה , יידרש תיגבור משמעותי של כוח אדם באגפי הפיקוח 
העירוניים . לדבריהם , עקב מצוקת כוח האדם נותרים חוקים רבים " על הנייר " 
ואינם נאכפים . מקור במחלקת הפיקוח העירוני בתל - אביב ציין כי כבר כיום 
אין פקחי העירייה מסוגלים לאכוף את חוקי הבנייה , חוק מניעת השלכת פסולת 
ברבים , פיקוח על התברואה במסעדות , סדר וניקיון בבתי הקולנוע ועוד . 
לדבריו , עיקר עיסוקם של הפקחים מצטמצם כיום לרישום דו"חות על חנייה בלתי 
חוקית בעיר . במרכז השלטון המקומי הבהירו כי בתקציבים הגירעוניים של הרשויות 
המקומיות לא ניתן יהיה לממן תוספת תקנים כדי לתגבר את מחלקות הפיקוח העירוני . 
לדבריהם , הממשלה המחוקקת את חוקים הללו תצטרך גם לדאוג למימון שיידרש 
לשם אכיפתם . פקחים עירוניים בתל - אביב פקפקו אתמול באפשרות לאכוף את חוקים 
החדשים , גם אם יימצא המימון לתוספת כוח אדם באגפי הפיקוח . " אלה הן 
גזרות שהציבור לא יעמוד בהן , ולא אוכפים על הציבור חוקים שמראש ידוע שאינו 
רוצה בהם ואין סיכוי שייאכפו . כפי שחוק הקבצנים לא עבר , כך היה צריך 
לעשות גם עם החוקים הדתיים " , אמר פקח ותיק . 
