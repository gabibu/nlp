סבב המינויים , מן הגדולים ביותר שידעה המשטרה בעשור האחרון , הותיר מן 
הסתם במטה הכללי ובמחוזות הרבה מאוד קצינים לא מאושרים בדרגות סגן ניצב ומעלה . 
אחרים , שמספרם אולי קטן יותר , הם אלה שנהנים משרשרת המינויים , או 
אלה הרואים שהעתיד צופן בעבורם מינוי זה או אחר . מכאן נובעים כנראה ההבדלים 
שבהערכותיהם של כתבי המשטרה השונים , או ליתר דיוק של מקורותיהם השונים . 
וההבדלים חדים , כי ההערכות נעות בין שביעות רצון נוכח המשך עליית כוחות 
צעירים יחסית בצמרת המשטרה ( רובם הגיעו למשטרה מזרועות ביטחון אחרות , 
בשלים למחצה ) , ובין הדגשת כישלונות העבר של כמעט כל אחד מהקצינים שקדמו . 
זוהי תופעה נורמלית , המלווה כל מינוי משטרתי , מה עוד שהפעם מדובר ביותר 
מתריסר מינויים בעת ובעונה אחת , ובשרשרת הזזות הצפויה להתבצע גם בעתיד 
הלא רחוק . אין זה יוצא דופן שמפכ"ל המשטרה , המנצח על המינויים , מקדם 
את אנשיו . כמו למשל את ניצב חיים אלבלדס , שמונה לתפקיד היוקרתי של מפקד 
מחוז ירושלים החדש , לאחר שבעבר הלא רחוק הוא היה סגנו של טרנר בתפקידו 
כמפקד מחוז המרכז . הדבר אינו יוצא דופן , גם אם המינוי בא על חשבונו של 
משולם עמית , מפקד משמר הגבול , שנראה דווקא מועמד טבעי יותר לפיקוד הירושלמי 
בנסיבות הקיימות . כל זה אינו חורג מן הנורמות , אפילו הן נורמות שאינן 
סימפטיות ביותר , כפי שהשתרשו זה מכבר במשטרת ישראל , ולא רק בה . אך 
יש בכל זאת משהו מיוחד בגל המינויים הזה , העושה אותו לא רק יוצא דופן אלא 
גם בעייתי במיוחד : הוא בא סמוך מאוד לאירועי הר הבית ולמסקנות ועדת הבדיקה 
שעסקה באירועים אלה . יתר - על - כן : התהודה שקיבלו אירועי הבית בזירה 
הבין - לאומית לא שככה , וההשלכות שיש לאירועים אינן מתפתחות בכיוון הרצוי 
דווקא מבחינתה של ממשלת ישראל . ברור גם שיש קשר הדוק בין אירועי הר הבית 
והמלצות ועדת זמיר , לבין סבב המינויים השבוע מבחינת העיתוי והתוכן כאחד . 
כל המהלך הוקדם בגלל האירועים האלה . חלק מהצעדים הם תולדה ברורה של מסקנות 
ועדת זמיר . בראש ובראשונה , הקמת מחוז ירושלים היא דבר שהתבקש כבר מזמן , 
בשל חשיבותו המיוחדת של האזור בעיני המשטרה , האמורה לטפל שם נוסף על 
משימותיה הרגילות גם בבעיות הסבוכות של יחסי שני העמים ובמוקדי האינתיפאדה . 
יש להניח שרק בעיות תקציב מנעו את ארגונה מחדש של משטרת ירושלים לפני שנה 
ויותר . כפי שקורה לא אחת , דרושה התפוצצות רבתי כדי שעניינים פשוטים , 
ואף לא יקרים מדי , ימצאו את פתרונם . הסבב הוקדם לא רק כדי למלא אחרי 
המלצת ועדת הבדיקה לחזק את המערך המשטרתי בירושלים , אלא לפתור גם את בעיית 
מסקנותיה האישיות . שמותיהם של שני קצינים בכירים רחמים קומפורט ואריה 
ביבי לא כלולים ברשימת המינויים החדשים . פרישתו לפנסיה של ניצב קומפורט 
הוקדמה , ותת - ניצב ביבי הועבר לתפקיד מנהלי , עם עלייה בדרגה . גם מינויו 
של אסף חפץ למפקד מחוז המרכז נושא על עצמו את חותם האירועים בהר הבית . 
חפץ שירת עד עתה באחד התפקידים המרכזיים במטה ארצי , כראש אגף המבצעים . 
אין ספק שהאחריות על ביצועים פגומים בהר הבית ובמקרים אחרים נופלת גם עליו . 
כך , מספרים , חשב גם טרנר , ומשום כך העביר אותו מחדר הסמוך ללשכת המפכ"ל 
הרחק מטווח ראייתו . גם למינוי קצין חדש כראש מחלקת המודיעין במטה יש משמעות 
דומה . אם כך , הכל בסדר . שר המשטרה רוני מילוא " אימץ את המלצות דו"ח 
זמיר במלואן " , כפי שאומרת פרשנותו של הכתב לענייני משטרה ב"מעריב " . ולא 
רק הוא , גם מפכ"ל המשטרה , רב - ניצב יעקב טרנר , אימצן . אלא שלא הכל 
כשורה . ועדת זמיר עסקה באירוע חמור , שבו נהרגו בני אדם ונפצעו כמאתיים . 
יש הטוענים כי הוועדה לא אמרה את כל האמת , ושהלכה רק כמחצית הדרך בגילוי 
העובדות והמסקנות . אך גם כך היתה בדו"ח שלה ביקורת חד - משמעית על תפקוד 
המשטרה ועל " ליקוי המאורות " שבה . הדו"ח גם הצביע על האחראים למחדל . 
אם מודדים את חומרת המחדל ותוצאותיו הרג המוני , עלייה באלימות והתלקחות 
מחודשת של האינתיפאדה , הסתבכות ישראל בזירה הבין - לאומית והידרדרות ביחסים 
עם ארצות הברית נראית מידת העונש של שני האחראים למחדל , ביבי וקומפורט , 
חסרת כל פרופורציה . אם בכלל יכולות להיחשב כעונש הקדמת פרישתו של קצין 
בחודש וחצי והעברתו של השני לתפקיד ראש אגף כוח אדם במטה הארצי והעלאתו לדרגת 
ניצב . זאת ועוד : לא רק ביבי וקומפורט נמצאו אחראים למחדל בדו"ח הוועדה , 
אלא גם טרנר עצמו . מן הראוי היה שרוני מילוא ייעץ לו לפרוש מתפקידו , 
כדי לחסוך ממנו את בושת הפיטורין . טרנר לא פרש ולא פוטר , אלא יצא , 
בסופו של דבר , מנצח . בסבב המינויים ההמוני הוא העלה את אנשיו לדרגות 
הביצוע החשובות , הרחיק מעצמו את הקצינים הלא נוחים לו , וחיזק את עצמו 
בתוך הקצונה של המטה . אם חשב מישהו שדו"ח ועדת זמיר ישפר את מעמדה של ישראל 
אחרי אירועי הר הבית , התממשו תקוותיו אך במעט , אם בכלל . 
