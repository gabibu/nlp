אילו ידע אותו " מקור צבאי בכיר " שאת דבריו הביא " הארץ " ביום ד , 
עד כמה הוא נשמע ככלי ריק , אפשר שהיה מעדיף לשתוק . " ישראל לא תסבול 
יותר תקריות וחדירות מהסוג הזה " , אמר והתכוון להרג חייל צה"ל בידי חודר 
בודד מירדן באחד המוצבים הקדמיים שליד נהר הירדן . וכי מה ישראל יכולה לעשות : 
לבצע חדירת גמול ובכך לעזור לקנאי הדת בממלכת ירדן לשים קץ למלך ולמלוכה ? 
או שמא לכונן בגדה המזרחית של הנהר אזור חיץ , מין גבול ביטחון שמעבר לגבול 
הביטחון ? ואמנם , השבוע החל מתלווה צליל חלול להצהרות הידועות בדבר הירדן 
כגבול ביטחון לישראל . מה שהוכח בעליל , אפילו אליבא דגאולה כהן , הוא 
שהירדן משמש חיץ ביטחוני כל עוד מאבטח אותו שכן שנמאסו לו הצרות עם ישראל . 
שר הביטחון , בהופעתו בשידור " מוקד " שלשום , אישר את מה שכבר היה 
ידוע או צריך היה להיות ידוע לכל בר בי רב בישראל : המלך חוסיין ומשטרו , 
ולא הנהר , הם גבולנו הביטחוני במזרחה של ישראל . למרבה הפלא הצטרף גם 
האלוף יונה אפרת לנותני העצות מן הסוג האהוב על גאולה כהן . אפילו יצחק 
שמיר יודע כי אם רוצה ישראל להבקיע עוד שער עצמי לרשתה העמוסה בלאו הכי , 
כל מה שהיא צריכה הוא לבצע פעולה צבאית בתוך ממלכת ירדן ; ימי כראמה הנפלאים 
חלפו ללא שוב . המלך וארצו נהיו נכסים אסטרטגיים רחמנא ליצלן , אפילו בעיני 
אנשי חירות שלידם הוסגרו ענייני הביטחון של ישראל . ואולם אנשי מפלגת העבודה , 
חסידים משכבר הימים של המלך וגם של הנהר , מצאו את דעתם על המלך הולכת 
ומתאשרת בימים אלה , גם כשפניהם נפולים למראה אפסותו הביטחונית של הנהר . 
אילו היו אנשי המדינה הישראלים משמיר ועד רבין גמישים יותר בחשיבתם , 
הם היו מבחינים בקל וחומר המתבקש מן האירוע שהסעיר את הרוחות השבוע ( ובאירועים 
שלאורך קו הירדן שקדמו לו ) . קו הנהר , שאמור היה להיות כעין קו קדמי 
מבוצר שיגן על המדינה במקרה של התקפה רבתי עליה , התגלה כמגן נקוב אף בפני 
מסתנן בודד עם אקדח . והרי דברים אלה נאמרו במקום הזה פעם אחרי פעם : נהר 
הירדן והתפיסה הביטחונית ( בעלת פועל יוצא מדיני עתיר מברים בזירה הפוליטית 
הישראלית ) הבנויה עליו אינם אלא מהדורה שנייה של קו בר - לב . שניהם 
לא יכלו למסתננים , ועל אחת כמה וכמה לצבא מודרני תוקף שמפקדיו נחרצים די 
הצורך . מוסכם כי זו אינה השעה לעסוק בתיחום גבולות , ביטחוניים או מדיניים , 
במזרחה של ישראל : את משבר המפרץ נצטרך , נרצה או נמאן , לעבור עם ההיערכויות 
כפי שהן . אחת המשמעויות היא , שהמטכ"ל ייתבע להקציב כוחות מתאימים להגנה 
על המגן כביכול , והאוצר יצטרך להקציב את המשאבים למימונם . אך מה הלאה ? 
כלומר מה שווה ביטחונו הריאלי , להבדיל מפטריוטי - סמלי , של הנהר ולמען 
האמת , נחל רדוד למדי ברוב ימות השנה ושל הגבעות סביב לערוצו , והאם 
הם ראויים שיקריבו תמורתם את המוניטין של ישראל כארצם של אנשים שדעתם שפויה 
בתוך אזור של הבלתי שפויים . כי הרי אלו החליפין : המשך הכיבוש וישיבה 
על גבם של 5 . 1 מיליון ערבים מרדנים , כדי להחזיק בקו הגנה בעל ערך מפוקפק . 
אולם כדי לחזור מן הפרספקטיווה של העתיד אל ההווה הסוער , יש לברך על ההתפכחות 
המתקדמת במחנה הלאומי באשר למקומה של ירדן בתורת האסטרטגיה של ישראל . ראש 
הממשלה רצה בעבר הלא כל - כך רחוק לראות בירדן את המדינה הפלשתינית . ובכן , 
החלום מתגשם והולך , תוך שהוא נהפך לסיוט בעיני חולמו ושותפיו לדעה . 
מי ששמע את שר הביטחון , משה ארנס , נשבע אמונים למלך ב"מוקד " , יכול 
היה לחשוב כי שמעון פרס הוא שמדבר . אך זה צחוק הגורל : כאשר אנשי המחנה 
הלאומי מתעוררים למציאות שמסביב לישראל , האוטובוס בדרך כלל כבר עזב את 
התחנה . כלום ישוב המלך לחסות תחת כנפיה המגוננות של ישראל , כפי שחסה 
במשך עשורים ? או שמא עבר זמנו ובטל קורבנו בהשאירו את המאחרים להגיע נושפים 
בכבדות , ומהרהרים באמת הגדולה מבית מדרשו של מיכאיל גורבצוב : " מי שמגיע 
באיחור , החיים מענישים אותו " ? 
