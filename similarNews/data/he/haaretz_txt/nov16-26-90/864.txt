בשבוע שעבר הניח שר הכלכלה , דוד מגן , בפני הממשלה תוכנית להעמיד את מספר 
עובדי השטחים בישראל על 05 אלף , לעומת 011 אלף העובדים היום . מגן רוצה 
להשיג זאת על ידי כפייה דקדקנית של חוק שירות התעסוקה , האוסר על עבודה 
בלתי מאורגנת . כלומר , מי שיעז להעסיק ערבים מהשטחים בלי אישור שירות 
התעסוקה ייקנס בסכום גבוה . הצעתו זאת של מגן הביאה את התאחדות הקבלנים 
והתאחדות האיכרים להציג תוכנית משלהם : להחליף את 34 אלף עובדי השטחים בענפי 
הבנייה והחקלאות במובטלים ובעולים חדשים . ההצעה הזאת נישאת על כנפי השנאה 
ההולכת ומתעצמת בין יהודים לערבים , על הפחד שחשים עובדים ומעסיקים , על 
ריבוי מעשי החבלה בבניינים ובשדות , על רקע ההעדרויות הרבות של עובדי השטחים 
שלא באשמתם פעם עקב עוצר מצד השלטון ופעם עקב שביתה מטעם הנהגת האינתיפאדה . 
התוכנית גם מסתמכת על ההנחה , שהעולים החדשים מוכנים לקבל עליהם לפחות 
זמנית כל עבודה כמעט . אך נציגי הקבלנים והאיכרים לא מסתפקים בשכנוע חבריהם . 
הם רוצים גם בסבסוד ממשלתי , ומציעים שהממשלה תממן את שכר העובדים החדשים 
בחצי השנה הראשונה לעבודתם . הקבלנים והאיכרים יודעים היטב , שאף לא מובטל 
יהודי או עולה חדש אחד יסכים לעבוד בתנאי העבודה המחפירים ובשכר הנמוך שהם 
משלמים לערביי הגדה . לכן הם מבקשים את ההפרש מהממשלה . מן הראוי לומר 
להם , שאין זה תפקיד הממשלה לבדוק את חשבון הרווח וההפסד שלהם , ואם רצונם 
בשינוי שיעשו זאת בכוחם , בלי שום מעורבות ממשלתית . ההצעה הזאת יוצרת 
עוד בעיה : בשטחים אין תעשייה שתספק מקומות עבודה חלופיים לרבבות תושבי 
שטחים שייפלטו . כדי שהצעות כאלה יישקלו ברצינות , היה על ישראל לשנות 
את מדיניותה ולאפשר לערביי הגדה להקים , בכוחות עצמם ובעזרת כספים מבחוץ , 
מפעלי תעשייה וחקלאות . אך המצב הוא , שהממשל הצבאי מעמיד מכשולים בפני 
יזמים מקומיים , בטענות שונות , ובכך מונע פיתוח ותיעוש בגדה וברצועה . 
אין ישראל יכולה להרשות לעצמה , שאלפי המפוטרים יהפכו למובטלים . מי שלא 
יוכל לפרנס את בני ביתו , ייטה באופן טבעי לאינתיפאדה . מעצם היות ישראל 
כובשת השטחים , היא אחראית לכלכלת תושביהם ולמחייתם . המצב הכספי הדחוק 
מונע השקעת כסף ישראלי בגדה , אך אין למנוע מן התושבים וממשקיעי חוץ יוזמות 
כלכליות ופיתוח תעשייה ותשתית . סבך הבעיות הזה הוא פרי מצב המתמשך זה 32 
שנה , מכורח הכיבוש : מצד אחד אנו חייבים לדאוג לצורכי המחיה והביטחון 
של ערביי הגדה והרצועה , אך מצד אחר אנו מצויים במצב עימות מתמשך עמם ; 
מצב המחריף בשלוש השנים האחרונות . את הסתירה הזאת אי אפשר ליישב באמצעות 
הנוסחה של מגן : אי אפשר לנסות לפתור את בעיית החיכוך בין שני העמים בהקטנת 
מספר העובדים בישראל , ואין להתחמק מההכרעה הפוליטית הטמונה בלב העניין . 
אם אמנם רוצה דוד מגן בהקטנת מספר עובדי השטחים בישראל , הוא חייב לדרוש 
פתרון פוליטי לאזור . רק פתרון כולל יאפשר הגדרה עצמית לערביי השטחים ויאפשר 
להם חיים פוליטיים וכלכליים נורמליים וגם לנו . אך משימה כזאת גדולה מכפי 
כוחו של דוד מגן , וגם ראש ממשלתו ומנהיג תנועתו הפוליטית לא מציע דרכים 
לפתרונה . פוליטיקאים ובעלי אינטרסים מחפשים פתרונות פלא , פתרונות חלקיים 
וזמניים אך כל אלה , שלא יתמודדו בבעיה האמיתית , הם בחזקת תרופות שווא 
ופתרונות סרק . 
