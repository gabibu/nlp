סעודיה ומצרים מפעילות בימים האחרונים לחצים על המדינות הבלתי - מזדהות ועל 
אש"ף להסיר לפחות זמנית את יזמתם להצבעה במועצת הביטחון על הצעת החלטה 
נגד ישראל , הכוללת סעיף אופרטיווי בדבר פריסתו של אונטס"ו , כוח משקיפי 
האו"ם בירושלים , כגוף שיפקח על המצב בשטחים וידווח למועצת הביטחון . הלחצים 
מופעלים בעיקר על ארבע שושבינות ההצעה : תימן , קובה , מלזיה וקולומביה . 
סעודיה ומצרים פועלות בתיאום עם הממשל האמריקאי , במטרה לסייע לארצות - 
הברית , החותרת להסיר מסדר יומה של מועצת הביטחון את עניין השטחים , כדי 
שהמועצה תוכל לפתוח עד יום חמישי הבא בדיון על הצעת החלטה אמריקאית , שלפיה 
תאשר מועצת הביטחון שימוש בכוח נגד עיראק . מזכיר המדינה , גיימס בייקר , 
ייפגש בקרוב עם עמיתיו מארבע המדינות , שהעלו את ההצעה . מועצת הביטחון 
תתכנס היום לדיון בנושאים שונים , וקרוב לוודאי שתמשיך גם בדיון על המצב 
בשטחים . ארבע שושבינות ההצעה נגד ישראל תובעות הצבעה מיידית על הצעתן , 
ומאשימות את ארה"ב בהערמת מכשולים , שנועדה לדחות את המשך הדיון בשטחים 
ואת ההצבעה . ארה"ב הבהירה כי היא מתנגדת להצעת ההחלטה החריפה של הארבע . 
עם זאת , עושה ואשינגטון מאמצים שלא להזדקק להטלת וטו , העשויה להרגיז 
את בעלי בריתם הערבים , המשתתפים בקואליציה נגד עיראק . דיפלומטים אמריקאים 
במרכז האו"ם מעריכים כי אין במועצת הביטחון רוב לאישור הצעת ההחלטה של הארבע . 
הם מנסים לסכל את ההצעה באמצעות הימנעות של שבע מהמדינות , החברות במועצת 
הביטחון . שגריר ארה"ב באו"ם , תומס פיקרינג , אמר שלשום כי יציג במועצת 
הביטחון רעיונות חדשים להצעת החלטה , שתסיים את הדיון במצב בשטחים . " ניו - 
יורק טיימס " כתב אתמול כי אחת ההצעות החדשות היא מינוי אומבודסמן קבוע 
בשטחים מטעם האו " ם , שתוענק לו הסמכות לחקור תלונות של פלשתינאים . דובר 
משלחת ישראל באו"ם , יובל רותם , אמר כי דיפלומטים אמריקאים ביקשו את תגובת 
ישראל להצעות שונות , אך סירב לפרט . שגריר ישראל באו"ם , יורם ארידור , 
ממתין עדיין לתשובה סופית מתת - מזכיר האו"ם , זאן - קלוד איימה , בדבר 
מועד ביקורו לישראל . בתום שיחתו שלשום עם נשיא המדינה , חיים הרצוג , 
הודיע מזכ"ל האו"ם , חאווייר פרז דה - קואיאר , כי המועד יתואם בין איימה 
לארידור . 
