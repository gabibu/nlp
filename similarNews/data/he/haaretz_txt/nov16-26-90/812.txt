הוועדה לקשרי חוץ של מרכז הפועל , בראשות דני קורן , החליטה שקבוצה שתהיה 
בגרעון לא תורשה לנסוע לחו"ל מוסר דובר הפועל . הועדה התכנסה אתמול לישיבתה 
הראשונה והחלה לדון על קביעת מדיניות החוץ של הפועל . בדברי הפתיחה אמר 
מנכ"ל הפועל יעקב אבימור שבמצב בו נתון הפועל היום קשה לנתק את הבעיות הכספיות 
מקשרי החוץ , ולכן כרגע קשרי החוץ הם לא בקדימויות ראשונות . הוא ביקש מיו"ר 
הוועדה לערוך בקרוב דיון ממצה על הקמת סניפי הפועל בתפוצות וכן על יחסי הגומלין 
בין הפועל לבין ארגון ספורט הפועלים הבין לאומי . יו"ר הוועדה דני קורן אמר 
שצריך לשווק את הפועל בארץ ובחו"ל בצורה שונה ויש להיערך בהתאם . הוא הציע 
להקים חוג ידידי הפועל ישראל בתפוצות , ועל ידי כך לאסוף תרומות ולקשור 
את יהדות התפוצות להפועל ולישראל . בסיום הדיון הוחלט שקבוצה שתהיה בגרעון 
לא תורשה לנסוע לחו"ל . לקראת שנת 1991 יוכן תקציב לקשרי חוץ , ורק לאחר 
אישורו יוחלט באיזה מפעלים רישמיים ישתתפו קבוצות ונבחרות הפועל . 
