חנות הכלבו הגדולה ביותר בקופנהאגן , " מגזין די נורד " , הנמצאת בבניין 
בן חמש קומות בכיכר התיאטרון הממלכתי , נוהגת לפצות לקוחות שנחשדו בגניבה 
והחשד התגלה כמוטעה . בכלבו שבו מדובר , כמו בחנויות רבות בעולם וגם בישראל , 
למרבית הסחורות המצויות על דוכני המכירה צמוד תג מיוחד , המזמזם כשמנסים 
לעבור את מפתן החנות . לכן , לאחר שהקונה משלם תמורת המוצר , הזבנית 
אמורה לנטרל את הזמזם . אולם לעתים קורה שהזבנית שוכחת לעשות זאת , ואז 
קורים דברים לא נעימים . מתברר כי התג מופעל לא רק ביציאה מן החנות , אלא 
גם במעבר מקומה לקומה וליד המדרגות הנעות . וכאן הייתי עד למקרה בלתי שגרתי : 
אישה החלה לרדת במדרגות , מחזיקה בידה תיק שרכשה דקות אחדות קודם לכן . 
להפתעתה החל פתאום התיק לזמזם . היא נעצרה על ידי איש ביטחון , שכרגיל 
ניצב ליד המדרגות הנעותהמוליכות מקומה לקומה , לעיני מאות אנשים שהיו בקרבתה . 
האישה הנבוכה , מלווה על ידי איש הביטחון , שבה אל הדוכן שבו רכשה חולצה 
פרחונית . בעטיפת הפלסטיק היתה שמורה קבלה שהעידה כי שילמה תמורת הסחורה . 
הזבנית האחראית לדוכן החווירה ומיהרה להתנצל על ששכחה לנטרל את התג המזמזם . 
בכך לא הסתיימה הפרשה . איש הביטחון והזבנית האחראית ירדו עם הלקוחה לקומת 
הקרקע של חנות הכלבו ונכנסו עמה לאגף המעדנים . הממונה על מחלקת יחסי הציבור 
של " מגזין די נורד " , שהוזעקה קודם לכן בטלפון , המתינה ללקוחה , ולאחר 
התנצלות ובקשת סליחה הושיטה לה חפיסה ענקית של שוקולד . 
