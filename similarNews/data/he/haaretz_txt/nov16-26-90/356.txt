אלפי מלים נאמרו בגנות הצהרותיו של השר פרץ במוסקווה . מבקרים את התוכן , 
תוהים על העיתוי והמקום וחרדים להשלכותיה האפשריות של התביעה לתיקון חוק 
השבות על המשך העלייה . בתוך ים התגובות הנזעמות נשכחה רק אוכלוסייה אחת , 
זו שאליה כוונה למעשה ההצהרה : העולים מבריה"ם . ההתעלמות מן העולים אינה 
תופעה מקרית של שכחה . מעבר להכרזות מרגשות , נתפסים העולים לעתים כאיזו 
תופעת לוואי , לעתים בלתי רצויה , או אף כנטל שנפל על כתפיה של מדינה 
דלה בעיתוי גרוע . והעולים אלה דווקא מגיבים . לא רק על הצהרתו של פרץ , 
אלא גם על יחסה של החברה אליהם . תגובתם נטועה בהוויה הפוליטית - חברתית 
שבה צמחו , והיא שונה על כן מתגובתם של הישראלים . שום דבר לא הכשיר אותם 
להבין כי פוליטיקאי במשטר דמוקרטי לקוי יכול לומר על דעת עצמו דבר - הבל 
מבלי שייתבע לשלם מחיר על אמירה זו . על פי תפיסת עולמם , שהתגבשה בשנים 
של שלטון טוטליטרי , כל אמירה של נציג " השלטון " נושאת עמה בשורה עלומה 
שיש לחפש את מניעיה האמיתיים . הפעם , מצאו את המניע בנקל : הצהרתו של 
פרץ היא מניפולציה שנועדה לחבל בעלייה ולהביא להפסקתה . ההיגיון שהם מציגים 
הוא פשוט להפליא : פרץ הוא שר הקליטה . הקליטה נכשלת . לממשלה אין פתרונות . 
אז מה עושים ? שולחים את שר הקליטה לומר בדיוק את הדבר שיחבל בעלייה , 
או לפחות יצמצם את ממדיה בשירות האינטרס החבוי של המדינה . אחרים אף רואים 
במעשה זה מזימה משולבת שלה שותפים השלטון בישראל ושלטונות בריה"ם . זהו 
ההסבר שהם מספקים לבחירת העיתוי והמקום להצהרה זו . בחשיבה שעוצבה בשנים 
ארוכות של חשדנות וניסיונות מבוהלים להבין את הכוונה שמאחורי הדברים , כורכים 
עתה את התבטאותו של פרץ בהצבת 003 הקרוואנים לעולים בשטחים . גם הפעם המשוואה 
היא פשוטה : ידוע כי ארה"ב מתנגדת ליישוב העולים בשטחים . על כן , לא 
נועד גם מעשה זה אלא להיות מהלך מתוחכם שיביא לעצירת העלייה . הכל מכוון 
נגדם , וסמיכות האירועים רק מעצימה תחושה זו . באין הסבר חלופי נאות למעשים 
אלה , קשה לראות בפרשנות זו ביטוי של פרנויה בלבד . גם אם ישככו נזקיה 
האחרים של ההצהרה שנשא פרץ , תשאיר האמירה צלקת על אוכלוסיית העולים . 
גם מי שאינם רואים בדברים אלה מזימה כוללת , יצאו נפגעים . אחד המאפיינים 
המובהקים יותר של העלייה הזו היא דבקותם של העולים בזכויות האדם . כמי שנמלטו 
זה עתה ממשטר ששלל את זכויות האזרח שלהם , הם מגלים רגישות יתרה לנושא . 
כל התבטאות המאיימת עליהם מכיוון זה מעוררת חרדה ותחושת עלבון . היותר 
מעורים עורכים השוואות : חב"ד זרקו את התלמידים האתיופים , פרץ לא רוצה 
את העולים מרוסיה . " בכל מקרה , יש פה הונאה " , אמרה השבוע עולה שהגיעה 
לפני שנה ממוסקווה , שם היתה פעילה בארגון ציוני . " או שהם לא ציונים 
או שהממשלה רק מעמידה פנים ואינה מוכנה לקבל אותנו . ברור שיש להם אינטרס 
להקטין את זרם העלייה . בכל מקרה , אין לנו תחושה שאנו רצויים כאן באמת . 
הצהרות כמו זו של פרץ רק מחזקת תחושה זו " . קפמאבינהלקח העיקרי שניתן ללמוד 
מאפיזודה זו , הוא ההכרח להביא בחשבון את רגישויותיה המיוחדות של אוכלוסיית 
העולים בכל התבטאות ציבורית . כבודה של העלייה מחייב מידה של התחשבות בדפוסי 
חשיבה השונים משלנו . אי - אפשר כבר לתקן את העלבונות שעלבו בשנים האחרונות 
בעולים מאתיופיה , אך אפשר עדיין לצמצם את הפגיעה בעולים מבריה"ם . היבט 
זה של הקליטה נראה אמנם שולי מול מחדל הדיור ומצוקת התעסוקה , אך הוא שנשאר 
כבעיה לטווח ארוך . יעידו על כך מאות אלפי העולים מעדות המזרח , ששכחו 
את הקושי , אך זוכרים את העלבון . מדינה שכל יסוד קיומה הוא בקליטת עלייה 
חייבת לתת דעתה גם על כך . 
