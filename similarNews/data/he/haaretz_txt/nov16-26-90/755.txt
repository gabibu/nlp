בראשית אוקטובר מת בטורינו , בשיבה טובה , צייר לא ידוע בשם צאזרה טובינו . 
שנים רבות עסק למחייתו בהעתקת ציורים של אמנים מפורסמים . ציוריו שלו לא 
משכו תשומת לב מיוחדת בחייו ; הוא לא זכה לביקורות בעיתונות ובתערוכותיו 
הספורות ביקרו מעטים . בצעירותו נתקל בחוסר עניין מופגן גם משום עמדותיו 
האנטי - פשיסטיות . כשמת טובינו , נקראה צוואתו בידי יורשיו . אז , סוף 
סוף , זכה הצייר האלמוני בפרסום עולמי ונודע כאחד מחשובי המעתיקים והזייפנים 
של יצירות מופת . בצוואה כתוב : " אם תימכר המדונה עם החתול , היא מוכרחה 
להימכר בשמי . מעולם לא ביקשתי למכור אותה כיצירתו של ליאונרדו " . ואמנם , 
לפני כמחצית המאה , בטריינלה הגדולה שנערכה בארמון ספורצה בלב מילנו באביב 
9391 , הוצגה תגלית אמנותית גדולה : המדונה עם החתול , של ליאונרדו דה - 
וינצי . בעולם כולו דיברו על התגלית הזאת , ועשרות עיתונאים ומבקרי אמנות 
דיווחו עליה . רישומי ההכנה לציור המדונה , הילד והחתול , השמורים במוזיאון 
הבריטי בלונדון , היו מוכרים לכל , אבל את הציור עצמו לא ראה עד אז איש . 
זמן קצר לפני פתיחת הטריינלה פנה אציל בן דרום איטליה , קארלו נויאה , 
למנהל התערוכה היוקרתית , גורגיו ניקודאמו , סיפר שמצא בטירתו ציור שירש 
מאבות - אבותיו וביקש חוות דעת על הציור . נויאה היה ידידו של טובינו ותיכנן 
אתו את המבצע . את הציור בדקו מומחים בעלי שם עולמי , כמו ברנרד ברנסון , 
שהתגורר שנים רבות בפירנצה וכתב את אחד מספרי היסוד על אמנות הרנסנס , 
פייטרו טאסקה , מגדולי המומחים האיטלקים של אותם ימים וכמובן , מנהל הטריינלה 
עצמה . התמונה נבדקה בבדיקות כימיות ובקרני רנטגן . כל המומחים היו בדעה 
שזהו אכן ציור שמן על עץ מהמאה ה51 . בסופו של דבר התחרט טובינו ומצא דרך 
להודיע למנהל הטריינלה שזהו זיוף . שוב נערכו בדיקות , אבל המומחים החזיקו 
בדעותיהם וקבעו שההודעה כוזבת . הציור הוצג במקום כבוד בתערוכה . לאחר 
שהתערוכה ננעלה , חזרה התמונה לחדר המיטות של צאזרה טובינו , שם נשארה 
עד יום מותו . צאזרה טובינו איננו האיטלקי היחיד שעסק בזיוף אורגינלים . 
באחרונה התגלה סיפורם של כמה נערים , תלמידי בית הספר לאמנות בליבורנו , 
עירו של אמדיאו מודליאני . שנים רבות הילכה בעיר שמועה שהאמן , בייאושו 
מחוסר ההכרה בו , השליך לתעלה כמה מפסליו . התלמידים פיסלו ראש בסגנון 
מודליאני וזרקו אותו לתוך אותה תעלה . לאחר גילויו הפתאומי של הפסל , החליטה 
מנהלת הגלריה לאמנות בת ימינו בליבורנו , הדר דופרא , להציג את התגלית 
בתערוכה המיוחדת ליצירות מודליאני שעמדה להיערך שבועות מעטים אחר - כך . 
גם הקטלוג עודכן בהתאם . כשנוכחו הנערים לדעת שהבדיחה הפכה לעניין רציני , 
גילו את האמת . איטליה כולה צחקה , אך מנהלת הגלריה התעקשה על תגליתה 
וטענה כי סיפורם של התלמידים מצוץ מן האצבע . הנערים פיסלו בשידור ישיר 
בטלוויזיה פסל ראש נוסף גם הוא בסגנון מודליאני . הפסל הוצא כמובן מהתערוכה , 
הקטלוג נעלם ומי שרכש אותו אז שומר עליו כעל אוצר נדיר . זה היה גם סוף 
הקריירה הקצרה של הדר דופרא . בליבורנו יש מי שאומר שהיא ואחיה , מנהל 
הגלריה לאמנות בת - ימינו ברומא , קפצו על המציאה וחשבו להתעשר ממכירת " תגליות " 
של מודליאני . הסיפור המפורסם ביותר הוא אולי סיפורו של מיכלאנגלו . כשפיסל 
בצעירותו פסל בסגנון יווני והראה אותו לראש עיריית פירנצה , אמר לו זה שאילו 
קבר את הפסל ומישהו היה מוצא אותו , אפשר היה למוכרו כיווני קלאסי לכל דבר . 
הרעיון מצא חן בעיני מיכלאנגלו . הוא הציע את הפסל שלו לקרדינל עשיר , 
מומחה גדול בעיני עצמו באמנות יוון הקלסית . הקרדינל רכש את הפסל בכסף 
מלא . טובינו לא מכר את התמונה שלו . הוא חי בצניעות , והסוד הגדול נשאר 
שמור עמו שנים רבות . אם תימכר המדונה עם הילד והחתול , תירכש ללא ספק 
בכסף מלא , אבל המחיר יהיה רחוק מכפי שהיה טובינו מקבל בעבור תמונה פרי 
מכחולו של ליאונרדו דה - וינצי . 
