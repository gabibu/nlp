ביקורת על משרדי הממשלה ועל הממשלה , היא אחד התפקידים המוגדרים בחוק של 
מבקר המדינה . אין זאת רק זכותו , אלא חובתו של המבקר למתוח ביקורת . 
השאלה באיזה מונחים המבקר משתמש בביקורתו , זהו עניין של סגנון של כל מבקר . 
לי לפחות זכור מקרה אחד שבו מבקר המדינה יצחק טוניק ז"ל מתח בדו"ח השנתי 
ביקורת חריפה מאד נגד הממשלה בנושא ויסות המניות הבנקאיות . המקרה הזה זכור 
לי היטב , כי באותה עת שימשתי כמנכ"ל המשרד לביקורת המדינה . קשה לי להתייחס 
לדברים הקונקרטיים שאמרו ראש הממשלה והמבקרת ואינני יודע מה היו הנימוקים 
של שמיר לומר את מה שאמר ועל מה הוא התבסס , לכן אינני יכול לדבר על העניין 
האקטואלי . גם בעבר הושמעו דברי ביקורת של נציגי הגופים המבוקרים על הביקורת 
של דו"ח המבקר נגדם . היו מקרים שבהם המבוקרים יצאו נגד הממצאים והמסקנות 
של מבקר המדינה . אולם בדרך כלל הדברים נאמרו בצורה עניינית . מבקר המדינה 
איננו חסין מביקורת , כפי שביהמ"ש העליון איננו חסין מפניה . תמיד מותר 
לבקר . השאלה היא אם הביקורת היא עניינית וממשית או שסתם מושמעים דברים 
בלתי מבוססים . לדעתי למוסד מבקר המדינה יש עוצמה כזו , והדבר מעוגן בחוק , 
שהוא לא נפגע מביקורת המושמעת נגדו . כמובן שעל המבקר לפעול במסגרת דלת 
אמותיו הקבועה בחוק וכל מבקרי המדינה הקפידו שלא לחרוג מתפקידם . כל זמן 
שהדברים מתהלים כך , אינני סבור שאיזו שהיא ביקורת תפגע במבקר . הוא מספיק 
חזק לעמוד בכך . 
