זהו סרט ארוך , כבד , חוזר על עצמו , חסר הומור , ובחלקים אפילו מעצבן . 
אבל יש בו מידה של רצינות שעשויה להקל על הצפייה בו . זאת יצירה המנסה 
לעשות דברים שהם מחוץ לשגרה ולגעת בנושאים שהם בלב ההוויה האנושית והתרבותית , 
גם אם התוצאה רחוקה מלהיות מספקת . את הסרט ביים פיליף קאופמן , שהקריירה 
שלו עד כה היא אחת הבלתי צפויות בקולנוע בן זמננו . לאחר כמה סרטים קטני 
תקציב ובעלי אופי אנטי - ממסדי , ביים קאופמן כמה סרטי זאנר שחתרו נגד יסודותיהם 
המסורתיים והעניקו להם גוון פיוטי וקודר . ביניהם " שוד הבנקים הגדול " , 
" כל החברה הטובים וגרסה חדשה ומעניינת של סרט האימים הקלאסי , " פלישת 
חוטפי הגופות " . קאופמן עלה כיתה , לפחות בכל מה שנוגע למעמדו בתעשיית הקולנוע 
האמריקאית , כאשר השתתף בכתיבת התסריט של " אינדיאנה גונס " הראשון וביים 
את " הצוות המובחר " , שעסק במירוץ האמריקאי לכיבוש החלל והיה אחד מהחזיונות 
הנבונים ביותר של השנים האחרונות . בעקבות כישלונו הקופתי של סרט זה עבר 
קאופמן לשלב הבא בקריירה שלו , ובשני סרטיו האחרונים חצה את הקו בין ארצות - 
הברית ואירופה וניסה ליצור קולנוע שמשלב אלמנטים מתוך שתי ישויות תרבותיות 
וסמליות אלו . כך היה בסרטו הקודם , " הקלות בלתי נסבלת של הקיום " , 
וכך גם בסרט זה . אין זה שלב קל ונינוח ביצירה שלו , ועקבות המאבק ניכרים 
בסרטיו . אולם הם עדות ללבטיו של יוצר מעניין שכבר הוכיח את רצינותו בעבר . 
בכל סרטיו עוסק קאופמן בתופעות תרבותיות ומנסה למקם אותן בהקשרים רחבים יותר 
ויותר . התהליך מגיע לשיאו בסרט זה אשר תסריטו , שנכתב בידי קאופמן ואישתו 
רוז , מבוסס על יומניה של הסופרת אנאיס נין . הוא מתמקד ביחסים המתפתחים 
בינה לבין הסופר האמריקאי הנרי מילר , אישתו גון ובעלה של נין , הוגו . 
קאופמן , שהגיע אל הקולנוע מהספרות , מודע ליחס ההיסטורי המשתנה לדמויות 
אלה מהערצה או זעזוע ועד להתעלמות ולזלזול ולמעמדם כסמלי תרבות , ומשתמש 
בסיפורן כדי לעסוק בפוליטיקה שבין המינים ולמקם אותה בהקשר מודרניסטי מתהווה 
בזמן ובמקום מסוימים : פאריס של שנות השלושים . כמו יוצרים אחרים , בהקשרים 
שונים ( למשל , מינלי ב"אמריקאי בפאריס " ) , משתמש כאן קאופמן בפאריס 
כבסמל תרבותי מוגדר היטב , זירה מנטלית שבה מתרחשת דרמה המתעדת רגע אחד 
מסוים בהתפתחותה של ההכרה התרבותית , המינית והפוליטית במחצית הראשונה של 
המאה . ההימור הגדול ביותר של קאופמן , והסיבה להתנגדות שסרטו מעורר , 
הוא בכך שאין הוא מתייחס לדמויותיו ולמתרחש ביניהן ממרחק , אלא בוחר לעשות 
זאת בסגנון , בלהט , בגודש ובתעוזה שיתאמו את אלה של יצירתן . הוא מבקש 
לעשות סרט שיטריד , שייגע , שיהיה בו משהו אקסצנטרי ואנכרוניסטי וגם נועז 
ומתירני ממש כמו יצירותיהם של מילר ונין עצמם . התעוזה המינית של הסרט , 
זו שעוררה מהומה , היא לפיכך גם הטעיה וגם אמצעי להשגת מטרה זאת . כמוה 
גם הבחירה בשחקניות שנוכחותן חיצונית מאוד ומופגנת ( מריה דה מדרי בתפקיד 
אנאיס נין ואומה טרומן בתפקיד גון ) , ולתפקיד הנרי מילר בפרד וורד , 
המוכר לנו יותר מסרטי פעולה ולפיכך גם נוכחותו היא פיסית וחד - משמעית . 
קאופמן אינו מצליח לפתור את כל הבעיות שאסטרטגיות אלה מעמידות בפניו . שחקניו 
נקלעים אף הם לדילמה שבין הצורך לגלם דמויות לבין הפגנת נוכחות חיצונית , 
מסוגננת וכמעט סמלית . אולם הסרט גדוש בכל כך הרבה רעיונות והצעות נועזות , 
שבתוך הגודש ולמרות ההיסוסים , ניתן לגלות בו הרבה תבונה וברק . זהו , 
ככלות הכל , ניסיון נועז ביותר למקם את שאלת ההבדל שבין המינים בתוך ההיסטוריה 
התרבותית ולהתבונן בשאלה זאת במבט מבוקר ועדכני . כאשר מעזים עד כדי כך , 
מותר גם להיכשל . 
