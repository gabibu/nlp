שר הבריאות , אהוד אולמרט , אשר הודה לפני חמישה ימים כי הליכוד שילם מחיר 
כבד לאגודת ישראל , תירץ את התשלום בכך שהברירה היתה בין קואליציה בראשותה 
של מפלגת העבודה לבין זו שבהנהגת הליכוד ; ומאחר שנחתם ההסכם הקואליציוני , 
" אנו רואים בחתימתו חידוש הקשר העמוק עם אגודת ישראל גם לעתיד " . מנחם 
פרוש , סגן שר במשרד העבודה והרווחה " הנחשב כשר לכל דבר " , גמל יצחק 
שמיר בטקס כניסתו למשרד : " זוהי לי חובה נעימה לחיות נאמן לך " ( " הארץ " , 
אתמול ) . אין זה בטוח כי הברירה היתה באמת כזו שאהוד אולמרט העלה אותה 
כחיזיון מבהיל . נכון כי מפלגת העבודה הציעה לאגודת ישראל ועדה שתבדוק משך 
שלושה חודשים " מה לעשות בתחום התחבורה הציבורית בימי שבת ומועד , תוך 
שמירה על הסטטוס קוו " ושוועדה תבדוק מה לעשות בנושא של מודעות תועבה רק 
לא בדרך של חוק , כדברי חבר - הכנסת שמעון פרס אתמול ב"חצי היום " של קול 
ישראל ; אבל הליכוד הבטיח יותר מהמערך , ומועצת גדולי התורה החליטה , 
בשבעה נגד ארבעה קולות , כי על מפלגתם להצטרף לממשלת שמיר . בתוצאות הראשונות 
של הברית הזאת נוכחו שלשום בכנסת , עת סיעת הליכוד תמכה במלוכד פרט לחבר - 
הכנסת יגאל הורביץ בהצעות חוק לביטול התחבורה הציבורית בשבתות ולהטלת איסור 
על מודעות שהאגודה קוראת להן בשם גנאי . הליכוד יהיה נאלץ לתמוך גם בשתי 
הצעות החוק הנוספות החמרה בקריטריונים להפלות ונגד שיווק חזיר ; הוא כלא 
את עצמו בבית הכלא של השותף החדש ויזוהה מעתה כמפלגה המצדדת במלוא כוחה בחוקים 
שיגבילו את חירות האזרח לחיות לפי רוחו ועצמו . אפשר כי סיעות המפד"ל , 
ש"ס ודגל התורה מקנאות באגודת ישראל , על שזו גנבה מהן משהו מתהילתן ברחובות 
בני ברק ומאה שערים ; ותמורת תמיכתו של הליכוד בחקיקה המגלמת את כמיהתן 
לכפייה דתית יצטרכו החרדים לתמוך במדיניות חוץ אשר ספק אם כולם חושבים אותה 
למדיניות נבונה . הקשר ההדדי הזה בין לאומנות הדוגלת בארץ - ישראל השלמה 
מטעמי ביטחון שהוא טעם חילוני טריטוריאלי לבין אורתודוקסיה קיצונית , 
מטביע את חותמו על ממשלת שמיר ; החרדים באו על סיפוקם , ושום הצעה מצד 
המערך גם לא מחווה מהסוג של התרת ההצבעה למען חוק החזיר " בתנאי שייכלל 
בו מתן פיצוי ליצרני ומשווקי בשר חזיר " לא יפתו את החרדים להפנות עורף 
לליכוד . לכן צדק חבר - הכנסת יצחק רבין כאשר אמר לחברי סיעת המערך כי נחוץ 
להתפכח מהאשליה כאילו אפשר לו למערך למצוא שותפים להפלת הממשלה והחלפתה בממשלת 
בראשות מפלגת העבודה . רבין נמנע הפעם מלהזכיר את רעיון החזרה אל ממשלת 
אחדות ; ייתכן ומשום שהבין כי אין עוד סיכוי שהחרדים , כולם או חלקם , 
יתנו לכך את ידם אין הם זקוקים לה ; מכל מקום : כל אנשי המערך צריכים 
להבין עתה כי אין עוד יסוד לחלום של חילופי הממשלה במסגרת הכנסת הנוכחית . 
המערך , בין שירצה בין אם לאו , יצטרך לנקוט עתה בקו של אופוזיציה בלתי 
מתפשרת נגד ממשלת שמיר . עליו להציג את עצמו כמפלגה הנלחמת נגד כל גילוי 
של כפייה דתית , ונגד מדיניות חוץ החוסמת כל שביל אשר לאורכו ניתן יהיה 
למצוא פתרון לבעיית עתידם הפוליטי של ערביי השטחים המוחזקים . צדודית זו 
חייבת להיות גבוהה , מבלי להיות מעורפלת על - ידי כל ענן של נכונות להיגרר 
אחרי הזיותיהן של הליכוד , התחיה , צומת ומולדת . עם צדודית ברורה זו על 
המערך להתכונן לבחירות לכנסת ה31 , ולהתאים לאסטרטגיה זו את הופעותיו בזירה 
הפרלמנטרית . איש אינו יכול להבטיח לו ניצחון בקלפי ; אבל בוודאות גמורה 
אפשר לנבא לו מפלה , אם יצטייר בעיני הבוחרים כמין יצור שהוא לא בשר ולא 
דג . 
