ספק אם נוכל אי - פעם לדעת בדיוק מדוע נעצרו בשבוע שעבר רדואן אבו - עיאש 
וזיאד אבו - זיאד . על פי הליכי המעצר המנהלי רשאים אנשי הביטחון שלא לחשוף 
שום פרט מהפעילות שהובילה למעצר , והם מסתפקים בקלישאות כוללניות ללא עובדות : 
" מנהיגי אינתיפאדה " , " מסיתים לאלימות " וכדומה . לא רק אנחנו לא 
נדע מאומה . גם בפני שני העצורים לא יוצגו שום ממצאים ותימנע מהם האפשרות 
להתגונן בפני ההאשמות . אבל בעצם אין הרבה מה לדעת . הכל כמעט גלוי . 
השניים אינם אנשי מחתרת עלומי שם . הם פועלים בגלוי כאוהדי אש"ף . כמו 
מאות , ואולי כמו אלפים בשטחים , הם עומדים בקשר קבוע עם הנהגת הארגונים 
הפלשתיניים בחו"ל . מקבלים תמיכות , מתייעצים , מתווכחים . רבים מהם 
שותפים להחלטות . ההנהגה הפוליטית בגדה ובעזה צעירה יחסית בני 0405 , שעלו 
לעמדות מפתח על רקע הפעילות המדינית הנמרצת שניהל ערפאת בעשור האחרון . 
לא במקרה שולט זיאד אבו - זיאד מצוין בעברית וגם פייסל אל - חוסייני יכול 
לנהל דו - שיח בשפתנו . הם אינם ערבים - ישראלים שעל פי תוכנית הלימודים 
היו חייבים ללמוד עברית , והם מעולם לא עבדו כפועלים בתל - אביב , שנאלצו 
להסתגל לשפה . הם תושבי השטחים שבגיל מבוגר יחסית החלו ללמוד עברית מתוך 
הכרה שאין מנוס מהידברות ומו"ם עם ישראל וישראלים . שני האישים שנעצרו הופיעו 
לעתים ביוזמתם אין ספור פעמים בכל רחבי המדינה . בקיבוצים , באוניברסיטאות , 
במועדוני מפלגות ובבתים פרטיים . דעותיהם נשמעו מאות ואולי אלפי פעמים 
באסיפות . היו אלה דעות של נכונת למשא ומתן כדי למצוא פשרה . לעתים לא 
רק הביעו נכונות אלא כמעט התחננו להידברות עם כל ישראלי שרק ירצה בכך . 
לעומתם , יריביהם במחנה הפלשתיני , אנשי ארגוני הסירוב , שייחים מוסלמים 
קנאים ואפילו נאמנים מסורתיים של ירדן לא טרחו מעולם להיפגש ולשוחח עם ישראלים . 
על פי אמונתם הפוליטית אין להם שום צורך בכך . מה שהפך את אבו - זיאד , 
את חוסייני , את אבו - עיאש ואת נוסייבה למנהיגים בשטחים היה בעיקר המדיניות 
הפרגמטית של אש"ף בשנים האחרונות . אם במערכת הביטחון מכנים אותם מנהיגי 
אינתיפאדה קיצוניים , הרי בצמרת אש"ף בחו"ל לא חסרים אלה הרואים בהם ותרנים 
יתר על המידה שגרמו נזק גדול בכך שדחפו את אש"ף לדרך מדינית כושלת של הכרה 
במדינת ישראל . באש"ף מאזינים היטב לקולות המגיעים מהשטחים . צמרת הארגונים 
הפלשתיניים מוכרחה להיות קשובה להלכי - רוח ולרחשי - לב של בני עמם יותר 
מכל ממסד פוליטי אחר , מפני שאין להם שום אמצעי כפייה שלטוניים : לא מנגנוני 
ממשלה , לא שירותים ממלכתיים ולא אמצעים אחרים העוזרים לבסס קשר , נאמנות 
וצייתנות של אזרחים לממסד השליט . יתר על כן , רוב רובם של הפלשתינאים 
חיים תחת משטרים עוינים לאש"ף . אש"ף אמנם מחלק כספים , מאיים ואף מפעיל 
טרור , אבל אין די בכך . ללא שכנוע פנימי עמוק של הפלשתינאים שאש"ף אכן 
פועל למענם , הם לא יהיו נאמנים לו . לכן בכל ההחלטות של אש"ף , בכל ההוראות 
המועברות לגדה ולעזה , יש הרבה משום היענות לקריאות הבאות מהציבור הרחב 
ומהמנהיגים המקומיים . כך ניתנו הנחיות לאינתיפאדה לאחר שזו פרצה באופן 
ספונטני . כך ניתנו , בלית ברירה , אישורים לעבוד במשק הישראלי מפני שתושבי 
השטחים לא נענו להוראות ולאיומים להחרים את העבודה בישראל . וכך עלה אש"ף 
על מסלול מדיני של ניסיון להידברות לאחר שאבו - זיאד , חוסייני , אבו - 
עיאש וחבריהם לחצו והשפיעו . למה אם כן עצרו אותם ? אולי מפני שאישים כמותם 
מפחידים את ממשלת שמיר יותר מפלשתינאים אחרים , קיצונים שמחרימים כל הידברות . 
אם ממשלת ישראל תגיע למשא ומתן , לפשרה ולוויתורים , יהיה זה עם השניים 
שנעצרו ועם חבריהם . ומכיוון שממשלת ישראל אינה מוכנה עתה לפשרה , היא 
מוצאת עצמה כולאת אותם . 
