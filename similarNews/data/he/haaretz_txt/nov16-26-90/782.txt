ייתכן מאוד שקובעי המדיניות בירושלים איחרו את המועד כאשר החליטו להתכחש 
בפומבי לרעיון " המולדת הפלשתינית החלופית " בירדן ולהביע תמיכה בלתי - 
מסויגת בהמשך שלטונו של המלך חוסיין ברבת עמון . תהליך התערערות מעמדו של 
חוסיין מרמז כי גם אם ייאותו מנהיגיה של ישראל לחדש את ההידברות עמו , לא 
יוכל זה לסייע בקידומו של הסדר בין שתי המדינות . מאז פרוץ המשבר במפרץ 
נקלע המלך חוסיין למבוך , שבו קטן בהתמדה כושר התמרון הפוליטי שלו . מאז 
תחילת אוגוסט המלך שבוי , למעשה , במדיניות התמיכה המוחלטת בסדאם חוסיין 
ואינו מסוגל לעשות תפנית מדינית . ייתכן שהמלך לא העריך נכונה את התגובה 
הבין - לאומית לכיבוש כוויית , ואף קיווה כי יוכל לזכות בחלק מהשלל שייפול 
לידי שליט עיראק . התוצאה מהחלטותיו היא , שחוסיין שיעבד את ארצו לשכנתה 
הגדולה ממזרח . במידה רבה עתידו הפוליטי של המלך תלוי בזה של שכנו בבגדד . 
זו הסיבה שחוסיין משקיע באחרונה מאמצים עצומים בניסיון להגיע להסדר מדיני 
לפתרון משבר המפרץ . הוא מבין כי המפסידים הגדולים מכולם במלחמה שתפרוץ 
יהיו הוא וארצו . שלושה תהליכים פנימיים בירדן מסכנים את יציבות שלטונו 
של חוסיין : משבר כלכלי הולך ומחריף ; עליית עוצמתו הפוליטית של הזרם האיסלמי ; 
התגברות התסיסה בקרב האוכלוסייה הפלשתינית , במיוחד במחנות הפליטים . 
כל אחד מתהליכים אלה כשלעצמו מכרסם ביציבות המשטר ומגביל את כושר תמרונו 
של המלך . השילוב של שלושתם , והימשכותם לאורך זמן , אינם מבשרים טובות 
לעתידה של השושלת ההאשמית . כלכלתה של ירדן נקלעה בשנתיים האחרונות לאחד 
המשברים החמורים והמתמשכים בתולדות הממלכה . סיום המלחמה בין עיראק לאיראן 
קטע את אחד מסעיפי ההכנסה הגדולים של ירדן . למרבה האירוניה , דווקא פעולותיה 
של עיראק , הנהנית מתמיכת ירדן , דירדרו את המצב הכלכלי של הממלכה ההאשמית . 
בעקבות כיבושה של כוויית חזרו לירדן לא פחות מ000 , 001 אזרחים ירדנים שעבדו 
בכוויית ובנסיכויות המפרץ . כך הופסקה באחת זרימתם של סכומי כסף גדולים 
ששלחו אלה אל משפחותיהם בירדן . בנוסף לכך , מצטרפים רבים מהחוזרים אל 
מעגל האבטלה . עיראק גם נותרה חייבת לירדן מאות - מיליוני דולרים , כתשלום 
על משלוחי הנשק והציוד שהועברו אליה בשנות המלחמה . במצבה הכלכלי כיום עיראק 
אינה מסוגלת להחזיר את החוב , והיא מפצה את ירדן במידה מסויימת בהעברות 
נפט במחירים מוזלים . יתרות מטבע החוץ של ירדן מידלדלות , ונראה כי כיום 
הן כ003004 מיליון דולר בלבד . הזרם האיסלמי בירדן , שבמרכזו תנועת " האחים 
המוסלמים " , צובר באחרונה עוצמה פוליטית בלתי - מבוטלת , שביטויה הבולט 
הוא , בחירתו של עבד א - לטיף ערביאת , ממנהיגי הזרם האיסלמי , לתפקיד 
יושב ראש הפרלמנט . בבחירות לפרלמנט , בנובמבר 9891 , כבשו המוסלמים יותר 
משליש ממושבי הבית . כוחם הפוליטי הגובר של המוסלמים מצמצם במידה משמעותית 
את מרווח התמרון הפוליטי של המלך ומחליש את משטרו . לעתים חוסיין נאלץ להתאים 
את המדיניות שהוא נוקט להלכי רוח דתיים קיצוניים , גם אם הוא עצמו אינו 
מאמץ אותם ואינו מאמין בהם . תופעה חדשה , ובעלת פוטנציאל - סיכון רב למשטר , 
היא מהומות רחבות - היקף של פלשתינאים , המבוססות על הלכי רוח לאומיים - 
פלשתיניים . בפעם הראשונה פרצו מהומות והפגנות כאלה בדצמבר 9891 , כשחל 
יום השנה השני לאינתיפאדה . מאז התרחשו עוד שני גלי מהומות פלשתיניות . 
האחד במאי 0991 , על רקע הרצח בראשון לציון , והשני לאחר אירועי הר הבית . 
מתופעה זו , ומהתחזקותם של הלכי הרוח הדתיים , נגזרות החדירות של חיילים 
ואזרחים ירדנים לשטח ישראל כדי לבצע פיגועי טרור ורצח לשמו . המלך מנסה 
למנוע את החדירות , בהכירו בסכנת התגובה הישראלית . החדירות הן סימפטום 
המעיד על תהליכים שמשמעותם הוא כרסום גובר במשטרו של המלך חוסיין . בירושלים 
הגיעו אמנם למסקנה כי המשך שלטונו של חוסיין הוא אינטרס מובהק של ישראל . 
אולם במצב שנוצר מאז פרץ משבר המפרץ הכרזותיהם של מנהיגי ישראל אינן יכולות 
לסייע למלך ההאשמי , שכיסאו הולך ומתערער . חלפו ימי ספטמבר 0791 , שבהם 
היה בכוחה של ישראל לחרוץ את גורלו של המלך לשבט או לחסד . גורלו של חוסיין 
נתון עתה בידיו של סדאם ולא עוד בידינו . 
