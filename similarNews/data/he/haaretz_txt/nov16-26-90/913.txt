ההתקפה בגבול המצרי מלמדת כי חדירת גורמים פונדמנטליסטיים לכוחות המזוינים 
המצריים היא עמוקה ומסוכנת מכפי שהשלטון המצרי מציגה , וכי מאז המשבר במפרץ 
גוברת האפשרות לפעילות עוינת גם נגד מטרות ישראליות . מפקדת הארגון האחראי 
לרצח אתמול בגבול מצרים , הגיהאד האסלאמי בית אל - מקדס , נמצאת ברבת - 
עמון . ארגון זה אחראי גם לרצח המטיילים הישראלים באוטובוס בסיני . המסקנה 
משני מקרי ההיתקלות בגבול לבנון חיסול ספינת המחבלים בדרכה לישראל והפעלתה 
של פצצת - תופת באמצעות מתאבדת היא שלמרות השינויים במעמד המיליציות בלבנון 
ופינוי כוחותיהם מביירות , על ישראל יהיה להמשיך ולהחזיק ברצועת הביטחון 
ולבצע פעילות גם מצפון לה . מקרי התקיפה אתמול בשלושה מגבולותיה של ישראל 
אינם קשורים זה בזה , אך בשני מקרים , זה שהיה בגבול המצרי וזה שברצועת 
הביטחון בלבנון , יש ככל הנראה להסתה האסלאמית הפונדמנטליסטית השפעה רבה . 
מסתבר כי הסתה זו עושה נפשות לא רק בצבא הירדני . גם הצבא המצרי וזרועות 
הביטחון האחרות במצרים נגועות בה . ההבדל הוא שהמלך חוסיין מתיר לגורמים 
קיצוניים , כולל הגיהאד בית אל - מקדס , לפעול כמעט בחופשיות בשטחו , 
גם כאשר ידוע לו שהם אחראים לפעולות רצח וחבלה נגד מטרות ישראליות , ואילו 
אצל המצרים יש קשיי שליטה וביצוע במלחמה בגורמים אלה , המסכנים את משטרו 
של מובארק . בין ישראל ומצרים יש לכאורה חילופי מידע בנושא , אך שיתוף הפעולה 
המצרי עם ישראל בהתמודדות עם הבעיה הוא מן השפה ולחוץ , לצאת ידי חובה . 
עד היום לא העבירה מצרים מידע עדכני ומפורט על מה שהעלו חקירותיה בקשר לרצח 
המטיילים הישראלים באוטובוס בראס - בורקה . ישראל , בחקירותיה שלה , העלתה 
יותר על מה שאירע מאשר שמעה באורח רשמי מפי המצרים . עובדה זו הוזכרה אתמול 
לשגריר בסיוני , כאשר שוחח עם סגן שר החוץ בנימין נתניהו . המאבטחים והסיור 
של צה"ל שהגיעו אתמול למקום הרצח יכלו לפתוח במרדף אחרי הרוצח ועל - פי ההערכה 
יכלו להדביקו ללא קושי אילו היו חודרים לשטח המצרי , אך ההוראות התקיפות 
בעניין זה מנעו בעדם לחצות את הגבול . הפתרון לאורך הגבול הזה אינו הפתרון 
המתאים והנוהג בגבול לבנון או ירדן . ישראל אינה יכולה לשגר יחידות עלית 
גם לגבול מצרים , אך ברור שיהיה צורך בהוראות חדשות לנעים בכבישי גבול זה 
ולמטיילים הישראלים במצרים , בשיפור המודיעין , ואולי גם בעדכון הוראות 
הפתיחה באש . 
