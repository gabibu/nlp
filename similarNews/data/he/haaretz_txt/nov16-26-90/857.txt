משל ערבי עתיק יומין קובע , כי " אסונותיהם של אלה הופכים לרווחים לאחרים " . 
" מפגש הפסגה ההיסטורי " בשבת בזנווה בין נשיא ארה"ב , גורג בוש , 
ובין נשיא סוריה , הגנרל חאפז אל - אסד , הזכיר משל זה . לולא " אסון 
כוויית " , ספק אם מפגש זה היה יוצא אל הפועל . להיפך , רבים היו הסיכויים 
שסוריה תיוותר בבדידותה בזירה הבין - ערבית , ועל אחת כמה וכמה בזירה המערבית 
הבין - לאומית . סוריה , שרק תמול - שלשום נתפסה כשותפה וכמסייעת לטרור , 
היתה מתקשה לחזור ולהטיל וטו על מהלכים מדיניים באזור ללא שיתופה . רק במהלך 
הקיץ האחרון הגיעה הפעילות המדינית סביב רעיון המפגש הישראלי - פלשתיני בקהיר 
לשיאים חדשים , וזאת מתוך התעלמות מוחלטת מסוריה ומיכולתה לשבש מהלך שכזה . 
תקופה ארוכה היתה לשכת הנשיא אסד בארמון באל - מוהאגירין בדמשק כמעט מיותמת , 
אך לאחר כיבוש כוויית נהפכה הקערה על פיה . הנשיא אסד פשוט התמוטט פיסית , 
כאשר נאלץ לקבל מדי יום ביומו את פניהם של אישים רבים רמי דרג , ערבים 
או זרים , עד שנאלץ בעצת רופאיו לצאת למנוחה בארמון הקיץ הסמוך למעון המשפחה 
באל - לאדקיה . התפתחות דומה אירעה גם ביחסים הקרירים בין דמשק לוואשינגטון 
על רקע נכונותה של סוריה להצטרף לקואליציה הערבית - המערבית בראשות ארה"ב 
נגד עיראק . ידידים מצרים הבקיאים בנעשה בסוריה גורסים , כי הנשיא אסד לא 
היה מעולם אנטי - אמריקאי , וכי הנסיבות אילצו אותו פנות אל הסובייטים . 
לדעתם , מודע הנשיא אסד לעובדה כי רק באמצעות ארה"ב ניתן ללחוץ על ישראל 
לוויתורים , ולחלופין לנסות למנוע בעזרתה מהלכים ישראליים הנראים בעיני 
סוריה כתוקפניים . הנשיא אסד מודע גם לעובדה , כי באמצעות ארה"ב ניתן יהיה 
להשיב לסוריה את מעמדה הבין - לאומי ולהשפיע על מדינות המערב , ובעיקר על 
בריטניה , לחדש את היחסים עם דמשק ולהוריד מעל הפרק את נושא הסיוע לטרור . 
כמו כן ברור לנשיא אסד , כי רק ארה"ב מסוגלת לדאוג לשיתופה של סוריה בכל 
מהלך מדיני באזור . כיום , משהסתיים עידן ההישענות על בריה"ם , בעקבות 
השינויים הדרמטיים במוסקווה , חיפשה סוריה נתיבים לעבר ואשינגטון . משבר 
המפרץ פתח בפני סוריה את הנתיבים ואף למעלה מזה . הצטרפותה לקואליציה נגד 
עיראק , ובכלל זה שיגור כוחות צבאיים לסעודיה , זיכתה את סוריה בסיוע כלכלי 
סעודי , בתמיכה מדינית מצרית ובנכונות אמריקאית לפתוח דף חדש ביחסי שתי 
המדינות ולהתייחס ביתר הבנה לעמדות ולמאוויים הסוריים . על רקע זה יש לראות 
את התמיכה האמריקאית העקיפה במהלכים הסוריים האחרונים בלבנון , לרבות הפלישה 
לאזורים הנוצריים ולסילוק הגנרל מישל עאון . על רקע זה אפשר גם להסביר את 
העובדה שצרפת וגורמים אחרים במערב הסתפקו בהשמעת מחאה אחת , מעין תשלום 
מס שפתיים , לנוכח מעשי הטבח והפשעים החמורים שביצעו הכוחות הסוריים בבעבדה , 
לרבות הרצח המזעזע של משפחת דני שמעון , ובאזורים אחרים באל - מתן . גורמי 
המודיעין האמריקאיים יודעים היטב את חלקה של סוריה לא רק במאורעות אלה , 
אלא גם בניסיונות החבלה האחרונים בגבולה הצפוני של ישראל ובמקומות אחרים . 
במקביל נמשכו בלא הפסק המגעים בין סוריה לארה"ב , ובכלל זה ביקוריהם של 
מזכיר המדינה האמריקאי , גיימס בייקר , ועוזרו , גון קלי , בארמון הנשיאות 
בדמשק . מגעים אלה , שבחלקם שותפו גם המצרים , הביאו למפגש הפסגה בזנווה . 
מבחינת הסורים מהווים מפגש זה ותוצאותיו הישג מדיני חשוב ביותר . ראשית , 
הם רואים בו מתן גושפנקה גלויה וברורה של נשיא ארה"ב לכל המהלכים הסוריים 
בלבנון , ובעצם הכרה אמריקאית באפוטרופסות הסורית על לבנון . שנית , השיב 
מפגש הפסגה לסוריה את מעמדה , את חשיבותה ואת כובד משקלה , בכל הנוגע לסכסוך 
הערבי - הישראלי . המפגש שיפר לאין ערוך את תדמיתה של סוריה בזירה הבין - 
לאומית וחיזק את מעמדה המתגבש מחדש בזירה הבין - ערבית . עם זאת אין לשכוח , 
שהממשל הסורי אינו שבע נחת והוא טרוד כיתר הממשלים הערביים במלחמה בחתרנויות 
פנימיות . למרות השיפור היחסי , המצב הכלכלי עדיין קשה והדבר מגביר את 
ההתמרמרות הפנימית . סוריה נותרה ללא המשענת הסובייטית . יחסיה עם ירדן 
הורעו , ואילו העוינות ההדדית עם פלג הבעת העיראקי רק גברה . סוריה חוששת 
ממצוקת מים בעקבות הפעילות הטורקית בסכר אתאתורק בעוד חלק מצבאה מתבוסס עדיין 
בבוץ הלבנוני . דווקא על רקע זה נראה , כי פסגת זנווה פתחה בפני אסד הזדמנות 
לשנות את עמדות היסוד הקיצוניות ולבחור בדרך אלטרנטיווית לרדיקליזם באזור . 
יש להמתין ולבחון כל שינוי , אך כל מסקנה שתתקבל בעניין זה כבר עתה תהיה 
נמהרת ובלתי אחראית . 
