( ע ) . " בהליכי השעייתו של עובד החשוד בפלילים , אין המעביד מחויב 
להמתין עד שיוגש כתב אישום , ודי בהמלצת המשטרה להעמיד את החשוד לדין לבסס 
את השעיתו מהעבודה " . פסק - דין עקרוני זה ניתן שלשום בבית הדין האזורי 
לעבודה בחיפה , שדחה את עתירתו של עובד מדור החוזים בבתי הזיקוק , משה 
ברגר , שביקש לבטל את השעיתו מעבודתו . העותר נחקר באפריל במחלק ההונאות 
של משטרת חיפה בחשד שקיבל שוחד , עקב תלונה שהגיש נגדו קבלן , שטען כי 
נתן לברגר סכומי כסף וטובות הנאה . חמישה עובדים אחרים בבתי הזיקוק נחקרו 
גם הם בפרשיות שוחד שונות באותה תקופה , אף כי לא היתה כל זיקה בין המקרים . 
ראש מחלק ההונאות הודיע במחצית אוקטובר על החלטת המשטרה להעביר את חומר החקירה 
נגד ארבעה מהמעורבים בפרשיות אלה לפרקליטות מחוז חיפה , תוך המלצה להעמיד 
את החשודים לדין פלילי . את תיקם של שני החשודים האחרים החליטה המשטרה לסגור . 
העותר , שהושעה מעבודתו עקב המלצת המשטרה , פנה לבית הדין האזורי לעבודה 
בחיפה באמצעות עו " ד שי הבר , טען כי הוא חף מפשע וביקש כי יוצא צו מניעה 
זמני , שיבטל את השעייתו ויורה על החזרתו לעבודה . העותר טען כי אין בידי 
מעבידו פרטים מספיקים על המקרה , ולכן אין הוא זכאי לנקוט הליכי השעיה נגדו . 
עוד טען ברגר כי העברת התיק מהמשטרה לפרקליטות אינה מוכיחה שיוגש כתב אישום 
נגדו על - פי סדר הדין הפלילי , וכי זהו צעד פרוצדורלי , הנותן בידי הפרקליטות 
את הסמכות להחליט על הגשת כתב אישום או על סגירת התיק . בא - כוח בתי הזיקוק , 
עו"ד ישראל גיל , טען לעומת זאת כי ההשעיה נעשתה כדין , על - פי הסכם 
העבודה הקיבוצי , הקובע מפורשות כי העברת תיק חקירה מהמשטרה לפרקליטות בלוויית 
המלצה להעמדה לדין , יש בה כדי לתת בידי המעביד את הסמכות להשעות את העובד 
מעבודתו . עו"ד גיל הדגיש כי המפעל נטל על עצמו התחייבות , שאם העובד יזוכה 
בדין , ישולם לו מלוא שכרו רטרואקטיווית . השופט הראשי , דורון מייבלום , 
ונציגי הציבור ק . בורנשטיין ון . רוזנטל דחו את העתירה , וקבעו כי בפרשה 
זו מדובר בחשד לעבירה חמורה שיש עמה קלון , ואשר יש לה השלכה על היחסים 
שבין העובד למעביד . בית הדין קבע כי אין בהחלטתו כדי לחרוץ את דינו של 
המבקש , וכי אין בכך משום קביעת דעה לגופו של עניין בכל הנוגע להליכים האחרים 
שתדרוש הפרקליטות בפרשה זו . 
