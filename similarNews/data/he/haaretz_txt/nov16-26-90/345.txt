מפגעים בטיחותיים חמורים , שלעתים אך בנס לא הסתיימו באסונות אוווירים , 
ליוו את נהירת הכוחות לאזור המשבר במפרץ הפרסי . ראשי אגודות פקחי הטיסה 
של מדינות האזור דיווחו על עומס תנועה אווירית שלא היה כמותו , שגרם לעיכובים 
ואיחורים בתעופה האזרחית ; במיוחד באזור הפיקוח של איטליה . נציג פקחי 
הטיסה של איטליה הזהיר בנושא זה את שלטונות התעופה של ארצו . נציג פורטוגל , 
יהודה לקרדה , מסר , כי מספר הגיחות של חיל האוויר האמריקאי העלה באופן 
ניכר את נפח תנועת המטוסים . רוב המטוסים לא נחתו בתחום פורטוגל , אלא 
חצו בדרכם לספרד ומשם למפרץ . לדבריו , היו מקרים רבים שנוהלי הטיסה לא 
הובנו , ובשילוב עבירות משמעת קשות נוצרו מצבים , שלולא התערבו בהם פקחי 
הטיסה היו עלולים לסתיים באופן חמור ביותר . בנושא נפח התנועה בספרד , 
דווח על מצב חמור יותר , כי רוב המטוסים בדרכם למפרץ נחתו בערים שונות 
במדינה זאת . " שילובם בתנועה האזרחית גרמו לעיכובים חמורים ולעתים לחיכוך 
מסוכן בין טיסות צבאיות לאזרחיות " , נאמר בדיווח . נציג קפריסין , ניקוס 
ליארקיס , דיווח , כי בשבועות הראשונים של המשבר עמדו פקחי הטיסה חסרי 
אונים מול מספר הגיחות הרב , שברובן לא עמדו בקשר עם מרכזי הפיקוח . " לולא 
מכשיר המכ"ם החדש יחסית , שסייע רבות באזהרת הטיסות האזרחיות על תנועות 
בלתי מזוהות מתקרבות , היו עלולים להתרחש אסונות כבדים " , נאמר בדו"ח . 
לטענת נציג קפריסין , אירועים אלה חזרו ונשנו בכל פעם שחיל האוויר האמריקאי 
היה מעורב בפעילות באזור . על פי עדותו של נציג מצרים , לא התקיימה פעילות 
אווירית מאסיווית כל כך זה עשור שנים באזור . הוא סירב להתייחס לנושא הבטיחות . 
