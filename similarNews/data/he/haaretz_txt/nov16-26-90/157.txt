יצחק שמיר כועס על מרים בן - פורת . ראש הממשלה ניחם על מינויה למבקרת המדינה . 
היא הביעה דאבון לב ושברון לב על כישלון הממשלה בקליטת העלייה החדשה ? 
הוא הגיב בהודעה חסרת תקדים , שמוטב לה לסכור את פיה . היא רמזה לכישלון 
קולוסאלי באירוע שהוא תמצית סיבת קיומה של מדינת היהודים ? הוא דרש ממנה 
ללמוד מקודמיה ולצמצם את ביקורתה לעניין או למחדל מהעבר בלבד . עד כה לא 
נשמעו חילופי דברים כאלה . מרים בן - פורת אינה מבקרת מדינה מן האסכולה הישנה . 
היא אינה נוהגת כקודמיה , ששקדו על איסוף הפרטים ומחיקת השמות וטשטוש זהות 
המבוקרים . גם היא עוסקת בפרטים , אך למיקרו - עובדות היא מוסיפה גם מאקרו - 
מסקנות . בגישתה זו היא הספיקה כבר להכעיס את הנשיא חיים הרצוג והרב עובדיה 
יוסף , אם כי נכון שמעת לעת היא מרשה לעצמה התבטאויות מיותרות . בביוגרפיה 
שלה רשומות הרבה שנות כהונה בתפקיד התובעת הכללית וישיבה על כס השיפוט , 
וכל היוצא ובא מלפניה מתרשם כי דיוניה מתנהלים ביד רמה כבחקירת שתי - וערב . 
הפוליטיקאים והפקידים אינם חשים בנוח . קשה להם לטאטא את מעשיהם מתחת לשטיח 
האלמוניות , וזה מה שהופך אותה למבקרת מעולה . יש בלבו של שמיר עליה . 
היא גורם מרכזי בחקירת השר אריה דרעי . לו היו גילוייו של מרדכי גילת נשארים 
רק על דפי " ידיעות אחרונות " , היו מתעלמים ממנו . אבל היא תבעה חקירה 
משטרתית , ובקואליציה לא אהבו את החיטוט הזה במעשי השר . כשיופעל הלחץ 
על יוסף חריש , כדי שיחליט כי אין די ראיות להעמדת השר לדין , הוא ייאלץ 
להתייחס לממצאי המבקרת ולא רק לעיתונות . אך הפעם הגדישה היא את הסאה , 
בעיני שמיר , מפני שנגעה בעצב רגיש וכואב . על עצירת העלייה מברית המועצות 
ועל משבר השיכון והתעסוקה והקליטה הרוחנית מובטחת לשמיר ועדת חקירה מכל סוג . 
גם משפטית וגם ציבורית וגם זו של ההיסטוריה . הרי להוציא תקופה קצרה לאחר 
מלחמת העולם הראשונה , מעולם לא נתפסה התנועה הציונית כשהיא מייעצת לעולים 
להמתין באירופה עד לשיפור בכלכלת הארץ . דברי בן - פורת לא יהיו רק עוד מאמר 
בעיתון ונאום אופוזיציוני מלווה בהצעת אי אמון כושלת . כל ועדה שתקום תשתמש 
במשפט הדואב שחרצה על מחדלי הממשלה . דבריה יהיו הפתיח והמבוא וההקדמה והסיום 
וההנמקה וגזר הדין . גם לב הדו"ח העתידי יועתק ממנה . בניגוד לרושם שמבקש 
ראש הממשלה ליצור , בן - פורת לא סתם דיברה על דאבון הלב . ההוכחות מצויות 
למכביר בדו"ח שכתבה . האמת , כרגיל , נמצאת בפרטים . ופרטים יש לה בשפע . 
זעמו של שמיר על בן - פורת משקף מערך כולל של כעס ממשלתי על כלי הביקורת 
החברתיים . הרבה אי נחת וצדקנות ותחושת - קורבן הצטברה במערכת הפוליטית . 
הצד השני של התרעומת בא לידי ביטוי בהצעת עוזי לנדאו להבחין בין עיתונאים 
" טובים ו"רעים " בהגנה החוקית הניתנת להם . זו הבחנה פסולה . הרי אפילו 
אם העיתונאים שמטרידים את לנדאו היו פועלים בשירות אש"ף יש חוק שמאפשר את 
העמדתם לדין . מה שעולה מדבריו , אפילו לגבי עיתונאים - אויבים - לכאורה , 
יכול להתפרש כעידוד למעשי לינץ . כאילו דמם של אלה מותר . אמנם יש בליכוד 
רבים כבנימין בגין שיתנגדו להצעה הפרלמנטרית של לנדאו . אבל רבים יסכימו 
אתה בסתר ליבם . בקטיגוריה הזאת של מותקפי הממסד נכלל גם בית המשפט העליון . 
הבגץ הוא היעד . הנצים מסתערים עליו , וכאן שותפים להם היונים . כל מי 
שאינו מרוצה מהחלטה רגישה של בית המשפט העליון , בענין שיש לו נגיעה פוליטית , 
רוטן . אלה מרשים לעצמם לראות בו גורם המכביד על הביטחון , ואלה מבזים 
את שופטיו כאילו היו שלוחה של מערכת הביטחון . התוצאה הסופית היא מערכה כבדה 
ההולכת ונרקמת נגד בית המשפט ומבקרת המדינה והעיתונות ; מאמץ שלטוני לדה - 
לגיטימציה של מוסדות הביקורת , שבלעדיהם אין דמוקרטיה ואין מרות הרוב על 
המיעוט ואין קונסנסוס להפעלת צה"ל והשירותים הממשלתיים . אלא שפעילותם של 
המוסדות השנואים על הפוליטיקאים חיונית עוד יותר דווקא בעידן שבו האופוזיציה 
משגרת רק אותות חיוורים אודות קיומה . 
