" הלב דואב על קוצר הראות , אי העשייה ומחדלי הממשלה בהיערכות לקליטת גלי 
העלייה . . . גם בלא חזון ניתן היה לצפות את הנולד ולהיערך בעוד מועד 
לקליטת העלייה בתחום השיכון , התעסוקה והחברה , ולא להמתין ולהגיע למצב 
שבו נאלצים לפעול במסגרת טלאי על טלאי " . מעולם לא הושמעו דברי כיבושין 
כה קשים , מפי מבקר המדינה כלפי ממשלה בישראל . על דברים אלה הגיב ראש הממשלה 
בביקורת נגדית חריפה לא פחות : " לא זכור לי שאדם בתפקיד מבקר המדינה הרשה 
לעצמו למתוח ביקורת כוללנית כזו על הממשלה ופעילותה . . . אין לכך תקדים 
וזה חורג מסמכותה של מבקרת המדינה " . דברי המבקרת לא נאמרו בחלל ריק . הם 
הושמעו במהלך דיון בוועדת הביקורת ומבחינה עניינית הם מעוגנים ב52 עמודי 
הפרק בדו"ח מס 04 שפורסם לפני כחצי שנה . בדו"ח זה נמתחת ביקורת קשה על 
ההיערכות לקליטת העלייה , ביקורת המתועדת בעובדות ובנתונים . בין השאר 
נאמר שם : " פעילות אינטנסיווית בדרג הממשלה בנושא קליטת גל העלייה הצפוי 
החלה רק במאי 9891 , אף על פי שקודם לכן כבר היתה קיימת תחזית של עלייה 
גדולה . . . ההכנות ( לקליטת העלייה ) היו איטיות מדי . . . יש להתריע 
על כך שלא היו סימנים לעבודת מטה יעילה ואפקטיווית בדרג הבכיר ביותר . לא 
נקבעו יעדים ומטרות , ולא הותוותה מדיניות בתחום התעסוקה , שיכלו לשמש 
מורה דרך לדיונים והחלטות בדרגים נמוכים יותר , לרבות ועדת ביילין " . ביקורת 
זו מתייחסת כולה לממשלה הקודמת . גם בראש הממשלה ההיא עמד יצחק שמיר , 
אך ההיערכות בדרג הבכיר לקליטת העלייה רוכזה למעשה במשרד האוצר , בראשות 
שמעון פרס . שר הבינוי והשיכון היה דוד לוי . על קוצר הראות , חוסר היוזמה 
ומחדלי הביצוע אכן " דואב הלב " , ולא נותר אלא לקוות שהממשלה הנוכחית מתפקדת 
ביתר יעילות . מבחינה זו , הדיונים בוועדת הביקורת ותזכורתה המבקרת אינם 
מיותרים , וראש הממשלה ייטיב לעשות אם יחזור ויעיין בדו"ח ויקדיש יותר מזמנו 
ומרצו לנושא , כך שהדו"ח הבא לא יהיה אף חריף מקודמו . שאלה אחרת היא , 
האם המבקרת לא הרחיקה לכת בתזכורת שהשמיעה , מבחינת התוכן והניסוח . יש 
לזכור כי בדו"ח עצמו מיצתה המבקרת את סמכותה עד תום , במתחה ביקורת ישירה 
על פעולות ומחדלים של הממשלה ( " הדרג הבכיר ביותר " ) . הממשלה בתור 
שכזאת אינה נמנית עם הגופים המבוקרים לפי סעיף 9 לחוק מבקר המדינה , אלא 
רק משרדי הממשלה וגופים מינהליים אחרים . עם זאת , אפשר לטעון כי ללא בדיקת 
הפעולות של הדרג קובע - המדיניות , אין משמעות לבדיקת פעולות גופי הביצוע , 
ולכן אין מנוס מכך . ואכן , בהקשר הכולל של ביקורת משרדי הממשלה הנוגעים 
בדבר , התקבלה גם הביקורת שנמתחה בדו"ח על " הדרג הבכיר ביותר " ללא הסתייגויות . 
אך כאשר המבקרת מטווחת את הביקורת במישרין ובמרוכז אל הממשלה , תוך שימוש 
בביטויים שספק אם היתה משתמשת בהם בדין וחשבון רשמי , ועושה כן בוועדת כנסת 
ששיקולים מפלגתיים ממלאים בה תפקיד לא מבוטל עלולים דבריה להצטייר בעיני 
רבים בגוון פוליטי מודגש . אנו בטוחים שלא זו היתה הכוונה , אבל חוששים 
כי זו היתה התוצאה . מבקרי המדינה הקודמים , במיוחד כאשר עסקו בנושאים 
רגישים , השתדלו להימנע מלהתבטא באופן שעלול היה להפוך אותם בעל כורחם לצד 
בוויכוח המפלגתי . גישה זו נבעה מראייה לטווח ארוך : ייתכן שעליית המבקר 
על המתרסים תביא תועלת לעניין העומד כרגע על סדר היום ; אך אם הוא עצמו 
יהפוך עקב כך לדמות שנויה במחלוקת , עלולים מעמדו הציבורי וסמכותו המקצועית 
להישחק , ותיפגע יכולתו לטפל בעניינים חשובים בעתיד . ראוי שגם המבקרת 
הנוכחית תישמר מסכנה זו . 
