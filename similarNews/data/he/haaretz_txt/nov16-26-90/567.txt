גם זהירים בקרב מומחי המודיעין מוכנים להמר , שמשהו מוכרח לקרות עד חודש 
ינואר במפרץ הפרסי . אבל אפילו נועזים שבהם מסרבים לנבא מה בדיוק יקרה 
שם : האם יתרשם סדאם חוסיין מצחצוח החרבות הקולני של הקהילה הבין - לאומית 
בניצוחה של ארה"ב , קולות שנועדו לשכנע אותו להגיע להסדר בדרכי שלום ( 
ראה גם מכתבו האחרון של מזכיר המדינה , גיימס בייקר , לשר החוץ , דוד 
לוי ) , או שמא יאלץ את האמריקאים ואת שותפיהם להוציאו בכוח מכוויית הכבושה ? 
מכל מקום , ככל שחולף הזמן , מתרבים הסימנים כי בין אם יוכרע בדיפלומטיה 
ובין אם ינוצח בשדה הקרב לסדאם חוסיין אין תוכנית פנסיה . מהדיווחים הזורמים 
לירושלים מתברר שגם המחנה הערבי האנטי - עיראקי אינו שש כל - כך להיפרד מסדאם . 
כל שהסורים , הסעודים ואפילו המצרים , רוצים הוא להשאיר אותו קטן ומבוקר 
יותר , כל אחד ונימוקיו עמו . החשש הישראלי מפני הנצחת האיום העיראקי אינו 
מעניין אותם , כמובן . הדבר מעלה הרהור , שנראה היום אפוקליפטי , אבל 
פרועים ממנו היו למציאות באזור הזה : שמא בשנה הבא תצא לאור מהדורה שנייה 
של קואליציה בין - לאומית ובין - ערבית שמאלצת כובש בכוח או תחת איום בכוח 
לוותר על כיבושיו . על פי התרחיש האופטימי , יבקש המחנה הערבי לפרק את 
נשק ההשמדה של עיראק במסגרת הסדר עם מדינות אחרות באזור המחזיקות בנשק לא 
קונווציונלי . עיראק המצומקת עוד תמצא עצמה במעגל הלחצים על ארה"ב , בריה"ם , 
אירופה , סין ויפאן , לקיים בגדה המערבית , בעזה ובמזרח - ירושלים , 
את אשר דרשו וקיימו במפרץ . במקרה הגרוע יצטרף סדאם חוסיין למעגל לחצים 
אחר , אלים , על ישראל , ויביא כנדוניה את התשתית הצבאית שלו או מה שיישאר 
ממנה אחרי המשבר . הגישה הזו , הרווחת בעיקר בסוריה , אינה מתיישבת עם 
מטרותיה של ארה"ב , הנחושה בדעתה ( לפי שעה , לפחות ) לפרוק מעיראק את 
האופציה הכימית , הביולוגית והגרעינית . מקורות ביון אינם מוציאים מכלל 
אפשרות שמפגש שרי החוץ של מצרים , סעודיה וסוריה בדמשק , לפני עשרה ימים , 
נועד לגבש עמדה משותפת סביב האופציה המדינית , בעיקר כדי לחלץ את סוריה 
מהדילמה הקשה . לא די בכך שדמשק רואה בעיראק שותפה חשובה למאבק העתידי נגד 
ישראל , חאפז אל - אסד חושש שהרס עיראק בידי כוחות מערביים עלול לסכן את 
משטרו , ששיסה במשך שנים ארוכות את הסורים בארה"ב . סדאם נהנה מתמיכה רבה 
ברחוב הסורי , ואפילו פאהד מלך סעודיה מגלה רגישות לזירה הפנימית וטורח 
להבהיר כי די לו בסילוק האיום העיראקי , לא המשטר העיראקי . הנשיא מובארק 
מתאמץ אף הוא להכחיש כל ידיעה בדבר תיאום אסטרטגי בין מצרים לארה"ב , וקורא 
להעניק הזדמנות לסנקציות ולבצע צעדים צבאיים רק במסגרת החלטות האו"ם . מן 
העבר השני , בפעילותם הנמרצת למען פתרון מדיני " מכובד " , תורמים גם המלך 
חוסיין ויאסר ערפאת את חלקם ליישור שורות בעולם הערבי סביב פתרון נוסח הכובש 
המגומד . המצוקה הכלכלית הגוברת בירדן ובצמרת אש"ף כתוצאה מסגירת הברז הסעודי , 
ופתיחת צינורות למתחרים , דוגמת החמאס , הביאו להתפכחות ולכרסום בתמיכה 
בסדאם . בשיחה סגורה עם אישיות מערבית הודה ערפאת כי תמיכתו בסדאם היתה 
צעד מוטעה . סגנו , אבו - איאד , הצהיר כי על עיראק לסגת מכוויית , וכי 
אין לקשור בין משבר המפרץ לבעיה הפלשתינית . ברם , גם מבלי שמדברים על 
כך , ברורות לכל בר - בי - רב ההשלכות שיהיו לפתרון מדיני שיותיר את סדאם 
מסורס , על דפוס הטיפול בסכסוך הישראלי - ערבי . לישראל , הדוגלת בהמשך 
הסטטוס - קוו המדיני , אין מצב גרוע מזה . היא תמצא עצמה בפני קונסנסוס 
ערבי ובין - לאומי חסר תקדים , שבתנופת הניצחון יבקש לסלק הצדה גם את הסכסוך 
הכרוני המאיים על שלום האזור זה עשרות בשנים . יתרה מזאת , יילקח ממנה 
התירוץ שיש לטפל באיומים כבדים יותר על שלום האזור טרם שניגשים לעניין הפלשתיני . 
ספק אם חזון האבות המייסדים של מסדר זבוטינסקי על שתי גדות הירדן , יספיק 
לממשלת שמיר מול ארה"ב המחזיקה בחוב טרי לבעלות - בריתה הערביות . לעומת 
זאת , לישראל המבקשת לשים קץ לשליטה על מיליון וחצי פלשתינאים , להגיע 
להסדר מתקבל על הדעת בשטחים שנכבשו ב76 , ובד בבד להגיע להסכמי שלום עם 
סוריה וירדן ואולי גם עם מדינות ערביות רחוקות יותר מגבולה להנהגה ישראלית 
מפוכחת טמונה כאן הזדמנות . 
