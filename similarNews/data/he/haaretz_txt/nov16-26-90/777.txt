שלום לך אדוני שר הטמיון . הלא אתה תלמיד - חכם ויוצק מים על ידיו של אדמו"ר 
זה או אחר , על - כן ודאי אתה יודע כי המלה היוונית " טמיון " , אשר אומצה 
אל השפה העברית העתיקה , פירושה אוצר הממשלה . ( בקש מן הרבי שיראה לך 
את המראה - מקום במקורות , בויקרא - רבה , למשל ) . לכן בוודאי לא תיעלב 
על שאני פונה אליך בתואר שר - הטמיון . מה עוד , שכבר מזמן לא היה עמנו 
שר אוצר שכה יאה כמוך לתואר שר הטמיון . בימים אלה אתה עומד להעמיק את ידך 
עוד יותר אל תוך כיסי . כמעט בהנאה אתה מבשר כי לא יהיה מנוס מהורדת רמת 
חיי . מס ערך מוסף ומס - הכנסה , היטלי יבוא ומסי הון , מס על מכוניות 
( זה אשר לא מזמן הורד ) , מכס על וידיאו ( זה אשר לא מזמן הופחת ) , 
מס שבח , מס רווח , מס נתח . אידיוט מי שמופתע . ברגע שבו הופעת בטלוויזיה 
והודעת בעיניים יוקדות כי " זו התוכנית ואין בלתה " , הבטתי במבט פרידה 
עצוב על המעות שבכיסי . ידעתי כי קרב והולך הרגע שבו אתבקש לתרום עוד כמה 
מהן לטמיונך . לכאורה , טעם טוב בפיך למסע הכייסות הזה העלייה . רבבות 
אחינו הרוסים והאתיופים , שקליטתם התקינה דורשת משאבי - עתק . חמישה מיליארד , 
05 מיליארד , 005 מיליארד מעבר לשמונה אפסים הלא נוטים מספרים לאבד את 
משמעותם . מי יכחיש כי אכן משימת איתנים היא קליטתם , וכי רק מטמון בסדר 
גודל פורט - נוקסי יספיק לביצועה . לכאורה , שוב לכאורה , צריך הייתי לחשוק 
שיניי , לשלם בלב חפץ , לדעת כי המטרה ראויה לקורבן , וכי אי - שם בעתיד 
הלא - נראה לעין מסתתרים הרווח והגאולה שגם עליהם בישרת לי שוב ושוב . ובכל - 
זאת אני חורק בשיניי . יודע אתה למה , אדוני שר הטמיון ? כי אינני מאמין 
לך . אף לא לפסיק אחד , אף לא להברה אחת , אף לא למלה אחת . ( ראוי להבהיר 
כי אינך חייב לקחת את הדברים באופן אישי בלבד . גם לשאר החבורה הריקה והפוחזת 
היושבת סביבך ליד שולחן הממשלה אינני מאמין כהוא - זה ) . אני מאמין בלב 
שלם כי אכן תרד לכיסי . הרי לא אתה , ולא אתם , האנשים שיחמיצו תירוץ - 
פז ציוני שכזה כדי לרכוב על גבו אל הפינות המרוחקות ביותר בכיסיהם של האזרחים . 
אך אני גם יודע בידיעה מוחלטת , ואין לי ספק שגם אתה יודע זאת , שאף אם 
תיצוק את כל המעות האלה על ראשם של העולים , לא תספיק הטיפה הזאת אפילו 
כדי לחלוח תחתיתה של החבית . עשרות , אולי מאות המיליונים , שתכייס מן 
האוכלוסייה הרי הם זניחים לעומת המיליארדים הדרושים לביצוע המשימה . נו , 
ומכיוון ששנינו יודעים כי כל טיפות הדבש האלו שתרדה הן חסרות משמעות בעניין 
העלייה , אין גם ספק שאפילו מיליגרם אחד מכל הגבייה המועמקת הזאת לא תלך 
לשם . אתה , ומרעיך , יכולים לצרוח עד מחר " עלייה ! עלייה ! " לא 
יעזור לכם כלום . אני לא מאמין לכם . גם הכסף הזה ילך לאגודת - ישראל , 
ולייחודיים , ולעמותות , ולמפלגות , ולמשכורות למנגנון הגרוטסקי של השירות 
הציבורי , ולשלמונים פוליטיים , ולקניית סיעות , ולמימון מסעות בחירות , 
ולבניית עוד ועוד אצבעות משולשות בשטחי האימפריה , ולמימון מאות - אלפי 
הפרזיטים הסמוכים על שולחנככם . ( חלקם פרזיטים הסמוכים על שולחנך , 
וחלקם פרזיטים הסומכים את שולחנך שלא ייפול ) . אבל הסר דאגה מלבך , אדוני 
שר הטמיון . אנחנו נשלם . נחרוק שיניים ונשלם . לא נאמין ונשלם . נראה 
את הקליטה הולכת ומתחרבנת ונשלם . נחזה בכם זורים את כספנו לכל עבר ולכל 
רוח ונשלם . כי אנשים שומרי - חוק אנחנו . עד כדי כך שומרי - חוק , עד 
שנקפיד אפילו להתרחק ממנו יותר ויותר , לבל נפגע בו חלילה . נבריח קצת 
יותר , נעבוד קצת פחות , נעלים קצת יותר , נצהיר קצת פחות , נרד קצת , 
נסבן קצת , נרמה קצת . . . בקיצור נסתדר . וגם אתה , אתם , לא תהיו 
מופתעים . שהרי אלמלא אמונתכם הכנה ביכולתנו להסתדר , לא הייתם מעיזים 
לבצע את הפשיטות המחזוריות האלה עלינו . ואלמלא ידענו אנחנו שאסור להאמין 
לאף מלה שלכם , לא היינו מפתחים את יכולת ההסתדרות המופלאה הזאת . כך שבעצם 
הכל בסדר . רק בקשה אחת קטנה : להבא , אין צורך לגייס מיני עניינים נעלים 
כדי לתרץ מסעות - גבייה . הרי העולים , חלקם עדיין זכים ותמים , עלולים 
לפתח חלילה ציפיות ורודות , כאלה שאין לך כל יכולת ואולי גם לא כוונה להגשים . 
למה לאכזבם ? ומי יודע , אולי היסטוריון טיפש כלשהו עוד יבוא עמך חשבון 
על סמך התירוץ הזה . למה לך ? על - כן , בהחלט יספיק כי להבא תפרסם הודעה 
לאקונית בתקשורת בזו הלשון : " למרבה הצער זקוקה הממשלה לעוד כסף . להלן 
רשימת המסים החדשים . על החתום שר הטמיון " . אנחנו כבר מבינים זה את זה . 
