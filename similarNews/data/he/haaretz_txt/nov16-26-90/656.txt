איחוד גרמניה שם קץ לא רק לספקולציות של עשרות שנים באשר לפתרונה של " השאלה 
הגרמנית " , אלא גם לשורה של מונחים שהיו קשורים בקיומה של המדינה הקומוניסטית 
לשעבר . אבל נותרה בעיה אקטואלית : איך לכנות את השטח שהיה בעבר " מדינת 
הפועלים והאיכרים הראשונה על אדמה גרמנית ? בגרמניה המורחבת אין אוהבים את 
הכינוי " הרפובליקה הדמוקרטית הגרמנית " ( כך קרא לעצמו השלטון הסטליניסטי 
ששבק ) , אפילו כאשר מצורף אליו התואר " לשעבר " . בוודאי שאין מתלהבים 
כאן מן המונח " מזרח גרמניה לשעבר " , כשם שלא אהבו את הביטוי " מערב גרמניה " , 
שהיה שגור עד עתה לציון " הרפובליקה הפדרלית גרמניה " . הגרמנים , במערב 
ובמזרח , אף פעם לא רצו שיגדירו את זהותם הלאומית על פי כיווני הרוחות . 
מוצא אפשרי אחד הוא לומר " החלקים המצורפים של גרמניה " , או " המדינות 
הפדרליות החדשות " . בקרב רבים כאן הולך ונפוץ גם הכינוי פוב ראשי תיבות 
של המלים הגרמניות " חבית ללא תחתית " ( רמז להשקעות האדירות הנדרשות 
כדי להתגבר על ההרס והחידלון שהותיר המשטר הקומוניסטי הקודם ) . לנו הישראלים , 
יש סיבה טובה להתייחס אל החלק המזרחי של ארץ זאת כאל " גרמניה העוינת לשעבר " . 
כמעט בכל יום מתפרסמים כאן גילויים חדשים על ממדי העוינות הזאת , שקיבלה 
בשעתו ביטוי גם בקריקטורות אנטישמיות מעל דפי הביטאון הקומוניסטי " נוייס 
דוייטשלנד " . עכשיו ידוע , גם ממקורות רשמיים , כי מזרח גרמניה לשעבר 
לא הסתפקה באימון מחבלים שביקשו לפעול נגד מטרות ישראליות ויהודיות , בציודם 
ובהענקת מחסה למי ש"הסתבכו " בפעולות טרור ( למשל , אחד האחראים לטבח 
הספורטאים במינכן ) . " גרמניה העוינת " גם סייעה ביצירת קשרים בין מרכז 
אש"ף לבין קבוצות ניאו - נאציות במערב גרמניה , ומילאה תפקיד של מתווך בקורסים 
הקדם - צבאיים של חברי הקבוצות האלה במחנות אימונים פלשתיניים . מסורת שיתוף - 
הפעולה היתה כה מושרשת , עד שהיא נמשכה גם בימי שלטונה של הממשלה הדמוקרטית 
הנבחרת של לותאר דה מאזייר . שבועות אחדים לפני סיום תפקידה נאלצה ממשלה 
נוצרית דמוקרטית זאת להודות , שעד סוף חודש אוגוסט שהו מחבלים פלשתינאים 
במחנות של " צבא העם " המזרח גרמני . היעלמות " גרמניה העוינת " יצרה 
יתרונות ברורים לגבי ישראל . המדינה הגרמנית המורחבת אימצה לעצמה את התרבות 
הפוליטית ואת מדיניות החוץ של הרפובליקה הפדרלית . האויב המושבע על אדמה 
גרמנית אינו קיים עוד . יחד אתו הסתלקו גם הנציגים הגרמנים שאהבו כל כך 
לשנוא את הישראלים באומות המאוחדות ובמוסדות בין - לאומיים אחרים . מגרמניה 
החדשה - ישנה , ש"קפצה כיתה " בדירוג המעצמתי , אפשר לצפות לגישה מאוזנת , 
פחות או יותר . עם אילוצים מובנים , הנובעים מן הסחר המפותח עם העולם 
הערבי , ומן הצורך להתחשב בעמדות של הקהילה האירופית . אבל בסך הכל , 
כאמור , מדובר בגישה עניינית , המוצגת על - ידי אנשים שאינם מדברים עוד 
בסיסמאות רוויות עוינות . בגרמניה יש לנו עתה עסק רק עם הרפובליקה של בון , 
שהפגינה מאז ומתמיד גישה פרקטית ביותר . מנחם בגין והלמוט שמידט יכולים 
להתכתש בקרבות מילוליים מעוררי צמרמורת . יצחק שמיר והלמוט קוהל עשויים 
להחליף מכתבים רוויי מרירות ותרעומת על הסכנה , המדומה או האמיתית , הנובעת 
מהקמתה של מעצמה גרמנית מורחבת במרכז אירופה . אבל הריבים האלה , העולים 
לעתים לאוקטבות גבוהות ביותר , אינם משפיעים במיוחד על פיתוח שיתוף - הפעולה 
בתחומים מעשיים . כך למשל , סמוך מאוד להתפרצויות של בגין נגד שמידט העבירה 
ישראל את המרכז האירופי של משלחת משרד הביטחון מפריס לבון . ובמקביל נרמז 
כאן שחלק מן הטכנולוגיה הנדרשת לייצור טנק המרכבה נרכש דווקא בגרמניה . או 
דוגמה אחרת : בד בבד עם האזהרות הפומביות של שמיר מפני איחוד גרמניה ( 
צהלות ההמונים על הפלת חומת ברלין הזכירו לראש הממשלה את אסיפות העם הנלהבות 
של הנאצים ) , פעלה ישראל לשכנע את ממשלת בון לאשר את פרויקט הצוללות . 
קוהל כבש את רוגזו על שמיר , ודאג לכך שהקבינט הביטחוני בממשלתו ייתן אור 
ירוק למספנות בקיל שבצפון גרמניה , הבונות את כלי השיט . גרמניה המורחבת , 
כמוה כגרמניה של הרפובליקה הפדרלית המערבית , היא קודם כל אומה העוסקת 
בסחר . לגרמניה יש יותר שכנים מאשר לכל מדינה אחרת באירופה . אם אין די 
בכך , כיצואנית מספר אחד בעולם רואה גרמניה כ"שכן " כלכלי ממדרגה ראשונה 
גם מדינות מרוחקות . גרמניה היא השותף המסחרי החשוב ביותר של ישראל באירופה . 
אבל בו בזמן היא גם השותף המסחרי החשוב ביותר של הערבים ביבשת הישנה . 
הגרמנים מצטיינים בכשרון מיוחד " להלך בין הטיפות " , ולטפח יחסי ידידות 
עם שותפים כלכליים בכוח ובפועל . סנטימנטים משחקים תפקיד חשוב , אך מוגבל . 
מי שרוכש מכונות וציוד תעשייתי ( וזה התחום שבו הגרמנים מצליחים במיוחד ) 
, חושב בראש וראשונה על האיכות ועל האמינות . ישראל , כמובן , שגתה בהערכת 
ההתפתחויות שהובילו לאיחוד המהיר והבלתי נמנע של גרמניה . הסיבה לכך ברורה : 
הצמרת המדינית בירושלים לא הכירה כלל את " גרמניה העוינת " לשעבר , שממנה 
באה התאוצה האדירה לקראת המיזוג עם המערב . מן הסתם קראו שמיר וחבריו את 
הדיווחים בעיתונים בארץ , אך התייחסו אליהם כאל רשמים אקראיים , נעדרי 
משמעות פוליטית נחרצת . הם קיוו וחשבו שפריס ולונדון יתקעו מקלות בגלגלי 
האיחוד , ושמוסקווה תמנע אותו בכלל . הם נאחזו במחשבה המשונה שקוהל יירתע 
מאיחוד מהיר בגלל החשש להמשך שלטונו ( בחודשים האחרונים אחרי הפלת החומה 
הורו סקרי דעת הקהל על תמיכה נרחבת של האוכלוסייה המזרח גרמנית במפלגה הסוציאל - 
דמוקרטית , הנמצאת באופוזיציה לשלטון הנוצרי - דמוקרטי בבון ) . הישראלים 
יכולים להתנחם בכך שגם בבירות אחרות לא תפסו את המתרחש . בחודש נובמבר אשתקד 
הורו ארבע המעצמות הגדולות ( ארה"ב , בריה"ם , בריטניה וצרפת ) לשגריריהן 
בשתי הגרמניות להתכנס בבניין " מועצת הפיקוח " במערב ברלין , ולרמוז בכך 
שהן הפוסקות האחרונות בכל הקשור לגורלה של גרמניה . בדצמבר אותה שנה התרוצץ 
נשיא צרפת , פרנסואה מיטראן , בערי מזרח גרמניה במאמץ נואש , אחרון , 
להציל את המדינה המתמוטטת . הוא הבטיח סיוע כלכלי לממשלה הקומוניסטית של 
הנס מודרו , ודיבר על האפשרות להמשיך את הקיום העצמאי במזרח בתנאים של 
חופש ורווחה . מלונדון באו באותו זמן רעמים וברקים נגד האיחוד . ראש הממשלה 
מרגראט תאצר רמזה למוסקווה , כי אנגליה לא תצטער במיוחד אם 004 אלף החיילים 
המוצבים במזרח גרמניה יישארו שם לתקופה בלתי מוגבלת , וימנעו בכך הקמת גרמניה 
מורחבת במרכז היבשת . ירושלים איבדה רצון טוב בשלבים הראשונים של ההתפתחויות 
שהובילו לאיחוד . אבל הקנצלר קוהל , שהיה נרגז ונסער בסוף השנה שעברה , 
אינו נוטר טינה . " גם אחרים לא הבינו בזמן מה מתרחש " , אמר קוהל בשיחה 
פרטית , " אנחנו בעצמנו הופתענו במידת - מה . בפברואר שלחה ישראל את 
שר החוץ דאז , משה ארנס , לבון כדי ליישר את ההדורים , ולהוציא את העוקץ 
מן ההתבטאויות של שמיר . בבון שמו לב לכך שארנס השאיר שניים מעוזריו בבית , 
משום שאלה לא הוא מוכנים " לדרוך על אדמה גרמנית " . כשביקש ארנס להסביר 
את דברי שמיר , מן הסתם בטון של התנצלות , הגיב קוהל בהערה שהנושא הזה 
נשכח . כעת שולטת כאן שוב הגישה הפרקטית האופיינית . ב"גרמניה העוינת " 
לשעבר נפתח בפני ישראל שוק של 61 מיליון צרכנים חדשים וסקרנים . בלייפציג , 
בדרזדן וברוסטוק ניתן למכור לא רק אבוקדו ומנגו , אלא גם מוצרי תעשייה . 
ליזמים וליצואנים יש הזדמנויות אדירות לגלות ולספק את הצרכים של אוכלוסייה 
גדולה , שרמת החיים שלה תעלה בשנים הקרובות במהירות מסחררת ( דריכה במקום 
איננה אפשרית , משום שהמשך הפער בין מזרח למערב יסכן את היציבות הכלכלית 
והפוליטית בגרמניה כולה ) . אילולא משבר המפרץ הפרסי אפשר היה לצפות לגל 
תיירות גדול גם מ"גרמניה העוינת " לשעבר . לאחר 04 שנות מחנק קומוניסטי 
יש במזרח התעניינות גדולה בישראל , שהיתה קודם לכן מטרה לשנאה ולהסתה בסגנון 
שלא היה מבייש את התעמולה הנאצית . בחמש המדינות הפדרליות החדשות מורגשת 
גם התעוררות דתית . כשתבוא שוב תקופת רגיעה לירושלים , אפשר יהיה בוודאי 
לעודד תנועה גדולה של צליינות . כל הדברים האלה , החיוביים מנקודת ראות 
ישראלית , נראים כיום ריאליים הרבה יותר מאפשרות של נחשול לאומני חדש , 
שיהיה בהכרח אנטי - יהודי ואנטישמי . תזכורת לכך היתה בימים אלה , כאשר 
מאות צעירים ניאו - נאציים צעדו ברחובות דרזדן ושאגו " חזירים יהודים " 
ו"יהודים החוצה " . אבל המצב אכן השתנה לעומת העבר . היהודים , לפחות אלה 
החיים בישראל , נמצאים בטווח ביטחון רחוק , במדינה השקועה עד צווארה בבעיות 
אחרות . כוחה העולה של מדינה בעלת מעמד דומינטנטי הוא קודם כל בעיה של שכניה 
הקרובים באירופה . ובנוסף , ולא במקום אחרון : בדרזדן , בירת המדינה המחוזית 
החדשה סקסוניה , שולט זה ימים אחדים ראש הממשלה הנוצרי - דמוקרטי קורט בידנקופף . 
האיש הזה , שזכה ברוב מוחלט בבחירות דמוקרטיות , הוא אחד הידידים המסורים 
ביותר של ישראל בגרמניה המורחבת . בידנקופף וחבריו עסוקים עכשיו קודם כל 
בסילוק הקומוניסטים מעמדות הכוח שעוד נותרו בידיהם במפעלים כלכליים , בשלטון 
המקומי , במערכת החינוך ובתחומים אחרים . אבל חזקה עליהם שיתפנו גם להיאבק 
בשרידים האחרונים של " גרמניה העוינת " , או בניסיונות מחודשים להקים אותה 
לתחייה . 
