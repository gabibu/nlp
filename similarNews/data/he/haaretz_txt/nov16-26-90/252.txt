על סמך ממצאי קבוצת קצינים , שחקרה את נסיבות הריגתו של סמ"ר פנחס לוי במוצב 
שליד גשר אדם ב31 בחודש , החליט הרמטכ"ל לרשום הערה מנהלית - פיקודית לאלוף 
פיקוד המרכז , האלוף יצחק מרדכי , לנזוף במפקד הבקעה , אלוף משנה דני , 
ולהעמיד לדין משמעתי את מפקד הפלוגה שהיתה אחראית באופן ישיר למוצב . ההחלטה 
נמסרה באופן רשמי לידיעת הציבור . אלוף הפיקוד ראה את עצמו נפגע מהחלטת הרמטכ"ל 
ופנה לשר הביטחון , ומאחר שזה השיב את פניו ריקם , התחיל לארגן מערכת פרסומים 
נגד ההערה שתירשם בפנקס השירות שלו . האלוף מצוטט , מפי מקורביו , כי 
" לא יגיב עתה , אלא יעשה זאת בזמן ובמקום שימצא לנכון , כפי שעשה בעבר " 
( " הארץ " , אתמול ) . אותם מקורבים הפעילו את אמצעי התקשורת באומרם , 
כי " מרדכי התריע בעבר פעמים רבות על איכות הכוחות המוצבים לאורך הגבול 
הירדני " . טענה זאת גררה מיד טענה שכנגד מקצינים , אשר יש להניח שהם נחלצים 
להגנת הרמטכ"ל ומנסים להפריך את טענת מקורבי מרדכי : " יש בפיקוד המרכז 
יותר כוחות מבכל פיקוד אחר , ואם היה האלוף מרדכי מעוניין בכך , הרי שיכול 
היה להציב חיילים סדירים במוצב , כפי שעשה לאחר התקרית " . אפשר לקבל את 
הרושם , כי מתנהל כאן ויכוח בין פוליטיקאים . ואולם בעוד הציבור יכול לנקוט 
עמדה בוויכוח מסוג זה על סמך עובדות שלכל אחד גישה אליהן , לא כן המצב בנושא 
שמדובר בו כאן . אזרח מן השורה לא יכול להחליט מי צודק במחלוקת בעניינים 
פנימיים של צה"ל , כמו למשל האחריות לאיוש המוצבים בבקעת הירדן . דו"ח 
הבדיקה , שהרמטכ"ל הסיק ממנו מסקנות אישיות , לא נמסר לפרסום שלא כמו 
דו"ח ועדת הבירור שעסקה באירועי הר הבית ומתחה ביקורת נוקבת על קציני משטרה 
בכירים . אבל בצה"ל קיים עקרון המשמעת , והוא חל על קצין בדרגת אלוף לא 
פחות מאשר על כל טוראי . בסמכותו של הרמטכ"ל להחליט , אם דו"ח קבוצת הבדיקה 
מצדיק , או אף מחייב , להסיק מסקנות אישיות כלפי הקצינים המעורבים בתקרית . 
ואם הגיע למסקנה כי האחריות אמנם מדורגת , אבל חלק ממנה רובץ על אלוף הפיקוד 
הלה חייב להרכין ראש ולקבל עליו את הדין . שר הביטחון אמר לאלוף מרדכי , 
שהוא תומך בהחלטת הרמטכ"ל , שהתקבלה בהתייעצות אתו . עם זאת מתעוררת השאלה , 
אם שר הביטחון חייב לפעול כאילו הוא משמש ערכאת ערעור , שכל קצין רשאי 
להביא בפניו את תלונתו . כלום היה השר מקבל לשיחה גם את מפקד גזרת הבקעה , 
או את מפקד הפלוגה ? שר הביטחון חשב שעליו להתחשב באלוף מרדכי משום כבוד 
דרגתו ופעל לפנים משורת הדין . צבא לא יכול להתקיים ולפעול ביעילות , אם 
קצין בכיר נוטל לעצמו היתר לערער על החלטת הרמטכ"ל בפני השר ולגייס נגדה 
את אמצעי התקשורת . היינו אמנם עדים למאמצים כאלה בימי מלחמת יום הכיפורים , 
אבל מוטב שלא נתנסה בחזרה עליהם . 
