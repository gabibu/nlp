שמאי מקרקעין מכל הארץ , פרטיים וממשלתיים , עומדים להתכנס היום לסדרת 
דיונים בנושאי מימון עסקות מקרקעין , לנוכח ההשקעות המאסיוויות הצפויות 
בשוק הנדל"ן בעתיד הקרוב . הדיונים ייערכו במסגרת הכנס השנתי החמישי של אגודת 
שמאי המקרקעין בישראל . מימון עסקות המקרקעין ייבחן מהיבטים שונים , הן 
מצד גופים בעלי הון , כגון קופות גמל , והן מצד חברות להשקעה במקרקעין 
וקבלנים . הכנס ייפתח היום ויימשך שלושה ימים בבית - מלון בים המלח . אהוד 
המאירי , יו"ר אגודת שמאי המקרקעין בישראל , מסר כי לנוכח המצב כיום בשוק 
ההשקעות בנדל"ן , מעורר הכנס התעניינות רבה בקרב הגורמים השונים מתחומי 
המימון והבנייה . פרופסור בן - ציון זילברפרב מאוניברסיטת בר - אילן , שישתתף 
בכנס , יציג היבטים בהשקעות של קופות גמל בשוק הנדל"ן . 
