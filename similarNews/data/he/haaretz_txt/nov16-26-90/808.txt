חבר מועצת עיריית תל אביב , האדריכל דן דרין ( רץ ) , פנה שלשום לשר 
הפנים , אריה דרעי , בבקשה שיימנה ועדת חקירה לבדיקת תפקוד מינהל ההנדסה 
בעירייה . לדברי דרין , הוא פנה לשר לאחר שהגיעו אליו תלונות מלשכת האדריכלים 
והמהנדסים על הסחבת שנוהג כביכול מינהל ההנדסה בהוצאת היתרי בנייה , ואשר 
כתוצאה מכך הודיעו האדריכלים על ניתוק מגע עם מהנדס העיר . בפנייתו לדרעי 
מציין דרין כי במשך כהונתה של מועצת העיר העכשווית , הביא המינהל מספר מועט 
של תוכניות בניין עיר גדולות ( להבדיל מנקודתיות ) לאישור ועדות התכנון 
והבנייה . לטענתו , מינהל ההנדסה רואה בפיקוח האדריכלי על התוכניות את 
אחד מתפקידיו החשובים , ודבר זה הוא בעוכרי תהליך התכנון והרישוי , ואף 
פוגע במעמד האדריכלים המתכננים . עוד טוען דרין , כי הליכי הרישוי והבנייה 
בתל אביב מסורבלים באופן בלתי נסבל , בשל חוסר האמון של מהנדס העיר ביכולתם 
המקצועית של כלל האדריכלים . " אחרת אין להבין מדוע הוא מעביר לחוות דעת 
אדריכלית כל בקשה להיתר בנייה , כאשר לפעמים נותני חוות הדעת הם אדריכלי 
מינהל ההנדסה , בהם אדריכלים שנסיונם מסתכם בתכנון שתי וילות " , אמר . 
לטענתו , המינהל נכשל גם בתחום הפיקוח על הבנייה . " מספר העובדים במחלקת 
הפיקוח פוחת בהתמדה , ולפיכך אין הפקחים מנהלים פיקוח יזום , אלא פיקוח 
על - פי קריאה . כך קורה שבית קולנוע הופך לבית ספר במרכז רמת אביב , או 
מועדון חברים הופך לקולנוע מסחרי , בקרן הרחובות ירמיהו - הירקון , ללא 
היתר בנייה או רשיון עסקים " . דרין מבקש משר הפנים להפעיל את סמכותו על פי 
סעיף 441 לפקודת העיריות , ולמנות ועדת חקירה לבדיקת תפקודו של המינהל . 
כמו כן , הוא דורש כי במקרה הצורך יפוזר הצוות המנהל את מינהל ההנדסה ותמונה 
תחתיו ועדה קרואה , כפי שמקובל כאשר רשות מקומית נכשלת בניהול ענייני הרשות . 
על טענות אלה , שהועלו גם בכינוס החירום של האדריכלים לפני יותר משבוע , 
השיב ראש עיריית תל אביב , שלמה להט , כי יש כאן ניסיון של האדריכלים 
להקטין את רמת הפיקוח והבקרה של העירייה על תוכניות הבינוי . 
