התאחדות האיגרוף הבין - לאומית אישרה אתמול בסידני , אוסטרליה , את צירופה 
של ישראל לאירופה . בדיוני ההתאחדות הבין - לאומית יצגו את ישראל מנכ"ל 
ההתאחדות לספורט , שמואל ללקין , וזאב ברוורמן . הצירוף הרשמי של ישראל 
יהיה ב - 21 בדצמבר בישיבה של ההתאחדות האירופית שתהיה בניקוסיה , קפריסין . 
יו"ר ההתאחדות הבין - לאומית , הפאקיסטאני צאודרי , הסכים לפעול להעברת 
ישראל מאסיה לאירופה , בתנאי שהנציגים האירופיים יסכימו לקלוט את האיגרוף 
הישראלי . לאחר שניתנה הסכמתם העקרונית , הוכשרה הדרך לשינוי מעמדה הבין - 
לאומי של ישראל באיגרוף . להחלטה על שיבוץ ישראל באירופה יש השפעה על סיכויי 
המתאגרפים הישראלים להשתתף באולימפיאדת ברצלונה . שלא כבעבר , בו ניתן 
היה לשלוח מתאגרפים בצורה חופשית , ההשתתפות במשחקים האולימפיים באיגרוף 
מותנית מעתה במיכסות הניתנות לכל יבשת , בכל קבוצת משקל . לוא נשאר האיגרוף 
הישראלי באסיה , היה נמנע ממתאגרפי ישראל לממש זכותם להיאבק על מקום באולימפיאדה , 
בשל ריבוי המדינות הערביות והמוסלמיות . האיגרוף היה הענף האחרון במסגרת 
ההתאחדות לספורט שהשתייך לאסיה . עם הצטרפותו לאירופה , הושלם תהליך בן 
שנתיים של קבלתם לאירופה של ענפי הספורט המסונפים להתאחדות לספורט . המעבר 
לאירופה יאפשר עתה את צירופם של המתאגרפים הישראלים להכנות האולימפיות . 
