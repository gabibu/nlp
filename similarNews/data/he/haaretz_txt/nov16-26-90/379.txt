פרים רבים יידרשו כדי לספר את סיפור המראה , את גלגול המטאפורה של המראה 
בציור ובספרות , בפילוסופיה ובפסיכולוגיה , במאגיה ובטכנולוגיה . אין 
בכוחי לצאת למסע ארוך מאוד בארץ המראה , ועלי להתנצל בפני הציירים שלא ייכללו 
במסע הזה ( מסע שכבר התקצר לממדי טיול ) . כמה ציירים עוסקים בקרובי משפחה 
של המראה . רפי לביא , נחום טבת ומיכל נאמן עוסקים בכפילויות ובהשתקפויות 
זה שנים רבות . גם בעבודותיהם של מאיר פיצחדזה , דניאל זק , משה ניניו 
ואודי אלוני יש דימויים כפולים או דימויי תשליל . הצל הוא קרוב משפחה אחר 
של המראה , והוא מופיע כיישות עצמאית בציוריו החדשים של גבי קלזמר , או 
כצל לבן ( שלילת השלילה ) בציוריה של אתי יעקבי . גם טביעות כף היד של 
משה גרשוני הן קרוב רחוק של המראה , וכך גם הירח ( " המאיר כאספקלריה " ) 
בעבודתם של דוד מזח וישה צירינקי . יש מראות חבויות גם בפסלה של ביאנקה 
אשל - גרשוני , בציורי הזכוכית של נטע זיו , ובוויטרינות של דיתי אלמוג 
( ואפילו ביהלומים המצוירים המשקפים את אורות הגלריה ) . בוקי שורץ שילב 
בעבר מראות בעבודותיו , וגם עבודות הווידאו שלו הן סוג של מראות . אילו 
היה לי מקום הייתי מרחיב בתיאור הפסל " דון קישוט " של יזהר פטקין . דון 
קישוט רכוב על סוסתו ניצב מול פסל זהה , והשניים אינם מביטים זה בזה . 
כל אחד מביט במראת - יד קטנה החוסמת את שדה הראייה שלו . המראה היא מוטיב 
נפוץ למדי באמנות העכשווית , וייתכן שהתבוננות ממושכת יותר בכמה מראות תבהיר 
לנו יותר את משמעותן . בציורי טבע - דומם ריאליסטיים של ארם גרשוני מופיעה 
לעתים מראה ובה דיוקן הצייר כשהוא נחתך על ידי מסגרת המראה . כמו מראות 
קודמות רבות בתולדות הציור , המראות של ארם משקפות את הצייר המתבונן בריכוז , 
ובכך הן משמשות הנחיה לצופה לאמץ לו תנוחה נפשית דומה . אך בד בבד תוחמת 
המראה את גבולות העצמי המתבונן , ושוברת את רצף החלל הנראה לעין . בדיוקן 
עצמי קלאסי , אצל רמברנדט למשל , המראה עצמה אינה מצוירת , ואז הכיוון 
מתהפך והדיוקן מביט ישירות בצופה . אצל ארם גרשוני , המראה , ולא הדיוקן , 
היא הנושא העיקרי . הדיוקן העצמי מוטבע באובייקט שאינו חלק מהעצמי . יש 
הזרה עצמית , ולא מפגש . מיכל היימן הציגה לאחרונה קופסאות פלסטיק שקופות 
ובהן צילומים שנתלשו מאלבום משפחתי . בעומק הקופסה הוצבה מראה המשקפת את 
צדו האחורי של התצלום , הצד הנושא את עקבות ההדבקה לאלבום ( הזיכרון , 
ההיסטוריה של התצלום ) . המראה החושפת את צדו האחורי של הצילום אינה משקפת 
רק מקום אחר , אלא גם זמן אחר ושייכות אחרת . המראה היא אמצעי לחשיפת האמת 
הנסתרת שהיא בעצם אמת נוסטאלגית שייכות לאלבום המשפחתי ( שבו העובדה ש"הצלם 
אינו ידוע " אינה מפריעה , שכן ההקשר ידוע ומוכר היטב ) . החולשה בעבודות 
המראה של מיכל היימן היא בכך שאין בהן עניין ויזואלי רב , אולם הן מצליחות 
ליצור מצב שמעניין לדבר עליו . העניין אינו בראייה אלא בדיבור על הראייה , 
שאינה בעצם ראייה " טהורה " , אלא פעולה של קטלג ושיוך . המבט במראה הוא 
אמצעי , הוא אפילו תנאי , למיון האלטרנטיווי , לשינוי זווית המבט . צביקה 
קנטור שילב בכמה מפסליו מראות או לוחות זכוכית שעל פניהם צרוב ( בטכניקה 
של התזת חול ) ציור מחשב , דיוקן קריקטורי נוסח סמיילי . המראות של קנטור 
משלבות את תכונות המראה המקוטעת של ארם גרשוני עם תכונות המראה החושפת של 
היימן . אבל אצל קנטור הקיטוע הוא בהשתקפות דמותו של הצופה ושל חלל הגלריה 
שסביבו , והחשיפה אינה נוסטלגית אלא קריקטורית ומגחכת . הצופה המתבונן 
במראה המצוירת חייב למחוק במחשבתו את המראה כשהוא מתייחס לציור , ולמחוק 
את הציור כשהוא מתיייחס למראה . נוצרות תנודות בין שני ארגונים שונים של 
הראייה ראיית עומק וראיית השטח , ראיית אשליה וראיית דימוי . אם מנסים 
בכל זאת לאחד את הראייה לתמונה אחת , הופך הצופה בעצמו לקריקטורה ממוחשבת . 
בכמה מציוריו החדשים של יצחק לבנה מצוירת מראה ריקה . מישהו ראה פעם מראה 
ריקה ? המראה ריקה רק כשאין מולה צופה , אבל אז אין מי שיראה את המראה . 
המראות הריקות של לבנה נמצאות " בשום מקום " נטול קירות ורהיטים , נטול 
דימוי . הצופה העומד לנוכח המראה חייב למחוק את עצמו בדמיונו . המחיקה 
העצמית , ההשתקפות כהעדרות , מפחידה במקצת . המראה הריקה יכולה להיות 
לבנה או אפורה , ירקרקה או תכולה , ויש בה אזורים יותר מבריקים ויותר אטומים . 
המשטח אינו אחיד לחלוטין . מסתבר שאף - על - פי שמעולם לא ראינו מראה ריקה , 
אנו מזהים את הדימוי . בארכיון הדימויים שלנו יש דימוי של מראה ריקה , 
אף - על - פי שאין דבר כזה במציאות . המצב פרדוקסאלי שכן הדימוי של ריקנות 
הוא דימוי של מלאת . גם המחיקה העצמית הופכת לסוג של יצירה עצמית , לידת 
עצמי מתוך עצמי כיצור מחק . להבדיל מתרבויות אוריינטליות שיש בהן מושג של 
" ריקנות ריקה " ( מחיאת כף יד אחת ) , באמנות המערבית דימויי האין , 
הריק וההעדר הם דימויים מלאים , בעלי משמעות חיובית . על פני כמה מציוריו 
החדשים של דוד ריב מודבקים שברי מראות . שברי הזכוכית חדים , הציור כולו 
דוקר בעיניים . פשוט קשה להביט בו . הצופה והקירות שסביבו משתקפים בציור 
כאילו העולם כולו נגרס על - ידי קליידוסקוף משונן . אצל כל האמנים שנזכרו 
עד כה המראה היא מטאפורה של מצב תודעה או של מנגנון חשיבה . המראה היא במידת 
מה " סימן ריק " , שאינו עומד כשלעצמו אלא ביחס לאובייקט המשתקף בו , או 
הסובייקט המתבונן בו . דוד ריב הוא היחיד שהמראה מתפקדת אצלו גם כאלגוריה 
של מצב חוץ - אמנותי . העולם שאנו חיים בו נשבר , והמראה משקפת את השבר . 
אצל ריב לא מדובר רק בעולם הפוסט - מודרניסטי הפרגמנטרי , אלא במציאות 
חברתית ופוליטית . לא המראה היא הנושא , אלא השבר . ייתכן שהמראה הוא מוטיב 
נפוץ באמנות העכשווית מפני שהיא כלי יעיל בהמחשת הפיצול שבין אובייקט ודימוי , 
בין מקור והעתק כולם נושאים " חמים " באמנות . אולם נראה לי כי למטאפורה 
של המראה אין משמעות קבועה , והיא אינה יכולה להיות נושא עצמאי ובלעדי בציור . 
אפילו כשקוטעים אותה , צורבים או מרוקנים או שוברים אותה , היא ממשיכה 
לשקף . אפילו מראה שבורה או ריקה משקפת במידת מה גם את הצופה , ומבחינה 
זו המראה היא גם עין המביטה מתוך הציור החוצה ( או העין המביטה על כל אחד 
מאתנו מבחוץ ) . המכנה המשותף היחיד לעבודות המראה היום הוא ההפרעה המונעת 
השתקפות מלאה . בספרו של אברמס " המראה והמנורה " מוצגת המראה כמוטיב קלאסי 
והמנורה כמוטיב רומאנטי . בניגוד למראה השלמה באמנות הקלאסית המעידה על 
האפשרות לייצוג צלול של המציאות , מעידה ההפרעה על מוגבלות אפשרות הייצוג . 
והערה לסיום . אחת המשמעויות הקדומות של המראה חסרת הפגמים היא תמימות ובתולים 
( ומכאן המראה כסמל למרים הקדושה ) . הסדק במראה מציין באופן מסורתי התעוררות 
מינית ואובדן תמימות . ברוב המראות שנסקרו במאמר מאיים הסדק , או השיבוש , 
להשתלט על המראה כולה . מעט מאוד נשאר מהמבט התמים . העצמי לא נוצר , 
אלא נהרס , על - ידי השתקפותו . 
