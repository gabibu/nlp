טיוטה להסכם כולל בענפי חקלאות שונים גובשה בביקורה של משלחת האקדמיה החקלאית 
הסובייטית , שהחל שלשום . המשלחת , בראשותו של נשיא האקדמיה לחקלאות בבריה"ם 
פרוף אלכסנדר ניקונוב , מסיירת בארץ כאורחת משרד החקלאות . היא קיימה אתמול 
בתל - אביב פגישת עבודה ראשונה עם המשלחת הישראלית בראשה עומד פרוף שמואל 
פוהורילס , מנהל הרשות לפיתוח חקלאי במשרד החקלאות . המשלחת האורחת כוללת 
11 מדענים בכירים שגיבשו עם אנשי משרד החקלאות טיוטת הסכם לעריכתן של תוכניות 
מחקר משותפות וחילופי מדענים בתחום ההנדסה הגנטית ; קידום הסחר של ציוד 
חקלאי ; חילופי ידע בפיתוח אזורים צחיחים ; שיתוף פעולה בתחום ההזרעה המלאכותית 
והשתלת עוברים ; מחשוב של רפתות ; מחקרים בגידול בקר ; חילופי ידע על 
גידול כותנה במשק מודרני ומלחמה במזיקים . טיוטת ההסכם קובעת שיוקמו מפעלים 
משותפים בתחום הקירור , המיון והאריזה של תוצרת חקלאית טרייה ויופעל שיתוף 
פעולה בין השירותים הווטרינריים של שתי המדינות . בפגישת העבודה אתמול לא 
הסתיר פרוף ניקונוב את הקשיים העצומים בהם נתונה כיום החקלאות הסובייטית , 
המתבטאים בין היתר בקושי ניתן להבטיח אספקה סדירה של מזון לתושבי המדינה . 
הוא ציין שברית - המועצות מנצלת פחות ממחצית הפוטנציאל החקלאי שלה ולכן היא 
מעוניינת להרחיב את שיתוף הפעולה החקלאי עם ישראל . 
