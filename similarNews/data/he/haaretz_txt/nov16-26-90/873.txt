חבר הנהלת עיריית קריית - ביאליק פנחס דיטמן עורר סערה כשאמר כי " הגרוזינים 
מתנהגים כמו עדות המזרח " . הדברים נאמרו בדיון הוועדה לקשרי חוץ של העירייה 
שעסק באירוח משלחת מגרוזיה בעיר . הוועדה דנה בבקשת חבר מועצת העירייה לשעבר 
שותא צבניאשווילי , מלווה משלחת גרוזינית המבקרת בעיר , להעניק לו דמי 
כיס שישמשו את האורחים . בקשתו עוררה התנגדות כללית , ואז התייחס דיטמן 
לנושא . יו"ר הישיבה יוסי דואק תבע ממנו להתנצל על דבריו . חבר נוסף , 
סמי בנישטי , הודיע כי אינו מוכן לשבת עם דיטמן ואיים לעזוב את חדר הישיבות . 
דיטמן חזר על התבטאותו וסערת הרוחות בחדר גברה . רק לאחר שידולים ניאות 
לחזור בו ולהתנצל . יו"ר סיעת הליכוד עמירם מסס תבע מראש העירייה לקרוא את 
דיטמן לסדר ולהדיחו ממועצת העירייה . " שנים עמלנו בקריית - ביאליק ליצור 
חברה אינטגרטיווית , ללא רגשי נחיתות וללא אפליה עדתית " , אמר . חבר המועצה 
אלי דוקורסקי , תבע להדיח את דיטמן מהנהלת העירייה ומראשות ועדת התחבורה . 
" אדם שמטיח כינויי גנאי במחצית העם אינו יכול לייצג את קריית ביאליק " , 
אמר . חבר המועצה מטעם הליכוד אשר הררי אמר כי בני עדות המזרח ועולי גרוזיה 
שותפים לתהליך מבורך של קיבוץ הגלויות ביישוב , ולכן הוא כואב את הצהרתו 
הגזענית של דיטמן . לדבריו , אין זו התבטאות ראשונה של דיטמן מסוג זה . 
