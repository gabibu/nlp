מהי ההצדקה לחוקים שיביא ההסכם הקואליציוני האחרון ? לעניות דעתי לא זאת 
השאלה העיקרית . צריך לדון בכל אחד מחוקים אלה לגופו . יש לנסות לחשוב 
באופן ענייני : מה הם באים לשרת ? האם נראה שישיגו את מטרתם ? וגם אם 
ישיגו זאת , האם שכרם לא ייצא בהפסדם ? שאלות שצריך להקשות על כל חוק 
מוצע . ייתכן שתהיינה דעות שונות על חוקים שונים . כך , לדעתי , החוק 
נגד תמונות תועבה מוצדק משום שיש בפרסום מסוג זה משום פגיעה בחוגים נרחבים 
בעם . אף - על - פי - כן אינני מאושר ביותר מהישגיה האחרונים של החקיקה 
הדתית , כי השאלה העיקרית היא לא שאלת הצדקתו של חוק זה או אחר , אלא מהי 
ההצדקה לקיומן של מפלגות דתיות . התגובה העיקרית על קיומן היא זעזוע . 
ברגעים שאני מצליח להתנער משגרת חיים המביאה אדם להתרגל לצרות , אני מרגיש 
שהן עניין נורא . האם דתו של אדם היא עניין מפלגתי ? איזה עיוות הוא זה 
שעובדות החיים הרגילו אותנו אליו ? איך מוצג הפנימי כחיצוני ? איך נזרקת 
האינטימיות בריש גלי אל רצפת השוק ? או איך הפכה התרבות לנושא למשא ומתן 
קואליציוני ? הדת היהודית תופסת את עצמה כאהבה שהעניק הבורא לעמו האהוב . 
פעמיים ביום , לפני קבלת עול מלכות שמים , מברך הקורא בסידור : " אהבה 
רבה אהבתנו " ( בבוקר ) , וכן " אהבת עולם בית ישראל עמך אהבת , תורה 
ומצוות , חוקים ומשפטים , אותנו לימדת " ( בערב ) . איך אפשר להפוך 
את האהבה לדחייה ? במקורות ישראל אנו מוצאים שמשה הוריד מהר סיני את לוחות 
הברית שעליהן חרות מכתב אלוהים ; אומרים חז"ל : " אל תקרא חרות אלא חירות ; 
משה הוריד חופש לעם " . איך נהפכה החירות לכפייה ? הלוך רוח כללי זה הייתי 
מבטא בשני רעיונות עיקריים של מייסד הרבנות הראשית לישראל , הרב קוק . 
הראשון הוא שדת ישראל איננה עמדה פוליטית מסוימת ; לפי שהיא הברית עם האין - 
סופי , היא בעצמה אין - סופית . פעמים רבות מדגיש הרב שלכל המחנות הרוחניים - 
פוליטיים שהיו בזמנו הלאומי , הסוציאליסטי והליברלי יש חלק בעולם האמונה . 
מבחינה זו דומה מעמדה של דת ישראל למעמדה של השפה העברית או של ארץ ישראל 
בהגות הציונית . כפי שחוקי הדקדוק אינם אוסרים את חופש היצירה הספרותית , 
כך גם דקדוקי המצוות והחוקים . וכפי שהממשות של הרי הארץ ועמקיה אינה עוצרת 
את פריחתם של יישובים מסוגים שונים , כך הממשות של מצוות הדת ותורותיה . 
עכשיו בואו חשבון : גם בלי להתעמק בתפיסה עצמית זאת של הדת , ובבעייתיות 
שבה , בוודאי שהיא מעוררת את השאלה על זכות קיומן של המפלגות הדתיות . 
אם הדת היא היסוד הכללי ביותר לכל המחנות שבעם , מה הצידוק של מפלגה כלשהי 
לשאת את שם הדת ? שאלה זאת מתעוררת גם מרעיון מרכזי שני בהגותו של הרב קוק : 
הרעיון הוא שהדת מתגלה בכל דור בפן אחר . באופן זה התאימה עבודת השם מתוך 
יראה לדורות עברו , ואילו לדורנו מתאימה דרגה גבוהה יותר העבודה מאהבה . 
ההדגשה עוברת ממסירות הנפש של המציית אל ההתמסרות הנפשית של האוהב . ושוב 
יש מקום לעיין איך מתיישבת תודעה עצמית כזאת עם פעולה באמצעות המערכת השלטונית ? 
יודעים אנו שלמטבע יש גם צד שני כבד משקל ; האם תתרום דת ישראל לחברה 
הישראלית רק מליצות נאות שאינן מזיקות לאיש , אך גם אינן מועילות לאדם ? 
הסכנה המאיימת על הדת היא לא רק האפשרות שתיפול אל הפוליטיקה , אל הדוגמטיקה 
בשחור לבן ואל הכפייה , אלא גם הסיכוי שלה להמריא עד למדרגת בלון צבעוני 
הנושא מלים מנופחות כגון : פלורליזם , חופש , אהבה ושלום . הרי זאת 
הבעיה של הרוח : האם תהיה ממשית ? התצליח לבנות חיים טובים , כלומר מציאות 
שהיא רוחנית , סדרים שהם חופשיים , משמעות אוהבת ולא מוחצת ? זהו כמובן 
האתגר הנצחי של הדת . מוכן אני ללמד זכות על קיומן של המפלגות הדתיות , 
כיוון שסיבת היווצרותן היא החשש שהרוח תפרח מן החיים הציבוריים . זוהי סכנה 
שיש להתייחס אליה בכובד ראש . אבל אם השיקול המנחה אותן הוא המציאותיות 
הרצון לממש את הרוח הרי דווקא המציאות של החברה הישראלית כפי שהיא מחייבת 
אותן לחשבון נפשן . צריכים לשקול בכובד ראש : האם באופן מעשי קיומן הוא 
טוב לקידומה הממשי של התרבות הישראלית ? ואולי בפועל עם כל הכוונות הטובות 
ביותר הן מהוות מכשול בפני רבים מאוד מלהגיע אל מקורות התרבות היהודית ? 
אולי הן מציבות מחסום מלהגיע אל האינטימיות הזאת , הנקראת תרבות ישראל ? 
אני מאמין שאפשר להתגבר על מחסום זה , ושבכוחות משותפים נתגבר עליו . 
