מאמרי הפרשנות בעיתונים הבריטיים החלו לובשים אופי של הספדים למרגרט תאצר 
בעקבות אי - הצלחתה בסיבוב הראשון של הבחירות הפנימיות במפלגתה . היא עצמה 
אמרה עוד לפני שלושה ימים : " עדיין איני מוכנה לכתוב את זיכרונותי " . 
אך לא כך רואים את הדבר הפרשנים , שחלקם ניזון כמובן מחברי ממשלתה ומאנשים 
בכירים אחרים בפוליטיקה הבריטית . מה בעצם קרה כאן ? אתמול היתה מנהיגה 
עטורת - הילה של אדם בלתי - מנוצח . מדינאית בין - לאומית . חלוצת היוזמה 
הפרטית . שומרת הגחלת של הריבונות הבריטית מול לחצים כלל - אירופיים להגיע 
לוויתורים על האופי הלאומי . לפתע היא מוצר שפג תאריך - התפוגה שלו , מיושנת 
בהשקפותיה , סכנה למפלגתה , העלולה להפסיד בגללה בבחירות ; מחסום בפני 
שילוב בריטניה באירופה של שנות ה09 . וגם מי שנאמן לה לחלוטין בפומבי , 
ובכלל זה שני השרים הבכירים שנשארו אתה מנסחים את העובדות בצורה שונה ממנה . 
סגנונה האוטוקרטי הביא אותה לא אחת להתנגשויות . מן הממשלה הראשונה שלה 
בשנת 9791 לא נשאר איש . האחרון היה סגן ראש הממשלה , שעזב לפני פחות משבועיים . 
עזיבתו היא שהביאה לחזית את המתחרה שלה , מייקל הזלטיין . להלכה קשורה 
ההסתייגות ממנה בתוך המפלגה בשני נושאים עיקריים . האחד הוא גישתה כלפי 
אירופה . הבריטים אינם ששים לחזור על תרגיל שעשו בעבר , כאשר הסתייגו מן 
הדמות המתהווה ביבשת האירופית ואיחרו את המועד שבו יכלה הצטרפותם להשפיע 
על כיוונים כלליים . כך קרה לחקלאות בשנות ה05 : בריטניה לא רצתה להיות 
חלק מן ההסדר החדש , וכך קרה שגרמניה וצרפת מכתיבות מדיניות חקלאית עד היום , 
על חשבון החקלאים הבריטים . בריטניה הצטרפה לשוק האירופי באיחור ולא היתה 
בין המייסדות שלו , וגם זה גרם לה קשיים . עתה , כאשר מדובר במטבע אירופי 
אחיד ובבנק אירופי מרכזי , חוששים אנשי ה " סיטי " של לונדון שיפסידו את 
הבכורה לפרנקפורט ולפאריס . וכאשר תצטרף בריטניה בסופו של דבר שוב תיכנס 
בקו התחלתי אחר , שיהיה נחות . עניין אחר שבגינו היא מותקפת הוא מס הגולגולת . 
במקום ארנונה עירונית גובים זה שנתיים באנגליה מס על - פי מספר הנפשות בדירה . 
זה חל לא על בעל הבית אלא על הדיירים . תנועות המחאה נגד המס עדיין לא 
שככו . בבחירות זה עלול לעלות למפלגתה ביוקר . אך יש גם בסיס רחב לאי שביעות 
הרצון , והוא בעל משמעות בכל מקום על פני כדור הארץ : הגישה של כלכלה חופשית 
לחלוטין , כפי שעוצבה בידי הוגי דעות במאה הקודמת , שלפיה כל דבר נתון 
בידיים פרטיות . זה פעל יפה בשנות שלטונה הראשונות . חברת הטלפון הציבורית 
פרחה כשעברה לידיים פרטיות , אחרי התחלות קשות ; חברות הגז והמים מספקות 
שירות ; עתה מגיע תורן של חברות החשמל להימכר לידיים פרטיות . אולם אין 
בבריטניה הכשרת עובדים על - ידי המפעלים , או מטעם המדינה . אין רמת חינוך 
כפי שהיתה . מתוכננת רפורמה במערכת הבריאות הממלכתית , העלולה לשבש את 
הקיים . אין נהירה לאזורים מרוחקים , אין יוזמות חדשות בפיתוח ובשיקום 
שכונות של ישנות . יש חסרי - בית הגרים בתחנות רכבת ותחת גשרים . התחבורה 
הציבורית עוברת ממשבר אחד למשנהו , מחיריה מרקיעים שחקים והשירות הולך ורע . 
כל זה מדאיג לא רק את השכבות החלשות . התעשייה משוועת לעובדים מיומנים , 
אך במקום זה גדל מספר המובטלים שאינם מסוגלים למלא תפקיד ברמה קצת יותר 
גבוהה . הביקוש בתעשייה הוא למדענים ולמהנדסים . מי שהצליח ללמוד עוקר , 
על - פי רוב , לארצות שמשלמים בהן יותר . הזלטיין חושב אחרת באשר לאכילת 
התשתית והשארת הכל בידי היוזמה הפרטית . הוא בעד הכוונת אמצעים ממלכתיים 
לחינוך ולפיתוח אזורים שבהם יהיה אפשר לגור ולעבוד בנוחות . הוא בעד הצטרפות 
לאירופה , אף אם הדבר עלול לעלות בקצת ריבונות . גם מדיניותו היא שמרנית , 
אך הוא אינו דוגל עוד בתאצריזם צרוף . הוא חושב שעתה בא הזמן לשלב שני : 
להטות את ההגה לכיוון אחר במקצת , ומה שהושג ישמש בסיס חדש להערכת - מצב 
ולקביעת מדיניות . הזלטיין מציג את עצמו כאיש השמרנות של שנות ה09 . ייתכן 
שהצדק אתו . טבעה של מדיניות כלכלית , שהיא צריכה לעבור שלבים , להשתנות . 
עתה בעצם הודיעו נבחרי המפלגה השמרנית לראש ממשלתם , שאם היא אינה יכולה 
להשתנות הם ישנו את ההנהגה . ואם לא יעשו כן , יש כל הסיכויים שיעשו זאת 
הבוחרים בבחירות הכלליות הבאות . 
