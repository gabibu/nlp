נציבות המים החליטה לגבש תקנה האוסרת על שימוש במים לקירור . ההחלטה באה 
עקב בדיקה שערכו גורמים במשק המים , לפיה גובר והולך השימוש במים שפירים 
למטרת קירור מבנים , מפעלים , בתי - מלון , בתי מגורים , מנועים גדולים 
ועוד . נציב המים , צמח ישי , מסר כי מים אלה נשפכים למערכת הביוב וממליחים 
אותה . לדבריו , בכל מקום שהדבר ניתן , בעיקר במישור החוף , יש לעבור 
לשימוש במי - ים או במים בלתי שפירים לצרכי קירור . ישי טען שאת ההשקעה הכרוכה 
במעבר למים שאיכותם ירודה , ניתן להחזיר תוך שנים אחדות , מאחר שייחסך 
התשלום הגבוה יחסית מצד הגופים המשתמשים לרשויות המקומיות . לדבריו , ימליץ 
על תקופת מעבר של חמש שנים , שבמהלכה יעברו הגופים המשתמשים במי קירור למים 
שאינם שפירים . הצעה אחרת שגיבש ישי היא להכין תקנות בדבר מניעת זיהום מים 
ממתקני ריסוס . ישי ציין שהשימוש הנרחב בחומרי הדברה על - ידי ריסוסים מהאוויר 
ומהקרקע , גורם לזיהום של מקורות המים , בשל הרקתם של מיכלי ריסוס ושטיפתם 
בקרבת מקור מים , או ישירות אליו . פעולות אלה , אמר נציב המים , גורמות 
לנזקים בלתי הפיכים למקורות המים . 
