פאריס ( מיוחד ל"הארץ " ) . אלפי תלמידי תיכון המשיכו ביום ששי את הפגנותיהם 
לא הרחק ממגדל אייפל בפאריס במחאה על מצבם הפיסי הירוד של בתי הספר , העדר 
דמוקרטיה מספקת ומחסור במורים . במהלך ההפגנה אירעו מספר תקריות אלימות , 
אך כוחות משטרה גדולים מאוד שנכחו במקום מנעו מהתלמידים ו"מגורמים אלימים " , 
כהגדרת המשטרה , כל אפשרות שההפגנה תתפתח לכיוון אלים יותר . למעשה נכחו 
בשטח יותר אנשי משטרה ממפגינים . מטרת המשטרה היתה למנוע את הישנותם של 
מחזות הביזה וההתפרעות שנראו בפאריס בהפגנה בשבוע שעבר . המשטרה סירבה לאפשר 
לתלמידים לצעוד ברחובות ותחמה אותם לאזור מוגבל . ניסיון של התלמידים לפרוץ 
את החומה המשטרתית נכשל . אף על פי כן אירעו מספר מקרים של הצתות כלי רכב 
ושבירת שמשות של חנויות . במהלך ההפגנה נעצרו כ05 צעירים . ההפגנות אורגנו 
על ידי ארגוני תלמידים בעלי קשר למפלגה הסוציאליסטית וארגון אס - או - אס 
וכן ארגונים קומוניסטים וטרוצקיסטיים . במקביל להפגנה בפאריס התקיימו הפגנות 
דומות בערים שונות בצרפת בהשתתפות אלפי תלמידים . בסך הכל היו היקפי ההפגנות 
קטנים יותר מאשר בשבוע שעבר . בתוך כך , נמשכו המגעים בין שר החינוך ליונל 
גוספין לבין התלמידים סביב תכנית החירום לסיוע למערכת החינוך הצרפתית ויתר 
דמוקרטיזציה לתלמידים . אולם בין התלמידים לבין עצמם קיים מאבק סביב השאלה 
מי בעצם ייצג אותם במגעים . ויכוחים אלה מחלישים את המאבק נגד הממשלה . 
