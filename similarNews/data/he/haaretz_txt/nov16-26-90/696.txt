על גג ביתה של משפחת אל - בדאווי , בעיירה חלחול ליד חברון , שורר חורבן 
והרס . דודי המים הופלו ותכולתם נשפכה וקולטי הזכוכית של דוודי השמש נופצו . 
מבצעי המעשה היו שמונה חיילים , טוענת בעלת הבית , אום בשאר אל - בדאווי , 
עדת הראייה למעשה . " ביום ראשון השבוע בשעה 11 בבוקר , עלו שמונה חיילים 
אל הגג . הם היו צעירים . שאלתי אותם מה הם רוצים אבל הם דחפו אותי הצידה 
ואמרו לי להיכנס הביתה . הם השתוללו על הגג , וכשירדו קיללו אותי והמשיכו 
לכיוון המחנה הקרוב " . ביקור על גג הבית מגלה שתוצאות ההרס עדיין ניכרות . 
שני דודי מים ענקיים , העשויים פח , מוטלים על רצפת הגג אחרי שהופלו מהמעמדים 
עליהם היו מוצבים . שמונה זכוכיות של הקולטים בדודי השמש מנופצות . האשה 
טוענת כי באותה שעה לא התחוללה באזור שום תקרית של יידוי אבנים . " בשעה 
כזאת הילדים בבית הספר והצעירים בעבודה . לא ייתכן כי זרקו אבנים " , מוסיף 
בנה עומר אל - בדאווי . מגג ביתה של המשפחה ניתן לראות את האוהלים של המאחז 
הצבאי הסמוך , השוכן ממש על כביש חברון - חלחול . לשם , טוענת האשה המשיכו 
החיילים אחרי שירדו מן הגג . בעלה , עיזאת אל - בדאווי ניגש אל המאחז והתלונן 
בפני החיילים על המעשה . לדבריו , נענה כי חיילי המאחז לא קשורים לביצוע 
המעשה . הבית עצמו מרוחק מהכביש הראשי כמה מאות מטרים וגם אם נזרקו באותה 
שעה אבנים על הכביש או לעבר המאחז הטווח היה גדול מדי . דובר צה"ל שהתבקש , 
בתחילת השבוע , להגיב לידיעה לא העביר עד אמש כל תגובה . 
