תחביב משעשע הוא לנסות ולגלות עוד ועוד ממצאים ביולוגיים על מבנה גופם ונפשם 
של מנהיגי . ההסכם האחרון עם אגודת ישראל חושף עוד ממצא מרהיב אחד . אך 
בטרם נגיע אל הממצא האחרון הזה , אולי ראוי לחזור על מה שהתגלה עד כה : 
ראשית , די ברור כי אין להם ראש , למנהיגי . ההוכחות פרושות לעין כל , 
ודי בבחינה קצרה של אירועי העת האחרונה כדי לאשש את הממצא הזה . ניתן גם 
לפרט ולמנות אחד לאחד את האיברים החסרים ; המצח מתגמד והולך . הראייה בוודאי 
אינה הצד החזק שלהם , גם לא השמיעה , שהרי רק את עצמם הם רואים ושומעים . 
גם האף כבר די מנוון ואפילו צחנות בסדר גודל חירייתי ומעלה אינם מעלים כל 
קימוט או עיקום באפם . ( מאידך - גיסא , ובמיטב המסורת הדרוויניסטית , 
התפתח אצלם הפה לממדים גרוטסקיים , אולי כפיצוי על החסרים הנזכרים לעיל ) 
. נמשיך . ידיים יש . שתיים . שמאליות . מי יכחיש ? לב ? היה . בהחלט 
היה . לא עוד . אולי התנוון , אולי קפא , אולי נתרם והושתל אצל מישהו . 
קיבה יש . קיבת ברזל . מעכלת הכל . בולעת הכל . טוחנת הכל . אין זה 
מפליא כלל . יצור עיוור , חירש , בעל שתי ידיים שמאליות , כדאי שיחונן 
בקיבה מאסיווית ועמידה ביותר . מזון משובח הרי הוא מתקשה ללקט , וממילא 
חייב להיות מסוגל לבלוע כל תועבה . על כליות מוטב שלא נדבר . כבר הרבה - 
הרבה זמן אין כל ממצא קליני או נפשי היכול להעיד כי עדיין מצויות כליות בגופם . 
למרבה הפלא , ואולי המזל , אין הדבר משפיע כהוא - זה על פעולתה התקינה 
של מערכת השתן . זו פועלת ביעילות מופלאה , ויש אפילו גורסים כי היא משמשת 
לעתים גם כתחליף לאורגנים חסרים אחרים . התחום הגניטלי גם הוא חסר במקצת , 
ולא נרחיב . היה פעם עמוד שדרה . עיון קפדני בספרי ההיסטוריה יגלה סימנים 
ברורים לקיומו בעבר . לא עוד . במפגן מרהיב ממש של אבולוציה , הפך היצור 
החולייתי הזה לנצר נאמן למשפחת חסרי - החוליות . מדענים תהו רבות מה בהעדר 
עמוד - שדרה וחוליות מחזיק יחדיו את עצמות השלד כחבילה אחת , פחות - או - 
יותר מאורגנת . התשובה הרי ברורה מאליה : העור העבה . זה התפתח לממדים 
ועובי שכאלה , עד שללא כל קושי הוא עוטף את כל העסק ההיולי הזה ושומר על 
צורתו החיצונית . לאן הגענו ? אל העכוז . יש . ועוד איך . ענק . מפואר . 
מאסיווי . כבד . בעצם האיבר המרכזי בגוף . מה שנותר , עד לימים האחרונים , 
היו הרגליים האחוריות . עתה בא ההסכם עם אגודת ישראל והוכיח כי גם אלה 
התנוונו לחלוטין . שהרי , אפשר היה לצפות כי בנקודה כלשהי , בקו אדום 
כלשהו , יזדקף אפילו היצור הזה על רגליו האחוריות , יפלוט נהמת - זעם קצרה 
ועיקשת ויאמר : " עד כאן ! לא עוד ! " . לא איסור על בשר לבן , ( והכשרתו 
כבשר שחור ) , לא איסור על הפלות לבנות ( והכשרת שוק נתעב ופרוע של הפלות 
שחורות ) , לא איסור על תחבורה ציבורית בשבת , ( והתעמרות מטופשת בשכבות 
שאין ידן משגת לרכוש וולוו עם פלא - פון לטייל בו בשבתות וחגים ) , ולא 
איסור מוזר על " תמונות תועבה " , ( אך לעומת זאת התרת פרסום תמונות חתימת 
ההסכם הקואליציוני החדש ) . אך לא . אף לא אחד מהם הזדקף . אפילו לא 
צמד זוללי טריפות כמו מר שמיר ומר שרון . ולרשימת הממצאים הביולוגיים , 
לרשימת האיברים המנוונים , מותר להוסיף עוד ממצא ; מעתה אין גם רגליים 
אחוריות . גם הן נבלעו בעכוז . 
