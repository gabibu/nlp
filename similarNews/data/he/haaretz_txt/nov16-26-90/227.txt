לאורך הסרט כולו אין הבמאי שלו , אורי ברבש , מצליח להחליט איזה מין סרט 
הוא רוצה לעשות : דרמה ייחודית , פרטית , שנוברת בנפשם של גיבורים , 
ומשתפת אותנו בחייהם וגורלם , או דרמה ייצוגית , שמבליטה את יסודותיה המוכרים 
של העלילה ומעניקה להם צביון טכסי ואליגורי . הליהוק מושך לכיוון אחד , 
התסריט לשני . ההיסוס הקטלני נובע בעיקר מאי ההבנה המוחלטת של יוצרי הסרט 
לגבי משמעותו והשלכותיו של המושג מלודרמה אמורה להעניק להם חופש יצירתי , 
ולהצדיק את " חוסר רצינותו " לכאורה של הפרויקט , כאילו כל סרטיו של 
ברבש עד כה ( ובעיקר , " מאחורי הסורגים " ו"אחד משלנו " ) לא היו מלודרמות , 
וקרובים , אגב , הרבה יותר מסרט זה , להגדרות המסורתיות של זאנר זה . 
ברבש מאמין גם שבמלודרמה " הכל מותר " , ושהדבר יכול לשמש לו כאליבי לכל 
מהפכיו המאולצים והשרירותיים של הסיפור , אולם גם זו טעות כמובן . מלודרמה 
אין פירושה חוסר אחריות . כל מי שחקר צורה בידורית מסובכת במיוחד זו , 
באיפיוניה המסורתיים והעדכניים , יודע שהמלודרמה מונעת על ידי היגיון פנימי 
שבא לבטא אידאולוגיה קפדנית ומורכבת . ברבש משתמש במלודרמה כדי לפרוק כל 
עול דרמטי ופסיכולוגי , וסרטו מגיע , לפיכך , לשיאים של גיחוך ואבסורד . 
הצרה העיקרית של ברבש כיוצר היא שאין הוא שולט בחומרים בהם הוא משתמש , 
והם חומקים לו דרך אצבעותיו . כך היה בסרטיו הקודמים , כך זה גם כאן . 
גם הפעם הוא ממשיך לעסוק במיתוס הרומנטי של גבריות ישראלית במשבר . המציאות 
בוגדת בו , בגבר הישראלי , והוא נופל לה קורבן . הסולידריות הגברית היא 
פתרון אחד למצוקה זו , ואם זו אינה אפשרית , הוא יעדיף להתמודד עימה לבדו , 
אפילו למות לבדו . בסרט הנוכחי בוגד בו גופו , ויתרה מזו , בוגד בו המרכז 
ששולט על פעילותו המחשבתית והגופנית : מוחו . גיבור הסרט הוא טייס קרבי 
לשעבר , טייס ריסוס בהווה . האם יש סמל ישראלי - גברי ישיר מזה ? כעבור 
זמן קצר מתגלה לו שיש שני גידולים ממאירים במוחו ותיפקודו מתחיל להפגע . 
האמת המרה מתגלית לו על ידי ידידו - רופאו , באחת מאותן סצינות של טכסיות 
גברית . הרופא יישאר בן סודו היחיד של גיבור הסרט . לאשתו ובנו הוא לא 
יאמר דבר ; הוא רוצה למות לבדו . לו התייחס ברבש לסיפור זה במידה מסוימת 
של אירוניה והומור שחור , היה זה יכול להיות ניסיון מעניין למקם את המלודרמה 
מהסוג השכיח הזה בהקשר ישראלי - מיתולוגי . אולם האירוניה רחוקה מברבש , 
והעדר עגום של הומור , שחור או אחר , איפיין תמיד את סרטיו . לו , למשל , 
היה ברבש מעניק את תפקידי גיבור הסרט ואשתו לשחקנים , שבהופעתם תואמים 
איזושהי תפישה סטראוטיפית של גבריות ונשיות ישראלית , היה הסרט יכול לפעול 
בהקשר סימבולי , ולעניין אותנו , לפחות , בתופעה . דווקא כאן מחליט ברבש 
ללכת נגד הסרט . הוא מעניק את התפקיד הראשי לאלי דנקר , בעלה החזות והנוכחות 
החריגים , ואת תפקיד אשתו לנורית גלרון , ושניהם אינם מסוגלים להתמודד 
עם האופי המכני והסטראוטיפי שבו שורטטו דמויותיהם . לבוא אל דנקר בטענות , 
למשל , שהוא אינו אמין או משכנע , הוא עניין לא הוגן . לא היה לו כל 
סיכוי להצליח . ההתפעלות מגלרון נובעת בעיקר מהעובדה שהיא אינה מפשלת . 
לזכותו של ברבש יאמר שהוא מודע לעובדה שהרפרטואר שלה מוגבל , והוא אינו 
מאפשר לה לחרוג ממנו . היא ודנקר אינם משכנעים כזוג . אפילו משהו במראה 
המשותף שלהם אינו פועל , וכל אותם קטעים בהם חייבת גלרון , בעלת הנוכחות 
הפיסית מאד , לגלם את דמותה של הרעיה המוצנעת , הקוקטית , הדומעת או התומכת , 
לצידו של דנקר הצנום , הם מביכים ביותר . מביכות גם כל אותן סצינות בהן 
אנו אמורים לחדור לדינמיקה המפעילה את מערכות היחסים בתוך משפחה זו , בין 
הבעל ואשתו , ובין האב ובנו , שמבקש לעשות את המעשה הלא - גברי ולהצטרף 
ללהקה צבאית . כל אחת מסצינות אלו היא קטע מת נוסף בסרט , וכשהן אמורות 
להניע את העלילה כמו בסצינה האבסורדית באמת , שבה משתמש הבעל בתכסיס משונה 
ביותר כדי לעזוב את אשתו , ומעדיף שהיא תחשוב שהוא אוהב אחרת ולא גוסס , 
הסרט מפסיק לפעול מכל הבחינות . ( הבן , אגב , עובר אף הוא תהליך חניכה 
במהלך הסרט , ובסופו , אנו מקווים שהוא יעשה את המעשה הנכון ויצטרף , 
בעקבות אביו המת לחיל קרבי ) . ככל שהסרט מתקדם , כך הוא מסתבך עם עצמו 
יותר ויותר . הוא סובל מבעיה חמורה של קצב , והשלד העלילתי הדל נמתח בקושי 
משיא לשיא . לפיכך גודשים אותו בקטעי הווי מאיזושהי מציאות ישראלית בורגנית 
מטושטשת , ומתזמנים בין האלמנטים השונים שלו בצורה מסורבלת ומייגעת . גם 
כסתם דרמה , שאמורה לפעול בחוקיות מוכרת , הסרט אינו פועל , והניסיון 
ליצור מוצר קולנועי נוצץ ומצוחצח מורגש דווקא משום שהוא נכשל . כאשר זה 
מצליח , לא צריך לדבר על זה . גידי גוב , בתפקיד הרופא הידיד , מביא 
לסרט ניחוח של " זהו זה " וזוכה לפיכך באהדתנו . שזה לא מסתדר עם הסרט , 
או , לפחות , עם הסרט שנוצר לעומת זה שניתן היה לעשות , זו כבר בעיה 
אחרת . 
