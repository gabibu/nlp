רק ספרות פסיכו - פוליטית מהסוג הנפוץ במערב יכולה להסביר את התבטאותו החוזרת 
של יצחק שמיר בזכות הקשר בין ארץ - ישראל השלמה לבין העלייה . בנאומו במצודת - 
זאב קבע כי אין זה מסר אידיאולוגי גרידא שהנחילו האבות המייסדים של הליכוד 
ליורשיהם , אלא תוכנו מחייב את ההנהגה הנוכחית . ליאו אייבס האנגלי מנתח 
בפרוטרוט בספרו את הקשר בין אי - הנחת שחשה מרגרט תאצר ברחם אמה לבין תוקפנותה 
המתמדת בישיבות הממשלה . בישראל לא התפתחה ספרות כזאת , היכולה להבהיר 
מה גורם לשמיר לחזור ללב הזיכרון המכאיב . יש להניח כי הוא מבין שארה"ב לא 
תניח לו ליישב את העולים ממזרח לקו הירוק . היא אינה מאמינה לו . בוש מתעב 
אותו . " ואתם מאמינים לשמיר ? " שאל בשבוע שעבר את המנהיגים היהודים 
בארצו . משרדי החוץ בוואשינגטון ובקהיר כבר ביקשו הבהרה דיפלומטית להערתו . 
על גבעת הקפיטול החלו להשוותו בלחש לשליט המאוס של דרום - וייטנאם , נגואן 
ואן - תיו . מתי ניתן האות להתרחקות האמריקאית מדרום - וייטנאם ? אולי 
כאשר שאלה אוריאנה פלאצי ב"ראיונות עם ההיסטוריה " את הנרי קיסינגר אם יעדיף 
לסעוד ארוחת ערב עם שותפו האסטרטגי ואן - תיו או עם אויבו הצפון - וייטנאמי 
לה דוק תו , ושר החוץ האמריקאי חמק מלבחור בבן - בריתו . עכשיו בוחר בוש 
לסעוד בביקורו במזרח - התיכון עם חוסני מובארק וחאפז אל - אסד , ואפילו 
אינו שולח את גיימס בייקר לשולחנו של שמיר בירושלים . למרות כל זאת , חזר 
ראש הממשלה לחבר את ארץ ישראל השלמה עם זרם העלייה . אלא שהערתו אינה מקרית 
אלא נותנת ביטוי לתסכולו הכללי . שמיר של נובמבר 0991 אינו הדוד הקורן מאושר 
שחגג את יום הולדתו ה57 בראיון עליז עם ירון לונדון בטלוויזיה . בעצמו הודה 
שלשום כי הוא משקיע מאמץ בהעמדת פנים אופטימית שהוא זקוק לה בתנאי הלחץ 
שבהם הוא נמצא . זהו איפוק מלאכותי המוצג כשביעות רצון מדומה של מנהיג הנתון 
למתח מתמיד נוכח השבר הלאומי שממשלתו ממיטה על מדינת היהודים . אומנם לבו 
טרם גילה לפיו , ברוח מאמר חז"ל הנודע , את הדברים המצערים על מצבנו הלאומי , 
אבל מועקתו כבר ניכרת והוא רק מנסה להסתירה . ההתגרות המילולית בעולם 
בעניין השטחים והעלייה היא חלק מהעמדת פנים זו . כך נוהג ראש ממשלה החרד 
מפני זעמה של ארצות - הברית , אבל מעורר גיחוך בדבריו בוועדת החוץ והביטחון 
כאילו היחסים עם ואשינגטון משתפרים . כך גם פועל מי שכשלונו המדיני מלווה 
במפולת תקציבית , במחדלי קליטה ובכניעה , המאוסה עליו , לחרדים . לא 
במקרה הפך שלשום את ועדת החוץ והביטחון לוועדת העלייה והקליטה בפועל . הן 
הוא חייב להדוף כל ביקורת על מחדליו , מפי מרים בן - פורת ומשה שחל כאחד . 
כאילו קול פנימי לוחש לו כי על המחדל הזה תקום ועדת חקירה והוא כבר מכין 
לעצמו טיעונים שישמשו להגנתו . כמנהגו , הוא תולה את האשמה רק באחרים . 
לא בשר הממונה , יצחק פרץ , המרתיע את העולים בהערותיו נגד חוק השבות 
וזוכה לגיבוי מאת שמיר , אלא בתקשורת המספרת על המחדלים כאן ומבהילה את 
היהודים שם ; ולא במשרדי הממשלה המתקוטטים ביניהם על השיכון והתעסוקה אלא 
באמריקאים שמחזיקים בכספם ואינם משחררים אותו בקלות מחשש שירמו והעולים יישלחו 
לשטחים . דווקא המסר שהעביר שמיר הוא בעוכריו . המשבר שגרם בקבעונו המדיני 
ישמוט את ארץ ישראל השלמה מבין אצבעותיו ויהפוך את העלייה המיוחלת מזרם אדיר 
לקילוח דק . אלא שלרגע מתגנב ללב חשד שמא מתגרה שמיר במתכוון בגויים כדי 
שיאטו את העלייה והוא יוכל להתאימה לממדים ההולמים את תפקוד ממשלתו . גם 
את זה אין לבו מגלה לפיו . 
