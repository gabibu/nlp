כמו לשאר החברה הטובים , אשר , כמוהו , יצאו מתוכנית הטלוויזיה הפופולרית 
" סטרדיי נייט לייב " ( גון בלושי , צבי צייס , אדי מרפי , דן אקרוייד 
ואחרים ) , יש גם לביל מורי נטייה למגלומניה ולהרס עצמי . רק כך אפשר 
להבין את הכיוון אליו הפנה מורי את הקריירה שלו בשנים האחרונות . חבל , 
משום שזהו אחד הקומיקאים הסימפטיים ביותר בקולנוע היום . הטלוויזיה הזכירה 
לנו זאת כאשר הקרינה לא מזמן את " טוטסי " : בסצינות המועטות שהיו לו באותו 
סרט , בתפקיד שותפו לדירה של דסטין הופמן , הוכיח מורי את עליונותו הקומית 
על כל שאר שחקני הסרט . מורי יבש ואירוני במידה הנאותה והוא האיש המושלם 
לגלם את דמותו של הגבר המודרני במצוקה , שמצליח להיחלץ ממנה בכוח חריפותו 
השכלית . הוא קומיקאי ללא אשליות , אולם יש בו מתיקות ונאיוויות המאזנות 
את הציניות ומעניקות לו ממד אנושי מאוד . אפילו בסרט זה , יש למורי רגעים 
טובים , אולם , מישהו חייב להציל אותו מעצמו . הוא מתעקש לא רק לככב אלא 
גם לביים , וכנראה אין לו לא הכשרון ולא הטעם הטוב לבחור בפרויקטים הראויים 
לו . מאז " מכסחי השדים " , הסרט שהעלה אותו למעמד של סופר - סטאר , הוא 
עובר מפרויקט כושל אחד למשנהו , והפעם הגיעה הקריירה שלו לשפל המדרגה . 
אחראים למחדל הזה הווארד פרנקלין , שכתב את התסריט הכושל , ומורי עצמו . 
השניים ביימו את הסרט יחד , ואם פרנקלין מביים כמו שהוא כותב , הרי שלא 
היה למורי לעזר רב . יש פשוט הרגשה שהשניים לא ידעו מה הם עושים , וכישלון 
כזה באמת לא רואים כל יום . ראשית , יש הרגשה שזהו סרט משומש ; ראינו אותו 
כבר בעשרות גרסאות מוצלחות יותר . זהו ניסיון נוסף לתאר את העיר ניו - יורק 
כזירה לסיוט קומי , דרך סיפורו של מהנדס עירוני , אשר , במחאה על מצבה 
ההולך ומידרדר של עירו , מחליט לשדוד בנק . הוא עושה זאת בתחפושת של ליצן , 
שבה מבלה מורי את כל חלקו הראשון של הסרט , עם שני שותפים : נערתו ( 
גינה דייוויס ) וחברו הטוב ( רנדי קווייד , המגלם כאן דמות מביכה של מין 
חצי מפגר , שמייבב , צורח ועושה פרצופים לאורך הסרט כולו , ואין זה מראה 
נעים ) . השוד פועל כמתוכנן , אולם , הדברים מתחילים להסתבך כשהשלושה 
מנסים להגיע מהבנק לנמל התעופה , והעיר מציבה את כל מכשוליה הצפויים בדרכם : 
הסתבכות בשכונה אלימה , עם ניו - יורקים פראנואידים , נהגי מונית שאינם 
דוברים אנגלית , נהגי אוטובוס תוקפניים וכך הלאה . מאז שנות הששים תיארו 
סרטים רבים את העיר האמריקאית הגדולה כמנגנון עירוני ואנושי שהשתבש ויצא 
מכלל שליטה , וליוצרי קומדיה אומללה זאת אין מה להוסיף . התסריט מלא חורים , 
היחסים בין מורי ודייוויס מכניים לחלוטין ואין זה אלא מערכון תפל שמנסה , 
לשווא , למתוח את עצמו לאורך של סרט . פה ושם יש ניסיון להעניק לו גוון 
הזייתי כמעט , אך זה אינו עולה יפה וקורה מאוחר מדי . 
