הממשלה החליטה אתמול כי סגן הרמטכ"ל , אלוף אהוד ברק , יהיה הרמטכ"ל הבא 
של צה"ל . הוא ייכנס לתפקידו באפריל ויחליף את רב אלוף דן שומרון . על בחירתו 
של ברק לרמטכ"ל החליט שר הביטחון , משה ארנס . החלטתו נפלה בימים האחרונים , 
בתום סדרת דיונים עם מקורביו ושיחות עם אלופי צה"ל . ארנס בישר על המינוי 
לברק במלים : " אתה הרמטכ"ל הבא " . בממשלה התנגד למינוי רק שר החקלאות , 
רפאל איתן , שהציע את אלוף פיקוד הצפון , יוסי פלד . ההודעה על מינויו 
של ברק היכתה בתדהמה את אלופי המטה הכללי , שידעו כי הוא המועמד הכמעט ודאי 
לתפקיד הרמטכ"ל , אך הופתעו מהעיתוי . בצמרת הצבא שוררת דריכות לקראת סבב 
המינויים שיבצע ברק בימים ובשבועות הקרובים , כדי לגבש סביבו צוות אלופים 
שיעבוד איתו כרמטכ"ל . לפחות שניים או שלושה אלופים יפרשו מצה"ל בעקבות מינוי 
ברק , ושניים ייצאו ללימודים . אלוף פיקוד הצפון , יוסי פלד , הוא ללא 
ספק המאוכזב הגדול ממינויו של ברק לרמטכ"ל . פלד ראה עצמו כמועמד לתפקיד , 
ובחודשים האחרונים הפעיל שדולה חסרת תקדים בקרב שרים וח"כים . פלד עשוי 
לפרוש או לצאת ללימודים , סביר פחות שיתמנה לסגן הרמטכ"ל . ראש אמ"ן , 
אלוף אמנון שחק , היה גם הוא מועמד לרמטכ"ל . צפוי כי ייצא ללימודים לאחר 
שיובטח לו תפקיד בכיר אחר , או שימונה לסגן רמטכ"ל , למרות שאינו מתלהב 
מתפקיד זה . מפקד חילות השדה ( מפח"ש ) , אלוף אורי שגיא , מעוניין 
בתפקיד אלוף פיקוד צפון . שגיא הנחבא אל הכלים זוכה להערכה רבה בעיני ארנס , 
ובעל סיכויים רבים למינוי שהוא חפץ בו . אלוף פיקוד מרכז , יצחק מרדכי , 
שואף לכהונת סגן הרמטכ"ל . מרדכי וברק מקיימים קשרים טובים . אם לא יצליח 
לקבל מברק הבטחה למינויו כסגן רמטכ"ל , ימשיך בתפקידו הנוכחי . בעבר סיכם 
עם שר הביטחון הקודם רבין , כי ישרת ארבע שנים בפיקוד מרכז . ראש מחלקת 
הדרכה ( מה"ד ) , אלוף דורון רובין , מעוניין לסיים את תפקידו ולעבור 
לתפקיד אחר . ראש אגף תכנון ( אג"ת ) , אלוף דני יתום , מקווה אף הוא 
לקבל תפקיד חדש בסבב המינויים הצפוי . אין ספק שברק יצטרך להתחשב בו . אלוף 
יורם יאיר ( יאיה ) , משמש בתפקיד בכיר במערך השדה . ייתכן שיקודם כאלוף 
צעיר . אלוף פיקוד דרום , מתן וילנאי , משמש תקופה קצרה יחסית בתפקיד לאחר 
שהיה ראש אכ"א . הוא לא צפוי לקידום , ומעריכים כי ישרת עוד שנתיים בתפקידו 
הנוכחי . אלוף משה בר כוכבא ( בריל ) , יועץ הרמטכ"ל , הוא ותיק האלופים 
בצה"ל . מעריכים כי בר כוכבא , יוצא האצ"ל המקורב לליכוד , יקבל תפקיד 
במגזר האזרחי . לא צפויים שינויים בתפקידיהם של מפקד חיל האוויר , אלוף 
אביהו בן נון , מפקד חיל הים , אלוף מיכה רם , וראש אכ"א , אלוף רן גורן . 
ייתכן כי תתי אלופים אחדים יקודמו לדרגת אלוף . אלוף פיקוד צפון , יוסי 
פלד , היה אתמול בלשכתו כאשר התקבלה ההודעה כי אהוד ברק יהיה הרמטכ"ל הבא . 
עשרות אנשים התקשרו אל פלד ושוחחו עימו על המינוי . פלד אמר : " זו החלטת 
ממשלה , אני מכבד אותה ואני מאחל הצלחה לאהוד ברק " . 
