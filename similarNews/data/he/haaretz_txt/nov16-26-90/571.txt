לא אוכל למנות את כל הרשימות שהתפרסמו בעדי או נגדי במהלך חיי הציבוריים . 
הרשימות בעד הסבו לי נחת , מיותר לומר , ורשימות הנגד צרבו את בשרי . 
אך מעולם לא באתי בטרוניה , אף אם היתה בביקורת נימה של שרירות . יש 
רק כותב אחד בארץ , אחד ויחיד , שנטפל אלי כעלוקה , ואין עובר חודש מבלי 
שיקדיש לי מקאמהב"ידיעות אחרונות " . בשל היטפלותו הכפייתית של חיים חפר 
אלי , אני כבר מוכן להישבר ולהודות : נכון , אני מנוול . אבל עד כדי 
כך ? מקאמה כל חודש ? כלום מעולם לא עשיתי מעשה טוב ? לא אמרתי אמירה 
ראויה אחת ? אין אדם בישראל שחפר התגולל עליו בארסיות כפי שהתגולל עלי . 
מה פשעי ומה חטאתי זאת השאלה ; ובלשונו של שמואל הנביא אני מבקש להעיד 
עלי שמים וארץ : " ואני התהלכתי לפניכם מנעורי עד היום הזה . הנני , 
ענו בי : את שור מי לקחתי וחמור מי לקחתי ואת מי עשקתי , את מי רצותי ומיד 
מי לקחתי כופר " . ובלשון מעט יותר עדכנית , אני שואל : האם אני שוררתי 
בחצרות נדיבים ? האם אני ליחכתי את פנכתם ואת אחורי גלימתם ? האם אני העלמתי 
עין מרשעות , רק משום שהרשע הוא חבר שלי מהפלמ"ח ? האם אני חייתי על המתים 
והתפרנסתי מהם ? האם אני השכרתי את עטי לכל המרבה במחיר ? האם אני ביקשתי 
לעצמי טובות הנאה ? האם אני היללתי את הנותנים וקיללתי את הקופצים ידם מלתת ? 
האם אני שירתי תחת שלטון הליכוד ומכרתי למנחם בגין את נשמתי בעבור עוד שנה 
אחת בלוס אנגלס ? אמת , יש בי שתי מגרעות יסודיות , לפחות , שהופכות אותי 
מניה וביה מטרה ראשית לחציו המושחזים של חפר : מגרעת אחת אינני חסיד מושבע 
של יצחק רבין , ואף מצאתי בו דופי פה ושם , בו ובמוחו האנליטי , ועל חטא 
זה שהוא חטא של כפירה , אין כפרה אצל החברה הטובים ם " כדורי " . המגרעת 
השנייה , חמורה פי כמה , אני רוחש ידידות והערכה לשמעון פרס , ששנוא על 
חפר אפילו יותר ממני , והעדפתי אותו בשעתו כמועמד לראשות הממשלה . על שתי 
מגרעות אלה מיתספת סיבה שלישית , שהיא המכרעת , ובגללה אני לוקה . הפעם 
החלטתי לגלות את הסיבה ברבים , וזאת תהיה תשובתי לכל מי ששואל אותי , חוזר 
ושואל , מה יש לחיים חפר נגדך , ומה הוא רוצה ממך , בעצם . ומעשה שהיה 
כך היה : לפני כעשר שנים התאריך המדויק אינו זכור לי טילפן אלי חיים חפר 
וביקש ממני להזדמן בדחיפות למלון " דן " בתל - אביב ( עד אותו יום הוא 
לא כתב עלי מטוב ועד רע ) . הזדמנתי . מה יש לך נגד גנדי ( הלא הוא רחבעם 
זאבי י . ש . ) , פתח חפר . למה אתה שואל , השבתי בשאלה . מה אתה 
רוצה ממנו , המשיך חפר , הוא חבר שלי והוא בחור טוב ויש לו הרבה זכויות , 
ואתה סתם מתאנה לו . במה אני מתאנה ? אתה , יוסי , חתמת עם עוד למעלה 
מעשרים חברי - כנסת על מכתב נגדו . חיפשתי בזיכרוני ומצאתי : אמת , נכון 
הדבר . מי שהיה אז שר הפנים והמשטרה , מיודענו הד"ר יוסף בורג , העלה 
בדעתו רעיון תעתועים למנות דווקא את גנדי ליועץ השר לענייני משטרה . היה 
זה כבר לאחר שנודעו קשריו האישיים הקרובים של גנדי עם אנשי העולם התחתון , 
ובכללם רוצחים כמו טוביה אושרי ורחמים גומדי . גם שיחת הטלפון המפורסמת 
של גנדי עם הרוצחים האלה , ביום חשיפת הגוויות בחולות אשדוד , והמשפט הבלתי 
נשכח שלו אם צריך אני בא כבר היו ידועים . ח"כים רבים , ואני ביניהם , 
גרסנו אז שבקיאותו המופלגת של גנדי בשבילי העולם התחתון אינה צריכה לנווט 
אותו היישר אל המשטרה . את ההסתייגות הזאת מהמינוי כתבנו לשר . אני מבקש 
ממך לסלק את חתימתך מהמכתב , אמר חפר . לצערי , לא אוכל להיענות לבקשתך , 
אמרתי . כל הח"כים האחרים הסכימו ורק אתה וחייקה גרוסמן מתעקשים ומסרבים , 
הוא אמר . לפחות אני בחברה טובה , אני אמרתי . וחוץ מזה , הוספתי , 
אני לא מבין למה אתה משתדל כל - כך למען אדם שאינו ראוי להשתדלותך . כי 
הוא חבר שלי מהפלמ"ח , וחברות זה הדבר הכי חשוב בשבילי , הסביר חפר . 
אולי בשבילך , אבל לא בשבילי . לי יש דברים יותר חשובים וקובעים בחיים , 
הסברתי אני . חיים לפי חפר , חיים לפי שריד . באותו הרגע קם חיים חפר 
כעוס ממקומו , ובחורי - אף הטיח לעברי : שמע , יוסי , אם אתה לא עושה 
מה שאני אומר לך , אתה עוד תשמע ממני . וכעבור שבועיים - שלושה באמת שמעתי 
ממנו , ומאז לא הפסקתי לשמוע , מקאמה רודפת מקאמה וכולן רודפות אותי . 
הסיפור האישי הזה הוא סיפור בעל משמעות ציבורית ממדרגה ראשונה . הקורא 
סבור שחפר כותב בעד פלוני ונגד אלמוני בתום - לב , ולא היא . דבריו מתפרסמים 
מדי שבוע בעיתון נפוץ ומכובד שלוחם בשחיתות באשר היא במשרדי הממשלה , בכנסת , 
במשטרה , בבתי - המשפט . אי - אפשר לנקות אורוות של אחרים כאשר באורווה 
שלך עומד סוס ומטיל את גלליו לכל העברים . אפילו מוטי גילת לא ינקה את מה 
שחיים חפר מלכלך . 
