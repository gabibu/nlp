בין יתר הבעיות הקשות העומדות בימים אלה ברומו של עולמנו קיימת גם תוכניתו 
של שר האוצר לפגוע בשכר המינימום . תוכנית זו ראויה שתידחה מכל וכל , הן 
משום שהיא לא תסייע בקליטת העלייה והן מן הטעם העקרוני שהיא תפגע לרעה בדמותה 
של החברה הישראלית . השינוי בחוק שכר מינימום המוצע על - ידי שר האוצר יסיר 
את ההגנה המינימלית מפני ניצול מחפיר של עובדים , יביא להרעה נוספת בתנאי 
החיים של קבוצות העובדים החלשות בארץ , יתרום לנסיגה מהישגי מדינת ישראל 
כמדינת רווחה הבנויה על תחושת סולידריות בין תושביה , ובסופו של דבר יגרום 
רק לירידה מן הארץ . פגיעה בשכר מינימום אינה רק צעד בלתי - הוגן , היא 
גם לא יעילה . היא עלולה לעודד מעסיקים לעמוד בתחרות בשווקים על - ידי 
הורדה של שכר נמוך ממילא , במקום להגביר את היעילות של מפעליהם ולהעלות 
את התפוקה . גרוע מזה , פגיעה כזאת עלולה לתת יתרון למפעלים הלא יעילים 
ביותר , שיוכלו להתחרות במפעלים אחרים באמצעות פגיעה בשכר של עובדיהם . 
זה גם מרשם להנצחת נחשלותו של המשק הישראלי . הרעיון של מודעי להוריד " קשיחויות " 
ו"חסמים " בשוק העבודה פירושו המעשי הוא לאלץ את מחוסרי העבודה לקבל עבודה 
בתנאים של מתחת לשכר המינימום הקיים , שהוא נמוך מאוד בלאו הכי . הטיעון 
של שר האוצר בראיון ברדיו , " שאם אדם מוכן לעבוד ב008 ש"ח , מי אנחנו 
כי נמנע ממנו את האפשרות לעבוד " , יש בו יותר משמץ של צביעות . הבחירה 
לעבוד בשכר רעב אינה נעשית מרצון , אלא במצב של חוסר ברירה . ספק רב אם 
אנשים צעירים , הרואים את הנעשה סביבם , יקבלו את העצה של שר האוצר ויזדרזו 
לקבל עבודה בשכר שהוא מציע . ייתכן שראשי משפחות עולים , שמוטלת עליהם 
האחריות לדאוג לאוכל לבני משפחותיהם , יקבלו בלית ברירה עבודות כאלה . 
אבל בוודאי לא לזמן רב . ברוב המדינות המתוקנות בעולם , לרבות ארה"ב , 
מעוז הקפיטליזם , יש חוקי שכר מינימום . בכל המדינות המערביות המתועשות 
יש מערכות מקיפות של ביטוח סוציאלי , ובכלל זה ביטוח אבטלה , שנועדו להגן 
על האוכלוסייה מפני הכוחות הבלתי - מרוסנים של השוק הכלכלי החופשי . מערכות 
אלה נוצרו , או חוזקו , בתקופה שלאחר מלחמת - עולם השנייה כחלק מן הפשרה 
ההיסטורית הגדולה שהתגבשה בין הכוחות היריבים מן הימין והשמאל . הפשרה התאפשרה 
בעקבות תחושת הסולידריות , שנוצרה בתקופת המלחמה תוך כדי המאבק בנאצים , 
ומתוך הרצון שלא להתיר עוד היווצרות מצבי עוני ומצוקה קשים , כפי ששררו 
בתקופת המשבר הכלכלי הגדול של שנות השלושים . כל המדינות הקפיטליסטיות המפותחות , 
בניגוד לעמדתן בתקופה שבין שתי מלחמות - עולם , קיבלו על עצמן לאחר המלחמה 
מידה גבוהה של אחריות לשמירת תנאי החיים של האוכלוסייה בכלל ושל אוכלוסיית 
העובדים בפרט . המדינה קיבלה על עצמה את האחריות להבטיח לכולם רצפה מוגדרת 
של רמת חיים שאיש לא יורשה ליפול מתחת לה , כזכות אזרחית ולא כמעשה חסד 
של השלטון . זה הבסיס החברתי של מה שאנו מכנים " מדינת הרווחה " . ואכן , 
שינוי זה בגישה של הממשלות הביא לשיפור בתנאי החיים של האוכלוסייה העובדת , 
אף כי נותרו קבוצות אוכלוסייה במצבי עוני ומצוקה כלכלית . והנה , בתקופה 
האחרונה נעשים ניסיונות לפרק את היסודות האלה של מדינת הרווחה או לערער את 
הלגיטימציה שלה . בחוד החנית של פעילות זו נמצאים הימין החדש והכוחות הניאו - 
שמרנים , שנציגיהם הבולטים , כמו תאצר בבריטניה והנשיא רייגן בארה"ב הגיעו 
לשלטון . גם בארץ אימצו לעצמם חלק ניכר של קובעי המדיניות הכלכלית והחברתית 
עמדות שמרניות וניאו - שמרניות אלה . המגמה של כוחות אלה בארץ היא לחקות , 
בלא הבחנה מספקת , את מה שנעשה בנושאים אלה בחו"ל . בחיקוי זה חסרה שימת - 
הלב כי מצבנו והצרכים שלנו שונים לגמרי ויש גם התעלמות מן המחיר שאותם עמים 
משלמים בעד המדיניות הזאת . בארצות - הברית יש כבר סימני התפכחות הראשונים 
באשר לתוצאות החברתיות ההרסניות של מדיניות רייגן . הוויכוח הוא בסופו של 
דבר על אופיה ודמותה של החברה הישראלית . אלה המבקשים היום לבטל בארץ את 
הישגי החקיקה הסוציאלית רוצים להחזיר את מחוגי השעון לאחור , לשנות החמישים 
הקשות . באותן שנים היה ניסיון של תשלומי שכר דחק , שהיה נמוך מן השכר 
המינימלי המקובל . שכר זה היה למעין שכר קבע , שגרם מצוקה כלכלית קשה בין 
קבוצות העולים אז . שכר רעב זה הוא שיצר במידה רבה את הבסיס לאי - השוויון 
המתרחב , לפערים החברתיים , למתחים העדתיים ולתחושות הקיפוח , שאת פירותיהם 
הבאושים ראינו בשנות ה07 בהתפרצויות הזעם של בני הדור השני למצוקה . את 
המחיר של מדיניות שגויה זו אנו משלמים עד היום . הנסיבות היום דומות לאותן 
שנים : אלפי עולים חדשים מגיעים למדינת ישראל . והנה בשעה זו מצהיר שר 
האוצר , בהשפעת רעיונות ניאו - שמרניים , שהממשלה לא תתערב בפעולות המשק 
ולא תקבל על עצמה אחריות בעשייה ישירה למען קליטת העלייה , אלא תחכה שהיזמים 
הפרטיים יעשו המלאכה בשבילה . קליטה של עלייה בקנה - מידה כזה אינה יכולה 
להיעשות בלי שהממשלה תיזום ותפעיל בעצמה לפחות חלק מן הפרויקטים הדרושים 
לשם כך . המפעלים הלאומיים הגדולים בארץ לא נבנו בידי יזמים פרטיים , אלא 
בסיוע נרחב , ישיר או עקיף , של הממשלה . אשכול וספיר גייסו את היזמים , 
ולא חיכו שאלה יבואו בעצמם . בכל אלה השכילו לטפח ולשמור על שוק כלכלי 
מעורב , שבו פועלים השקעות ויזמת ציבוריות ופרטיות . קליטת עלייה וקידום 
הרווחה של החברה הישראלית אינם ניתנים להשגה בתנאים של אי - שוויון כלכלי 
וחברתי מתרחב . אי - שוויון כזה יכול , אולי , להתקיים בארה"ב , אבל 
לא בחברה קטנה ובמידה רבה משפחתית כמו אצלנו . הפגיעה במערכת הביטחון הסוציאלי , 
ששר האוצר מתכנן , כמו ביטול חלק מקצבאות ילדים , תוכניות לפגוע בקצבאות 
הקשישים , שחיקה או ביטול של שכר המינימום , ובעת ובעונה אחת חלוקת הטבות 
מפליגות במערכת המס ובגמלאות אחרות לשכבות המבוססות , יביאו בהכרח להתרחבות 
האי - שוויון ולגידול בפערים החברתים . כדי למנוע זאת יש לשמור על אותן 
יסודות המבטיחים רצפת קיום ונגישות לשירותי רווחה חיוניים , פתוחים לכל . 
חשוב ששירותים אלה יוגשו בתנאים הוגנים ובלי פגיעה בכבוד העצמי , שתיגרם 
אם השירותים יינתנו באופן סלקטיווי , לעניים בלבד . יש לחדול מן הניסיונות 
להוציא מחדש את החלשים והעניים אל מחוץ למחנה ולהושיבם בגטאות מצוקה וקיפוח . 
