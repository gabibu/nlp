בישיבת דירקטוריון החברה לביטוח סיכוני סחר חוץ קראו אתמול חברים בו להעביר 
למשטרה ולמבקר המדינה מכתב איום כנגד עמי קמיר , מנכ"ל החברה . המכתב , 
שנשא את החתימה " דירקטור בחברה " , כולל האשמות חמורות ביותר כלפי המנכ"ל . 
נאמר בו שאם המנכ"ל לא יתפטר יפורסם ברבים תוכן המכתב . בתחילת הישיבה 
נמסר המכתב לכל חברי הדירקטוריון , אך בסוף הישיבה נאסף ונשמר בכספת החברה . 
בסוף הישיבה שב הדירקטוריון והביע את אמונו במנכ"ל החברה ודחה את כל ההאשמות 
שהועלו כנגדו . בתום הישיבה התקבלה החלטה כי פרוטוקול הישיבה יועבר לעיונם 
של שר התעשייה והמסחר משה נסים ושר האוצר יצחק מודעי . חוגים באוצר הביעו 
תמיהה על החלטה זו : אם אכן נשלח המכתב על ידי אחד הדירקטורים בחברה , 
הוא מהווה מכתב סחיטה לכל דבר ויש להעבירו לטיפולה המיידי של המשטרה . הנושא 
המרכזי שעמד על סדר היום היה הדחת דני דרך , יו"ר הדירקטוריון . ההצעה 
של אחד הדירקטורים לדון בנושא לא התקבלה בסופו של דבר , והעניין ירד מסדר 
היום . 
