ארומכולוגיה ( שילוב בין ארומה לפסיכולוגיה ) היא מדע חדש המתפתח באחרונה 
במהירות . החוקרים העוסקים בתחום הזה בוחנים את השפעת ריחות שונים על נפש 
האדם וגם על בריאותו הגופנית . טיפול גופני או נפשי באמצעות ריחות אינו 
יכול להינתן בארצות הברית ללא אישור מינהל התרופות והמזון ( אף - די - אי ) 
. מבדקי המינהל הם יסודיים מאוד , והם כוללים , בין היתר , גם בחינה 
של השפעות הטיפולים והחומרים השונים לאורך זמן . לפיכך המבדקים שהחלו להתבצע 
בחודשים האחרונים עתידים להימשך עוד זמן רב , עד שלאמריקאים יתר ( או לא 
יתר ) ליהנות מהטיפולים החדשים . היפאנים , לעומת זאת , מתאפיינים ברוח 
ספורטיווית ובתאווה בלתי מרוסנת לחידושים , גם כאשר מדובר בשיטות חדשות 
לטיפול בגופם ובנפשם שלהם . כך , למשל , כבר היום יכולים המטיילים באזור 
הקניות גינזה שבטוקיו להיכנס למתקן דומה לתא של טלפון ציבורי , ולהציף את 
עצמם בריחות החביבים עליהם . בתוך תא הריח מצויה מערכת של מקשים שבאמצעותה 
הלקוח מרכיב את קוקטייל הריחות החביב עליו . לאחר הבחירה , הריח מופץ בתוך 
התא באמצעות מתקן שמשחרר אטומים ומולקולות הנושאים את הריחות המבוקשים . 
התשלום ( הקובע את משך הזמן שבו יופץ הריח בתא ) , מבוצע באמצעות כרטיסי 
אשראי מגנטיים . במועדוני הבריאות היוקרתיים הפועלים בטוקיו יכולים חברי 
המועדון לקבל טיפול דומה , באופן מקצועי ותכליתי יותר . בחדר הריחות שהוקם 
באחרונה ברוב המועדונים הללו , פועלים מתקני ריח אישיים המורכבים מספה המזכירה 
ספת טיפולים קוסמטיים , וכיפה גדולה המונחת מעל לראש , הדומה למתקני ייבוש 
השיער המותקנים במספרות . מטפל שהתמחה בטיפולים באמצעות ריח , שומע את 
בעיותיו של המטופל , ומרכיב לו , בהתאם , תערובת של ריחות , האמורה להקל 
עליו . הטיפול נמשך כמחצית השעה . קוקטייל הריחות הפופולרי ביותר הוא 
זה המפחית את הלחץ והמתח האופייניים לחיים בטוקיו . חברת השעונים היפאנית 
" סייקו " הוציאה באחרונה לשוק שעון מעורר חדש המפעיל על בעליו שיטות ארומכולוגיות . 
דקות אחדות לפני שהוא משמיע את הצלצול המעורר , מפיץ השעון בחדר תערובת 
של ריחות על בסיס אקליפטוס . מחקרים שנערכו בתחום זה הראו כי תערובת כזאת 
של ריחות גורמת התעוררות אטית ורגועה . חוש הריח של האדם פועל ונשלט באמצעות 
המבנה המוחי הקדום ביותר ( לפי שלבי התפתחות החיים ) . למעשה , החוש 
הזה הוא הפחות מובן לנו כיום מכל החושים האחרים . מחקרים על אופן פעולתו 
של חוש הריח , שבוצעו באחרונה במקומות שונים בעולם וגם בישראל , העלו שהתקשורת 
הכימית הבין - תאית הקשורה לחוש זה מבוצעת , בין היתר , באמצעות חומרים 
שמשתתפים גם במנגנון הראייה ובתקשורת הבין - עצבית . ההשערה הרווחת כיום 
בין החוקרים היא שמנגנון הפעולה של חוש הריח מבוסס על קולטנים חלבוניים , 
שמבחינים בין הריחות השונים ( ובין החומרים הנושאים אותם ) לפי השינויים 
בריכוז החומרים , ולא לפי זהות החומר . במחקרים אחרים התברר שיש קשר ברור 
בין מצבו הבריאותי הכללי של האדם לבין רגישותו , או " חדותו " של חוש 
הריח שלו . מתברר שהיחלשות מסוימת של חוש הריח עשויה לשמש סמן מוקדם להופעת 
מחלות כגון אסטמה , סקלרוזה ופרקינסון . הפגיעה בחוש הריח מורגשת במקרים 
האלה הרבה לפני הופעתם של הסימנים המבשרים האחרים שידועים לנו . לפיכך , 
נראה שמעקב קפדני אחר חדותו " ורגישותו של חוש הריח עשוי לאפשר גילוי מוקדם 
של המחלות הללו . העובדות הללו אינן שנויות במחלוקת בין החוקרים , ואפילו 
האף - די - אי התיר לשימוש ערכות גילוי רפואיות שמבוססות על העיקרון . השאלה 
היא , האם הארומכולוגיה מסוגלת לבצע את הקפיצה הגדולה משלב של כלי לאבחון 
רפואי לשלב של כלי טיפולי . היפאנים אינם מעלים שום ספקות באשר לתשובה על 
השאלה הזאת . השאלה היחידה שנותרה פתוחה מבחינתם , היא כיצד בדיוק לנצל 
את הארומכולוגיה לשימושים רפואיים קליניים . הם תובעים בעלות וזכות ראשונים 
במדע הארומכולוגיה , בזכות מחקריו של הפרוף שיזואו טורי שבוצעו באוניברסיטת 
טוהו בשנת 8891 . הוא בדק את אופיים ותדירותם של גלי מוח של נבדקים ( אנושיים ) 
שהריחו ריחות שונים , והשווה אותם לגלי מוח של נבדקים שלא הריחו את הריחות 
הללו . התברר שגלי המוח של נבדקים שהריחו ריח מסוים ( שלא פורט ) , היו 
בעלי מבנה ותדירות , שבדרך - כלל מופיעים במצבים של שלוות נפש . באותו 
זמן הפיקו מוחותיהם של הנבדקים האחרים , שלא הריחו את תערובת הריחות שהוכנה 
לצורך הניסוי , גלים בעלי מבנה ותדירות שבדרך - כלל מופיעים במצבי גירוי , 
כמו מצב של חיים פעילים בעיר גדולה . בהמשך גילה הפרוף טורי כמה שילובים 
בסיסיים של ריחות המסייעים ביצירת תשתית מתאימה לתחושות שונות . כך התברר , 
למשל , שתערובת של ריחות לימון ומנטה , מגרה , מעוררת ומחדדת את החושים . 
תערובת ריחות של אגוזי מוסקט ואזוביון ( לבנדר ) מפחיתה את הלחץ והמתח 
( אבל אינה מפחיתה את העירנות הכללית ) . תערובת של ריחות רוזמרין ולימון 
משפרת את יכולת הריכוז , ותערובת של ריחות בבונג ( קחוון ) עם אזוביון 
גורמת הרפיה כללית . כמה חברות יפאניות כבר משתמשות בממצאיו של הפרוף טורי . 
חברת קגימה , למשל , שילבה בבניין המשרדים החדש שלה בטוקיו מערכת מרכזית 
לבקרת ריחות ולהפצתם בסביבה . המערכת , הפועלת בשילוב עם המחשב המרכזי 
של החברה , משחררת ( באמצעות מערכת מיזוג האוויר ) ריחות שונים בחדרי 
העבודה ובמשרדים בשעות השונות של היום . בשעות הבוקר , ואחרי ארוחת הצהרים , 
מופץ ריח מעורר המזכיר ריח הדרים . באמצע היום מופץ ריח מרגיע ומעודד ריכוז , 
המופק מתערובת לא ידועה של פרחים . בזמן ארוחת הצהריים , ולפני סיום העבודה , 
משוחרר בחדרים ריח " יער " , המרגיע את העובדים . יפאנים צעירים המבקשים 
להבליט את עצמאותם ואת ייחודיותם , יכולים , החל משנת הלימודים הנוכחית , 
להירשם לקורס יצירת ריחות בבית - הספר " מיה " לריחות , שהוא חלק מאוניברסיטת 
העיר שיבויה . הקורס נמשך תשעה חודשים , ובמהלכו לומדים הסטודנטים בתיאוריה 
ובתרגילי מעבדה ליצור תערובת מבשמים גולמיים , עד ליצירת " ריח אידיאלי " 
שמביע את אישיותם . בשנת הלימודים הקרובה ייפתחו קורסים דומים בשלושים ( 
! ) אוניברסיטאות יפאניות נוספות , ואילו בבית - הספר לריחות " מיה " , 
יהיו שלושה קורסים מקבילים . סטודנט אחד , מבוגרי " מיה " , צוטט באחרונה 
בעלון האוניברסיטה : " למדתי לדעת שליצור ריח זה כמו להלחין מוסיקה משלך , 
או כמו לצייר תמונה . זה האמצעי המושלם לזיהוי ולביטוי עצמי " . היישום 
של טכנולוגיית הארומכולוגיה בארה"ב , כטכניקה של טיפול רפואי ונפשי , נבחנת 
בימים אלה , כאמור , על - ידי מינהל המזון והתרופות האמריקאי . אבל יישום 
המוגדר " בידור " , אפילו הוא נעשה בזמן העבודה ובמקומות העבודה , אינו 
מחייב אישור כזה . וכך נכנסת הארומכולוגיה לחייהם של האמריקאים , בינתיים , 
דרך הדלת האחורית . הפרוף רוברט אי . ביירון , פסיכולוג מהפוליטכניקום 
של רנסאלר בטרוי , ניו - יורק , ביצע בשנה האחרונה כמה מחקרים בארומכולוגיה . 
הוא מצא שאנשים שעבדו בחדרים שהריחו " טוב " ביצעו את המשימה שהוטלה עליהם 
ביתר יעילות , בהשוואה לדרכי הביצוע של אנשים שעבדו בחדרים שלא הריחו כך . 
בחדרים הריחניים הורגש גם רצון רב יותר מצד העובדים לפתור קונפליקטים שונים 
שעלו ביניהם תוך כדי ביצוע המשימה . הפרוף ביירון , כמו הפרוף טורי , גם 
נמנע מלפרט את הרכב הריחות ששימשו אותו במחקריו , כנראה מתוך ציפייה שהרכבם 
המדויק של הריחות הללו יהיה בעתיד הלא רחוק בעל ערך כלכלי ומסחרי רב . מכל 
מקום , איש מהם עדיין לא דיווח על רישום של פטנט כלשהו בתחום זה . הממצא 
המעניין והלא צפוי במחקריו של הפרוף ביירון , שאולי יספק לאמריקאים יתרון 
מסוים בתחום הארומכולוגיה על - פני היפאנים , הוא השיפור בביצועיהם הכלליים 
של הנבדקים שעבדו בחדרים שהוצפו בריחות מלאכותיים . היפאנים , להשוואה , 
דיווחו עד כה רק על שיפורים ושינויים בהרגשתם של הנבדקים , כתוצאה משינויים 
בריחות שהופצו בסביבתם . הפרוף ביירון מבקש להבחין בין יצירת תחושה טובה 
אצל הנבדקים ( או העובדים ) , לבין השפעה חיובית על ביצועיהם בפועל בתחום 
המשימה שהוטלה עליהם . לדבריו , יצירת מצב - רוח כללי טוב אצל העובדים 
לא תמיד משרתת את האינטרסים של הארגון . תחושת אחווה בין העובדים ורצון 
לשתות הרבה תה ביחד אינה מרשם לעליית פריון העבודה . הוא גם מצטט מחקרים 
קודמים ( שלו ושל עמיתיו ) , לפיהם תחושה כללית " טובה " מעודדת את 
העובדים ליטול על עצמם סיכונים , בתהליכים של קבלת החלטות , נטילת אחריות , 
האצלת סמכויות וכו . נטייה כזאת יכולה להיות הרסנית במקרים מסוימים , 
למשל , בבנקים , והיא עשויה להיות שמן על גלגלי הארגון , במצבים אחרים 
( בחברות העוסקות בפיתוחים טכנולוגיים שונים ) . עכשיו מנסים החוקרים להבין 
טוב יותר ובפירוט רב את ההשפעות הגופניות והנפשיות של גווני הריחות השונים . 
המטרה היא רכישת יכולת לבצע טיפולים ארומכולוגיים שונים ( פרטניים וקבוצתיים ) 
, תוך שליטה מקסימלית במינון של חומר הריח . זו תאפשר , למשל , ליצור 
אצל עובדים במפעל מסוים תחושה " טובה " , אבל לא " טובה מדי " . 
