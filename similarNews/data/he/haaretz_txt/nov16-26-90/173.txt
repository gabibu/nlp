לוס אנגלס ( מיוחד ל"הארץ " ) . ועידת הפדרציות היהודיות של צפון אמריקה , 
המסתיימת היום בסאן - פרנסיסקו , הביעה שלשום , פה אחד , תמיכה במאמצי 
הנשיא בוש להשיג קונסנסוס בין - לאומי כדי לבטל את תוצאות תוקפנותה הגלויה 
של עיראק . העצרת קבעה כי היא שותפה לדאגת הממשל בכל הקשור לכושרה הכימי 
של עיראק , לטכנולוגיית הטילים שלה ולפוטנציאל הפיתוח הגרעיני והביולוגי 
שלה . " בעת ובעונה אחת " , נקבע בהחלטות המועצה , " אנו פוסלים את המאמצים 
לקשר בין תוקפנותה של עיראק לבין הסכסוך הישראלי - ערבי . שמירת הקואליציה 
נגד עיראק אינה תובעת להקריב את הידידות ההיסטורית הממושכת בין ארה"ב לישראל " . 
הקהילה היהודית בצפון אמריקה , באמצעות נציגיה בעצרת , גינתה את החלטתה 
החד - צדדית של מועצת הביטחון לגבי האירועים בהר - הבית , ובעיקר את אופן 
הצבעתה של ארה"ב . כמו כן , הובעה בהחלטות העצרת דאגה עמוקה ממכירת ציוד 
צבאי אמריקאי מתוחכם לסעודיה ולמדינות ערב אחרות , שנמצאות במצב של מלחמה 
עם ישראל . העצרת קראה לממשל לתרגם את מחויבותו לשמור על יתרונה הצבאי של 
ישראל , לסיוע כלכלי וצבאי . בהתייחסה לתהליך השלום , היא האיצה בממשל 
להוסיף לפעול במשותף עם ישראל ועם שאר הצדדים בסכסוך , כדי ליישם את יוזמת 
השלום הישראלית . עם זאת , נקבע כי " ישראל חיה בשכנות מסוכנת מאוד , 
ומסיבה זו יש לקבל בהבנה ובהערכה את הזהירות והגישה השקולה שהיא מגלה כלפי 
תהליך השלום " . העצרת קראה ליהודי צפון אמריקה להוכיח לישראלים כי " לא 
נטשו אותם " , ולבוא לבקר בישראל . עם זאת , הצעתם של ראשי הסוכנות היהודית , 
שמחה דיניץ ומנדל קפלן , לקיים בשנת 29 את ועידת הפדרציות בירושלים , 
נתקלה בקשיים . מסתבר כי הארגון ייאלץ לבטל חוזים חתומים רבים אם אמנם יוחלט 
להעביר את מושב העצרת מניו - יורק לירושלים . בסאן - פרנסיסקו התמקמו אלפי 
צירי העצרת בארבעה בתי מלון מרכזיים . רוב הדיונים התקיימו במלון הילטון . 
