יות הבין - לאומית של ארצות - הברית לא הצטיינה מאז ומתמיד בתבונה רבה , 
והצלחותיה בתחום זה נבעו יותר מכישלונם של היריבים , ולא בזכות ראיית הנולד 
של מנהיגיה . היה תמיד מישהו מידידי ארה"ב ששילם יותר ממנה , לפעמים הרבה 
יותר , עבור הכשלונות הרבים באזורים שונים של העולם . כך גם היה ב02 השנה 
האחרונות במזרח התיכון . למען שמירת ערכי הדמוקרטיה המערבית וזכויות האזרח , 
כפי שמבינים אותם האמריקאים , שיתק הנשיא קרטר את יכולתו של השח פרסי לדכא 
את המהפכה החומיניסטית . מאוחר יותר , כדי להילחם נגד איראן הפונדמנטליסטית 
סייע הנשיא ריגן לצמיחת כוחה של עיראק של סאדם חוסיין . כיום , כדי להתגבר 
על המפלצת מבגדד שקמה על יוצריה מחזק הנשיא בוש את סוריה של אסאד , ומכניס 
את כוחותיו וכוחות מצרים לסעודיה כדי ליצור חזית משותפת , כביכול , של 
הערבים והאמריקאים נגד עיראק . החיילים הסורים והמצרים הבאים ממדינות מוכות 
עוני נחשפים לעושרם המופלג של השייחים המושחתים המחשה מדויקת של התעמולה 
העיראקית . בכך מכינה ארה"ב את הקרקע להמשך התקדמותה של המהפכה הרדיקלית 
למצרים ולסוריה . מהפכה זו לא תאחר לבוא , והיא תזורז על ידי התנגשות חזיתית 
בין עיראק לארה"ב במפרץ הפרסי , אשר עלולה להתרחש בתסריט שונה מזה שעליו 
מדברים כמעט כל הפרשנים . נניח שעיראק לא תמתין להתחזקותם של כוחות האויב 
עד שאלה יסכנו אותה עד כדי מפלה . נניח שהעיראקים יכו ראשונים ובמלוא עוצמתם 
במערך הכוחות של ארה"ב וידידיה הפרוסים בקרבת הגבול הכווייתי . הבסיסים 
האוויריים ואוניות המלחמה , כולל נושאות המטוסים האמריקאיות , ימצאו עצמם 
מותקפים בטילים ובמטוסים מתוצרת ברית - המועצות וצרפת . הנשק נגד מטוסים 
הנמצא בידי העיראקים וסופק על ידי הסובייטים , הצרפתים והאמריקאים ישבש 
את פעילותו של חיל האוויר האמריקאי , ויקשה על החיפוי האוווירי של כוחות 
היבשה , שכליהם אינם מספיקים כמותית ואינם מתאימים איכותית ללוחמה במדבר . 
זמני העברת יחידות התגבורת מאירופה וארה"ב וזמני האספקה של הכלים וחלקי החילוף 
מגיעים לשבועות אחדים בזמן רגיעה , לא כל שכן בזמן לחימה כוללת באזור . 
תגבור הכוחות העיראקיים והעברת הציוד הנדרש מבסיסי האספקה נמדד בשעות ובימים 
ספורים ולא בשבועות . העיראקים נהנים גם מעדיפות עקב ניסיון קרבי רב , 
וסיבולת מרשימה של חייליהם שהתפתחה בשמונה שנות מלחמה נגד איראן . עדיפות 
זאת בולטת בעיקר מול המערך הרב - לאומי המסורבל העומד מולם . כוחותיהם של 
הסעודים יהיו הראשונים שיישברו , וספק רב אם חיילי מצרים וסוריה , חסרי 
המוטיווציה , יוכלו להחזיק מעמד זמן רב מול העיראקים המגינים על ארצם וביתם . 
גם החיילים האמריקאים אינם חדורים מוטיווציה רבה , במיוחד כאשר מדובר בהגנה 
על משטר אנטי - דמוקרטי הנוגד כמעט את כל עקרונות החוקה האמריקאית ואת אורח 
החיים האמריקאי . גם מחירו של הנפט ממילא התחיל לרדת , וסדאם חוסיין מציע 
להוריד אותו עוד יותר , כך שגם התענוג המפוקפק למות למען ירידת מחירי הדלק 
בארה"ב בכמה סנטים לגלון איננו מוסיף למוטיווציה של חיילי ארהב . ארה"ב עלולה 
למצוא את עצמה לפני תבוסה . יתכן שאז יפלשו ירדן ותימן לסעודיה כדי לממש 
את חלקם בחיסול הענק הסעודי , העומד על כרעי תרנגולת , ולשחרר את קודשי 
האיסלם , ובו בזמן ליהנות מאפשרויות הביזה הגדולה ביותר בתולדות העמים . 
כוחותיהם ישתלטו על בסיסים ומחסנים מלאים בנשק מתקדם ביותר , ועל המערכת 
הלוגיסטית הפרוסה ברחבי המדבר הסעודי . שוב עלולות לחזור התמונות המוכרות 
מדרום ויטנאם , מאיראן ומכוויית בהם הופנה הנשק האמריקאי נגד ארה"ב . להבדיל 
מציפיות של פרשנים רבים והצהרותיהם של מנהיגי עיראק אפשר להניח שעיראק לא 
תפנה את כוחותיה נגד ישראל . סדאם חוסיין הוכיח עד עתה שיקול דעת מוצלח 
יותר משיקולי אויביו , והוא יודע היטב כי בניגוד לארה"ב ובעלות בריתה האירופיות 
והערביות , ישראל אינה יכולה להתקפל לאחר קרב לא מוצלח ולשגת מעבר לים כדי 
ללקק את פצעיה . סדאם מאמין כי מלחמה ישירה נגד ישראל פירושה סכנה של הכחדת 
המזרח התיכון כולו , וממילא אובדן כל פירות ניצחונותיה של עיראק והשמדתה 
הטוטלית . לכן , מטרתו הראשונה , לאחר כיבוש סעודיה , תהיה סוריה . 
האוכלוסייה הסורית אוהדת את סדאם חוסיין ושונאת את אסאד , וכניסת הכוחות 
העיראקיים לסוריה תביא למהפכה פרו - עיראקית מיידית במדינה זו . העולם הערבי 
יוכל לעשות צעד גדול קדימה לקראת איחודו , ולרשותו יעמדו לראשונה עושר הנפט , 
כמויות עצומות של נשק מודרני ביותר של המערב והמזרח גם יחד והמוני מוסלמים 
משולהבים . במזרח התיכון יוותר רק כוח צבאי אחד מגויס ומוכן להגן על עצמו 
צבא הגנה לישראל . יש להניח כי מדינות המערב , הקוראות לעצמן המערב החופשי 
( אשר לדעתי נכון יותר לקרוא לו היום העולם הצפוני החופשי ) לא יוכלו להשלים 
עם העליונות של העולם הערבי והתכתיבים הבוטים שלו בניסיון לשעבד את כלכלתן 
ועצמאותן . מצבים של תבוסה בראשית המלחמה אופייניים למדינות מערביות , 
ובדרך כלל מדרבנים אותן לגייס את מלוא כוחן הכלכלי והצבאי למיגור האויב . 
כך יכול להיות גם הפעם . קרוב לוודאי שהערבים יובסו בסופו של דבר , כפי 
שקרה בעבר , ומאותן הסיבות . מקורות האנרגיה יועברו לשליטה משותפת של המנצחים , 
ואספקת הנפט בכל העולם תהיה מבוקרת , אולי במסגרת האו"ם או גוף בין - לאומי 
אחר שיוקם במיוחד לצורך זה . מדינות המערב שיצרו את מדינות ערב המודרניות 
בשרירותיות , ובעזרתם של הפקידים הקולוניאליים , יוכלו עתה לחלקן מחדש , 
והפעם למדינות קטנות על פי מפתח הגיוני יותר , המבוסס על מוצא אתני ועל 
זרמים דתיים באזורים גיאוגרפיים אותנטיים כדי לחזק ולשמר את ייחודם . כורדים 
ואשורים , דרוזים , עלאווים ומרונים , קופטים ונוצרים בדרום סודן יזכו 
סוף סוף למדינות משלהם . במזרח התיכון ייווצר רוב חדש של מדינות לאומיות 
לא ערביות . ישראל תוכל להתרחב ולהתחזק על ידי צירוף מחדש של חצי - האי 
סיני , ואיחודה של כל ארץ ישראל בגבולות המאפשרים קליטת מרביתו של העם היהודי . 
העולם יהיה שונה אחרי משבר עירק , בין היתר , מכיוון שלא יהיו בו מעצמות - 
על ולא יהיו בו סחטנים מטורפים . תסריט זה טוב לא פחות מכל תסריט אחר , 
ומי יכול להיות ערב שלא יתגשם ? 
