ממדי העלייה מבריה"ם מעמידים בסימן שאלה את יכולתה של מדינת ישראל לעמוד 
בפני משימות הקליטה . קצב העלייה מחריף את המצוקה , שכן הוא יוצר בעיות 
לוגיסטיות ברמה הלאומית ( שיכון , תעסוקה , מתן שירותים ) שעלולות להביא 
את המערכות הציבוריות אל סף מיצוין . עד כה התקבלה העלייה הנוכחית בצורה 
אוהדת למדי , בניגוד לניסיון ההיסטורי של העשורים האחרונים . אולם יש יסוד 
להניח ש"ירח הדבש " שבין האוכלוסייה הוותיקה לבין העולים החדשים יסתיים 
בתוך פרק זמן קצר . בשנים הבאות יצטרכו העולים החדשים , לצורך קיומם , 
להתחרות עם האוכלוסייה הוותיקה בתחומים רבים . התחרות זו תהיה ישירה ( 
דיור , מקומות עבודה ) אך בעיקר עקיפה התחרות על משאבים . חלק מהמשאבים 
שיופנו לצורך קליטת העלייה המאסיווית יהווה הפסד לתושבים הוותיקים . קשה 
להניח שאפשר יהיה בשנים הבאות להמשיך ולהניף את כל הדגלים הציבוריים ( רווחה , 
חינוך , התיישבות , השקעות בתשתית , תמיכה בתעשייה , וכד ) . ההערכות 
האחרונות באשר לצורכי מימון קליטת העולים , מגיעות לסכומים אגדיים כמעט 
בין 04 ל57 מיליארד דולר . גידול בהיקף העלייה וחישוב מדויק של הוצאות הקליטה 
הישירות והבלתי ישירות , עלולים להסתכם בסכומים גדולים עוד יותר . אילו 
היינו רוצים להמשיך לתמוך בצורכי האוכלוסייה הוותיקה על רקע ציפיותיה לאיכות 
חיים עולה , היינו נדרשים לסכומים גבוהים יותר . סדר הגודל של המשאבים הדרושים 
חורג מיכולתן ומנכונותן של האוכלוסייה הוותיקה ויהדות הגולה . על כן לא 
יהיה מנוס מפנייה אל שוקי הכספים הבין - לאומיים . אולם ספק אם ישראל תוכל 
לממש את צרכיה בשווקים אלה . רק באחרונה הזהיר הבנק להסדרים בין - לאומיים 
בנקים מרכזיים בעולם שתיתכן מצוקה אשראי . גירעונות לאומיים הולכים וגדלים 
וצורכי ההשקעות בבריה"ם ובשאר מדינות מזרח - אירופה , יוצרים ביקושים אדירים 
לאשראי . ביקושים אלה , יחד עם מדיניות מוניטרית לאומית ורצון הבנקים להקטין 
את חשיפתם הפיננסית פועלים , באופן מצרפי , לייקור שיעורי הריבית . גם 
אם תנאי השוק הבין - לאומי היו נוחים יותר לצורך קבלת הלוואות , הרי שהיקף 
הצרכים של ישראל הוא מחסום רציני . אף כי לישראל מוניטין של לווה המכבד 
את התחייבותיו , ספק אם המוסדות הפיננסיים הפרטיים יאותו להעמיד לרשותנו 
עשרות מיליארדי דולרים . דלתותיהם עשויות להיפתח רק אם יימצאו ערבויות מוצקות , 
בעיקר ממשלתיות . המשא ומתן המתמשך עם ממשלת ארצות - הברית לצורך קבלת הלוואה 
" פעוטה " בסך ארבע מאות מיליון דולר , ובעיקר ההתניה הפוליטית הכרוכה 
בה ( הימענות מהפניית עולים לשטחים המוחזקים ) הינם איתות חד - משמעי לגבי 
הצפוי . להערכת רבים לא יהיה מנוס מלהישען על ארה"ב לצורך השגת המשאבים הדרושים 
לקליטת העלייה ההמונית . ברם הישענות זו תגבה מחיר פוליטי גבוה מאוד מהממשלה 
הנוכחית : ויתורים מעשיים בנושא הפלשתיני . תהליך הוויתור על רעיון ארץ - 
ישראל השלמה יהיה מכאיב , לא רק לאנשי הימין אלא לכלל החברה הישראלית . 
ראשית כל , קיימת אפשרות ממשית שאי - נכונות להסכים לתנאיה של ארה"ב תסכן 
את העלייה דהיינו במקום וויתור על א"י השלמה , תתפתח נכונות לוויתור על 
העלייה או על הגבלתה . בימים אלה נרמז למשלחת נציגים מארגונים יהודיים מבריה"ם 
שאולי יהיה צורך להקטין את מספר העולים . נוכח הסכנות האורבות ליהודים בבריה"ם , 
ספק אם ממשלת ישראל תרשה לעצמה לסגור , לו גם במקצת , את שערי הארץ . 
סביר להניח שנוכח ההתניות הפוליטיות הכרוכות בקבלת הלוואת מחו"ל , תנסה 
הממשלה להטיל חלק מעלויות העלייה על כתפי האוכלוסייה הוותיקה ועל יהדות הגולה . 
לגבי האוכלוסייה הוותיקה , טווח הנכונות האובייקטיווית לוותר בצורה משמעותית 
על רמת החיים , הוא להערכתנו מוגבל . היחס האוהד לעולים עלול להשתנות תוך 
כדי התפתחות של מאבק גלוי בין שתי האוכלוסיות על משאבים ציבוריים . לכך 
עלולה להצטרף האוכלוסייה הלא - יהודית במדינה , אשר לא תשלים עם אי - התקדמות 
במצבה ובהטיית משאבים מחסוריים לאוכלוסייה היהודית בלבד . בימים אלה מתחילים 
להצטרף למעגל העבודה אלפי עולים חדשים . בעוד המשק טרם מראה סימנים של צמיחה , 
עומדת להסתיים תקופת החסד שהמדינה העניקה לעולים החדשים בשנתם הראשונה . 
כאשר אלפי עולים חדשים יימצאו ללא עבודה וללא פתרונות דיור זמינים , השקט 
החברתי עתיד להיפסק . התארגנות מאסיווית של אלפי ואולי עשרות אלפי עולים 
חדשים המבקשים פתרון למצוקתם ויציאתם לרחוב , עלול להתברר כחיזיון אפשרי . 
במצב זה כמה זמן תוכל הממשלה להיצמד לעקרונותיה האידיאולוגיים ? פרדוקס 
בממדים היסטוריים הוא שהימין הישראלי , אשר במשך כל השנים ראה בעלייה מבריה"ם 
מנוף דמוגרפי למימוש הרעיון של ארץ - ישראל השלמה , הוא זה הנדרש לוותר 
על מימוש זה עקב הצורך בקליטת עלייה . 
