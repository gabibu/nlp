המערך אינו יכול לקוות לזיכוי ציבורי בסוגיית החוקים הדתיים שניסח בטיוטה 
אחת עם אגודת ישראל . לא שמעון פרס ולא עמיתיו . אפילו לא יאיר צבן ממפ"ם , 
שהיטיב להתפלמס שלשום ב"מוקד " עם סגן השר החרדי מנחם פורוש והמנחה יורם 
רונן , אבל נותר ללא מענה משכנע כאשר נשאל אם באמת לא היה מקים ממשלה בראשות 
המערך לו אישררה את החקיקה הדתית . ודאי שהיה מסכים . בדיוק כיצחק רבין 
ושולמית אלוני ויצחק נבון ויוסי שריד , שגם יתפסו את מקומם על ספסל - הנאשמים 
הפוליטי . הם רק יכולים לטעון לקולת העונש . שכן המערך הסכים להיכנע לחרדים 
כדי לזכות בקול ה16 החיוני להרכיב ממשלה מתונה , ואילו הליכוד ניאות להמאיס 
את הדמוקרטיה על הציבור , לא על מנת לשלוט אלא כדי לעשות זאת בנוחות . אך 
צירוף ארבעה ח"כי האגודה שנהגו בהגינות כלפי המערך אינו רק עניין אריתמטי . 
הוא שם לאל את התקווה שגבלה כמעט בקונסנסוס לאומי לשנות את שיטת הממשל . 
חלום הרפורמה נקבר , ומשתמטי - צה"ל יבחרו גם את ראש הממשלה הבא וינציחו 
את יורשיו עד עולם , פרפטואום - מובילה . אלא שהשערורייה הפעם אינה דומה 
לקודמותיה . ממשלה שלא תניח לנשים לחיות כרצונן תיתקל בקרן ציבורית שתטיסן 
לניתוחי הפלה באירופה לעיני מצלמות הטלוויזיה העולמיות ; אילו היה שמץ של 
רוחניות ולאומיות ומסורת בחקיקה הנרקמת עתה אפשר היה להתפלמס רק על חוק החזיר , 
ששמאלנים קלי - דעת זללוהו בכל פה ברחובות העיר בבורות שאינה יורדת למלוא 
משמעותו בהיסטוריה היהודית . אבל בלהיטותם להישגים לא השכילו הליכוד והחרדים 
להסתפק בחוק נגד שיווק חזיר . בפני האופוזיציה החלושה והעקרה והמותשת נפתחה 
עתה הזדמנות חדשה . אמנם יזכירו לה כמה ימים כי חתמה בעצמה על טיוטה דומה 
עם אגודת ישראל , אבל הצטרפות החרדים לממשלת שמיר תקרע ותמוסס סופית את 
תקוותו הכמוסה והמתמדת של פרס להחליף את שמיר בהרכב הפרלמנטרי הנוכחי . לא 
שאפשרות זו נגוזה לגמרי . ההתפתחויות המדיניות הן כאלה שהכל ייתכן . אך 
המהלך האחרון יאפשר לפרס להינתק ממקסם - השווא , שהנה - הנה הוא קרב ובא 
עד לכס ראש הממשלה ; שהנה , אם ינסה רק עוד פעם וייזום עוד סיבוב של הצעות 
אי - אמון ויאריך בשיחתה אל תוך הלילה עם אחד האדמו"רים יארע הנס , יתרחש 
המהפך . הרחבת בסיס הקואליציה יוצרת שינוי פסיכולוגי עמוק באופוזיציה . 
במקום אצן היא הופכת לרץ למרחקים ארוכים . עליה לתכנן לשנתיים ; להניח 
למיכה חריש לקדם את שיטת הפריימריס בבחירות הפנימיות נגד רצון ההנהגה הוותיקה 
במפלגת העבודה ; ולעודד את דור - הביניים המבקש להחליף את פרס ויצחק רבין 
לצאת לזירה . לאופוזיציה שכזאת יש זמן לבחון האם מצוי בשורותיה מועמד סביר 
ואם בכוונתה לדבוק בנוסחאות ישנות . מי שמתכונן לאופוזיציה ממושכת , ולא 
לתפיסת השלטון בשיטת החאף האריתמטי המקרי , חייב לתת את דעתו איך לדבר על 
לב העולים מבריה"ם , וכיצד להציג בפניהם את ממשלת הליכוד והחרדים כאחראית 
למחסור בתעסוקה ודיור , תחבורה ציבורית וחדרי ניתוח להפלות . קוצר הנשימה 
הפוליטי של המערך , שקיבל חיזוקים מן הקואליציה המצומצמת , מתחלף באורך 
רוח המאפשר לו להשתחרר מן הדגל האדום על הבמה ומנוסחאות מדיניות עבשות כ"פשרה 
טריטוריאלית " במצע , ולבצע הסבה מקצועית - פוליטית מדיגוש מדיני לנושאים 
חברתיים וכלכליים . האופוזיציה קיבלה על כורחה הזדמנות להתנער ממשוגותיה . 
