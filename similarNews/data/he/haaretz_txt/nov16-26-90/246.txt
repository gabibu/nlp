אם הכל יתנהל לפי התוכנית , ישראל תהיה בעוד חודש או חודשיים מדינה אחרת 
במקצת . אם לא יהיו שיבושים , כמו למשל התעוררות ציבורית רצינית , שתשפיע 
על חלק מחברי - כנסת , אגודת - ישראל תישאר חברה בקואליציה , הרב משה זאב 
פלדמן יקבל את ראשות ועדת הכספים בכנסת והציבור יחויב לחיות עם ארבעה חוקים 
חדשים , המצרפים אותנו למחנה המדינות שאינן דווקא נאורות . שניים מהחוקים 
האלה , חוק החזיר ותיקון לחוק ההפלות , מתגלגלים בין המליאה לוועדות הכנסת 
זה זמן רב , יותר מקדנציה , משום שחברי - כנסת רבים מסרבים לתמוך בחקיקה 
זו . ביניהם יש גם כאלה שאינם רגישים דווקא לחירות הפרט . לגבי חוק החזיר , 
למשל , הגיעו לאוזניהם לא רק דעות של גורמים כלכליים על חיסול מקומות 
תעסוקה וענפי משק משגשגים , אלא גם דעות של משרד הפנים , החושש כי חקיקת 
חוק מסוג זה תפגע ביחסים עם כנסיות נוצריות ובתדמיתה הירודה ממילא של המדינה . 
שני החוקים הנוספים שהליכוד התחייב להעביר בתוך חודש - חודשיים שייכים לאותה 
קטגוריה . אחד מהם נועד לסגור את הפרצות באיסור על הפעלת תחבורה ציבורית 
בחגים ובשבתות . אם יתקבל , לא יהיו עוד הסעות לים בשבת לאוכלוסיית המושבים 
בנגב המערבי , למשל , או קווי שירות בין בתי מלון בתל - אביב ובהרצליה . 
אם יתקבל החוק השני , המודעות של עיריית תל - אביב , המכריזות על " עיר 
ללא הפסקה " ומראות שתי נערות בבגדי - ים , יהיו " דבר תועבה " ועבירה 
על החוק הפלילי , שדינה ששה חודשי מאסר . דבר תועבה , לפי הצעת חוק זו , 
שצורפה כחלק בלתי - נפרד להסכם הקואליציוני , הוא " תמונת עירום של איש 
או אישה , תמונה שיש בה גירוי מיני או פיתוי לקיום יחסי מין , או תמונה 
של חלקי גוף חשופים שיש בה פגיעה באמונתו , או ברגשותיו הדתיים של הציבור , 
לרבות חלק מן הציבור . . . " והרי ידוע מהו סף הגירוי המיני באותו 
חלק מן הציבור שעליו מדברת האגודה . יום או יומיים לפני חתימת ההסכם הקואליציוני 
עם האגודה , במהדורת הלילה של חדשות הטלוויזיה , הופיע על המרקע ח"ך אוריאל 
לין , הליברל לשעבר ומי שיידרש לתרום לחקיקת - הבזק של החוקים " הליברליים " . 
על כל שאלה בנושא זה הוא הגיב בנזיפה ידידותית : " שמעון ( טסלר ) , 
קצת פרופורציות ! . לין הזכיר את " הימים השחורים של מארס " שבהם 
הליכוד כמעט שאיבד את השלטון משום שהמערך ניסה לקנות חבר - כנסת אחד משורות 
הליכוד . לין שכח להזכיר שבאותם " ימים שחורים " הוקמה ממשלה של הליכוד 
הודות לקניית שני חברי - כנסת , מהמערך ומהאגודה . אבל את עיקרה של בקשת 
הפרופורציה כיוון ח"ך לין להשוואה בין החוקים הדתיים החדשים לבין הבעיות 
הקיומיות , כמו המצב במפרץ הפרסי וקליטת העלייה . צריך להיות ברור , כי 
כל עוד אגודת - ישראל אינה בקואליציה , צה"ל לא יהיה מסוגל להגן על ישראל 
מפני התקפה עיראקית . כל עוד פורוש אינו סגן - שר , האמריקאים לא יעבירו 
לנו מידע מעודכן על הכנותיה של עיראק ובוש לא יעז להחליט על פתיחה בצעדים 
צבאיים במפרץ . וכמובן , בלי שלושה סגני - השר של האגודה הממשלה לא תוכל 
להתחיל לטפל בקליטת העלייה . האמת פשוטה יותר מהדמגוגיה שנקט ח"ך לין : 
הפרופורציה , אולי נכון יותר ההעדפה , היא בין החוקים הדתיים שישראל 
תצטרך לחיות אתם לבין אפשרות שיצחק שמיר יחדל לכהן כראש הממשלה . לכך יש , 
אולי , חשיבות רבה בעיני שמיר , וחלק מהליכוד , אך לא בעיני אותו ציבור 
שנדרש לשלם את המחיר בהגבלות נוספות על חירותו האישית , בהתערבות גסה במטבחו 
ובזכותו לבילוי השבת כראות עיניו , או בתכנון גודל משפחתו . בסחר - מכר 
המביש עם המפלגות החרדיות , ובעיקר עם האגודה , אשם לא רק הליכוד . שמעון 
פרס , והמערך , היו מוכנים למכור את נשמתם לאגודה כדי להקים עמה ממשלה . 
הם שהעלו את ערך התביעות של האגודה ונתנו בידה נשק לסחטנות גלויה . אפילו 
בימים אחרונים , כאשר ההסכם ליכוד - אגודה היה כמעט מוכן , פרס עלה לרגל 
לאחד מרבני מועצת גדולי התורה . אך , בסופו של דבר , האחריות למכירה הכללית 
של זכויות הפרט תיפול על שכם הליכוד . אין טעם לפנות למצפונם של החילונים 
בליכוד ושל הליברלים , שאינם עוד . האפשרות היחידה להסיר את רוע הגזירה 
היא התעוררות ציבורית . כל מי שרואה את עצמו נפגע מהחוקים הדתיים צריך 
להסביר למפלגות , ובעיקר לליכוד , ששכרן בהרחבת הקואליציה יצא בהפסדן 
בטווח הרחוק . את המחיר , עם ריבית והצמדה , יצטרכו לשלם הבוסים של 
הליכוד בקלפי . ויש לא מעט מצביעי ליכוד שמתנגדים בתוקף לעסקות עם הדתיים . 
בינתיים לא שומעים את הציבור הזה . אם ישמור על שתיקה גם בעתיד הקרוב , 
הוא יקבל את שמגיע לו . 
