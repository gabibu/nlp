במפא"י ההיסטורית רווח סיפור , שיושב ראש ועדת המינויים , שרגא נצר , 
נוהג לעבור מדי פעם על רשימות שרי הממשלה , חברי הכנסת והפקידים הבכירים 
ולשאול , מדוע הגיעו דווקא אנשים אלה לתפקידים רמי - מעלה . בדרך כלל נמצא 
הסבר מניח את הדעת : אחד היה מפקד בכיר ומצטיין בצה"ל , שני בעל עבר של 
חלוץ ומתנדב , שלישי איש ארגון בולט או נואם בחסד , וכך הלאה . לפעמים 
לא נמצא לאיש שום רקורד מרשים . הוא לא עשה בחייו מאומה שיכול להצדיק הערכה 
ציבורית , ובכל אופן הגיע לעמדה ציבורית בכירה מאוד . מסקנה , אמר שרגא 
נצר , האיש נכל . את כל דרכו לצמרת עשה רק בערמומיות של מניפולציות בין 
עסקני הסניפים של המפלגה . הצורך ברקורד מכובד בימים עברו לא היה מעולם כה 
תמים . היו בו לא מעט העמדת פנים וצביעות . וכבר מזמן אין צורך במערכת 
הפוליטית והחברתית בישראל אפילו במראית עין של רקורד נאה . משתתפי סבב המינויים 
הנוכחי של סגני השרים , כמו רבים מהשרים , חברי הכנסת והמנכ"לים למיניהם , 
לא יכולים בדרך כלל להציג שום פעילות עבר מפוארת ויוצאת דופן . בארצות - 
הברית בודקות ועדות הסנאט בדקדקנות מינויים חשובים . המועמד נדרש לחשוף 
בפומבי את עברו ופועלו כדי שהציבור יראה במי המדובר . הכל ירדו לחייו של 
סגן הנשיא , דן קווייל , כאשר התברר שבימי הגיוסים לוייטנאם הוא שירת במשמר 
הלאומי ( מעין הג"א ) ולא בצבא ובחזית . במערכת הישראלית לא זו בלבד שאין 
שום בחינה ציבורית של הנבחר לתפקיד בכיר , אלא שלפעמים רואים בזאת חיטוט 
בענייניו הפרטיים . אפילו שירות חובה בצה " ל איננו נחוץ , שלא לדבר על 
רקורד של התנדבות או הצלחה בתחומים חשובים . עיתונאי אמריקאי שביקר בעבר 
בארץ סיפר , כי לשאלותיו מדוע אין בודקים את עברם של נבחרי ציבור , קיבל 
את ההסבר כי לכל מפלגה פוליטית בישראל יש שורשים בתנועת מחתרת מלפני קום 
המדינה . מפא"י יורשת ההגנה , לאחדות העבודה ולמפ"ם שורשים בפלמ"ח , תנועת 
החרות צמחה מהאצ"ל והלח"י . האמריקאי שאל : ולאיזה מחתרת קשורים הליברלים 
שבליכוד ? ( לשעבר הציונים הכלליים ) . למחתרת השוק השחור , ענו לו . 
כך נקבע , כביכול , העיקרון הישראלי הידוע , שלפיו השוק השחור של אינטריגות 
מפלגתיות מהסוג הנחות ביותר הוא התחום היחיד שבו צריך להוכיח מצוינות כדי 
להגיע לעמדה בכירה . השאר לא חשוב . רק לעתים רחוקות דעת הקהל הישראלית 
מתרגשת ממינויים , כמו למשל הניסיון לסלק מחברת החשמל מנהל מוכשר ועתיר 
מעשים כמו יצחק חופי כדי למנות תחתיו עסקן צעיר שהרקורד שלו הוא שירות אישי 
לשר האוצר . צריך לראות את רשימת סגני השרים ומשתתפי סבב המינויים הממלכתיים 
החדש ומועמדיו פנחס גולדשטיין , אפרים גור , שמואל אלפרט , אברהם שריר , 
אליעזר מזרחי , משה פלדמן כדי לשקוע שוב בגעגועים לקצת מראית עין של 
צורך ברקורד אישי מכובד מימיו של שרגא נצר . 
