יו"ר הוועד המנהל של רשות השידור , אהרן הראל , מסר אתמול כי יתנגד בכל 
תוקף להשעייתו של רפיק חלבי מתפקידו בטלוויזיה בעקבות הקובלנה שהגיש נגדו 
מנכ"ל הרשות אריה מקל . הראל ציין כי אין ברשות תקדים להשעיה בגין קובלנה 
מסוג זה . ישיבת הוועד המנהל תוקדש מחר לעניינו של חלבי . נודע כי הקובלנה 
הוגשה על כתיבה בעיתון ללא היתר והתבטאויות שיש בהן פגיעה ברשות השידור , 
במדינה ובחברי ממשלה . פרקליטו של חלבי , עו"ד אמנון זכרוני , מתכוון 
להעלות בישיבה פרשיות שונות שבעטיין הועמדו עובדים בכירים של הרשות לדין 
משמעתי ולא הושעו מתפקידם . הוא מתכוון להצביע על אפליה ברורה של חלבי לרעה , 
ויודיע כי אם יחליטו להשעותו יפנה לבג"ץ . הראל אמר אתמול עוד כי לכאורה 
נראה שיש בסיס לקובלנה , וכי גם אם חלבי עבר עבירה משמעתית , הרי השעייתו 
אינה עומדת בשום יחס לכך , וגובלת בסממנים פוליטיים קיצוניים . " אם מגיע 
לחלבי עונש , יקבע זאת בית הדין המשמעתי , ואין להענישו קודם לכן " , אומר 
הראל . הראל הביע תקווה כי לא יהיה בוועד המנהל רוב לדרישת הליכוד כלפי חלבי , 
ואמר כי אם ייווצר רוב , יערער בפני שר החינוך והתרבות וימנע ביצוע ההחלטה . 
חבר הוועד המנהל מן הליכוד , אמנון מנדה , שהוא מן המובילים את המאבק נגד 
חלבי , אמר בתגובה לדברי הראל : " תמה אני עד מאוד לשמע תגובתו המוזרה 
של מי שנחשב ליו"ר רשות השידור , ואיני מעוניין להיגרר לפולמוס ציבורי בטרם 
ישיבת הוועד המנהל . הראל העביר לידי כל חברי הוועד המנהל את תלונתו של 
המנכ"ל כמקובל בתקנון , ויודע היטב מה היא חומרת העבירה וכמה פעמים הוזהר 
חלבי עד שהוגשה הקובלנה נגדו . מוזרה מאוד גם הקביעה שיימצא מי שיערער על 
החלטה שעוד לא התקבלה . לא היתה עוד עבירה חמורה ברשות השידור ובממסד הציבורי 
כעבירה המתמשכת של חלבי , לא מבחינה משמעתית ואף לא מבחינת התוכן , נגד 
המדינה , נגד חברי ממשלה ונגד הרשות " . 
