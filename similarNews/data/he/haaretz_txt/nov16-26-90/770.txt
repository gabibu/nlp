" גם הוא באצילים " של מולייר , שהועלה בתיאטרון הקאמרי בבימויו של אילן 
רונן , עלה לפני כשבוע על בימת תיאטרון המאלי במוסקווה , בביצוע רוסי ובבימויו 
של רונן . הצגת הבכורה התקבלה , לדברי רונן , בהתלהבות רבה : " השחקנים 
נקראו לבמה חמש - שש פעמים . אין כרטיסים עד סוף ינואר " . " עבודת הבימוי 
הזאת כלולה במסגרת הסכם לשיתוף פעולה בין שני התיאטראות " , סיפר רונן בשובו . 
כך אירח הקאמרי את תיאטרון המאלי בתל - אביב , והמאלי אירח , לפני כשנה , 
את הקאמרי במוסקווה . הגרסה של " גם הוא באצילים " המוצגת במוסקווה זהה 
במתכונתה לגרסת הקאמרי . רות דר , שעיצבה את התפאורה והתלבושות בקאמרי , 
נסעה למאלי לשחזר את התלבושות . התפאורה הושאלה בשלמותה להפקה הרוסית . 
אלא שהיו גם שינויים הכרחיים . רונן : " בתל - אביב גילם את זורדן יוסי 
בנאי , עם אנרגיות מהירות וקומיות מאוד . שם מגלם את התפקיד שחקן רוסי 
גדול וכבד שנראה כמו תערובת של מסקין ויוסי פולק " . קטעי המעברים , שבוצעו 
בארץ בידי שחקני תיאטרון הרחוב מהרבא , מבוצעים במאלי בידי אמני קרקס . 
כאשר תירגם נסים אלוני את המחזה לעברית , שילב בטקסט ביטויים אקטואליים 
( מדברים שם , למשל , על שלום עכשיו ) ; גם התרגום הרוסי קורץ לאקטואליה . 
אפשר למצוא בו ציטטות של נאומי גורבצוב ואפילו שמו של סדאם חוסיין שורבב 
להצגה , וגרף צחוקים . בתיאטרון הרוסי רגילים לעבוד על כל הצגה חודשים רבים . 
רונן העמיד את " גם הוא באצילים " במשך חודש . " היה להם קשה לעבוד 
בקצב הזה , אבל הם שיתפו פעולה בצורה יוצאת מן הכלל " . " האווירה שם הרבה 
יותר פתוחה מבעבר " , אומר רונן . " השחקנים מרגישים את החופש . הם אמרו 
לי כל הזמן תעשה מה שאתה רוצה , לא מה שההנהלה רוצה " . 
