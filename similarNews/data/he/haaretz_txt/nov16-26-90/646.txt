קודם כל , סלח לי על המכתב הפומבי הזה . אני לא שולח אותו תחילה ללשכתך , 
משום שקרוב לוודאי תקרא אותו רק אם יודפס בעיתון . לעניין , אני נמצא רחוק 
מאוד מהמהומה סביב אי - חתימתך על תעודת הפרס ע"ש לוי אשכול , שניתן לי 
סוף סוף השנה , דווקא בעת כהונתה של הממשלה הכי ימנית שהיתה אי - פעם לעם 
ישראל . האמת היא שהייתי צריך לקבל את הפרס כבר לפני כמה שנים , אבל נשארו 
עוד כמה סופרים ימניים שטרם קיבלו אותו . עכשיו , אחרי שנגמרו כבר כל הסופרים 
הימניים , הגיע גם תורי . בכל אופן , כשקיבלתי לכאן את התעודה חשבתי שהבלאנק 
הריק מעל לשמך הוא האופן שבו אתה חותם תמיד על הסכמים , חוזים , הסכמי 
שלום , ולא רק על תעודות פרס לסופרים ומשוררים . איזה ליצן אירי זקן הנמצא 
כאן בסביבה , ואתו אני מחלק את הערבים הארוכים בפאב שבכפר הסמוך , הציע 
בתבונה : נסה בצל . אולי ראש הממשלה שלכם חותם בדיו סתרים שנשארה לו מהגוב 
הקודם . האירי ההוא , אגב , מעריץ גדול שלך אדוני . הוא אומר שאתה , 
" כמו כל השטרניסטים " , ראוי להערצה כי " הרגתם בריטים כהוגן " . ואת 
זה הוא אומר בזהירות , כי האנגלים כאן לא כל כך סלחנים ביחס לעניינים כאלה . 
רק אחרי זה , אדוני ראש הממשלה , שמעתי שמנעת ממני את חתימתך בכוונה , 
בתור איזו מחאה . למען האמת , בגלל איזו סימפטיה שיש לי למחאה דווקא לא 
כעסתי . אחר כך התפניתי לחשוב על לוי אשכול ז"ל , שעל שמו ניתן מדי שנה 
הפרס . אז אדוני ראש הממשלה , דווקא כן התרגזתי ( ואני יודע שאין לי זכות 
לדבר בשם לוי אשכול וכו וכו ) . היו לו לאיש האהוב והמעשי ההוא בטח הרבה 
מגרעות ( אחרת קשה להבין מדוע ירדו לחייו כל כך הרבה אישים מתנועת העבודה ) 
, אבל הוא היה גם איש סובלני . וסובלנות , אדוני ראש הממשלה , אינה 
דווקא הנכונות לשמוע את דבריו של האחר ( את הסובלנות מן הסוג הזה שבעתי 
אני די והותר גם מצד חלק מאלה הצועקים עכשיו נגדך בעניין אי - החתימה שלך , 
כן כן ) . סובלנות אמיתית היא ויתור מראש על יישוב סתירות , ויתור מראש 
על הצורך הטוטלי הזה להתיר כל קשר , ההימנעות מראש להביא את הכל למכנה משותף 
( " כולנו מסכימים ש . . . " או " בשם הקונסנסוס " ) , להפוך הכל 
לעיסה אחת , לדייסה אחת , לכלול את כולם באותו מחזור תפילה קצת - חילוני 
קצת - דתי , העיקר שיהיה נוסח אחיד אבל עדיף חצי ספל קפה וחצי כוס תה , 
על פני עירוב של שניהם יחד . אגב , אני חייב לספר לך שמר אהרון ידלין טילפן 
אלי בזמנו לבשר לי על זכייתי בפרס , וגם להתנצל באוזני על כך שהפרס נמנע 
ממני משך כמה שנים , למרות שלדעתו ( וגם לדעתי , כאמור כבר למעלה ) הייתי 
ראוי לו כבר בעבר . אבל מיד אחרי שהודיתי למר ידלין ( שלא פגשתי מעולם ) 
על המחווה היפה שלו , שאלתי אם ההחלטה היא סופית ואם אפשר עוד לשנות אותה . 
ידלין צחק ושאל : מי כבר יכול לשנות ? ואני נקבתי בכמה שמות אפשריים . 
הוא הרגיע אותי ואמר שהפרס הוא עניין סופי . לכן , אדוני ראש הממשלה , 
אני לא מחזיר לך את הפרס שקיבלתי . עכשיו הוא שלי . אינך רוצה לחתום עליו ? 
בסדר ( למרות שאני מבין בהחלט את זעמם של מר בן - עזר , של מר אורפז ושל 
אנשים אחרים בעולם הספרות והפוליטיקה ) . אגב , אני גם כמעט בטוח שבן - 
גוריון לא היה חותם על תעודות למשוררים מן השמאל או מן הימין . סובלנות 
של ממש אינה בדיוק מה שמאפיין את מרבית מנהיגיה של מדינת ישראל . וצריך 
להודות גם , שההבדל בין הימים ההם לימים הללו הוא שהיום נותנים לכולם , 
או כמעט לכולם ( אם הם יהודים ) את ההטבות המגיעות להם , בלי חתימה של 
ראש הממשלה או עם חתימה שלו . מצד שני , האם אין בסירובך לחתום על התעודה 
שלי ועל התעודה של מר בן - עזר משום סיכון לפלורליזם התרבותי שלנו ולאו דווקא 
מין גחמה סרבנית ראויה לאהדה כלשהי ? ימים יגידו , ימים יגידו . פעם , 
אדוני ראש הממשלה , כשהייתי קטן מאוד , חלמתי להיות פוליטיקאי , אולי 
אפילו חבר כנסת . פינטזתי בלילות ואספתי גם אוטוגרפים . היו לי אפילו חתימות 
של שמעון פרס ושל אבא אבן ( של בן - גוריון לא הישגתי . הוא אף פעם לא 
הגיע למושבה שלנו , גם לא לפני הבחירות , ימי השפע לציידי אוטוגרפים מן 
הפרובינציה ) . כך שאם בכל זאת תחליט לחתום על התעודה שלי , בשם איזה 
" פלורליזם לוי אשכולי " , נניח , אשמח לקבל הזמנה למשרדך . או אפילו 
לקבל אותה בדואר , באמת . אבל אני מצהיר בזאת שאני מחכה הרבה יותר מכך 
ליום שתחתום על הסכם שלום עם העם הפלשתיני ועם נציגיו הלגיטימיים , אשר 
גם הם לא תמיד עסקו בייצור גומי , או בחתימה על תעודות לסופרים , כמו שאומר 
האירי הזקן מפאב " האריה האדום " . 
