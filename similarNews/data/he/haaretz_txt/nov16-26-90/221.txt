רק זה היה חסר לנו רטן קצין משטרה בכיר מצוות חוקרי הרצח של מאיר כהנא 
שלמתח בין שחורים ללבנים בעיר נוספה עכשיו סכנת פרץ מעשי אלימות בין יהודים 
לערבים . ראשי ארגונים יהודים ועסקנים קהילתיים בניו יורק שותפים לדאגתו 
של איש החוק . הירצחו של כהנא החריד את שלוותם של יהודי ניו יורק , המסווגים 
את הפשע כמקרה ראשון מסוגו בארצות - הברית של התנקשות בחיי ראש ארגון יהודי 
רק בגין השקפותיו הפוליטיות . אל חששות מפיגועים נוספים מצד פלשתינאים בניו 
יורק מתלווה חרדה , שרצח כהנא עלול להצית שרשרת תגובות אלימות בין צעירים 
מתומכיו של כהנא לפלשתינאים מוסלמים המתגוררים בברוקלין ובעיר גרזי - סיטי . 
האווירה בניו יורק , אומרים אנשי חוק , רוויה מתח רב , המזין גורמים קיצוניים . 
לגורמי המתח אין קשר להירצחו של כהנא . העיר שקועה במיתון כלכלי קשה אלפי 
תושבים פוטרו ממקומות עבודה ורבים אחרים מועמדים לפיטורים . רווח זעם על 
גל מעשי פשע ואלימות ותסכול בשל חוסר יכולתה של המשטרה לבלום אותו . לא 
מכבר סיווג " ניוזדיי " את ניו יורק כעיר במצור . מאז פרוץ המשבר במפרץ 
הפרסי קובלים תושבים ממוצא ערבי על הצקות ואיומים . הוועד הערבי למניעת 
השמצה דיווח , כי מאז פלישת עיראק לכוויית נרשמו יותר מ001 מקרי ונדליזם , 
הצתות ואיומים נגד מוסדות ערביים ויחידים . באווירה כזאת , אמר קצין המשטרה , 
די בשביב אש להצית תבערה . התרכזותם של יהודים וערבים ברבעים נפרדים ורחוקים 
זה מזה מנעה נקודות חיכוך . גם המספר המשמעותי של יהודים בניו יורק , הנאמד 
בשני מיליונים , והריכוז הגדול של ארגונים ומוסדות יהודיים בעיר , העניקו 
ליהודים תחושת חסינות וביטחון כי אין להם מה לחשוש מהפלשתינאים המתגוררים 
בברוקלין . שדירת אטלנטיק , שבה מסעדות וחנויות מזון בבעלות ערבים , היתה 
עד כה מקום משיכה ליהודים , אך באחרונה חדלו לפקוד אותה . יהודים בניו 
יורק עוקבים בהרגשה של חוסר נוחות אחר הגידול המתמשך של האוכלוסייה הפלשתינית 
בעיר , בעיקר בשל הגירה גוברת מלבנון . אחד מסימני התחזקות האוכלוסיה הערבית - 
המוסלמית בניו יורק הוא בנייתו של מסגד ענק במערב מנהטן , שישמש מרכז דתי - 
מוסלמי לכל האזור . גם נפתחו כמה בתי - ספר לילדי משפחות ערביות . תחושת 
הביטחון של יהודי ניו יורק התערערה לאחר שבעקבות המהומות בהר הבית התגלו 
בברוקלין כרוזים שקראו להרג ילדים יהודים . " עד עכשיו הרגתם את ילדינו , 
מעתה נתחיל להרוג ילדים יהודים " , נאמר בכרוזים . המשטרה עדיין חוקרת 
את מקור הכרוזים . בתי - ספר יהודיים וישיבות בברוקלין נקטו באחרונה אמצעי 
ביטחון . עיתוני ניו יורק דיווחו כי ההתנקשות בחיי כהנא התקבלה באהדה ואף 
בגילויי שמחה בין ריכוזי הפלשתינאים והמוסלמים בעיר . רוצחו של כהנא היה 
לגיבור היום בעיני הפלשתינאים והמוסלמים בניו יורק ובגרזי - סיטי . פלשתינאי , 
ממתפללי המסגד בגרזי - סיטי , אמר לכתב " ניוזדיי " : " ל היתה לי אפשרות , 
הייתי מתנקש בחיי כהנא " . בה - בעת התעורר חשש מתגובות אלימות מצד תומכי 
כהנא . מנהיגים יהודים קיבלו באחרונה רמזים מצד אוהדיו של כהנא כי הם מתכננים 
מעשי גמול . סימור רייך , יושב ראש ועידת הנשיאים , סיפר כי צעיר שהציג 
את עצמו כפעיל בליגה להגנה יהודית טילפן אליו והודיע כי הוא וחבריו מתכננים 
מעשי גמול על הירצחו של כהנא . בישיבה מיוחדת של ועידת הנשיאים שהתקיימה 
לאחר רצח כהנא קיבלו מנהיגים יהודים תדרוך כיצד לנקוט אמצעי בטיחות . נאמר 
להם לא להסס לפנות למשטרה ולבקש שמירה . ספרון על אמצעי בטיחות למוסדות 
יהודיים , שהליגה למניעת השמצה של בני ברית פירסמה בשנת 4891 , מבוקש עתה 
וכבר נשלח לעשרות קהילות יהודיות וארגונים ברחבי ארצות - הברית . ליד בניין 
מערכת השבועון היהודי " גואיש פרס " בברוקלין הציבה המשטרה שמירה . מאיר 
כהנא נמנה בזמנו עם מייסדי השבועון ופירסם בו טור שבועי קבוע . גם מוסדות 
יהודיים אחרים בברוקלין ביקשו את הגנת המשטרה . בין עסקנים יהודים ובין עסקנים 
שחורים בניו יורק נוצרו קשרים אישיים , שנשמרו חרף המתיחות והחיכוכים בין 
שני המגזרים . לעומת זאת , אין כל הידברות בין עסקנים יהודים ובין הקהילה 
הערבית - הפלשתינית בעיר . לכן קשה לפעול להרגעת הרוחות . ראש ארגון יהודי 
גדול בניו יורק סיפר כי ערבי מקומי טילפן אליו והציע לפעול בצוותא למניעת 
תגובות אלימות משני הצדדים . אך הערבי ביקש לא לפרסם את שמו ואת פנייתו , 
ונראה כי היתה זו יוזמה של אדם פרטי חסר השפעה בקהילה הערבית . הירצחו של 
כהנא עורר פחדים ממעשי נקם בקרב האוכלוסייה הפלשתינית בניו יורק . " וילג 
ויס " דיווח בשבוע שעבר על תחושה קשה . " גם לפני ההתנקשות בחיי כהנא 
היו לנו סיבות לחשוש מציונים קיצוניים " , אמר ערבי בעל חנות מזון בברוקלין . 
" עכשיו אנו פוחדים יותר . הפחד הוא בעיקר מצעירים חובשי כיפות סרוגות " , 
אמר . אישה הפעילה בהתאחדות נשים פלשתינאיות בברוקלין , שסירבה למסור 
את שם משפחתה , אמרה לעיתון , כי אם ייפגע ילד ערבי בברוקלין , יהיה קשה 
למנוע תגובות גמול אלימות . לדברי העיתון , גם רבנים ועסקנים יהודים ליברלים 
חוששים באחרונה מהצקות וממעשי אלימות מצד אוהדי כהנא . הרב הקונסרווטיווי 
מרשל מאיר , העומד בראש המרכז היהודי " בני ישורון " במערב מנהטן , סיפר 
כי קיבל באחרונה מכתבי איומים ונאצה . משטרת ניו יורק וארגונים יהודיים מתקשים 
לנקוט אמצעים לבלימת תגובות אלימות מצד אוהדיו של כהנא מפני שהם פועלים בקבוצות 
קטנות , המנותקות זו מזו . מאז עלה מאיר כהנא לישראל , ב1791 , התפלגה 
הליגה להגנה יהודית לרסיסי קבוצות שכל אחת מהן פועלת בנפרד . הפלג הידוע 
בניו יורק הוא " הארגון להגנה יהודית " , שבראשו עומד מרדכי ליווי . את 
השם " הליגה להגנה יהודית " ירש פלג אחר , הפועל בקליפורניה בהנהגת ארב 
רובין . בין שני הפלגים שוררת עוינות רבה . כהנא , בביקוריו התכופים בארצות - 
הברית , התנכר לפלג הניו יורקי . דב הייקינד , חבר בית הנבחרים של מדינת 
ניו יורק , היה בזמנו מראשוני חברי הליגה להגנה יהודית וממקורבי כהנא . 
להערכתו , קיימות בניו יורק כארבע - חמש קבוצות של חברי הליגה להגנה יהודית 
לשעבר והן פעילות מדי פעם . הייקינד מתייחס בביטול לקבוצות אלה וטוען כי 
הן חסרות השפעה לחלוטין . הוא מדבר בהערצה על כהנא ועם זאת מאשים אותו על 
שלא טיפח דור המשך של מנהיגים . בין מספידיו של כהנא בהלווייתו בברוקלין 
לא היה נציג מהפלגים של הליגה להגנה יהודית , עובדה שלדעת הייקינד הבליטה 
את הניכור שנוצר בשנים האחרונות בין כהנא לבין יורשיו בפלגי הליגה . את 
מקומה של הליגה כממשיכת דרכו של כהנא בארצות - הברית תפסה השלוחה האמריקאית 
של " כך . ראשי " כך " באמריקה מסתייגים מרסיסי הליגה להגנה יהודית , 
ולדבריהם , אין כל הצדקה ליומרה של ראשי קבוצות אלה להיות מייצגי רעיונותיו 
של כהנא . בביקוריו התכופים בארצות - הברית השקיע כהנא מאמצים גדולים בארגונה 
ובטיפוחה של השלוחה האמריקאית של " כך " . לדברי פעיליה , בשל מאמציו יש 
לתנועה סניפים ברחבי ארצות - הברית . ליזה יעקובי , מתאמת פעולות התנועה , 
אומרת כי ברשימת מקבלי הפרסומים של התנועה נכללים שמותיהם של 000 , 8 יהודים , 
אך את מספר האוהדים היא מעריכה בעשרות - אלפים . נשיא " כך " באמריקה 
הוא סול מרגליות , פרקליט המתגורר בוואשינגטון . מטרת התנועה , הוא אומר , 
היא לקדם את הרעיון היהודי כפי שכהנא הבין אותו . לדבריו , כהנא עורר 
את הנקודה היהודית בלבות צעירים יהודים אמריקאים רבים ובעקבות נאומיו צעירים 
וצעירות רבים חזרו בתשובה . הוא הטיף תמיד לעלייה לישראל , והיו כאלה שלאחר 
שהקשיבו לו אכן עלו לארץ . מרגליות זועם על אלה המזהים את תנועת " כך " 
רק עם פעילותה בישראל בשאלה הערבית . המסר של כהנא בהופעותיו בארצות - הברית , 
הוא אומר , היה לגלות לצעירים ולצעירות את היופי שביהדות ולתבוע מהם הגשמה 
יהודית וציונית . בה - בעת ביקש לחשוף את הצביעות של הממסד היהודי , שרובו 
המכריע רואה באמריקה מולדת בטוחה . ראשי " כך " חמקו מתשובות על פעילותו 
של כהנא באיסוף כספים באמריקה , אולם נראה כי כהנא ראה בשלוחה האמריקאית 
של " כך " בעיקר מכשיר לאיסוף כספים למימון פעולות התנועה בישראל . אומדני 
סכומי הכספים שאסף באמריקה בשנים האחרונים נעים בין מאות - אלפי דולרים למיליונים . 
הייקינד מספר , כי בין התורמים הגדולים ל"כך " היו פרקליטים בעלי שם 
וראשי חברות גדולות . התנאי היחיד של התורמים היה , שכהנא לא יפרסם ברבים 
את שמם . ראשי " כך " בניו יורק דואגים לעתיד התנועה לאחר מותו של מנהיגם . 
" הכהניזם לא מת " , אומר מרגליות , " כי כהניזם הוא יהדות " . אך הוא 
ועמיתיו מודים כי מותו של כהנא מסכן את המשך קיום התנועה ופעולותיה בארצות - 
הברית . מתברר כי יש קושי בבחירת יורש . גורמים הקרובים לתנועה מזכירים 
את שמו של הייקינד כמי שמיועד לתפוס את מקומו של כהנא כמנהיג השלוחה האמריקאית 
של " כך " , ואף פורסם כי הייקינד שוקל לעלות לישראל כדי להתייצב בראש " כך " 
בישראל ולרוץ כמועמדה לכנסת . הייקינד הכחיש פרסומים אלה ואמר כי אין לו 
כל שאיפה לתפוס את מקומו של כהנא בראשות התנועה באמריקה . השבוע עומד להיערך 
בברוקלין האירוע השנתי מטעם " כך " , שכהנא אמור היה להיות אורח הכבוד בו 
והנואם הראשי . אשתקד השתתפו באירוע כ052 איש . לדברי יעקובי , יהודים 
רבים מטלפנים למשרד התנועה בברוקלין ומבקשים לרכוש כרטיס כניסה לאירוע , 
שמחירו 521 דולר . להערכתה , מספר משתתפי האירוע השנה יהיה גדול בהרבה 
מבשנים קודמות . 
