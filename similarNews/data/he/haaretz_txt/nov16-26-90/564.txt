בשבוע שעבר כוסו הקירות בשוק שכונת הבוכרים בירושלים וברחובות הסמוכים לו 
במודעות גדולות : " העסקת ערבים במקומותינו יש בה משום פיקוח נפש ( . 
. . ) דורשים לסלק הערבים עד ט"ו בכסלו ( . . . ) פונים לציבור 
בדרישה תקיפה להימנע מלקנות בעסקים שבהם עובדים ערבים ( . . . ) תפורסם 
רשימת מעסיקי ערבים שלא נענו לקריאה " . אזור שכונת הבוכרים ושיכוני שמואל 
הנביא שמצפון לו הם מרכז אופייני של תומכי תנועת " כך " , שנותרה עתה ללא 
מנהיג . בתי אבן מסוגננים ומתפוררים , שפאר העבר ניכר בהם , משתלבים בשיכוני 
מפונים משנות החמישים והששים מעבר לכביש . יוצאי בוכרה האמידים הסתלקו מכאן 
כבר לפני עשרות שנים . בחנוית עלובות למראה ובבתי מלאכה קטנים מתגוררים 
דיירים מוגנים שמשלמים שכר נמוך , סמלי כמעט , לבניהם ולנכדיהם של בוני 
השכונה , הגרים במרחקים ומתקוטטים ביניהם על נכסי הירושות שערכן נשחק . 
נראה שלפחות במקרה אחד הביאה המודעה לתוצאה מעשית . חיים חדד חשוד שנכנס 
לאטליז של מרדכי מזרחי בשוק ודקר את הפועל הערבי העובד אצלו , עמאד אבו - 
סנינה . מזרחי , שניסה לחסום אותו , נדקר אף הוא . עכשיו כמעט שלא רואים 
ערבים בסביבה . לא את סוחרי האלטע - זאכן ולא את נשות הפלאחים , שפרסו 
את מרכולתן על המדרכות שנים ארוכות , ולא את הפועלים , שאם הם ממשיכים 
לעבוד כאן , הם נחבאים בחצרות האחוריות . באתר בנייה של ישיבה חדשה בפינת 
רחוב יחזקאל ראיתי מכונית פרטית וטנדר בעלי מספר רישוי של בית לחם . בעלי 
המכוניות החנו אותן בתוך המבנה , מוסתרים מהרחוב . על הקיר ממול נמרחה 
כתובת צבע גדולה : " יישפך דם ערבי " . לא רק לערבים מסוכן להסתובב ברחובות 
הבוכרים ובשמואל הנביא . כאשר העתקתי לפנקס מהסיסמאות שעל הקיר הקיפו אותי 
צעירים מזוקנים וחובשי כיפות . אחד מהם אמר : מה זה , לעיתונאים אין כבר 
מצלמות שאתה מוכרח להעתיק מהקיר ? גימגמתי שאני לא חייב להיות עיתונאי אם 
אני רושם משהו בפנקס , וצעיר שני העיר לראשון בלעג : מה אתה רוצה ממנו , 
אתה לא רואה שהוא מת מפחד ? אם היה מביא מצלמה היו הורגים אותו כאן . 
עד שהתרחקתי , הם הוסיפו הערות שגרתיות על עיתונאים ושמאלנים אוהבי ערבים . 
כל הספרים שכתב כהנא וכל הנאומים שנשא , כל מוסדות התנועה שהקים וכל עוזריו 
המתיימרים עתה לרשת אותו כל אלה נראים עלובים וחסרי ערך לעומת השכבה הרחבה 
של אוהדים שהשאיר אחריו . בצפון ירושלים קיימת קרקע חברתית שמתוכה הם ממשיכים 
לצמוח . הצלחותיו הראשונות של כהנא בגטאות היהודים של ברוקלין דומות במשהו 
לפופולריות הגדולה לה זכה בשכונת הבוכרים , בשיכוני שמואל הנביא ובמקומות 
דומים להם בארץ . בשנות הששים הלכו והתרוקנו שכונות היהודים הוותיקות , 
וברוקלין בראשן , מתושביהן היהודים . בעלי היכולת והמעמד עברו בהדרגה 
לפרברים היקרים שמחוץ לערים הגדולות והותירו אחריהם קבוצות חלשות של יהודים 
קשי - יום , זקנים ועניים . מאיר כהנא הציג בפני הדיירים הנעזבים של הגטו 
היהודי - אמריקאי המסורתי דרך גאה ואלימה להתגונן בפני הסביבה העוינת . 
הליגה שלו להגנה יהודית זכתה להצלחה בשוליים של הישיבות החרדיות וחצרות החסידים 
בברוקלין , כשם שקבוצות גזעניות במדינות הדרום של ארצות - הברית זוכות להצלחה 
בשולי המעמד הנמוך של הלבנים . כך , בקווים כלליים , קרה גם בארץ . שכונת 
הבוכרים שירדה מגדולתה כמו נלכדה בשנים האחרונות בין השכונות החרדיות המקיפות 
אותה . בעבר היו אזורי המגורים שממערב לה , מכרם אברהם ועד למקור ברוך , 
שכונות פועלים חילוניות . רבים מההורים היו חברים בהגנה , תומכי מפא"י 
ומפם , שילדיהם הלכו לבית חינוך לילדי עובדים , ואפילו למדו בבית - הספר 
תחכמוני והיו חברים בנוער העובד , בשומר הצעיר ובמחנות העולים . עמוס עוז 
ומוסה חריף הם נציגי דור הבנים של כרם אברהם מאותן שנים . היום קשה למצוא 
באזור הגדול הזה אפילו משפחה חילונית אחת . חצרות מאה שערים התפשטו צפונה 
לבית ישראל , מעוזם של אצ"ל ולח"י בימי המנדט , ומערבה עד לרוממה ולכניסה 
לירושלים . משיצאו הבוכרים האמידים , נעזבו בשכונה החלשים , רובם בני 
עדות המזרח שהתחברו עם שיכוני המפונים הדלים שנבנו לאורך הגבול הישן של רחוב 
שמואל הנביא . השכונה הפכה להיות אחד ממרכזי הפשע בעיר . העבריין יצחק 
דרורי , היושב עתה בכלא באשמת שוד הכספות הגדול בבנק הפועלים בירושלים , 
שלט בשכונה . דמותו הרשימה את צעירי הרחוב . לימים , כאשר ביקש להתמודד 
בבחירות לכנסת מתוך בית הסוהר , נכתב עליו אפילו ספר , " המוח " שמו . 
העירייה וההסתדרות ניסו לשקם את השכונה ושנים אחדות פעל בה אפילו " קיבוץ 
עירוני " , שנתמך על - ידי תנועות ההתישבות . הניסיונות לא הצליחו , עד 
שבאו תנועת החזרה בתשובה וקרנות השפע של הכספים הייחודיים ושינו את התמונה . 
מאות מוסדות הדת שהתבססו בצפון ירושלים חדרו לשכונת הבוכרים בדמות הישיבות 
הספרדיות של החוזרים בתשובה , ובראשן מוסדות אור - שמח של הרב אלבז . אנשיו 
שיפצו אגף במבנה הנאה של בית מקסימוף , סמוך לשוק , ורבים הצטרפו . כמו 
במקומות אחרים , דומים , בארץ , עלתה כאן החזרה בתשובה כאלטרנטיווה לתת - 
תרבות העבריינית . הרחובות היורדים משוק הבוכרים ועד שמואל הנביא היו לתחום 
הדמדומים שבין היישוב הישן החרדי - האשכנזי לבין משכנות העוני של יהודי המזרח , 
ובו נמצאים מעריציו של כהנא , כולם שומרי מסורת , אשכנזים משולי החוגים 
החרדיים ובני עדות המזרח ממרכזי הדלות של צפון ירושלים . כהנא מעולם לא הקים 
תנועת פוליטית מסודרת עם מוסדות , מנגנונים וארגון של ממש . במיוחד מאז 
נפסל להשתתפות בבחירות התפזרו תומכיו בין מצביעי מפלגות אחרות . לא במקרה 
סילקו המוני המשתתפים בהלווייתו את השר יובל נאמן ואת סגניתו , גאולה כהן , 
אבל לא נגעו לרעה בשר יצחק פרץ וקידמו בברכה את פלאטו - שרון . לכאורה , 
תנועות התחיה , מולדת וצומת , ובמידת מה אפילו הליכוד , קרובות לבשורות 
השנאה וגירוש הערבים של כהנא . אבל גם אם זוהי מראית העין במישור הפוליטי , 
הרי בפועל אין הדברים כך . יובל נאמן , רחבעם זאבי , רפאל איתן ושאר 
האישים החילוניים של תנועות הימין הקיצוני , לא מצאו מעולם מסילות ללבם 
של תומכי כהנא . סוציולוגים שבדקו את החתך החברתי של מצביעי מולדת גילו שהוא 
דומה למדי לזה של מצביעי רץ . גם לאוהדי צומת ( בעיקר מהמושבים הוותיקים ) 
ולתנועת התחיה ( שכוחה רב בהתנחלויות ) חתך חברתי דומה . זהו חתך חברתי 
של שכבות ביניים מבוססות עם אחוז אשכנזי - חילוני ניכר . הציבור של כהנא 
בא מעולם אחר : מעולם אמונה ומחאה שבו צמחה תנועת ש"ס ושבו נמצאו בעבר גם 
מצביעיו של פלאטו - שרון . תחושת הגטו של היהודי המופקר והמוזנח , שאסור 
להסגירו לגויים , חזקה בשכבות אלה מכל . בודדים מעולם חברתי זה שנקלעו 
למצוקה נהגו בשעתם להשתמש באיומים כמו : אם לא יתנו לי מה שאני מבקש , 
אשלח את ילדי למסיון . אנשים שלא קיבלו רשיון רוכלות איימו כך על ראש העיר 
ואף אמרו שיתנצרו . ליובל נאמן , לזאבי ולרפאל איתן וגם לרבים בצמרת הליכוד 
זוהי שפה לא מובנת , לקוחה מעולם זר ורחוק . קרוב לוודאי שיותר מלכל מפלגה 
אחרת , נתנו אוהדי כהנא בבחירות האחרונות את קולם לתנועת ש"ס , ואולי לדגל 
התורה ולאגודת ישראל , וזאת ללא קשר לעמדות יוניות של חלק נכבד ממנהיגיהן 
של תנועות אלה . רק מעטים הלכו אחרי מפלגות הימין החילוני משנמנעה מהם האפשרות 
לבחור פעם נוספת בכהנא . לכן , לא היה מוזר לגלות שבין פעילי " כך " 
שרואיינו בימים האחרונים בכלי התקשורת נמצאו רבים שלא שירתו כלל בצה"ל . 
לא טירן פולק הצעיר , אחד המועמדים לרשת את המנהיג שנרצח , ולא החשודים 
מהתנחלות תפוח , שנחקרו על רצח הזקנים הערבים בכפר סמוך להתנחלות . בהוויה 
של ש"ס , כמו אצל החרדים האשכנזים , שירות בצה"ל , קרבי ככל שיהיה , 
איננו ערובה לפטריוטיות , ודאי שלא לאהבת ישראל . לא תהיה הגזמה רבה בקביעה 
שפלאטו - שרון נתפס אצל רבים מתומכי כהנא כיהודי נאמן ואוהב ישראל יותר מאשר 
הרמטכ"ל . אוהדי כהנא , אפילו בהתנחלויות , אינם מסוגלים להשתלב בתנועת 
גוש אמונים שהתמסדה . אף שהשקפת עולמם הפוליטית קרובה אליה מאוד , ולעתים 
ממש זהה , המרחק בין השניים רב . פעילי גוש אמונים מנסים להעתיק את האתוס 
החלוצי של העליות הראשונות ; בית גידולם הוא הציונות הדתית - הלאומית , 
רובם באים מרקע חברתי ותיק ומבוסס וכולם שירתו בצה"ל . לעומתם , פעילי 
" כך " הם קומץ אמריקאים תמהוניים שחברו לכמה תלמידי ישיבות חרדיות ולחוזרים 
בתשובה . מוסדות תנועת " כך " התרכזו באיש עצמו ובכמה עוזרים שהתחלפו 
ביניהם . כל הכסף לפעילות בא מתרומות שאסף כהנא לבדו בהצלחה באמריקה . 
ללא כהנא , אין מוסדות ואין כסף . ואף על פי כן , התנועה תמשיך להתקיים , 
אולי אפילו תתחזק . כהנא הנחיל לאוהדיו טרמינולוגיה וסיסמאות , יצר אווירה 
והתווה דרכי פעולה . די בכך כדי שאוהדיו יגיחו מגבול היישוב החרדי ושכונת 
הבוכרים לנקום ולפגוע בערבים כל אימת שהמתח הלאומי עולה והיצרים מתלהטים . 
