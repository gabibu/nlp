מנהיגי צרפת השקיעו הרבה כסף , והרבה יותר בעצביהם המרוטים של תושבי פאריס , 
שסבלו מפקקי התנועה ששיתקו את העיר במשך שלושה ימים , כדי שפאריס תזכה 
להיות סמל סיומה של המלחמה הקרה וכדי לאפשר את חתימתה של אמנת פאריס . 
זו אמורה להעניק לעולם אירופה דמוקרטית , חופשייה ופתוחה . " אין עוד אויבים 
באירופה " , הצהיר נשיא צרפת פרנסואה מיטראן בתום הוועידה , שבעקבותיה יושמדו 
כמאה אלף כלי נשק , בעיקר סובייטיים ומזרח - אירופיים והיא מותירה למעשה 
את ברית ורשה מפורקת . אלא שביום שלאחר הוועידה , כאשר מנהיגי 43 מדינות 
אירופה , ארה"ב וקנדה עשו את דרכם מי הביתה ומי לסעודיה , היה ברור כי 
הוועידה לביטחון ולשיתוף פעולה באירופה מציעה הרבה פחות ממה שהיו רוצים 
יוזמיה . הוועידה הכריזה על סיומה של המלחמה הקרה , בעוד מלחמה זו חדלה 
למעשה להתקיים מרגע נפילתה של חומת ברלין . אמנת פאריס באה לאחר שהשינויים 
הדמוקרטיים כבר החלו להתבצע במזרח אירופה . מה שהושג היה בגדר גושפנקה 
למצב שכבר התהווה , ולא פחות חשוב מכך אקט המאפשר לגורבצוב להודיע על קיצוץ 
בצבאו ולהסמיך את מה שכבר הבטיח בעבר , כלומר , הוצאת כוחותיו מגרמניה , 
בנייר שעליו חתמו מנהיגי אירופה . אלא שמיד ביום פתיחתה של הוועידה הוכיחה 
זו עד כמה עקרונות הדמוקרטיה והחירות אינם בהכרח הצד החזק של אירופה גם 
זו המתחדשת . שלושת שרי החוץ של המדינות הבלטיות , ליטא , לטוויה ואסטוניה , 
שהוזמנו מטעם ממשלת צרפת , אולצו על - ידי הצרפתים לעזוב את מקומם באולם 
הדיונים באופן מביש בשל וטו שהוטל על - ידי נציגי בריה"ם . הצרפתים תירצו 
את המעשה בכך שנציגי המדינות הבלטיות לא הוזמנו רשמית . הסדר החדש של אירופה 
מזכיר אפוא במידה רבה את הסדר הישן . מעבר לפעולות הסמליות , עיקר הדיונים 
התנהלו מחוץ למסגרות הרשמיות של הוועידה . כאן התערבו להם מנהיגים ודיפלומטים 
מרחבי אירופה עם נציגי ארה"ב וקנדה ועם משקיפים מכל העולם , בניסיון להדק 
את הקשרים ובעיקר את שיתוף הפעולה הכלכלי . נציגים מזרח - אירופים ניהלו 
מגעים קדחתניים עם נציגי המדינות העשירות יותר כדי להשיג מהם עוד כסף ועוד 
סיוע להצלת כלכלתן המתמוטטת . זו , למעשה , הבעיה המרכזית שמולה עומדת 
מזרח אירופה , ועידת פאריס לא היטיבה כל - כך להתמודד עמה . מדינות מזרח 
אירופה היו יכולות להתבונן במידה רבה של קנאה בחיזור המערבי אחרי גורבצוב , 
המקבל יותר מהן . שר החוץ של איטליה , למשל , הודיע כי הקהילה האירופית 
בוחנת מתן סיוע בסדר - גודל של כמיליארד דולר לבריה"ם . מדינות מזרח אירופה 
האחרות קיבלו פירורים , והבטחות . מדינות הקהילה יודעות היטב כי הסדר צמצום 
הנשק הקונוונציונלי שהשיגו עם בריה"ם ועם שאר מדינות מזרח אירופה שווה כקליפת 
השום אם גורבצוב ייפול . למעשה , את הסיוע הזה הן נותנות לא לבריה"ם , 
אלא לגורבצוב . הן מודעות לכך שמעמדו מעורער בארצו וכי לא מן הנמנע שבעתיד 
יסולק מתפקידו . במקרה כזה עשויים הצבא והק - ג - ב לתפוס את השלטון ואמנת 
פאריס , על 91 עמודיה , וההסכם לקיצוץ הנשק הקונוונציונלי , יהיו בבחינת 
אות מתה . הצהרותיהם של מזכיר נאט"ו ושל נשיא ארה"ב , על כך שנאט"ו תמשיך 
להתקיים ויש בה צורך , מבטאות חששות אלה . מדינות אירופה העשירות , וגם 
ארה"ב , היו שמחות לעזור לבריה"ם ולגרורותיה לשעבר הרבה יותר . אך החשש 
הוא שכלכלתה של בריה"ם היא במצב כה גרוע , שהמדובר בבור ללא תחתית . אם 
גורבצוב ייפול בסופו של דבר , הכסף המערבי רק יחזק משטר חדש נוקשה . מהצד 
האחר , גם למדינות העשירות אין כסף רב כל - כך לחלק למדינות אחרות . די 
להזכיר כי ממשלת צרפת כמעט שנפלה בשבוע שעבר בגלל הכוונה להנהיג מס בשיעור 
של % 1 . 1 , כדי להציל את מערכת הבריאות הקורסת תחת גירעון ענק . אמנת פאריס 
מבטאת שאיפה אירופית להגיע לבית אירופי כעין ארצות - הברית של אירופה . 
מנגד , למרות התמיכה בהצהרות , בפועל אין מדינה ביבשת המוכנה לוותר 
על הסוברניות שלה . ובינתיים , במסגרת המוסדות החדשים הנגזרים מאמנת 
פאריס , הוקמו מועצת שרים , מזכירות , מרכז למניעת סכסוכים , מרכז לבחירות 
חופשיות ומעין פרלמנט של פרלמנטים . במוקדם או במאוחר , מעריכים דיפלומטים 
בפאריס , ייפתחו המלחמות בין הארגונים השונים , שכל אחד ירצה להצדיק את 
קיומו . ועידת פאריס לא טיפלה בבעיות הקשות של אבטלה , ההגירה הצפויה ממזרח 
אירופה למערבה ותופעת הימין הקיצוני , ההולכת ומחריפה . ובעוד שהמזרח 
והמערב באירופה מתפייסים הולך ונחשף מוקד - מתח מתחדש בין מדינות הצפון למדינות 
הדרום , שהמשבר במפרץ הפרסי הוא ביטויו הנוכחי . סדאם חוסיין העסיק מאוד 
את משתתפי הוועידה ונותר רק מעט זמן לדבר על עניינים כמו שיתוף פעולה וביטחון 
באירופה . האמריקאים ניסו להפעיל את השפעתם כדי להביא לקבלת החלטה במועצת 
הביטחון שתאפשר לפעול באמצעים צבאיים נגד מנהיג עיראק . הם זכו לעידודם 
של הצרפתים , שבעבר הסתייגו מפתרון צבאי . כיצד קרה שפאריס שינתה את 
עמדתה ? על - פי הערכות בבירה הצרפתית , המארחים ניסו להניע פעמים רבות 
את סדאם חוסיין להגיע לפשרה , בעוד מנהיג עיראק דחה כל רעיון כזה . מסויגים 
יותר היו הסובייטים . גורבצוב , שהודיע על תמיכתו בקבלת החלטה חדשה נגד 
עיראק במועצת הביטחון , סירב לדבר על שימוש בכוח צבאי . דיפלומטים בפאריס 
אומרים כי נראה שהאמריקאים לא הציעו לו די כסף . 
