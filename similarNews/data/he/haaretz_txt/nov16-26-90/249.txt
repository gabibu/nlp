יהיו שיסכימו , יהיו שיכחישו את הנאמר : ממשלת שמיר הנוכחית היא הלא - 
מוסמכת ביותר שהיתה אי - פעם בישראל ; וגם המכחישים עשויים להודות כי היא 
מתחרה על תואר הרעה ביותר . ואולם לא מעשה - כישוף פוליטי מחזיק את ראשה 
מעל פני המים , אלא צירוף של שניים : שנאת - ערבים אמינה של ראשה ושל חבריה 
ואופוזיציה חסרת ישע , והדבר אמור בהדגשה במפלגת העבודה . יצחק בן - אהרן , 
משרידי תור הזהב של תנועת העבודה הישראלית , היטיב לתאר , במאמר שפורסם 
לפני 73 שנים , את ההווי הנוכחי של מפלגת העבודה : " התכנים בנו לעצמם 
מסגרת , ואילו המסגרת מאריכה ימים מן התכנים " . קשה להעלות על הדעת הגדרת - 
מצב קולעת יותר , או תיאור ממצה יותר של התוצאות : " אמנם מלאו בתינו 
פגרים , והם חונקים את חיי הרוח " . אין צורך לנקוב בשמות הפגרים : הם ידועים 
ברבים . ואשר למה שבן - אהרן כינה חיי רוח , כלומר , יסודות של פרוגרמה 
פוליטית מותאמת לצרכים מוחשיים בהווה , הם אכן נחנקו : מפלגת העבודה הכירה 
בלגיטימיות הכעין - בלעדית של ערך ציבורי השייך למחנה הלאומי , הוא הערך 
של ישראל גדולה . הניואנסים אינם חשובים , כפי שלא חשובה ההנמקה , מתגוננת 
או התקפית . מפלגה שהיתה בעבר הקובעת האפקטיווית של סדר - היום הלאומי , 
והשכילה לחנך את הציבור לאורם של מסרים חברתיים ואסטרטגיים , פינתה את 
השטח ליריב , שקיבעונו הוא תוכניתו . מתוצאותיו של התהליך שתיאר בן - אהרן 
היא , שהמפלגה איבדה את האמון בעצמה . מה שנותר , ומה שייחד את תנועת 
העבודה בקרב המפלגות הסוציאל - דמוקרטיות של שנות ה02 וה03 , הוא החתירה 
הנמרצת לשלטון . במהדורה של העשורים האחרונים של המאה מתמצה חתירה זו בחיפוש 
של מפלגות שותפות לשלטון , שבעזרתן ניתן להתחכם לתוצאות אלקטורליות שהעידו 
על אכזבת הציבור ממפלגה אובדת דרך . וכי מהו נושא המריבה פרס - רבין ( 
שאינה נעדרת , כמובן , יסוד של תיעוד אישי ) אם לא נהייתו של פרס אחר 
החרדים , מכאן , ודבקותו של רבין בברית עם הליכוד , מכאן . עמדות אלה , 
שאפשר שהיה להן בסיס רציונלי , גם אם מסוג נחות , היו לקיבעונות , לאחר 
שכישלונן וביזיונן התגלו ברבים . הקואליציה של פרס היתה מסגירה את הציבור , 
החילוני ברובו ושכתוצאה מן העלייה יהיה חילוני יותר , להשפעה בלתי - נסבלת 
של אגודת - ישראל וש"ס , ברשות היחיד וברשות הרבים . הקואליציה של רבין 
כבר הספיקה לעשות את מפלגת העבודה לגרורה מרצון של הליכוד ולעלה התאנה שלו 
כלפי חוץ . זה כמו זה טוען , כי דרכו שלו היא הדרך הבלעדית לישועה ; לא 
זה ולא זה מספק מענה להערה העשויה להישמע , כי פוליטיקה שלטונית אינה מתחילה , 
אלא מסתיימת בבניית קואליציות . לכיבוש השלטון מכוח המפלגה עצמה אין תחליף . 
וכדי לכבוש רוב בבחירות המפלגה זקוקה לדימוי עצמי איתן , שפירושו הסכמה 
מקיפה על ערכים ויעדים מעשיים ועל דרכי ההגשמה . במקום אלה , פרס מפתה 
את מפלגתו בקסם הברית עם הלובביצר ועם הרב שך , ורבין בהוקרת החיבוק עם 
שמיר ודומיו . מפלגת העבודה הולכת ושוקעת בשגרה של תפלויות : מגעים שאינם 
מובילים לשום דבר , ריטונים קיבוציים על היריב שתפס את הכיסאות ואת הכיבודים , 
ופעילות - סרק פרלמנטרית , כגון הגשת הצעות אי - אמון , חדשות לבקרים , 
שאת תוצאותיהן אפשר לחשב מראש . בטווח הקצר מאוד , ובמונחים של עזרה 
ראשונה , היא יכולה להקל על עצמה ולשפר את הרושם שהיא מעוררת בציבור , 
אם תאחה את הקרעים בהנהגתה , ובמשתמע , אם תחדל לרתום את העגלה הקואליציונית 
לפני סוס הערכים הפרוגרמטיים . ואשר לטווחים ארוכים יותר , מעבר לתקופת 
כהונתם של פרס ורבין , על העבודה לשוב ולפתח אישיות פוליטית עצמאית עדכנית , 
תהליך שיצריך זניחת ערכים ומנגנונים שחלף זמנם . לפי שעה , שאריות האנרגיה 
מהעבר די בהן לקיימה ; אך טבעה של התנופה שהיתה , שהיא אוזלת עם הזמן . 
