בגין חדירת המחבל מגבול ירדן למוצב צה"ל בבקעה קשורה במתיחות האישית הגלויה 
השוררת בין השניים ונמשכת לאורך כל תקופת כהונתו של שומרון כרמטכ"ל . הסכסוך 
הפומבי האחרון פרץ רק לפני שבועיים , כאשר מרדכי הפר הוראה של הרמטכ"ל והתראיין 
בכלי התקשורת בעקבות חדירת המחבל ; שומרון חיכה , אולי , להזדמנות להשיב 
לו כגמולו . מקורביו של מרדכי מרבים אמנם לנגן על נימות אלה , כאשר הם 
מתעקשים כי מדובר בנקמנות אישית ולא בשיקולים מבצעיים . בלשכת הרמטכ"ל 
בוחרים לא להגיב . אך החשש האמיתי הוא , שהסכסוך בין שני האלופים יערפל 
את הנושא המרכזי בקיעים בשמירה על הביטחון בגבול ירדן , אשר הפך בחודשים 
האחרונים מגבול של שלום לגבול שדרכו חודרות חוליות טרור למטרות פיגוע בשטח 
ישראל . דו"ח ועדת החקירה שמינה הרמטכ"ל חושף מחדלים רבים בתפקוד החיילים 
המשרתים בבקעה ובתדרוכם . הוא מדגיש , שרמת המוכנות במוצב ששימש מטרה לטרור 
לא היתה מספקת וכי לא נעשה די בתחום זה גם במסגרת מגבלות כוח האדם של צה"ל . 
לפי הדו"ח , לחיילים לא נמסרו פקודות שמירה , והם החליטו על דעת עצמם באיזו 
מידה לשמור והיכן . החיילים , המשתייכים ליחידת הגנה מרחבית , לא היו 
מאומנים דיים . לרובם אין רקע קרבי , וחלקם אף לא ביצעו אימון תלת יומי 
שגרתי שיכשיר אותם למשימותיהם . מקצת החיילים לא היו מנוסים בהפעלת אמצעי 
לחימה . יתרה מזאת , חטיבת הבקעה לא תידרכה כיאות את החיילים ולא נתנה להם 
סקירה מודיעינית על ההתראות והפעילות המוגברת בגזרה זאת . בעיקר חמור הממצא 
המצביע על תופעה מתמשכת של הרפיית הכוננות ביחידות מילואים : גם במחזור 
הקודם של חיילי מילואים בבקעה לא הקפידו על נוהלי השמירה והכוננות . מהתחקיר 
עולה אמנם , כי יש לתגבר בכוח אדם איכותי את הכוחות הפועלים לאורך הגדר , 
אולם עם זאת מודגש , כי גם חיילי ההגנה המרחבית במערך הכוחות הנוכחי מסוגלים 
להגן על עצמם כיאות , בתנאי שיאומנו ויקפידו על הנהלים בתחום השמירה והכוננות . 
מבחינה זאת מטיל למעשה הדו"ח את עיקר האשם על הדרגים הפיקודיים , שאינם 
מכשירים במידה מספקת את חיילי המילואים למשימותיהם . בצה"ל שוב אין מתייחסים 
למחבלים המסתננים דרך גבול ירדן כאל מעורערים בנפשם . חוליות מאורגנות תופסות 
את מקומם של החייל המשוגע , או הצעיר התמהוני , החוצים את הגבול כדי לתקוף 
כל מי שנקרה על דרכם . במערכת הביטחון סבורים , כי ניסיונות החדירה הללו 
יימשכו , ובעיקר ניסיונות פיגוע של חוליות הגיהאד האיסלמי . על - פי ההערכות , 
אי אפשר להפריד בין העלייה במספר ניסיונות החדירה לתחום ישראל לבין התרופפות 
מעמדו של חוסיין מלך ירדן , ומשום כך לא צפוי מיתון בפיגועים מסוג זה בתקופה 
הקרובה . מכאן מתחייבת היערכות צבאית קפדנית ושיטתית יותר . עם זאת , מן 
המחדל הנוכחי לא עולה המסקנה , כי על הפיקוד הבכיר של צה"ל להחליף את חיילי 
ההגנה המרחבית המשרתים בבקעת הירדן באנשי יחידות מובחרות . תגבור כזה לצורך 
הגנה יבוא על חשבון פעילות מבצעית בלבנון ופעילות נגד האינתיפאדה . חיילי 
ההגנה המרחבית אמורים לעמוד במשימת ההגנה על גבול הירדן , אם יקבלו הכשרה 
נאותה ויפעלו בנהלים מתאימים . יש לקוות , שהמחדל במוצב בבקעה ינוצל כדי 
לנער מסגרות בצה"ל וכי מפקדי הצבא ידאגו ליישום מסקנות הקצין הבודק , במקום 
להטיח האשמות זה בזה . יריבויות אישיות ביניהם , הפורצות גם בהודעות לתקשורת , 
אינן מוסיפות לדמותו של צה"ל ואינן פותרות את הליקוי שחשפה החדירה האחרונה . 
