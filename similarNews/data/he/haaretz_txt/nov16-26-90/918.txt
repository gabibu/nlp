חברת הדלק " גל " , באמצעות עורכי הדין יורם אבירם ויהודה רסלר , עתרה 
אתמול לבג"ץ כנגד החלטת משרד האנרגיה לפסול את רשיון החברה לשווק בנזין בגדה 
המערבית . כפי שפורסם בסוף השבוע , הודיע זאב אפיק , היועץ המשפטי של 
משרד האנרגיה , על פסילת רשיון השיווק של גל , לאחר שהתברר לו כי בניגוד 
להתחייבותה המוקדמת החברה משווקת בנזין גם לתחנות הנמצאות בקשר עסקי עם חברת 
פדסקו ( הנמצאת בבעלות שלוש חברות הדלק הוותיקות ) . עורכי הדין טוענים 
כי היועץ המשפטי של משרד האנרגיה לא היה מוסמך להגביל את גל בשיווק בנזין 
בשטחים , והיא היתה רשאית לשווק בנזין כרצונה , שכן המדובר בתחרות בין 
החברות . באי כוחה של גל טוענים כי מעורבות היועץ המשפטי של המשרד מהווה 
סיוע לחברות הדלק הוותיקות . גל מאשימה כי משרד האנרגיה העביר במתכוון את 
רשימת התחנות שגל מוכרת להן בנזין , למרות שהוסכם כי רשימה זו תישמר בסודיות . 
בסיכום הדיון החליט שופט בית המשפט העליון , יעקב מלץ , להביא בהקדם את 
הדיון בעתירה בפני הרכב של שלושה שופטים . עוד הוחלט להזמין לדיון את בא 
כוחו של היועץ המשפטי . 
