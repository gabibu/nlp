בוויכוח הלא - מכובד המתחולל סביב אישור תקציב המדינה בעגת הכותרות : תוכניתו 
הכלכלית של יצחק מודעי המצטיירת מן ההיבט הפוליטי כעימות בין שר האוצר ובין 
חורשי רעתו מקרב עמיתיו , הצדק נוטה יותר לצד מודעי . ואולם זהו צדק בין 
מרכאות : עמדתו של מודעי מתחשבת על קצה המזלג במציאות . לעמיתיו - יריביו 
לא מגיעה אפילו מחמאה זו . ישראל לא תהיה מסוגלת לקלוט את העלייה ההולכת 
וגוברת בלי יבוא הון מאסיווי . מודעי ער לאמת זו , ומודע לכך שלא תהיה 
עזרה מבחוץ למי שלא מנסה לעזור קודם כל לעצמו . עזרה עצמית בהקשר זה פירושה 
הכבדה עצמית , ועל כן יש הצדקה כללית לכוונתו של שר האוצר להעביר משאבים 
מכיסי האזרחים לקופה הציבורית ולנצלם למימון הקליטה . אך תוכנית כלכלית כזאת , 
שתיקח בחשבון את השתתפות האזרח הישראלי בנטל , תועיל רק אם תיעשה במסגרת 
הכוללת , שתכרוך יחד משאבים מקומיים ומימון חיצוני בהיקף מתאים וביחס נכון , 
לצורך מימוש קליטתם של מאות אלפי עולים הצפויים להגיע בשנים הקרובות . 
תוכנית מקיפה כזאת נעדרת בעיקרה מן ההצעה שתונח בקרוב על שולחן הממשלה . 
אם לדבר במונחים גסים , היחס בין יבוא הון לבין התרומה העצמית למימון תנאים 
סבירים לקליטת העולים , צריך להיות 5 : 1 , על - פי מה שפורסם עד כה . 
כלומר , על כל מיליארד שיגויס בדרכים תקציביות וממקורות מקומיים אחרים , 
נדרשים חמישה מיליארד שיגיעו ממקורות חיצוניים . מן ההצעה של מודעי עולה 
יחס של 1 : 3 לערך , יחס שבו כמות ההון החיצוני אף נמוכה מזו המיועדת להשגה 
ממקורות פנימיים . אפשר לומר , מבלי להסתכן בניחושים , כי הניסיון לממש 
קליטה ראויה לשמה ביחס של שקל חיצוני אחד לשלושה שקלים מתוצרת הארץ יסתיים 
בכישלון , שיחזיר את כולנו ותיקים ועולים להווי של ראשית שנות החמישים . 
אילו לא נתפס שר האוצר לא רק באשמת זולתו בסד מדיני , היה בוודאי מפעיל 
את כל מרצו להגדלה רבתי של יבוא הון למימון הקליטה , אך הוא אינו יכול . 
ממשלת ישראל הנוכחית לא רק שאינה מעודדת , אלא אף דוחה סיוע כלכלי חיצון . 
מדיניותה מראה ריב ומדון , לא רק נגד אויבים גם עם ידידים ; בכך היא 
משיגה את המטרה ששלטון המכונה " סוציאליסטי " לא השיג בשלושים שנותיו : 
הרתעת משקיעים ומלווים . מסיבה זו ניצבת מדינת ישראל בפני הברירה האכזרית 
קליטה ראויה לשמה עקב תמורה במדיניות , או התמדה במדיניות במחיר שירחיק 
לא רק עולים ועולים בכוח , אלא גם את מי שנולדו והשתרשו כאן . בהיותנו יושבים 
בתוך עמנו אנו יודעים , שעמיתיו של מודעי בממשלה המבקשים לסרס את תוכניתו , 
אינם פועלים על יסוד הנאמר לעיל , אם זה בכלל אפשרי . עיוורונם המדיני 
ובורותם באשר לזיקה ההדדית בין כלכלה ומדיניות , עמוקים יותר משל שר האוצר . 
בעימות המסתמן ביניהם מודעי צודק יותר , הגם שהקונצפציה הכללית שלו , 
אם תתגשם , לא תוביל לתוצאות הטובות באופן מהותי מזו המוצגת על - ידי חורשי 
רעתו . ואמנם , עד אשר לא יתחלף השלטון בישראל אין יסוד לתקווה לתמורה 
חיובית במשק הישראלי , כזו המיטיבה עם עולים ותיקים כאחד . 
