שוק ניירות - הערך שלנו נעשה מתוחכם מיום ליום . טכניקות המסחר , מצד אחד , 
ומגוון המכשירים הנסחרים , מן הצד השני , מוליכים יותר ויותר לקראת שוק 
למקצוענים . לטעמי , גם לפני החידושים של העת האחרונה , היה מוטב שאנשים 
שאינם מכירים את רזי השוק יימנעו מלפעול בו , לפחות במישרין , ויסמכו על 
גופים וגורמים שזה מקצועם וזו התמחותם . גם כך , כמובן , לא מובטח תמיד 
רווח , אך לפחות יש לצפות שמהלכים ייעשו תוך מיומנות וידע . על אחת כמה 
וכמה , כשבשוק נסחרים מכשירים חדשים וניירות - ערך מתוחכמים , שצריך ידע 
רב כדי לחשב את הכדאיות בהשקעה בהם . טבעי , אפוא , שמשקיע מן הציבור יפנה 
לקבל ייעוץ לפעולותיו . רבות נכתב על נושא הייעוץ בניירות - ערך , וגם במדור 
זה התייחסתי לכך בעבר . אזכיר רק שהיום אין כל הסדר משפטי בתחום זה , והצעת 
חוק מלפני שנים מספר מונחת כאבן שאין לה הופכין . הגורמים הפעילים בשטח הם 
חברי הבורסה , וכן יועצי השקעות ומנהלי תיקים שאינם חברי בורסה . אדם הפונה 
לאחד מהגופים האלה עלול להיתקל בכמה בעיות : יש כאלה שהחליטו שהם לא מייעצים 
בניירות - ערך ובוודאי לא לגבי קנייה או מכירה של נייר - ערך מסוים . התפקיד 
היחיד שהם מוכנים למלא הוא טכני : קבלת הוראה מלקוח וביצועה , בלי מעורבות 
מקצועית מצידם , ובלי אחריות כל שהיא לגבי החלטת הלקוח . אחרים פועלים רק 
בדרך של ניהול תיק ניירות - ערך על - פי שיקול - דעתם ובלי מעורבות שוטפת 
של הלקוח , וגם זאת , רק בתנאי שמופקד אצלם סכום כסף בגובה מסוים . על 
רקע זה גם ניתן להבין את הפריחה בשוק קרנות הנאמנות , שכן זה אחד המפלטים 
של משקיע מהציבור בסכומים קטנים יחסית , שאינו בעל ידע מספיק לפעול בעצמו 
ישירות ואין מי שייתן לו את הייעוץ המתאים . איני בטוח שזה תהליך פסול . 
נהפוך הוא , צמצום פעולתם של משקיעים , חסרי ידע ומעוטי יכולת , הקונים 
או מוכרים בלי בסיס מקצועי וללא הגיון כלכלי , זה תהליך שיש בו תרומה חיובית 
ליציבות שוק ההון . יחד עם זאת , במסגרת הרפורמה בשוק ההון , במסגרת הפתיחות 
והתחרות , יש לשקול אם אין מקום להקדיש תשומת - לב רבה יותר למשקיע מן הציבור 
גם במחיר של עמלה גבוהה יותר , ובמקביל לבחון אם לא נדרשים שירותי מינימום , 
שאנשי המקצוע בשוק ההון חייבים בהם , ובמיוחד בשוק מתוחכם . 
