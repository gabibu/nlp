במזרח התיכון תירשם המאה ה31 לפנה"ס כמרובת אירועים , כמאה ששינתה את מראהו 
המדיני של אגן הים התיכון בכלל , והחוף הסורי - ישראלי באופן מיוחד . אזור 
זה שהיה תחת שלטון המצרים כונה על - ידם בשם " כנען " . הוא השתרע ממרכז 
סוריה של ימינו , וכלל את ארץ - ישראל עד ללב הנגב . תושביו היו בני יסודות 
אתניים מגוונים שהדומיננטים בהם היו סוחרי וחקלאי מישור החוף , הכנענים , 
ששמם דבק בפרובינציה כולה . במאה הזו הגיעו החיכוכים בין שתי המעצמות הגדולות 
של העת ההיא מצרים בדרום והחתים בצפון לעימותים צבאיים רבי עוצמה . שני 
הצדדים טענו להישגים ולניצחונות , אך היה זה תיקו , ולמעשה , אפשר לקבוע 
ששני הצדדים הפסידו . למה הדבר דומה ? לשני מתאגרפים החובטים זה בפני זה , 
ונופלים בו בזמן על קרשים נוק - אאוט כפול במושגי זירת האיגרוף המקצועני . 
הקרבות והעימותים הללו הביאו להחלשה רבתי של שתי המעצמות מחד גיסא , ולהתעוררות 
לאומית גוברת והולכת בקרב היסודות האתניים השונים בכנען מאידך גיסא . נפילת 
המעצמות ותשישות כוחן הובילו להקמת מדינות קטנות חדשות , שנוצרו סביב גרעינים 
אתניים קיימים , שמהר מאוד פרקו עול . ביניהם אפשר למנות את ממלכות הארמים , 
מלכויות אדום , מואב ועמון . שני יסודות אתניים הובילו את המירוץ באזורנו : 
שבטי בני ישראל באזור ההר ושבטי גויי הים , שהמקרא מכנה בשם הקיבוצי " פלישתים " ; 
הלהט הלאומי , והדחף להקים מדינות משל עצמן , בלט בקרב שתי יחידות אלו 
יותר מאשר בקרב שאר העמים היושבים בכנען . בסופו של דבר קמו בארץ - ישראל 
המערבית שתי מדינות עיקריות : ישראל יושבי אזור ההר ופלשת , החולשת על 
גבעות השפלה ומישור החוף . את עיקר מרצן השקיעו השתיים בהכנעת העממים הקטנים 
ועריהם שנותרו כמובלעות בתוך תחומיהן . לא עבר אלא זמן קצר ושתי המדינות 
פנו ללחום זו בזו . מקורות המקרא מתארים בשפתם , בסגנונם , ובשפה קצרה 
ותמציתית את האירועים והשתלשלותם . אפשר לחוש את מניעי הכוחות שבשטח , 
ולהתחקות אחר העשייה הפוליטית ותוצאותיה . וכך היה סדר העניינים : קבוצות 
לחץ , כנראה מקרב מפקדי הצבא הפלישתי , הפעילו לחץ כבד על סרני פלישתים 
והניעום לכבוש ולהשתלט על ההר מקום מושבם של שבטי ישראל . הנימוק היה שאי 
אפשר יהיה לחיות בשלווה במישור החוף ובגבעות השפלה אם ההר יהיה מוחזק בידי 
כוח אתני אחר . בסדרת קרבות ומלחמות הצליחו הפלישתים בהגשמת חלומם , ואזור 
ההר הדרומי וברבות הימים גם הצפוני נכבשו . הם הפקידו חילות מצב בעיירות 
ובכפרים , והקימו את מפקדת השלטון הראשית בשטחים הכבושים בגבעת - שאול , 
לא הרחק מבית - אל . את האוכלוסייה פרקו מנשקה , ולא הירשו לחקלאי ישראל 
לקיים מערכות ייצור ברזל , גם לא לצרכים אזרחיים . כל הרוצה לטפל בכליו 
החקלאיים היה צריך לכתת רגליו לפלשת , להירשם ולהיות מדווח . במבט שטחי 
נדמה כי מגמת מפקדי הצבא הפלישתי הושגה במלואה : הם שולטים בהר ורואים נחת 
בשפלה . אבל בישראל , כמו בכל העמים , פיעפע רגש לאומי חזק , ובני השבטים 
השתוקקו לחירות לאומית משל עצמם . תוך זמן קצר קמה תנועת מרי שסחפה רבים . 
גלי התקוממות הצמיחו גם מנהיגים מקרב הצעירים . בראשונה היו אלה נערי הכפרים 
מאזור בנימין . עלם שיצא עם חבריו לחפש אתונות שאבדו למשפחתו מצא את המלוכה 
בעזרתו של מנהיגם הרוחני של הישראלים שמואל הנביא . כצפוי , קמו גם משתפי 
פעולה עם הפלישתים , ובין אלה נמנה אפילו מי שלימים היה הגדול שבמנהיגי 
ישראל דוד המלך . אילוצי הזמן והאירועים הביאוהו לעבור לצד הפלישתים , 
ולשרת את אויבי עמו פרשה שלימים רוככה על - ידי כותבי העתים מטעמו . המלחמה 
בין הפלישתים לבין שבטי ישראל נשאה אופי של מלחמת שחרור לאומית , המתנהלת 
בין נטולי הנשק השואפים לעצמאות לבין צבא מזוין היטב ובנוי לתלפיות . בעתות 
אלו , גוברת הרוח על הנשק , והדוגמה המובהקת לכך היא סיפור מלחמת דוד 
בגוליית : הנער מבית - לחם יצא למלחמתו מצויד רק באבנים , ומולו התייצב 
החייל המחומש מכף רגל ועד ראש ; הניצחון , כידוע , נפל בחלקו של הנער . 
המסקנה מאותם אירועים היא שהאחיזה בהר , לא רק שלא הביאה לפלישתים שקט ושלווה 
אלא גרמה לבני ישראל שיכבשו את ארצם הם , ואף את נחלות הפלישתים . שנים 
רבות שלטו מלכי ישראל על שטחי הפלישתים , וכנראה שאף נקמו בהם על שנות השיעבוד . 
אלא שכאן חל שינוי ומהפך . כבר בימי נכדו של דוד , רחבעם , חזרו רוב 
נחלות הפלישתים לידיהם ; שתי מדינות קמו באזור : ממלכת יהודה יושבת ההר , 
ומלכות פלשת יושבת השפלה והמישור . שיטת הממשל הפלישתי המסורתית הביאה 
לכך שמדי פעם עבר מרכז השלטון לעיר אחרת אחת מחמשת ערי סרני פלישתים : 
אשדוד , עקרון , אשקלון , עזה וגת , אך הממלכה הקפידה להישאר בתחומיה 
ההיסטוריים . כך גם עשו יושבי ההר ביהודה : פרט לכמה חריגות קצרות טווח 
כמו בימי שלטון עוזיהו , המלך שכבש שטחים ניכרים מארץ הפלישתים הקפידו 
מלכי יהודה להחזיק בשטחי הממלכה המסורתיים שבהם חיו יהודים באחוזים נכבדים ; 
מורא הכיבוש ותרומתו השלילית לחיי החברה והתרבות של העם עמדו לנגד עיניהם . 
כמעט שלוש מאות שנה התמיד הסטטוס קוו הצבאי בין שתי המדינות , וזאת חרף 
הבוז והחשדות שגילה כל צד כלפי שכנו . היו אלה חיים שבבסיסם עמד אינטרס 
משותף של שמירה על עצמאות לאומית מצד אחד וראיית לקחי העבר מצד שני , ואת 
השנאה הגדולה רבת השנים מן העבר הדחיקו . גם בימי בית השני פרצו מעת לעת 
סכסוכים חריפים בין יחידות אתניות שונות יהודים , שומרונים וערבים ובסופם 
הגיעו העמים לפשרה . המניעים היו זהים לאלה של המאה ה31 : הרצון לחיים 
שלווים הנקיים מסכסוכים טריטוריאליים , הנובע מתוך ההכרה בזכויות הזולת ; 
במצבים עדינים אלה , אסור להירדם ויש לעמוד על המשמר לבל יופר מאזן הכוחות 
המונע מהשכן להסתער עליך ועל אדמותיך ; זוהי הדרך היחידה שהוכיחה את עצמה 
לאורך הדורות . כך צריכות להתנהג האומות היושבות על אדמת הפרובינציה המצרית 
העתיקה כנען . 
