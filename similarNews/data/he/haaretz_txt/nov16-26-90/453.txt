משלושת " החוקים הדתיים " , המחיר שממשלת שמיר הסכימה לשלם תמורת הרחבת 
בסיסה הקואליציוני , ביטול התחבורה הציבורית בשבת הוא שמטריד יותר מאחרים 
את פרנסי השלטון המקומי . תנועת אוטובוסים בשבתות יש למעשה רק בחיפה ובינה 
לבין יישובי האזור . כמו - כן קיים קו אוטובוסים של החברה הערבית מנצרת , 
הפועלת בשבתות באופן סדיר לחיפה וממנה . בשאר הערים ישנה תנועה של מוניות 
ומוניות שירות . תחבורה זו פועלת מתוקף סטטוס - קוו שקיים בחיפה למן ראשית 
המדינה , והוא זה ששמר על הרגיעה ביחסי דתיים וחילוניים בעיר . ניסיון 
לאכוף את החוק הזה בחיפה , יביא לניתוץ הסטטוס - קוו ולערעור מרקם היחסים 
שנשמר בהצלחה כה רבה בין דתיים לחילוניים . מראות שלהם הורגלנו לראות בעבר 
בירושלים , של התנגשויות בין דתיים לחילוניים , עלולים לפקוד גם את עיר 
הכרמל . הצלחותיו של ראש העירייה , אריה גוראל , להדוף ניסיונות קודמים 
של חוגים דתיים בעיר , להשליט את אורח חייהם על הציבור החילוני , כמו , 
לדוגמה , המאבק על תנועת הרכבל בעיר או פעילות המסעדות במדרחוב נורדאו 
בשבתות ועוד , מעודדים את החוגים החילוניים בעיר למנוע גם הפעם את החלת 
החוק . מן הראוי היה שגם סיעת הליכוד בחיפה , הסיעה השנייה בגודלה בעיר 
שרוב מצביעיה הם חילוניים , תתעלה מעל אינטרסים מפלגתיים צרים ותתייצב לצדו 
של גוראל במאבקו לשמירת הסטוטוס - קוו הדתי בעיר , אולם ספק אם דין הבוחרים 
יגבר במקרה זה על " דין התנועה " . ספק גם אם גוראל יזכה לסיוע מראשי מפלגתו , 
שפוזלים עדיין לסיעות הדתיות בתקווה שבבוא היום עוד יסללו דרכם בחזרה לשלטון . 
גם פרוספר עזרן , ראש עיריית קריית - שמונה , ניסה לעמוד בפרץ . הוא שימש 
כפה ליישובי אצבע הגליל וקו העימות , בטענו כי התחבורה היוצאת מהגליל למרכז 
לפני צאת השבת חיונית , כיוון שהיא משרתת את החיילים בני האזור , הנדרשים 
לחזור ליחידותיהם . עזרן השכיל להעלות טיעון המדבר ללבם של רבים , 
אולם ספק אם הוא שקול מול נחישות ממשלת הליכוד להישרד בשלטון . גם תלותו 
התקציבית בממשלה עלולה לשמש לו כבלם . פחות מתרגשים בשלטון המקומי מ"חוק 
החזיר " ומהחוק למניעת הפצת פרסומי תועבה , משום שעל פי ההערכות הרווחות 
לא ניתן יהיה לאכוף חוקים אלה . גורל חוקים אלה יהיה כגורל שורה ארוכה של 
חוקים ממלכתיים וחוקי עזר עירוניים שנחקקו ונותרו " על הנייר " בלבד , 
וזאת משום שקצרה ידן של הרשויות המקומיות לאכוף את החוקים , אם בשל מחסור 
בתקני כוח אדם , או פשוט בשל חוסר רצון ועניין . בעניין זה מזכירים את חוק 
איסור מכירת החמץ , חוק כנוביץ , חוק למניעת רעש וזיהום אוויר , ועוד 
חוקים רבים אחרים , שבפועל כמעט אינם נאכפים . מי שחוקק את החוק צריך גם 
לדאוג להקצאת הכספים הדרושים למימון תוספת כוח האדם שתידרש לעיריות לשם אכיפה 
יעילה של אותם חוקים . ללא תוספת זו , רשויות מקומיות , גם אם ירצו , 
לא יוכלו לעמוד במשימה . מוטב שהממשלה תעמיד לרשות הרשויות את הכספים שהיא 
חייבת למימון פעולות חינוך , רווחה , וקליטת עלייה , לפני שתשקיע ב"שוחד 
קואליציוני " , אמר השבוע אחד מראשי העיריות , שהעדיף לשמור על עילום שם . 
עירו היא עיר תיירות , ולדעתו לא סביר למנוע מתיירים מזון שלו הם רגילים , 
או אמצעי בידור כמו ירחוני העירום למיניהם . הוא הזכיר בהקשר זה את " חוק 
היובש " בארה"ב , שהוכיח כי מה שנאסר בחוק הופך מבוקש יותר . משום כך 
הוא צופה פריחת שוק שחור למכירת חזיר ופרסומים פורנוגרפיים , שלא ניתן יהיה 
לפקח עליוחוקי הדת מבית - מדרשם של חכמי אגודת - ישראל , אינם החוקים היחידים 
המאיימים לערער מרקמים פוליטיים וכלכליים עדינים בשלטון המקומי . מעבר 
לפינה ממתינה המפד"ל לתורה עם חוקי ההסמכה . אם יתקבלו , ויש להניח שיתקבלו , 
שכן " כושר השכנוע " שלהם על שמיר ועמיתיו אינו נופל מזה של אגו"י , 
המראה של צעירים משועממים המסתובבים באפס מעשה בכיכרות יחזור לנוף העירוני , 
עם מעשי הפרחחות והוונדליזם המתלווים לכך . למרכז השלטון המקומי , למוד 
הפיצולים וההתגוששות בין ראשיו , ניתנה הזדמנות להתאחד ולהוכיח את יכולתו 
לפעול בכל האמצעים הפוליטיים והארגוניים העומדים לרשותו כדי להעביר את רוע 
הגזירה . השאלה אם בהנהגתו של מקסים לוי וחבריו , כאשר אלי לנדאו מזנב 
מאחוריהם , יצליח מרכז השלטון המקומי להתעלות מעל הזיקות המפלגתיות של מנהיגיו 
ולהתייצב בנחישות מול הממשלה , כדי להדוף חקיקה הפוגעת באוכלוסיות רבות 
ומוסיפה לרשויות המקומיות מעמסה תקציבית שלא יוכל לעמוד בה . 
