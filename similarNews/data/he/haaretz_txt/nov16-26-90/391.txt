משרד החינוך תובע לאסור , במסגרת תקנות הגנת הצרכן , פרסומת מסחרית ישירה 
במוסדות החינוך . את הדרישה שיגר היועץ המשפטי של המשרד , עו"ד אריה בריק , 
אל משרד המשפטים ומשרד התעשייה והמסחר . עו"ד בריק מציין בפנייתו , כי 
באחרונה התפתחה והתפשטה התופעה שבה גופים מסחריים וכלכליים מפיצים מתנות 
בקרב התלמידים כדי לקדם את מכירותיהם , עושים הגרלות בין התלמידים ומנצלים 
עזרי - לימוד חיוניים , כגון ספרים , עטיפות למחברות , מחברות ומכשירי 
כתיבה , לפרסומות מסחריות , גלויות או מוסוות . משרד החינוך ביקש כי לתקנות 
הגנת הצרכן , שהגיש משרד התעשייה והמסחר לאישור ועדת הכלכלה של הכנסת , 
ואשר בהן יש פרק המכוון לפרסומת לקטינים , יוסיפו תקנות האוסרות פרסומת 
במוסדות החינוך , אלא בהיתר של משרד החינוך . המשרד מבקש כי בתקנות ייאמר 
במפורש כי " לא יעשה אדם פרסומת במוסד חינוך אלא בהיתר של משרד החינוך 
על - ידי ניצול עזרי לימוד , משלוח מתנות חינם ועריכת הגרלות " . ממשרד 
החינוך נמסר אתמול כי הגיעו אליו באחרונה תלונות רבות של הורים , מורים 
וגננות על כי פרסומת שאינה מבוקרת מגיעה למוסדותיהם . 
