זה מגיע לסופו : בשני פרקים שנימתם , לפחות לכאורה , קלילה יותר , כמעט 
קומית . אולם בסופה של דרך ארוכה זו הקומדיה יכולה להיות ביטוי של ייאוש 
עמוק , מין משיכת - כתפיים פטליסטית שאומרת : נו , טוב , כולנו שותפים 
לתרבות , להיסטוריה ולמוסר האלה . שני הפרקים נוגעים בסייגים השונים של 
הדיבר שקורא לנו " לא לחמוד " . בפרק התשיעי הסיטואציה היא כמעט זו של פארסה : 
אישתו של אימפוטנט בוגדת בו , והוא , בלא ידיעת האישה ומאהבה , צופה 
בהם בפעולתם . וזו רק ההתחלה . בעשירי , הקומי באמת , מסתבכים שני אחים 
עם ירושת אביהם , שהיא אוסף - בולים נדיר , שצץ ונעלם . יחלוף זמן עד שנצליח 
לסכם באמת את משמעותו של הפרויקט הזה : להבין מה זה אומר שדווקא בסופו של 
עשור אחד ותחילתו של אחר , ברגע היסטורי מסוים , בחר במאי מפולין דווקא , 
כך סתם , בלא הכנה מוקדמת , להביא אל תוך חיינו את עשרת הדיברות , בלי 
ססיל בי . דה מיל וצרלטון הסטון , כאקט פוליטי , מוסרי ואמנותי . כן , 
אני ממשיך לשמוע תלונות , מכיוונים שונים , על כובדו ותרבותיותו של הפרויקט , 
אבל הערכה אמיתית שלו תהיה חייבת להיעשות מעבר לשיקולים אלה : נצטרך להבין 
את משמעותו של האירוע מעבר לערכו האסתטי , כאקט של חזרה וגם ניתוק מכל אותה 
מסורת תרבותית והגותית שסדרה זו נובעת ממנה ומתייחסת אליה . קישלובסקי קבע 
את נוכחותה של הסדרה בחיינו , וזה אומר קודם כל שהיא קיימת . ואם היא 
קיימת , משמע שאנו חושבים עליה והיא מחייבת התמודדות . 
