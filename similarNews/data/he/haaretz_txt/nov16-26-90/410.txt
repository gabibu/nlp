חברות השכרת הרכב השונות חזרו בהן מהסכמים עם גופים שונים ומהקמת מועדוני 
עסקים למיניהם , לאחר שהתאחדות סוכני הנסיעות והתיירות איימה לנקוט נגדן 
בצעדים מעשיים . השיווק הישיר של הספקים והסיטונאים גורם לירידה בעמלתם של 
סוכני הנסיעות , שהם הזרוע השיווקית של ענף התיירות . בהתאם למדיניות ועד 
ההתאחדות , עקבה ועדה מיוחדת אחר היחסים עם הספקים . לחברי הוועדה התברר 
כי חברות השכרת רכב שונות עודדו את נושא השיווק הישיר , " תוך מתן הנחות 
לגופים שונים והקמת מועדוני עסקים למיניהם " . לאחר שחברי הוועדה באו בדברים 
עם נציגי חברות השכרת הרכב השונות , הודיעו אלה על " כוונתם לחזור בהם 
מהסכמים אלה " . בהתאם לדיווח שהעבירה התאחדות סוכני הנסיעות והתיירות לחבריה , 
בכוונת הוועדה " להמשיך לעקוב אחר הנעשה בפלח זה של הענף " . ההתאחדות אף 
ביקשה ממשרדי הנסיעות והתיירות השונים , לדווח למזכירות על תופעות של מתן 
הנחות ישירות ללקוחות מצד חברות השכרת הרכב . 
