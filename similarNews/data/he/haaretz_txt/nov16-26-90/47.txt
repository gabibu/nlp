לשכת המהנדסים והאדריכלים בתל - אביב תקיים ביום ראשון כנס חירום , שבו 
יוחלט על התארגנות למאבק נגד עיריית תל - אביב , על רקע " הליכי הרישוי 
הבלתי - נסבלים בעירייה , שפגיעתם רעה באדריכלים , במהנדסים , בבונים 
ובציבור הרחב " . דוברת הלשכה מסרה כי במחלקת מהנדס העירייה יש מגפה של אובדן 
תיקים וקיימים סרבול וסחבת באישור תוכניות ובהוצאת היתרי בנייה . לטענתה , 
השגת היתר בנייה אורכת מינימום חמישה חודשים מזמן הגשת התוכנית , ובדרך - 
כלל הרבה יותר ; בעיריית חיפה , למשל , נמשך הליך כזה 12 יום בממוצע . 
כתוצאה מהסחבת נגרמים נזקים לאדריכלים , למהנדסים וליזמי הבנייה . טענה 
אחרת של הלשכה היא שהעירייה ניתקה כל קשר עם צוות מקצועי מטעמה , שבמשך 
שנתיים ישב עם העירייה ותכנן פישוט ההליכים לאישור תוכניות ולהוצאת היתרי 
בנייה בת"א . הלשכה גם מתכוונת לפנות למשרד הפנים בדרישה להחיל את חוקי החירום 
לקיצור הליכי בנייה על כלל התוכניות גם של בניינים בודדים ולא רק על אלה 
הכוללות מ002 יחידות דיור ומעלה , שעליהן חל החוק כיום . כשנודע לראש עיריית 
ת"א , שלמה להט , על הכינוס המתוכנן , הוא מיהר לשגר מכתב לחברי הלשכה , 
שבו הוא טוען כי הגורמים העיקריים הנוגעים בנושא לא היו שותפים בהחלטה לעריכת 
הכנס . לדבריו , " לא שותפו בה אפילו חברי הוועדה , שנבחרה מטעם הלשכה 
להשתתף בעיצוב וביישום הרפורמה בתהליך רישוי הבנייה , שפעלה בקשר הדוק עם 
העירייה " . במכתבו מתאר ראש העירייה גם את נסיונות השיפור בהליכי רישוי הבנייה . 
" לפני שנה וחצי ניגש , כידוע לכם , מינהל ההנדסה לתהליך של שינוי נוהל 
הרישוי ומערכת הרישוי . מדובר בשינוי מורכב ביותר בנושא מורכב ביותר . 
הוא הצריך , קודם כל , רפורמות תחיקתיות בכנסת , ואמנם , הכנסת נענתה 
ליוזמתה של עיריית ת"א ואישרה את התיקונים שיזמנו . במקביל ננקטו צעדים 
מרחיקי - לכת בתהליכי הרישוי עצמם , כולל ארגון חדש , חילופי גברי והכנת 
מערכת בקרה משוכללת " . ביחס למניעיהם של חברי הלשכה לעריכת הכנס , כותב 
להט כי " יכול להיות שמישהו השלה את עצמו שהתהליך החדש יאפשר פחות הקפדה 
על מילוי דרישות החוק או על הרמה והאיכות של תוכניות חדשות מכל בחינה שהיא . 
אם היו אשליות מסוג זה , אני ממהר לפזרן . . . ושום כנס חירום לא ישיג 
תוצאה בכיוון זה " . מלשכת המהנדסים והאדריכלים נמסר בתגובה כי " מכתבו של 
ראש העירייה והנתונים שהוא מביא רצופים סילופים ואי - דיוקים " . התמונה 
האמיתית והעגומה , כטענתם , תוצג בכינוס החירום . הם דחו את פנייתו של 
ראש עיריית תל - אביב לבטל את הכינוס ולהיכנס ל"דיון שקט וענייני " עם העירייה . 
