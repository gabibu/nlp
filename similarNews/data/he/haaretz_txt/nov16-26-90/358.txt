ראש הממשלה טען לפני ימים אחדים כי הליכוד לא שילם כל מחיר כדי לצרף את אגודת 
ישראל לקואליציה ; " בסך הכל הגענו למכנה המשותף עם כל אותם נציגי הציבור 
שאנו מייצגים " , אמר ( " הארץ " 11 . 81 ) . ייתכן כי הצדק עם יצחק 
שמיר כשהוא מתייחס אל אגודת ישראל כאל חלק אורגני של הקואליציה הלאומנית - 
חרדית שהוא עומד בראשה . אבל טענתו כי הליכוד לא שילם כל מחיר , בכך שהסכים 
לתת יד לחוקים הנועדים לכפות על רוב הציבור אורח חיים שאינו מוכן לקבלו , 
הופרכה על ידי שר הבריאות . בתום טקס חתימת ההסכם הקואליציוני הודה אהוד 
אולמרט כי הליכוד " אכן שילם לאגודת ישראל מחיר כבד " . המחאה המובעת בחוגים 
רחבים כנגד ההסכם מתמקדת , בצדק , בארבע הצעות - חוק של כפייה דתית אשר 
הליכוד הבטיח להתגייס למען העברתן בכנסת . אבל מן הראוי כי דעת הציבור לא 
תוסח מהיבטים נוספים של ההסכם . רשימתם ארוכה מאוד , ומחובת האופוזיציה , 
בכנסת ומחוצה לה , שתתייחס לכולם . אין ממעטים ממשקלו המזיק של אף אחד , 
גם אם נייחד את הדברים ברגע זה לפרשת המינויים המיניסטריאליים אשר אהוד 
אולמרט ויצחק שמיר זיכו בהם את שותפם החדש . מאחר שאגודת ישראל החמיצה לפני 
חצי שנה את שעת הכושר , לא נותר תיק אחד לרפואה עבור חברי הכנסת שלה , 
הכמהים כולם לצירוף של השפעה וכיבודים הגלום בשותפות בקואליציה . על כן 
ראו ראשי הליכוד לפצות אותם בשלושה סגני שרים , נוסף על ראשות ועדת הכספים 
בכנסת . לשניים מסגני שרים אלה מנחם פרוש ואברהם ורדיגר אף הובטח כי ישתתפו 
דרך קבע בישיבות הממשלה והם " ייחשבו כשרים " . ניפוח הפורום השלטוני העליון 
צפוי להאריך את זמן דיוניו , אבל לא דווקא יוסיף לתכליתיותם . מנחם פרוש 
מונה סגן שר במשרד העבודה והרווחה משרד הקיים מימים ימימה . אבל עבור חה"ך 
שמואל הלפרט נחוץ יהיה להמציא תפקיד חדש . הוא יפעל במשרד ראש הממשלה כסגן 
שר לענייני הביטוח הלאומי . להבדיל ממנחם פרוש , לא ייחשב כשר לכל דבר ; 
לעומתו , יזכה חה"ך אברהם ורדיגר לאותו מעמד כמו מנחם פרוש , והוא מונה 
כסגן שר ב"משרד לענייני ירושלים " , תיק חדש בו יחזיק ראש הממשלה . משך שנים 
רבות קבל ראש עיריית ירושלים על שהממשלה אינה מתחשבת די הצורך בענייני ירושלים ; 
אבל מעולם לא הציע כי יוקם משרד ממשלתי מיוחד לצורך זה . טדי קולק קבל 
על שמשרדי הממשלה אינם ערים במידה מספקת לבעיות היחודיות של הבירה . אבל 
בעוד שהשתדל בכל משרד למען צרכי ירושלים , לא חיפש את פתרון בכינונו של 
משרד ממשלתי . עכשיו מינה יצחק שמיר את עצמו לראש משרד כזה , אבל ספק רב 
אם יקדיש לו תשומת לב אישית ; אברהם ורדיגר נקבע לטפל בעניינים אבל מה ירצה 
ומה יוכל לעשות ? תוכניות מתאר הן ענייני משרד הפנים ; לבנייה דואג משרד 
הבינוי והשיכון ; ענייני חינוך ובריאות שייכים למשרדי ממשלה הנוגעים בדבר 
והם זקוקים לעזרת האוצר , אך לא לסגן שר שאין לו עדיין , וקרוב לוודאי 
שגם לא יהיו לו , משאבים כספיים משלו . אם סגן השר הנחשב כשר ירצה להתערב 
בחיי התרבות של עיר הבירה , הוא ייתקל בהתנגדות נמרצת של הציבור החילוני 
וגם יש לקוות של ראש העיר ושל מועצת העירייה . יצירתו של משרד מיוחד , 
שאיננו אלא משרד צללים ומינויו של ורדיגר , מסתברים אך ורק על רקע הצורך 
של אגודת ישראל לשקוד על שלום הבית בתוך המפלגה : אם פרוש , הלפרט ופלדמן 
הועלו בדרגה , נחוץ שלא לפסוח על הפלג של פועלי אגודת ישראל . מבחינתה 
של טובת ירושלים , או שיפריע סגן השר לכל אלה העוסקים ממילא בענייני הבירה , 
או שלא יעשה כלום ; בכל מקרה הוא מיותר . 
