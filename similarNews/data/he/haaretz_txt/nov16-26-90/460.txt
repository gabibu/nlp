הקואליציה החליטה להגיש לנו את תוצאות סיכומיה עם אגודת ישראל בהדרגה . 
תחילה את חוק הגבלת תחבורה ציבורית ואת חוק איסור פרסום תועבה , שעלו בכנסת 
אתמול , ובמועד מאוחר יותר את היתרה של העסקה המגונה , את חוקי החזיר וההפלות . 
הפרדה זו , שנועדה אולי להקל את תהליך העיכול , אינה מטשטשת את המכנה 
המשותף של הצעות החוק , אשר נועדו להשביע את רצון השותפים החדשים ; זו 
חקיקה שמקומה לא יכירנה בחברה בעלת יומרות כגון אלה שלנו . אין להטות אוזן 
גם לנימת הפיוס הנשמעת מפי דוברי האגודה . אחד מהם , במתק שפתיים , הסביר 
השבוע כי חוקים אלה הם אך מעט מן הקצת , שהרי את השאר מותירים חבריו לימי 
ביאת המשיח . ואין שום נחמה בגרסה שעל פיה חוקים אלה , גם אם יאושרו , 
לא יבוצעו כלשונם . לרוב החילוני בארץ אין עניין להיות תלוי ברצונם הטוב 
של אנשי אגודת ישראל ואף לא במידת הערמומיות שאולי יפעילו הפוליטיקאים של 
הליכוד כאשר יגיע מבחן הביצוע . ההגבלה הנוספת על תחבורה ציבורית בשבת שוללת 
מרבבות רבות של ישראלים את זכותם לנוע בארצם באין מפריע . לא בכדי נותרו 
איים של הסכמה לגבי אותם קווי תחבורה הפועלים היום אחרי כניסת השבת ולפני 
צאתה . כמעט עלבון הוא לאזרח מן השורה להסביר שוב עד כמה פסולה ההגבלה על 
נסיעותיהם של חיילים למקומות ריכוזם בשבת ; או להצטדק על רצון משפחתו לצאת 
לבילוי בשבתות בים או במקום אחר , בהעדר תחבורה פרטית ( ואם עומדת לרשותו 
מכונית : על זכותו לבחור בהסעה ציבורית ) ; ועל עצם ההנחה שאפשר להגביל 
אצלנו את תנועתם התמימה של אזרחים מכוח הסכם פוליטי . איסור פרסום תועבה , 
שהיה נושא להתדיינויות משפטיות בחברות המערב במחצית הראשונה של המאה , 
זכה להגדרות ממצות ומהדהדות בשורה של פסקי - דין עקרוניים . אך קולם אינו 
מהדהד כאן : כאן , מכוח אותם הסכמי - נוחות פוליטיים , תיתכן הגדרת " תועבה " 
במונחים ארכאיים אשר הולמים רק מיעוט קטן בתוכנו . כבר נאמר : התועבה מצויה 
במעשה הצנזור , לא באובייקט שלו . כיוצא באלה גם ההגבלות האחרות , שעליהן 
הוסכם בין המחנה הלאומי לבין המחנה אשר בחלקו אינו לאומי כל כלל ועיקר , 
ולעתים גאוותו אף על אי היותו כזה . בל ימכרו לנו כדברי ראש הממשלה השבוע 
את קדושת ערכי השבת והיהדות אגב קשירתה של עסקה פוליטית גסה . איננו מעוניינים 
לקבל את השיעור הזה בערכי האומה וקדושתם מפי אלה שרוממות האל מצויה לא רק 
בגרונם , אלא גם באמתחתם המפלגתית . בל יעטפו את תנאי ההתקשרות עם חבורת 
העסקנים של האגודה בעטיפה אידיאולוגית . כפי שאפשר לחוש מן התגובה השלילית 
בשכבות רחבות של הציבור , החקיקה החדשה נגעה בעצב רגיש : במזונם , בעונתם , 
במשפחתם , בכיסם ובכעסם של רוב הישראלים בארץ . מי שמרים ידו בעד העוולה 
הזאת , מועל באמונם . 
