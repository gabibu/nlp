לוקח לה זמן עד שקומדיה איטלקית זו מתחילה להתחמם , וגם אז היא בוערת על 
אש קטנה . אולם , משום שזו להבה נעימה למדי , אפשר במידה מסוימת ליהנות 
מחומה הקומי . הסרט , שמבוסס על מחזה , מפגיש שש דמויות המחפשות אהבה 
בדירה רומאית אחת , והוא איננו זז ממנה לכל אורך העלילה . החבורה מורכבת 
מארבעה גברים ושתי נשים , כולם צעירים וסימפאטים וכולם אנשי תיאטרון , 
עובדה המעניקה צידוק לצביון התיאטרלי של העיבוד . הדירה שייכת לפראנצסקה , 
וכאשר הסרט נפתח מתגורר בה פאולו , חברה לשעבר . היא מגיעה לדירה לאחר 
סיבוב הופעות ברחבי איטליה , יחד עם חבר פיירו . כדי שפראנצסקה לא תחשוב 
שהוא חסר חברה נשית , מזמין פאולו לדירה את סופי שבה מאוהב חברו לדירה , 
גוליאנו כדי שתתחזה לחברתו החדשה . הצלע הששית בתסבוכת אהבים זו היא אנריקו , 
חברו של פאולו , שאולי ניהל רומן עם פראנצסקה מאחורי גבו . מסובך ? לא 
כל כך . וגם לא ממש ברומו של עולם . קשה להתרגש מהשאלה אם פאולו ופראנצסקה 
יחזרו לחיות יחד . אולם יש לסרט חן מסוים שמכפר על טריוויאליות מסוימת זו . 
הסרט שייך לזאנר ותיק של מחזות וסרטים שמפגישים קבוצה של דמויות באתר אחד , 
מפרידים ביניהם ומאחדים ביניהם מחדש בזיווגים רומנטים חדשימישנים . משחקי 
אהבה ומקריות אלה מתנהלים כאן במידה מסוימת של אלגנטיות ושנינות , ולפיכך 
אנו מוכנים להתעלם מהעובדה שבדירה הזו כבר היינו במנהאטן , לונדון וערים 
רבות נוספות . מה שמציל את הסרט היא העובדה שלמרות אופיו הבין - לאומי זהו , 
בכל זאת , סרט איטלקי , והחן האיטלקי פורץ ממנו בהזדמנויות רבות . גם 
כאשר הדמויות אומרות משפטים , שאפילו וודי אלן לא היה מתבייש להיות חתום 
עליהם , הצליל האיטלקי מוסיף להם מידה של ספונטניות ואנרגיה שהופכת אותם 
למוצלחים יותר ממה שהם באמת . הדבר נכון גם לגבי שחקני הסרט , ובראשת לינה 
ססטרי , המגלמת את פראנצסקה , וסרגיו קסטליטו , המגלם את דמותו של פאולו . 
קסטליטו ממשיך מסורת של מאהבים איטלקים חביבים ועגומים , כאלה שגילמו בעבר 
אלברטו סורדי או נינו מנפרדי . את הסרט ביים ריקי טוניאצי , בנו של השחקן 
האיטלקי אוגו טוניאצי , שנפטר לפני ימים אחדים . זהו סרטו הראשון כבמאי , 
ויש משהו סימפאטי בעובדה שהוא בחר לפתוח את הקריירה שלו עם סרט קאמרי וצנוע 
באופיו . יש לסרט בעיות של קצב וכיוון , אולם , הוא מעניק בידור חביב 
למדי , ואנו מצליחים להתיידד עמו ועם דמויותיו . 
