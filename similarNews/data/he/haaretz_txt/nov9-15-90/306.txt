יש להפוך את רשות הדואר לחברה ממשלתית כצעד ראשון , ומתוך מגמה להפרטתה 
כך ממליץ צוות בין - משרדי , בהשתתתפות נציגי משרד האוצר , התקשורת ורשות 
הדואר , שמונה לבדוק את האפשרויות להפיכת הרשות לחברה ממשלתית . הדו"ח , 
שהוגש אתמול למנכ"ל האוצר יעקב ליפשיץ , ולמנכ"ל משרד התקשורת אבי דורון , 
ממליץ : א . חברת הדואר תעסוק בתחומי הפעילות הנוכחיים של רשות הדואר ונושאים 
נוספים כפי שיוחלט בעתיד . ב . מונופול החברה על משלוח הפנים בארץ יוסר 
בהדרגה . ג . הפיקוח על המחירים יבוטל על - פי קצב הסרת המונופול לתקופה 
שתיקבע . לפי בחינה של היקף השוק ייקבע האם מתקיים מונופול דה - פקטו , 
המצריך את השבת הפיקוח . ד . האחריות לבולי ישראל תישאר ממלכתית , אולם 
תהליכי הביצוע של הנפקת הבולים יהיו בידי השירות הבולאי של החברה הממשלתית 
לתקופה שתיקבע . ה . חברת הדואר תהיה נציגת ישראל להסכמים בין - לאומיים 
מול מינהל הדואר , לפחות בשנים הקרובות . ו . יבוטל מונופול החברה על מתן 
שירותים לבנק הדואר . שירותי הבנק ייקנו בהתאם למדיניות שתיקבע . ז . ישונה 
מבנה ההון וההתחייבויות , כדי להתאימם למבנה הון של חברה עסקית . הוועדה 
ממליצה להקים צוות עבודה להכנת השינויים הנדרשים להפיכת הרשות לחברה , לרבות 
שינוי חוק רשות הדואר והערכה מחודשת של הנכסים שהועברו לרשות והסדרת רישומם 
במאזן החברה החדשה . 
