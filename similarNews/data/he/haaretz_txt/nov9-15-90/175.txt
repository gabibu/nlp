לפני כשבועיים קבע בית המשפט העליון הלכה חדשה , שלפיה אם אדם עומד על דוכן 
העדים וממלא פיו מים , יהיו דברים שאמר קודם לכן מחוץ לכותלי בית המשפט , 
למשל בחקירה במשטרה , קבילים כראיה . בפסק דין שנקבע ברוב של שלושה שופטים 
נגד שניים , נקבע כי השאלה החשובה אינה אם העד מדבר אלא אם התייצב למשפט , 
בין מרצון ובין בכפייה . כמה עיתונים הגדירו את ההלכה החדשה " מהפך " . 
אבל פרקליטת המדינה , דורית בייניש , דוחה את ההגדרה הזאת , ונראה שלפחות 
בעניין זה הצדק עמה . בייניש מזכירה כי בסוף שנות ה07 שינה עולם הפשע את 
פניו , והדגש עבר למעשי שוד אלימים בבנקים ולסחר הסמים . עם השינוי הזה , 
החמירה מאוד התופעה של לחץ ואיומים על עדים . התרבו העדים שחזרו בהם בבית 
המשפט מגרסאות שמסרו בחקירתם במשטרה , ושהפלילו את הנאשמים , והיה ברור 
כי הם נוהגים כך מאימתו של העולם התחתון . התוצאה היתה , לעתים קרובות , 
מוזרה : העדים הועמדו לדין על התנהגותם בבית המשפט ונשלחו לבית הסוהר , 
ואילו העבריינים שנגדם היו אמורים להעיד שוחררו או יצאו בעונשים קלים . 
עולם הפשע ניצל לצורך זה את החוק שלפיו אין שופט רשאי לבסס ממצא על גרסתו 
של העד בהודעתו במשטרה , אם היא סותרת את דבריו בבית המשפט . כדי למנוע 
את תופעת הלחץ על העדים , חוקקה הכנסת את סעיף 01 ( א ) לפקודת הראיות , 
וקבעה כי " אמרה בכתב שנתן עד מחוץ לבית המשפט תהיה קבילה כראיה בהליך 
פלילי " . וכך , למשל , יהיו דברים שנרשמו מפי העד בתחנת המשטרה בגדר ראיה 
שהשופט יוכל להסתמך עליה . אבל קביעה זו של החוק הותנתה בכמה תנאים , ובהם 
התנאי כי האדם שאמר את הדברים " הוא עד במשפט וניתנה לצדדים הזדמנות לחוקרו " . 
המשך הסעיף קבע כי בית המשפט רשאי לקבל את הדברים שנאמרו מחוץ לכתליו גם 
אם אומרם " איננו עד , בין משום שהוא מסרב להעיד ובין שלא ניתן להביאו 
לבית המשפט " , ובלבד שהשופט שוכנע כי " אמצעי פסול שימש להניא או למנוע 
את נותן האמרה מלתת את העדות " . סעיף 01 ( א ) היה שלב ראשון בתהליך הדרגתי 
של העדפת יעילות המלחמה בפשע על זכויות הנאשם . בזה אחר זה התקבלו בבית 
המשפט העליון פסקי דין המאשרים את קבילותן של ראיות , שהיו עד אז חסרות 
אמינות . כך , למשל , נקבע כי הקלטת סתר שהמשטרה מגישה כעדות , כמוה 
כעדות בכתב . לאחר מכן , נפסק כי די בזיכרון דברים שרשם שוטר לאחר שיחתו 
עם עד , ואין צורך שהדברים יירשמו בנוכחות העד ובחתימתו ( " הלכת טובול " ) 
. ההלכות הללו היו , למעשה , חלק בלתי נפרד ממאבק המוחות המתמיד עם עולם 
הפשע . העבריינים חיפשו בלא הרף דרכים חדשות להתחכם לסעיף 01 ( א ) ולמנוע 
הכרה בעדויות שנמסרו נגדם במשטרה . במשפטו של טוביה אושרי , למשל , נולדה 
תופעת " העד המקשקש " . אחד העדים , שחשש מפני נקמת העולם התחתון , דיקלם 
בבית המשפט פסוקים מהתנ"ך . תגובת בית המשפט היתה קביעת ההלכה כי " עד 
מקשקש " נחשב ל"עד " , ולכן עדותו במשטרה עשויה להיות קבילה . ההרחבה ההדרגתית 
של סעיף 01 ( א ) נקטעה לפני ארבע שנים . בפסק דין , שאף הוא התקבל ברוב 
דעות , נקבעה " הלכת אשכנזי " . אדם שאינו פוצה את פיו על דוכן העדים ייחשב 
למי ש"איננו עד " , ולכן יהיו דבריו במשטרה קבילים כראיה רק אם שוכנע השופט 
שאמצעי פסול הניעו לשתוק בבית המשפט . הלכה זו היתה בהחלט בגדר " מהפך " , 
לפחות בכל הנוגע לשחיקה המתמדת בזכויות הנאשמים , אך גם נתנה בידי העולם 
התחתון כלי חדש לעקוף את הסעיף האמור למנוע הפחדת עדים . לא הוכח שנעשה 
שימוש סיטוני בכלי זה , אבל ברור שגופי התביעה לא שבעו נחת מהמצב שנוצר . 
כאמור , אין בהלכה שביטלה בימים אלה את " הלכת אשכנזי " משום חריג . 
נהפוך הוא , היא חיסלה את החריג . אין פירוש הדבר , שהכיוון החדש - ישן 
הוא הרצוי . לשונו של סעיף 01 ( א ) מלמדת כי המחוקק התכוון לשמור על עקרונות 
מקודשים , כגון חשיבות החקירה הנגדית כערובה למשפט הוגן . והרי אם יעליל 
אדם על אדם אחר בהודעה למשטרה , ולאחר מכן ישתוק במשפט , אין מעתה לסניגור 
כל אפשרות לחקור אותו חקירה נגדית . הכיוון שאליו חזר בית המשפט גם מסתמך , 
יתר על המידה , על כנותה של המשטרה . ובכלל , האפשרות שאדם יורשע על 
סמך מסמכים בלבד מפחידה . נכון שהמאבק בפשע הוא אינטרס ציבורי , אך אין 
בכך כדי להפחית ממשקל הסכנה כי התפשרות רבה מדי עם זכויות הנאשם עלולה לפגוע 
בחפים מפשע . פרקליטת המדינה רואה בטענות מסוג זה " התייפייפות " . היא 
מזכירה כי דווקא אותה קבוצה של ח"כים הדוגלת בזכויות הנאשם , סיכלה הצעת 
חוק שיזם משרד המשפטים בראשית השנה , ובה ניסו לגשר על הפער שיצרה " הלכת 
אשכנזי " . מוצע בה שאם עד שותק , מקשקש וכדומה , ואי אפשר לחוקרו , תהיה 
הודעתו במשטרה קבילה רק אם ישתכנע השופט שהתנהגותו נובעת " מפחד " או " נועדה 
לשבש הליכי משפט " . דרישה זו פחותה מהוכחת " אמצעי פסול " הנחוצה כעת . 
כמו כן מוצע שאם לא רשם העד עצמו את הודעתו במשטרה , תהיה עדות זו חייבת 
בסיוע בראיה אחרת כדי שיוכל השופט להרשיעו על פיה . בכנסת גם מונחת הצעת 
חוק ברוח המחנה האחר , שהגיש ח"ך שמעון שטרית ושעיקרה ביטול " הלכת טובול " . 
מה שברור הוא ששום צד עדיין לא אמר את המלה האחרונה . והעובדה כי הן ההלכה 
החדשה והן זו שבוטלה , התקבלו על חודו של קול , רק מחזקת את התחושה כי 
המצב נזיל . 
