המדען , שמתגרה בטבע ובאלוהים ונענש על כך , הוא אחת הדמויות השכיחות ביותר 
בספרות ובקולנוע האימים . אל סדרת דמויות זו , שהנודעת שבהן היא זו של 
הד"ר פרנקנשטיין , מצטרפת בסרט זה דמותו של ד"ר וסטלייק , שמנסה בעזרת 
הטכנולוגיה המתקדמת של המחשב לברוא אדם בצלמו . היות שהוא משתמש במסך המחשב , 
המזכיר לנו את מסך הקולנוע , הוא ממלא בסרט את הפונקציה הכפולה של מדען 
ובמאי , שבורא דמויות קיימות ומומצאות מחדש . הקשר קולנועי זה הוא שמעניק 
לסרט אימים זה את נפחו , וקובע את מערכת דימוייו במישורים שונים . ההבדל 
העיקרי בין סרט זה לבין רבים מקודמיו הוא בעובדה שהפעם המדען אינו בורא מפלצת , 
אלא הופך בעצמו למפלצת . כרגיל בסרטים מסוג זה , קשורה האימה שבסרט גם 
לקשר שבין המדען והאשה שבחייו : במקרה שלנו , פרקליטה בשם גולי , שבידה 
מסמך שעלול להפליל איש עסקים אמיד ומצליח . כדי להשיג את המסמך חודרת חבורת 
רשעים למעבדתו של וסטלייק , מחסלת את עוזרו , מענה אותו ומבעירה ומפוצצת 
את המקום . האשמה היא אם כן בה , ואולי גם בעובדה שבבוקרו של אותו יום הציע 
לה וסטלייק נישואין , והיא היססה . היא עדיין מהססת כאשר באותו ערב היא 
מגיעה לאזור שבו נמצאת מעבדתו של אהובה , וזו מתפוצצת מול עיניה . כפי שב"רוח 
רפאים " האימה נובעת מהיסוסו של פטריק סווייזי להיענות להצעת הנישואין של 
דבי מור , כך כאן היא נובעת מהיסוסה של האשה . בשני המקרים , ולמרות השוני 
בין שני הסרטים , שני הזוגות יהיו חייבים , במהלך העלילה , לנסח את היחסים 
ביניהם מחדש . החשש מנישואין מוצג בשני הסרטים כאיום , שתוצאותיו קטלניות , 
ובשני המקרים יהפוך הגבר , כתוצאה מכך , למת - החי . ייתכן וזה מסמן 
ריאקציונריות מסוימת בחברה האמריקאית היום , אך הדבר גם מצביע על תהליך 
הלמידה שגבר ואשה חייבים לעבור ( זהו נושא אמריקאי קלאסי ) כדי להינשא 
באמת . בשני הסרטים , למרות אופיים ורוחם השונים , הלמידה מביאה לפרידה . 
אולם בעוד שב"רוח רפאים " היא מלווה באמונה , כאן היא קודרת למדי . השוני 
נובע גם מהעובדה שהסרט מתאר את סיפור האהבה הנמצא במרכזו בצורה לא - זוהרת 
ומהבחירה בשני שחקנים , ליאם ניסון ופרנסס מקדורמנד , שתדמיתם אינה רומנטית 
או רגשנית במיוחד . וסטלייק ההופך למת החי משתמש בטכנולוגיה שהוא עצמו שיכלל 
כדי לברוא לעצמו זהויות חדשות ובעזרתן לנקום באלה שפגעו בו , כולל , באופן 
כמעט תת - מודע , האשה שהוא אוהב . זהויות אלה מספקות לו את המסכה , שהיא 
הכרח בסיפורי אימה שכאלה . סביב לסיטואציה זו בונה הסרט עלילה פשוטה וצפויה . 
זהות האיש הרע בסרט נשמרת בסוד עד לסופו , אך היא בקושי באה כהפתעה למי 
שמתמצא בסוג סרטים זה . את שליחו מגלם לארי דרייק , המוכר לנו בעיקר כבני 
המפגר בסדרה הטלוויזיונית " פרקליטי אל - איי " . לפני שהוא הפך לכוכב בסדרה 
זו , גילם דרייק דמויות של נבלים , וכאן הוא חוזר לטריטוריה מוכרת . סם 
ריימי שביים נחשב לאחד היוצרים הבולטים היום בתחום סרטי האימים , והוא מצליח 
לכלול בסרט כמה דימויים ליליים מרשימים . יש בסרט מידה של אירוניה שמסייעת 
לו להשתחרר מהשבלוניות המסוימת שלו . אירוניה זו בולטת במיוחד באופן שבו 
מתייחס הסרט לדמותה של גולי אחוזת רגשות אשמה . אולם רמת התחכום של הסרט 
מוגבלת , והוא נותר לפיכך בגדר בידור סביר וטעון למדי , אך לא יותר מזה . 
