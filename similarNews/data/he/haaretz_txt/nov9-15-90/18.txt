העמדות בפוליטיקה הישראלית נחלקות לשלוש קבוצות . ישנו הימין , הנצי או 
המתון , של טרנספר או של דו - קיום בארץ ישראל השלמה , של כהנא שידע בדיוק 
את הפתרון הנחוץ , או של דן מרידור , שר משפטים מתלבט בממשלת ימין צרה . 
וישנו השמאל , המוותר והמתפשר , שיש בו ביטויי מבוכה המובילים לגיבוש 
נוסחאות מורכבות של הסדרים פונקציונליים וקונפדרטיוויים או של מי שאומרים 
במפורש מדינה פלשתינית , של יהודים שוחרי אחוות עמים ושל ערבים אזרחי ישראל 
הדואגים לאחיהם . יש שוני גדול בתוככי כל אחד מן הגושים פנימה , אך הפוליטיקה 
נחלקת בצורה שרירותית באמצע , בין אלה הנכונים או נאלצים לוותר לפלשתינאים 
לבין מי שעדיין מחפשים דרכים חלופיות . כולם משוכנעים בצדקת דרכיהם , שהרי 
אם לא יאמצו את ההיגיון המתון או התקיף הטמון בתוכנית שלהם , מובטח שיימשך 
העימות . אלא שטרנספר אי - אפשר לבצע , ובכל מקרה הוא רק מעביר את הבעיה 
אל הגבול ; סיפוח משאיר את הבעיה כאן ; על מעמד בירושלים לא יוותרו הערבים ; 
לאומיותם של ערביי ישראל מתעצמת בדרך לחיפוש הגדרה עצמית משלהם , וכל פתרון 
בשטחים יותיר פלשתינאים המעוניינים להמשיך להילחם . ביום שאחרי ההסדר , 
כל הסדר , יימשכו האיבה והיריבות בין ערבים ליהודים . לכן ישנה גם דרך 
שלישית . היא איננה נצית ואיננה יונית . היא איננה ימנית , שמאלית או 
מרכזית , ואף לא פשרה בין הימין לשמאל . בסך הכל היא מבקשת לומר כי הסכסוך 
הישראלי - פלשתיני , הנמשך שבעים שנה ואולי אף יותר , יימשך בכל מקרה עוד 
עשרות רבות של שנים . לא פתרון ימני מכל סוג שהוא , החלטי ככל שיהיה , 
הוא שיביא לסיום הסכסוך , וגם לא פתרון שמאלי , מתוחכם ככל שיהיה . אנו 
נזכה לראות בגיבושן של עוד הרבה הצעות - פתרון , אולי גם ביישומן של כמה , 
אבל תמיד נצפה גם בקריסתן או בהישג חלקי . לא נזכה לראות בסופו של העימות . 
בעלי ההשקפה מן הסוג השלישי הם מעטים . אין ביניהם אנשי ציבור הרצים לכנסת 
בשם פתרונותיהם . פוליטיקאי חייב להציג פתרון חד וברור , והכל , בימין 
ובשמאל , דומים בשל כך בהתנהגותם הנאיווית , המאמינה שאילו רק יושמה ההצעה 
שלהם הכל היה בא על פתרונו . הפוליטיקאים מוליכים שולל את עצמם ואת כל הציבור . 
גם לא רבים מקרב הציבור מצויים במחנה השלישי , שעשוי היה להיחשב המחנה 
השפוי היחיד , משום התייחסותו הריאלית , עצובה ככל שתהיה , למאורעות . 
הציבור נסחף אחרי הפוליטיקאים , מבקש להאמין שהצדק עם אחת מ51 המפלגות 
בכנסת , או אולי לפחות אחד מ021 חברי הכנסת צודק . על אף שהסכסוך נמשך 
כבר תקופה ארוכה ומתסכלת שדי היה בה כדי לגבש מחנה שלישי חסר אופטימיות , 
המשלים עם המציאות וערוך לחיות על פיה עוד זמן רב , נראה כי יש בו בינתיים 
רק חבר אחד ראש עיריית ירושלים , טדי קולק . אפשר שקולק נקלע יחיד לגוש 
הזה משום שבא ממפלגת העבודה , מן הגוש של הפשרנים , ונדרש להגן כעת על 
ירושלים השלמה בשנותיה הקשות , כאשר היא מצויה במוקד הסכסוך . הוא יודע 
שבלי ויתור אין הסדר , אבל כל המפלגות היהודיות מאוחדות בעמדה שיש להחזיק 
בבירת ישראל כולה ומנגד הפלשתינאים , מוסלמים ברובם , רוצים לשלוט בחלקים 
בעיר . אפשר שנקלע למחנה השלישי משום שאינו נמנה עם מי שרצו או רצים לכנסת . 
ככזה הוא פטור מלהציג פתרון מדיני , מלנסות לשכנע באחת משתי הדרכים המתנגשות 
שאינן יכולות להושיע . הוא אינו נדרש להציג מצע , אלא בסך הכל לעזור לאנשים 
לחיות היום ומחר בעיר מעורבת , בדו - קיום שאינו קיים . ואולי קולק הוא 
איש המחנה הזה כמי שנושא בתואר של המבוגר בין הפוליטיקאים בישראל . בשנה 
הבאה יגיע לגבורות . זקני העם , בכל עם , נהנים ממעמד מיוחד , כי הם 
מסוגלים להשקיף על הכל מנקודה גבוהה יותר , למעשה הגבוהה ביותר , שצעירים 
חסרים אותה . קולק אינו נראה כמי שנקלע למחנה השלישי במקרה . דומה שמעולם 
לא חשב אחרת . תלאות הסכסוך , הפוקדות אותנו שוב ושוב , אינן מפתיעות 
אותו . אחרי כל תקרית של פגיעה ביהודים או בערבים , כאשר הכל חוזר לנקודת 
ההתחלה וכולם מאבדים תקווה או שולפים שוב את הפתרונות שאינם ניתנים ליישום 
ואינם יכולים לפתור , קולק חוזר ואומר במעין טון לא סבלני של " אמרתי לכם 
כבר פעם " , שהאיבה הזו תימשך עוד הרבה שנים . הוא אוהב להזכיר את צפון אירלנד . 
008 שנה חלפו מאז חדר הכובש האנגלי לאי , וכמעט 004 שנה מאז השלים את כיבוש 
הצפון , שממנו טרם יצא . האירים הפרוטסטנטים , שהם למעשה צאצאי בני המהגרים 
שבאו מאנגליה והתנחלו בצפון , אינם רוצים שבריטניה תצא משם . הקתולים , 
האירים הלאומיים , לעומת זאת , רוצים להסתפח לאירלנד המשוחררת . קולק 
אוהב להזכיר דווקא אותם הסכסוכים בני מאות שנים שצפוי כי יארכו עוד תקופה 
דומה . הוא מזכיר את הצרפתים במזרח קנדה , שאיבדו את עצמאותם לדוברי האנגלית 
לפני 032 שנה . כ6 מיליון הצרפתים הללו , קנאים לתרבותם ולשפתם ההולכות 
ודועכות , נלחמים על זכויותיהם , והמאבק אינו תם . לקולק אף פעם לא חסרות 
דוגמאות . במאה ה02 , מאז יצאו האימפריות הקולוניאליסטיות מרוב מאחזיהן 
בעולם , פרצו עשרות עימותים בין עמים . נוכחותן הצבאית התקיפה של המעצמות 
עד צאתן מן הקולוניות מנעה את המאבק , אך לא חיסלה אותו . למן הרגע שיצאו 
מנסה כל צד להגשים את חלומותיו הלאומיים והטריטוריאליים שהיו כמוסים . כך 
למשל באתיופיה , בסודאן , בסהרה הספרדית ובארצות אחרות באפריקה ; כך בהודו , 
בסרי לנקה , באינדונזיה ובמדינות נוספות באסיה ; וכך אצל השכנה קפריסין . 
לרשימתו של קולק מצטרפים כיום מאבקים רבים , עתיקים ואינם בני - פתרון , 
המקבלים תנופה מחודשת . אלה הסכסוכים הבין - אתניים , המתפרצים בין עשרות 
העמים החיים זה בתוך זה בברית המועצות המתפרקת . פדרציה אחרת העומדת להתפרק 
היא יוגוסלוויה , וגם שם פרצו ויפרצו קרבות מרים בין בני אותה אומה יוגוסלווית 
מלאכותית , המורכבת משמונה קבוצות יריבות . הלאומיות מתוארת כתופעה שפרחה 
במאתיים השנים האחרונות לאחר קריסתן של אימפריות - הענק חובקות עולם , ואשר 
הבחינה מאז בין עמים וקבעה סדר בין - לאומי חדש . זולת מדינת ההגירה ארצות 
הברית , שבה שוררת הרמוניה בין מאות מיליוני בני אדם , משוסע העולם . 
גבולות מדיניים מפרידים בין ארצות , וגבולות אתניים מפרידים בתוך הארצות 
עצמן . הבעיה ככל שתהיה פשוטה לתיאור איננה ניתנת בדרך כלל לפתרון . שני 
עמים אוחזים באותו חבל ארץ ; לכל אחד טענות הזכות הלגיטימיות והמוכרות , 
רגשות חיבה אל המולדת , ונכונות או כורח בלתי - מתפשר להיאבק על פיסת הארץ 
שישבו בה בעבר ואיש אינו רוצה לצאת ממנה . 
