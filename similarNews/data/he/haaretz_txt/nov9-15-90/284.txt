בבת - אחת איבדה מדינת ישראל את היתרון היחסי שהיה לה , בתחום איכות החיים , 
לעומת מדינות המערב . החודש האחרון , כולל אירועי השבת האחרונה , מוכיחים 
שהפסד זה אינו מקרי או חד - פעמי , אלא היה לתופעה מתמשכת וכנראה קבועה . 
ישראל הצטרפה למדינות המערב שמתקשות להשליט חוק וסדר בחוצותיהן ולהגן על 
תושביהן מפני פגיעות והתנכלויות אלימות . במחלקת המדינה בוואשינגטון אמרה 
לי , לפני שבע שנים , פקידה ( לא יהודייה ) שסיימה שירות דיפלומטי ממושך 
בישראל , כי מעולם בחייה לא חשה בטוחה ומוגנה כמו בשנות שירותה בתל - אביב . 
זו לא היתה אמירה ציונית ; זו היתה קביעה עניינית . האישה , אמריקאית 
אופיינית , שהתוודעה אל אורח החיים הישראלי , חזרה הביתה והיא נושאת עמה 
חוויה חזקה : הרחוב הישראלי לא איים עליה . היא התרגלה להלך בלילה ללא 
מורא . היא לא חששה כל הזמן לחייה . כאשר שבה לוושינגטון , נאלצה לשנות 
בבת - אחת את דפוסי התנהגותה . שוב נתקפה במתח ובדריכות , כמו לפני צאתה 
לישראל , ושוב חשה כי חייה נתונים בסכנה על כל צעד ושעל . ישראל לא היתה 
שובך יונים באותה תקופה . אלה היו ימי החרדה והדיכאון של מלחמת לבנון , 
ובכל זאת דיפלומטית אמריקאית חשה כאן מוגנת ובטוחה לאין ערוך מאשר בארץ מולדתה . 
והיא אינה זן נדיר : כך חשבו אמריקאים רבים שהתוודעו , במרוצת שנות קיום 
המדינה , לחויית החיים הישראלית . הרבה לא השתנה לטובה בארצות - הברית 
מאז , ותעיד הצעתו האחרונה של ראש עיריית וושינגטון להטיל עוצר על העיר 
מדי לילה כדי לנסות ולבלום את עקומת מעשי הרצח . האמריקאים מוסיפים לייחל 
למשטר של חוק וסדר , שיסיר מעליהם את האיום היום - יומי על חייהם . סיסמה 
זו , של חוק וסדר , היתה למרכיב מרכזי גם בסדר יומם של עמים אחרים במערב . 
התרחבות הפשע והאלימות , וניכורה של אוכלוסיית השוליים ( בתוכה מהגרים 
רבים ) מהזרם המרכזי ומערכיו , יצרו אווירה של איום על חיי הפרט . עד 
לאחרונה היתה ישראל פטורה מעונש זה . אלימות ופשע התפשטו גם כאן , אבל 
בכל זאת נשמר איזה תיחום בין הסכנות שמקורן בפעולות העולם התחתון להווי 
החיים של האזרח הקטן . אמנם , פגיעת הפרט גדלה ככל שהתפתחו גם אצלנו דפוסי 
החיים שבמדינות המערב , אבל החברה הישראלית הצליחה לשמור איכשהו על יתרון 
יחסי בתחום זה . אנשים הוסיפו להרגיש כי אפשר ללכת בלילה ברחובות הערים 
מבלי לחוש מאוימים , ומכל מקום , הוסיפו להאמין שביתם הוא מבצרם . כל זה 
נעלם בתקופה האחרונה . האיום הקיומי גדל לממדים חמורים ותחושת הסכנה לעצם 
החיים החריפה עשרת מונים . אדם שולח את בתו בבוקר ואינו יודע אם לא אורב 
לה סכין . איש יוצא לעבודתו ואינו יודע אם לא ייתקל באבן , בבקבוק תבערה , 
ואולי באש חיה . אשה פותחת את דלת ביתה ואינה בטוחה שהעומד מולה לא יניף 
עליה גרזן . הסכנה אינה רק מצד ערבים ואינה לובשת רק צורה של היחשפת להתמודדות 
פנים אל פנים מול סכין שלופה ; האיום נשקף גם מצד יהודים סוערים הממלאים 
את החוצות בהפגנות פרועות , המציפות את הפרט בבהלה . זה אינו פחד שווא ; 
אלימות האספסוף ( חרדים בשמואל הנביא , תושבים בדרך חברון , אנשי כהנא 
בגבעת שאול ) מיתרגמת לדקירות , רגימות ושריפות . הקורבנות הם ערבים , 
שמאלנים , עיתונאים וגם אנשי ימין , שברגע של התלהמות אינם נושאים חן 
בעיני המתפרעים . החיים כאן הופכים לקשים מאוד . לאיום הקיומי המתמיד , 
האופף את המדינה מאז נוסדה ( ושקיבל המחשה נוירוטית עם חלוקת מסיכות הגז ) 
, לחולשותיה הכלכליות והאחרות , נוספה בשבועות האחרונים מועקה חדשה . 
הסיכוי להיקלע למערבולת של הפגנה אלימה , להיות אחד מקורבנותיה , או להימצא 
חסר אונים מול סכינאי ערבי , שוב אינו הזיה פרנואידית אלא הסתברות ממשית . 
קפמאבינמצוקה זו היא בעיקר נחלתם של הירושלמים ברגע זה , ולכן עדיין נידחת 
בשימת לבם של כלי התקשורת , אבל היא תגיע גם לתל - אביב . לטרור ולהתלהמות 
יש טבע מידבק . תשובתו של שמיר על הסכינאות הפלשתינית היא לחץ על המשטרה 
לבלום אותה , ודברי עידוד ( כך הם נראים בעיניו ) לציבור בנוסח : אל 
ניפול ברוחנו . תשובתו להתפרעויות האספסוף היהודי היא דברי כיבושין ( כך 
הם נראים בעיניו ) בנוסח : זה לא יפה זה עוזר לאויב ומקלקל את התדמית . 
ראש הממשלה אינו יודע , או שהוא מעמיד פנים שאינו יודע , שהמשטרה נופלת 
מהרגליים , ששום משטרה אין בכוחה למנוע מעשי הרג וטבח מצד רבבות רוצחים 
פוטנציאליים שיש להם חשבון ( לרבים מהם , חשבון אישי ממש , כולל גאולת 
דם ) עם הציבור הישראלי ושליחיו בשטחים . ראש הממשלה אינו יודע , או שהוא 
מעמיד פנים שאינו יודע , שהוא חסר את הסמכות האישית ואת יוקרת המנהיגות 
להשפיע בנאומים על הציבור הרחב , בוודאי על מגזריו הסהרוריים . הוא מתעלם 
מכך שאחדים מחבריו לממשלה ולכנסת , ובאחד המקרים הוא עצמו , בתגובותיהם 
על מעשי רצח של פלשתינאים , דירבנו את השבאב היהודי לעשות שפטים בערבים 
באשר הם , היינו : למלא את הרחובות באלימות . נקודת ארכימדס ליישוב הסתירות 
ולסילוק האיום היא פתרון הסכסוך הישראלי - הפלשתיני . תוצאה רצויה זו אפשרית 
רק תמורת מחיר שיצחק שמיר אינו מוכן לשלם . הואיל וכך , יעכירו חיינו וייהפכו 
למעיקים . היתרונות היחסיים של אורח חיינו נעלמים והולכים ועמם נמוג כוח 
המשיכה של המדינה . 
