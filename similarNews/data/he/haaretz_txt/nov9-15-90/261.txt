( ע ) . חבר מועצת עיריית ירושליים עתר אתמול לבג"ץ בשם " אוכלוסיית 
בעלי הזקנים במדינת ישראל " , בבקשה להורות לשר הביטחון ולרמטכ"ל לחלק מסכות 
אב"ך מותאמות לבעלי זקנים . הרב חיים מילר מציין בעתירה כי השקפת עולמו , 
המעוגנת בספרות התורנית - הלכתית , מונעת ממנו " לא רק את גילוח זקנו , 
אלא גם את קיצורו " . כאשר נודע לו , לדבריו , שמסכות האב"ך שחולקו לציבור 
אינן מתאימות לבעלי זקנים , הוא פנה לגורמים המתאימים לתת מענה לצורכי אוכלוסייה 
זו , המונה רבבות אנשים . ממפקדת ראש הג"א השיבו לפני שבוע לעותר , כי 
בצה"ל בוחנים בימים אלה כמה פתרונות אפשריים לסוגיה , וכי עם השלמת הפיתוח 
ואישורו על ידי הגורמים המוסמכים , יובאו פרטי ההסדר לידיעת הציבור . לעומת 
זאת , שליש שר הבטחון , אל"ם שמעון חפץ , השיב במכתב לפני כחודש , כי 
" אין כיום מסכות המתאימות לבעלי זקנים , וכי פיתוח אמצעים חדשים נמשך 
שנים אחדות ובוודאי אינו זמין כיום " . השליש הוסיף כי קיימת משימת פיתוח 
לברדס מיוחד למבוגרים , אך הפתרון לא יהיה מוכן לייצור בשנה הקרובה . " לאור 
הנ"ל אין באפשרותנו כיום לתת מענה אחר לאוכלוסיות בעלי הזקנים ובמקרה של 
פיקוח נפש , חלילה , ייאלצו לגלחם " , סיכם אל"ם חפץ . העותר לא השלים 
עם התשובה ובדק בעצמו את הסוגיה . " הבדיקה העלתה באופן חד משמעי , שבשוק 
קיימת האפשרות לרכוש מסכות הגנה מותאמות לבעלי זקנים בכל כמות שהיא " , הוא 
טוען . בבדיקתו הסתייע הרב מילר , לדבריו , באגודת " רפואה על פי ההלכה " . 
להלן גורס העותר כי שר הביטחון והרמטכ"ל " לא עשו את שיכולים וחייבים הם 
לעשות , על פי חוק , כדי לספק לבעלי הזקנים במדינה מסכות הגנה מתאימות " . 
הוא תובע מהם לרכוש מסכות כאלה לאלתר , ומזהיר כי כל דחייה בחלוקתן " עלולה 
חס וחלילה להיות הרת גורל לציבור רחב ביותר במדינה " . עוד מדגיש הרב מילר 
כי ציבור בעלי הזקנים במדינה , הנושא גם הוא בעול הכספי של אספקת מסכות 
גז , זכאי לפריט חיוני זה , בלי שיצטרך לוותר על השקפת עולמו ואורח חייו . 
לעתירה מצורפת חוות דעת הלכתית של הרב נחום רוטשטיין , ראש כולל " בית 
מדרש לתלמוד והוראה " בירושלים . חוות דעתו מפרטת על פני ארבעה עמודים 
את האיסורים על גילוח זקן ואת הצורך להתאים מסיכות גז " למהדרי פניהם בזקן " . 
