נכונות ישראל לקבל את שליח האו"ם גררה ביקורת מימין ומשמאל בוועדת החוץ והביטחון . 
בהגיבו על דברי ד"ר רענן כהן ( מערך ) , שהממשלה מתקפלת וזוחלת לעבר 
ארה"ב , השיב שר החוץ כי אין כאן זחילה . " ממשלה שהיתה מקבלת משלחת מהאו"ם 
היתה מכירה בכל ההאשמות שהוטחו בה בהחלטת מועצת הביטחון " . הוא טען כי ישראל 
לא הסכימה לקבל משלחת כזאת , אבל לא אסרה עליה לבוא . ידידיה בארה"ב רגזו , 
אך יש לנהל מאבק על האינטרס הישראלי החיוני , שלא תמיד זהה לאינטרס האמריקאי . 
" לא תמיד מוכנה ישראל לשלם את מחיר האינטרס האמריקאי בקואליציה הערבית 
נגד עיראק " , אמר . רחבעם זאבי ( מולדת ) אמר כי ההסכמה לקבל כאן את איימה 
היא נסיגה מעמדתה הלאומית הגאה של הממשלה . " לוי , ששם חישוקים על הממשלה , 
עושה מעשה שלא נופל בחומרתו משאלות בייקר " . עמנואל זיסמן ( מערך ) העיר 
כי שליח האו"ם ידווח ככל העולה על רוחו . יוסי שריד ( רץ ) הזכיר ללוי 
כי הציע לו לנהוג כך כבר לפני חודש ולחסוך משבר מיותר . הממשלה אינה כמלאכים 
בסולם יעקב ; שם הם עולים ויורדים , ואילו בממשלה רק עולים , אלא אם מישהו 
זר מוריד אותם . " אתם מנהלים את מדיניותכם ממצודת - זאב ולא ממצודת - 
דוד " , אמר . יאיר צבן ( מפם ) הצביע על האי - אמון הבסיסי של הממשלה 
האמריקאי בישראל כפי שבא לביטוי בשיחת הנשיא בוש עם המנהיגים היהודיים . 
ממלא - מקום יו"ר ועדת החוץ והביטחון , בנימין בן אליעזר ( מערך ) , 
אמר כי הממשלה אינה מצליחה לחשב את צעדיה אפילו צעד אחד מראש . עוזי ברעם 
( מערך ) יעץ ללוי להתמיד בכל מהלך שיביא עליו את ביקורתם של זאבי וגאולה 
כהן . יעקב צור ( מערך ) הזהיר שהנסיגה ביחסים עם ארה"ב מסכנת אפילו את 
שיתוף הפעולה האסטרטגי עמה . לוי : " יש ויכוח כואב , אבל לא נפגע שיתוף 
הפעולה האסטרטגי ומעמדה של ישראל בארה"ב " . 
