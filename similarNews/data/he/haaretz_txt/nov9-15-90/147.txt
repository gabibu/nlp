" אריה היה כה גאה בשדה התעופה ; הוא רצה להפכו לנמל אוויר בין - לאומי . 
לכן פעל להכנסת מערכת הרדאר החדשה ולהקמת תחנת כיבוי אש . אני מקווה , 
כי החלומות שהיו לו יתגשמו . אריה היה גם המתורגמן שלי , כיוון שהעברית 
שבפי כה גרועה . הוא יחסר לי כל כך הרבה " ; כך נפרדה בבכי , ובשפה האנגלית , 
האשה פלור , מבעלה , אריה גרוסבורד ז"ל , יו"ר מועצת המנהלים של רשות 
שדות התעופה , שהובא שלשום למנוחת עולמים בחלקת האצ"ל , בבית העלמין בקריית 
שאול . גרוסבורד נהרג בתאונת דרכים בתחילת השבוע שעבר בארה"ב , שבוע ימים 
בלבד לאחר שהתמנה בשיקאגו לנשיא העולמי של ארגון רשויות שדות התעופה . קהל 
רב ליווה את אריה גרוסבורד בדרכו האחרונה , בינהם שרים ושרים לשעבר , חברי 
כנסת , אישי ציבור , ראשי שני הארגונים הבין - לאומיים של רשויות שדות 
תעופה ועובדי הרשות . ליד הקבר הפתוח ספד לו שר התחבורה , משה קצב , שעמד 
על פועלו הרב של אריה גרוסבורד ואישיותו המיוחדת . קודם לכן הגיע ארונו של 
גרוסבורד בטיסה ישירה של חברת אל - על מניו - יורק . עטוף בדגל רשות שדות 
התעופה הונח הארון באולם הנוסעים הנכנסים . " אריה , עומדים אנו לפניך 
נבוכים , המומים וכואבים . אין הדעת תופסת את הליכתך בדרך לא דרך . הגורל 
התאכזר אליך , דווקא במי שבמשך עשור שנים תרם לשיפור התעבורה , עוד בתפקידך 
הקודם כמנכ"ל משרד התחבורה . דווקא הוא בחר בך להיות קרבן נוסף לקטל בדרכים 
שהפך להיות האויב מספר 1 " , נפרד בקול חנוק מנכ"ל רשות שדות התעופה , ברוך 
לוי , לפני הארון , במעמד בבית הנתיבות . " משפחת רשות שדות התעופה מרכינה 
ראש . כואבים את מותו של אחד מעמודי התווך , איש יצירה ומעשים . טוב לבך 
כגודלך הטבעי . אוהב לעזור לזולת . את שהבטחת קיימת . אישיותך ודמותך 
תחסר לנו מאוד . לך לשלום ותהיה מליץ יושר ואנו מבטיחים להמשיך ולשמור על 
דרכך " , ספד יו"ר ועד העובדים , פנחס עידן . שר התחבורה , ספד ואמר : 
" למדנו להכיר אותו , להוקירו ולאהוב אותו . אריה היה דמות ססגונית , 
מעניינת ומרתקת . בתקופת עבודתנו המשותפת , למדתי ממנו גם ידע וגם פילוסופיה 
והוא סייע לי מאוד בעבודתי " . " הלך לעולמו מומחה בין - לאומי בתחום התעופה 
עם פוטנציאל שלא נוצל במלואו . האבדה למשפחה גדולה ביותר ואף למדינה , 
שאיבדה אדם יקר ונכס חשוב לכולנו " , אמר קצב . 
