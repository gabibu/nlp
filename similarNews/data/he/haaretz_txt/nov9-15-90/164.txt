כאשר העניינים יורדים לחלוטין מן הפסים , ראוי לקחת פסק זמן . אתנחתא שתאפשר 
עיון גם בעניינים זוטרים . להלן עניין זוטר , ואולי לא זוטר . ארבעה עשורים 
ומעלה חלפו עלי במדינת היהודים המתחדשת , ארבע מלחמות לפחות , עשרות שנים 
של מצב חירום קבוע . ובכל זאת , גם עיון קפדני ביותר בכל תאי זיכרוני המסתיידים 
והולכים לא העלה אח ורע לאותו עניין זדוני שנעשה תופעת קבע , מאז הכריז 
צאלח - א - דין החדש מעיראק שהוא עומד להנשימנו גז : התקלות בצופרי האזעקה . 
קפתמונה1 , 51פ6ארבעים ואחת וחצי שנים , ומעולם לא שמעתי שסירנה פסיכית 
כלשהי הכריזה על עצמאות והחלה לפלוט ביוזמה מקומית צרורות ארוכים של צפירות 
עולות ויורדות . לא שלא היו תקלות . בהחלט נשמעו פה ושם אנחות חסרות פשר 
של צופר משועמם . רובן ככולן סתם יבבת שועל קצרה שמיד גוועה לה . ( מגדל 
סירנה אחד בעיבורו של גן - מאיר התל - אביבי התמחה בקולות - נהי שכאלה . 
איש לא כעס עליו . כולם הבינו כי ממרום מושבו הוא ודאי ראה דברים שלא ראתה 
שפחה על הים , ובפקוע סבלנותו נאלץ להביע דעתו בנהי קצר ) . לעתים אפילו 
נשמעה צפירת תקלה מתמשכת יותר , אך תמיד - תמיד ישרה כסרגל ומרגיעה כוואליום . 
אך עולות ויורדות ? ? צפירות אמת שקריות ? ? מעולם לא . והנה , מאז 
פרץ מה שפרץ במפרץ , אין שבוע שבו לא קושרים הצופרים במקום כלשהו קשר אפל 
לקצר את חיי התושבים . ירושלים , חיפה , תל - אביב , ועוד יד הצופר נטויה . 
בניגוד לכל כלל של התנהגות מתורבתת , ותוך נחרת - בוז לעבר הלקח הקלאסי 
של סיפור הזאב הידוע . למה ? איזה שד נכנס בצפצפות המרושעות האלה ? אין 
ספק כי יש כאן איזושהי אמירה מטאפיסית של היקום על מות האמת . שהרי , 
אם אפילו לאזעקת אמת אי אפשר עוד להאמין מה נותר ? התקלות הללו הן בפירוש 
הצהרה אורווליאנית בוטה וצינית : אמת היא שקר . שנית , ראוי לפרוך אצבעות 
בייאוש ולשאול : מה יהא מעתה והלאה ? עם חלב אמנו למדנו כי ארוכה ומתמשכת 
היא ארגעה , ועולה ויורדת היא מלחמה . עתה עלינו לשנן כי ארוכה היא עדיין 
ארגעה , אך עולה ויורדת היא תקלה . ומלחמה מה ? לכאורה אין בעיה ; נגיד 
מקוטעת . נגיד מסולסלת . נגיד תרועה - שברים - תרועה - תקיעה . אך 
רק לכאורה . שהרי השד המנוול התקוע בגרון הסירנות לא יאחר לאמץ לעצמו גם 
את הווריאציה החדשה ככלי לתקלותיו הזדוניות . אז מה יהיה , למען השם ? 
ואם כבר הגענו אל השם , גם מעורבותו הוודאית של הבורא בעניין מעוררת תהיות 
אפלות . איש לא יכחיש כי הקב"ה עושה לנו את המוות . ללא הרף הוא ממיט על 
ראשנו צרות ומכות מכל עבר . גדולות , קשות וכואבות . תיאולוגים וחכמי 
דת אוהבים לפתח תיזות מרהיבות ותורות מופלאות ועמוקות על מהות היחסים בין 
האל לבין עמו , לאור הזאפטות השמיימיות האלה . הם רואים בכך אות לעברתו 
של הבורא , סימן לכעסו על בניו הסוררים , מופת לתחינתו אליהם שיסורו מדרך - 
הרע וישובו אליו , ועוד כהנה וכהנה עניינים נכבדים וחשובים . יחסים נפתלים 
ומלאי הוד דרמטי בין אב קפדן וכועס לבנו החוטא . אך מה עלינו ללמוד מכך שהוא 
כבר לא מתמקד בצרות כבדות משקל , אלא מוציא לנו את הנשמה גם בקטנות ? מה 
הלקח שנפיק מן הזדוניות המקס - אנד - מוריצית הזאת שהבורא שופך עלינו לפתע ? 
( אומרים כי בלילות אפלים , מיד לאחר שגווע קולו של עוד צופר קונדסי , 
אפשר ממש לשמוע את גרגורי צחקוקו הזדוני של הקדוש - ברוך - הוא . . . 
) . המסקנה הבלתי - נמנעת היא , למרבה הצער , רק זו : אם צרות גדולות 
מלמדות שהאל זועף , הרי הניגוסים הקטנים האלה מלמדים שהוא כבר לא זועף . 
הוא כבר פשוט לא סובל אותנו . לא עוד חרון - אף . סתם יצאנו לו מהאף . 
אפשר להבין אותו . 
