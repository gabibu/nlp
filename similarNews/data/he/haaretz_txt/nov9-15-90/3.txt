רנה בסקה , מי שהיה ממונה על המשטרה בממשל וישי בצרפת במלחמת העולם השנייה . 
בתוקף תפקידו , חדור " רגש לאומי צרפתי עמוק " , קיים בוסקה קשרים הדוקים 
עם שלטונות הכיבוש הנאציים , וסייע להם ברדיפת מתנגדיהם ובהסגרת רבבות יהודים 
לידיהם לשם שילוחם למחנות - המוות . אף שבוסקה ואחרים מסוגו וממעמדו עודם 
חיים , אין צרפת מעוניינת לשפוט אותם . היא חוששת שהמשפט יפתח תיבת פנדורה : 
יתגלו שמות של משתפי - פעולה עם הנאצים שנשכחו או שלא נודעו , ייחשפו פרשיות 
אפלות של שיתוף פעולה צרפתי - נאצי , ויקום לתחייה העבר הלא - רחוק , שהיא 
כל כך רוצה לשכוח ולקבור . צרפת , שנכנעה לגרמניה ביוני 0491 , חולקה לשני 
אזורים : החלק הצפוני , ובמרכזו פאריס , הוכרז שטח כיבוש גרמני ; החלק 
הדרומי ( שאף הוא נכבש בנובמבר 2491 ) הוכרז " אזור חופשי " או " המדינה 
הצרפתית " , ובו קם ממשל וישי בהנהגתם של המרשל פיליף פטן ופייר לאוואל . 
ממשל זה שיתף פעולה עם גרמניה בכל התחומים , ותרם רבות למכונת המלחמה הנאצית 
ולכינון " סדר אירופי חדש " . ב72 בספטמבר 0491 הטילו שלטונות הכיבוש הנאציים 
על היהודים חובת רישום , סימון עסקיהם , ענידת הטלאי הצהוב ועוצר לילה . 
רכוש של יהודים הוחרם . כעבור כשבוע , ב3 באוקטובר , פרסמה ממשלת וישי 
תקנות שעל - פיהן סולקו היהודים מכל משרה ציבורית , נאסר עליהם לעסוק בעיתונות , 
בתיאטרון , ברדיו ובקולנוע . פטן דרש במיוחד לסלק כל יהודי ממערכת המשפט 
ומרשת החינוך . באביב 1491 החלו האקציות הראשונות נגד יהודי צרפת . עד לשילוחם 
למחנות הם רוכזו במחנות ריכוז בצרפת עצמה . המפורסם שבהם היה דראנסי , 
צפונית - מזרחית לפאריס . תחילה נעצרו היהודים חסרי הנתינות , לאחר מכן 
בעלי הנתינות הזרה , ולבסוף גם יהודים אזרחי צרפת . בצרפת חיו באותה תקופה 
כ000 , 033 יהודים , ביניהם פליטים רבים . מתוכם ניספו במלחמה יותר מ08 
אלף , רובם במחנות המוות . רנה בוסקה נולד ב11 במאי 9091 בעיר מנטבאן בדרום 
צרפת . אביו היה נוטריון . עם סיום לימודי המשפטים באוניברסיטת טולוז 
והוא בן 02 , הפך לעובד מדינה . הוא טיפס בסולם ההיררכיה הפקידותית במהירות 
רבה . בקריירה שלו מילא תפקידים בכירים , בעיקר במשרד הפנים . באמצע אפריל 
2491 מינה אותו ראש הממשלה בממשל וישי , פייר לאוואל , לתפקיד הממונה על 
המשטרה . לאחר מינויו קיבל בוסקה הנחיה מממשלת וישי לחתור להכפפה , הלכה 
למעשה , של כל המשטרה הצרפתית , זו של וישי , וגם זו שבצרפת הכבושה שהיתה 
נתונה למרת שלטונות הכיבוש הגרמניים לסמכותו . הוא חתר להשגתה של מטרה 
זו , גם במחיר מילוי משימות אפלות תוך שיתוף פעולה עם שלטונות הביטחון הגרמניים . 
בתפקידו זה קיים בוסקה מגעים תכופים עם הנציגים הבכירים של שלטונות הכיבוש 
הנאציים בצרפת ועם שולחיהם בגרמניה . הללו ידעו להעריך את כישוריו הארגוניים , 
ועוד יותר את להיטותו למלא אחר דרישותיהם . בראשית חודש מאי 2491 , זמן 
קצר לאחר מינויו של בוסקה כאחראי על המשטרה , ביקר בצרפת ראש המשרד הראשי 
לביטחון הרייך , ריינהרדט היידריך . הוא בא לפאריס כדי לקבוע , בין השאר , 
את דרכי הביצוע של מדיניות " הפתרון הסופי של השאלה היהודית " בצרפת בהתאם 
להחלטות ועידת ואנזה . לשם כך נפגש היידריך עם בוסקה ועם דרקיה דה - פלפאה , 
הנציב הכללי לשאלות היהודים בממשל וישי . בשיחות אלו הדגיש היידריך , 
שהמשטרה הצרפתית בשטח הכבוש נתונה למרותם של השלטונות הגרמניים , בעוד המשטרה 
הצרפתית בשטחי ממשל וישי תיהנה מאוטונומיה , בתנאי שתפעל במשותף עם שלטונות 
הכיבוש הגרמניים נגד אויביהם המשותפים : הקומוניסטים , הטרוריסטים , המחבלים , 
קרי לוחמי המחתרת , והיהודים . הקונסול הגרמני הכללי שלייר העיד כי בשיחותיו 
סיפר היידריך לבני - שיחו הצרפתיים , ש"בקרוב יועמדו קרונות משא לצורכי 
העברתם של היהודים חסרי הנתינות בשטח הכבוש , הכלואים במחנה הריכוז דראנסי , 
למזרח . בוסקה פנה אז אל היידריך בבקשה , להעביר באותה הזדמנות גם את 
היהודים העצורים זה יותר משנה וחצי בשטח הבלתי - כבוש " . ממשל וישי ביקש 
לחסוך בהוצאות החזקתם של יהודים אלה , ובוסקה ביקש להגדיל את מספר היהודים 
המגורשים למזרח , אל מותם . ביולי 2491 ניהל בוסקה שיחות אינטנסיוויות עם 
זרועות הביטחון ועם נציגי המחלקה היהודית של הגסטאפו של אייכמן בצרפת , 
על גורל היהודים חסרי הנתינות והזרים ( כלומר הפליטים ) , ובהמשך גם היהודים 
בעלי אזרחות צרפתית . השיחה המכרעת נערכה ב2 ביולי . מן הצד הצרפתי השתתף 
רק בוסקה , ומן הצד הגרמני כל המי ומי מקרב הס"ס והמשטרה הנאציים , ובראשם 
קצין האס - אס בריגדירפיהרר קרל אוברג . בשיחה זו נדון מכלול שטחי שיתוף 
הפעולה בין משטרת הביטחון הגרמנית למשטרה הצרפתית , ובכלל זה גורל היהודים . 
בתחילה הבהיר בוסקה כי ראשי ממשל וישי אינם מתנגדים למעצרם של היהודים . 
אולם , ציין , הם מתנגדים לכך שהמשטרה הצרפתית תעסוק במעצר יהודים בשטחי 
צרפת הכבושה , ורוצים שהיא תצטמצם רק במעצר יהודים בשטחי ממשל וישי . השלטונות 
הגרמניים , שבאותה עת חסרו להם כוחות לביצוע האקציות נגד יהודי צרפת , 
והיו מעוניינים בסיועה של משטרת וישי ובגיבויה , עמדו על כך שהמשטרה הצרפתית 
תסייע בביצוע המעצרים . באותו זמן דובר על מעצרם של 000 , 01 יהודים בשטחי 
ממשל וישי ו000 , 02 יהודים בשטחי צרפת הכבושה . מפרוטוקול השיחה עולה , 
שבסופו של דבר הודיע בוסקה כי אם מדובר רק במעצר של יהודים שאינם אזרחים 
צרפתים , הרי הוא מוכן לבצע זאת , בלא הגבלת מספרם , בכל שטחי צרפת , 
גם הכבושה וגם זו שתחת ממשל וישי . הסכמת בוסקה לדרישות שלטונות הכיבוש 
הגרמניים אושרה למחרת בישיבת ממשלת וישי . לאוואל אף הורה לערוך סקר בקרב 
היהודים , כדי להבחין בין יהודים צרפתיים ליהודים זרים , שהגדירם " פסולת 
אדם " . " בדעת הממשלה הגרמנית להקים מדינה יהודית במזרח אירופה " , אמר . 
" לא אראה בזה פחיתות כבוד אם אשלח פעם את המון היהודים הזרים החיים בצרפת 
לעבר מדינה יהודית זו " . עניין מעצרם של היהודים ושילוחם למחנות קיבל איפוא 
את אישור הדרגים הגבוהים ביותר של וישי . באותו יום הוציא הממונה על מחוז 
זירונד בבורדו , מוריס פאפון , הוראות מפורטות להעמיד כוחות גדולים של 
המשטרה הצרפתית במחוזו לשם מעצרם של יהודים לא - צרפתים , בני שני המינים , 
מגיל 61 עד 54 , כדרישת משטרת הביטחון הגרמנית . בימים שלאחר 2 ביולי התקיימו 
שיחות משלימות . ממברק בהול ששלח מפקד הס"ס תיאו דאנקר מפאריס למפקדיו בברלין , 
אנו למדים ש"לאוואל הציע כי בעת שילוחן של המשפחות היהודיות מן השטחים הבלתי - 
כבושים יצורפו אליהן גם הילדים מתחת לגיל 61 . אשר לילדים היהודים שיישארו 
בשטחים הכבושים , השאלה אינה מעניינת אותו " . ב61 וב71 ביולי 2491 הוצא 
אל הפועל מבצע המעצרים הגדול ביותר של יהודים בפאריס רבתי . נעצרו קרוב 
ל31 אלף יהודים . הם רוכזו באצטדיון ול דיב , וממנו שולחו למחנה הריכוז 
דראנסי . משם הובלו למחנות המוות במזרח . באותה שנה בלבד שולחו למזרח כ34 
אלף יהודים מצרפת . על גורל הילדים היהודים , שתחילה נכלאו במחנה דראנסי 
ואחר - כך שולחו למחנות המוות , נותרו עדויות מזעזעות : " הילדים היו 
מגיעים למחנה דראנסי דחוסים באוטובוסים שנשמרו על - ידי אנשי משטרה ; היו 
מורידים אותם לתוך החצר בין גדרי תיל שנשמרו על - ידי פלוגה של שוטרים צרפתים . 
כשהיו מגיעים האוטובוסים , החלו להוריד מהם את הילדים ולהוליכם בקבוצות 
לאולמות כשהילדים הגדולים מחזיקים בידיהם את הקטנים או נושאים אותם בזרועותיהם . 
( ביניהם היו ילדים בני שנתיים ושלוש ) . ביום הגירוש היו מעוררים אותם 
בשעה 5 בבוקר . עצבניים , רדומים למחצה , סירבו רוב הילדים לקום ולרדת 
בחצר . דרושה היתה הפצרה ממושכת ועדינה וכה טרגית ! של הנשים המתנדבות . 
כמה פעמים קרה שהשידולים לא הועילו , הילדים בכו וסירבו לעזוב את מזרניהם . 
אז היו השוטרים נכנסים לאולמות , לוקחים בזרועותיהם את הילדים כשהם מייללים 
מפחד , נאבקים ונאחזים אחד בשני . " האולמות היו דומים לחדרי מטורפים . 
בחצר היו קוראים בשמות . לאחר מכן היו מעבירים אותם לאוטובוסים . משהתמלא 
אוטובוס , היה עוזב את המחנה עם משאו . כיוון שילדים רבים נשארו ללא זיהוי , 
ואחרים לא היו עונים כאשר קראו בשמם הנכון או הבדוי , היו מוסיפים אותם 
לשיירה , כדי להשלים את המספר : בכל שיירה כ005 ילדים ו005 מבוגרים שנבחרו 
מתוך אסירי המחנה . תוך שבועות , במחצית השנייה של חודש אוגוסט ובהתחלת 
ספטמבר 2491 , הובלו בדרך זו 000 , 4 ילדים , שקודם לכן הפכו אותם ליתומים , 
כשהם מעורבים עם מבוגרים זרים " . במפגש משותף של ראשי משטרת הביטחון הגרמנית 
והמשטרה הצרפתית , שנערך ב2491 . 8 . 8 , לאחר האקציות ההמוניות , הודה 
גנרל הס"ס קרל אוברג במיוחד לבוסקה . אחרי המלחמה העיד אחד מעוזריו של אוברג : 
" בוסקה התעקש תמיד ובהחלטיות , שכל הצעדים שננקטו כלפי היהודים יבוצעו 
בידי אנשיו . הוא נהג להתגבר על מכשולים שונים באומרו לנו : אני מקווה 
שאני נהנה מאמונכם . תנו לנו להסתדר לבד והכל יסתדר לטובת האינטרסים של 
כולנו , והעיקר , תנו לצרפתים לנהל את ענייני המשטרה שלהם " . ב3 באוגוסט 
3491 נפגש בוסקה עם הימלר . באותה הזדמנות הוא " הביע את סיפוקו המלא מן 
ההבנה שגילה הרייכספיהרר ס"ס כלפי צרפת , הבנה העולה על זו שגילה בזמנו 
היידריך " . בדצמבר 3491 סיים בוסקה את תפקידו . ביוני 4491 , עם כניסת 
בעלות הברית לצרפת , פונה בוסקה עם אשתו ובנו לגרמניה במכוניתו של אוברג , 
שהיה גם ידידו . בגרמניה הוא שוכן בווילה ליד אגם שטארנברגר . לאירוח - 
מלכים זה קרא בוסקה ברבות הימים " גירוש " . עם שובו לצרפת נעצר והועמד 
למשפט . המשפט היה פארסה . התביעה הקלה עליו ועל סגנו ונציגו בשטחי צרפת 
הכבושה , זאן לגה ( שנשפט שלא בפניו ) . היא תיארה אותם כ"מי שלא יכלו 
למנוע את גירוש היהודים הזרים מהאזור הבלתי - כבוש בשל האיום הגרמני לעצור 
את כל היהודים הצרפתים מאזור פאריס ; בוסקה השיג שהגירושים יבוצעו בידי 
המשטרה הצרפתית " . בוסקה , שביקש להשתחרר עד המשפט , טען : " אני יודע 
שאין לטעון נגדי דבר . אני יודע שמילאתי את חובתי ולעתים קרובות יותר מאשר 
את חובתי . אני יודע שההיגיון והכנות סופם לנצח , אני יודע שבידיכם מצויות 
העובדות הדרושות להוכחת הפטריוטיזם והאומץ שגיליתי בשעות הקשות ביותר " . 
בעדותו , שבה הכביר מלים על כל מגעיו ושיתוף הפעולה שלו עם הגרמנים , 
העלים את דבר הפגישה הגורלית מ2 ביולי 2491 , שבה למעשה נקבעה המדיניות 
יחד עם מפקדי משטרת הביטחון הגרמניים . הפגישות בימים לאחר מכן נועדו , 
כאמור , לסיכום דרכי יישום המדיניות . במשפט עצמו הפטיר בוסקה : " נראה 
ששירתתי את מדיניות הרדיפות הגזעיות . ובכן רבותי , אם תמכתי במדיניות 
זו , עשיתי זאת כמו החבל התומך בתלוי , ואם לדבר על שיתוף פעולה , צריך 
לחשוב על שיתוף הפעולה בין הברק לכליא - הברק " . התביעה המגוחכת , הרטוריקה 
של בוסקה , ובמיוחד חוסר הנכונות של בית המשפט הצרפתי לחשוף את חלקו של 
ממשל וישי בביצוע מדיניות " הפתרון הסופי " בצרפת , הצילו את בוסקה מעונש 
ראוי . ביוני 9491 הוא נדון ל5 שנות שלילת זכויות אזרחיות , אולם עונש 
זה בוטל בו במקום " בשל פעולות שעשה לטובת תנועת ההתנגדות " . ההסבר לנימוק 
מוזר זה נעוץ בעובדה , שמעטים בקרב משתפי הפעולה הצרפתים נתנו בעת הכיבוש 
הגרמני שירות מסוים לגורם כלשהו בתנועת ההתנגדות , על מנת שפעולה זו תשמש 
להם אליבי בבוא יום הדין . לא מן הנמנע שגם בוסקה נהג כך . משנת 0591 החל 
בקריירה ניהולית בחברות כלכליות ובבנקים מן החשובים ביותר בצרפת . בשנת 
9791 , בעקבות מערכה שבה פתח עו"ד סרז קלארספלד , נאלץ להתפטר . כעבור 
עוד עשר שנים , ביולי 9891 , התעורר עניינו מחדש לאחר מותו של זאן לגה . 
לגה עצמו שהה בעת שחרורה של צרפת בארצות הברית . באותה תקופה פוטר משירות 
המדינה . אחרי שנים , למרות חלקו באקציות ההמוניות של אמצע יולי 2491 , 
הוחזרו לו זכויותיו . אך בשל מאבקו של סרז קלארספלד נפתחה שוב חקירה נגדו . 
במארס 9791 הוא נתבע בגין " פשעים נגד האנושות בשל מעצרים בלתי - חוקיים , 
מעצרים שרירותיים , מעילה באמון , ביצוע פעולות ברבריות , חטיפת ילדים 
והתנהגות בלתי - אנושית כלפי ילדים " . החקירה נמשכה עשר שנים תמימות , 
אך בשל מותו אף לא הספיקו להגיש נגדו כתב אישום בהתבסס על ממצאי השופט החוקר . 
משום כך קבע שופט חוקר ב11 בספטמבר 9891 כי התיק נגד לגה נסגר עקב מותו , 
אך מצא אותו אשם ב"השתתפות בפשעים נגד האנושות שבוצעו בחודשים יולי , אוגוסט 
וספטמבר 2491 " , כלומר בתקופה ששימש עוזרו של בוסקה בפיקוד המשטרה . אם 
לגה נמצא אשם , לא כל שכן אשם מי שהיה ממונה עליו במשטרת וישי באותן פעולות 
נגד היהודים . על בסיס היגיון זה הגישו עורכי - הדין קלארספלד וליבמן ב31 
בספטמבר 9891 תלונה חוזרת נגד בוסקה . מאז , זה יותר משנה , נמשכים הדיונים 
במערכת המשפט הצרפתית . עד כה הם נתקלים בקשיים , ולאחרונה נקלעו למבוי 
סתום . התביעה קבעה באחרונה , שאת בוסקה יכול לשפוט רק בית המשפט הגבוה 
לצדק שהוקם עם שחרורה של צרפת . הקמתו מחדש של בית משפט זה תעורר אין - 
ספור בעיות וקשיים משפטיים , ולא ברור כיצד יוכלו להתגבר עליהם . ובינתיים 
נהנה רנה בוסקה מן החיים . תמוהה , בלשון המעטה , הערתו של הנשיא מיטראן 
לפני שבועות אחדים בלבד , שלדעתו העמדתו של בוסקה לדין תגרום נזק ציבורי . 
דמות מרכזית אחרת בפרשה זו , דרקייה דה פלפואה , מי שהיה הנציב הכללי לשאלות 
היהודים , נמלט מארצו אחרי שחרורה . שלא בפניו נידון למוות , אך הדבר 
לא הפריע לו לחיות בגלות נינוחה בספרד . ב8791 הכריז בראיון ענק לשבועון 
" לאקספרס " , שאמנם באושוויץ עסקו הנאצים בהגזה , אך לא בהגזת בני - 
אדם , אלא בהגזת כינים . הוא מת לפני כמה שנים בספרד . הוא לא הטריד את 
הממסד הצרפתי בהצהרות מביכות , ושלטונות צרפת לא טרחו שיוסגר לידיהם לצורך 
העמדתו לדין . שתי פרשיות אחרות , נוסף על זו של רנה בוסקה , נמצאות אף 
הן כיום בדיון משפטי מוקדם שנמשך זמן רב : זו של מוריס פאפון וזו של פול 
טובייה . פאפון , שכאמור שימש ממונה על מחוז זירונד בזמן המלחמה , הורה 
על ביצוע האקציות נגד היהודים ביולי 2491 . אחרי המלחמה , בשנת 8591 , 
הוא היה ממונה על מחוז פאריס . מאוחר יותר שימש שר בממשלת ריימון באר בימי 
נשיאותו של ואלרי זיסקאר - דאסטאן . ב3891 , בעקבות חקירה מחודשת , נקבע 
כי יש מקום להגיש נגדו כתב אישום בגין סיוע למעצרם של יהודים כדרישת הגרמנים . 
ב4891 הודיע לו שופט - חוקר כי הוגשו נגדו תלונות נוספות . עד היום נמצאות 
תלונות הללו בשלב מוקדם של דיון בפני שופט - חוקר . בעקבות המשפט נגד ראש 
הגסטאפו בלין , קלאוס ברבי , עלה מחדש שמו של פול טביה . הוא היה ממפקדי 
המיליציה הצרפתית הידועה לשמצה בליון , נטל חלק פעיל באקציות של הגסטאפו 
נגד לוחמי מחתרת ויהודים , עינה עצורים , שדד את רכושם , והורה על הוצאתם 
להורג של כמה מקורבנותיו בלי משפט . אחרי השחרור נעלמו עקבותיו . בית משפט 
בליון דן אותו למוות שלא בפניו . בשנת 2791 גילה תחקיר עיתונאי שבנובמבר 
1791 העניק לו הנשיא זורז פומפידו חנינה , וכי במשך כל השנים נהנה הפושע 
מחסות ראשי הכנסייה הקתולית בצרפת ובאיטליה . בשנת 3891 נתחדשה החקירה נגד 
טובייה , אך הוא שוב נעלם . בספטמבר 4891 פורסמה בעיתון אזורי מודעת על 
מותו כביכול , ואף נמצא " מקום קבורתו " . אך עדיין מחפשים אחרי טובייה 
החי . אין פלא שפרשת בוסקה הזכירה גם את פרשיות פאפון וטובייה . במסיבת 
עיתונאים שנערכה ב81 באוקטובר השנה בפאריס דיבר נשיא הליגה לזכויות האדם , 
עו"ד איב זפה , על " חוסר הרצון הפוליטי להביא לידי בירור את שלוש הפרשיות 
של בוסקה , פאפון וטובייה " . הוא אמר : " שלושה תיקים אלה נמצאים בנקודה 
מתה . אין זה מקרה ששלושת האנשים הללו לא נשפטו עד כה . אישים אלה מילאו 
תפקידים רמים ובעלי חשיבות בפוליטיקה , במינהל ובעולם העסקים . אני סבור 
שהם נהנים מהזדהות מעמדית אמיתית . לא תובעים לדין שר או ממונה על המשטרה , 
משום שהוא שייך לחוג של אנשים שאינו רוצה שיכבסו את הכביסה המלוכלכת " . 
ומה בינתיים ? פאפון , טובייה ובוסקה חופשיים . כל אחד מהם מתקרב לגיל 
שמונים . הרושם הוא שהממסד הצרפתי מצפה שימותו בשקט . מה שברור , שהוא 
אינו מעוניין בהעמדתם לדין . הוא חושש מחשיפת סודות החבויים בכספות , מפני 
עדויות חדשות , ומפני זכרונות העלולים לגלות שלדים החבויים שנים כה רבות 
בארונות שונים . 
