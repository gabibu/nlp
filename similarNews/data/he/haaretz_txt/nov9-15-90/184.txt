בהתייחסו למערכת היחסים הנוכחית בין ישראל וארצות הברית , העדיף כתבו של 
הוול סטריט זורנל בישראל להתמקד דווקא ברוגז , שהביעו בפניו פקידים בכירים 
בירושלים , על כך שהממשל אינו משתף את ישראל בתוכניותיו האסטראטגיות והצבאיות 
במפרץ . איש אינו מכחיש , כי מאז פרץ המשבר במפרץ , נמנע הממשל האמריקאי 
מלקיים עם ישראל דיאלוג אסטראטגי . המשבחים את ישראל על גישת " הפרופיל 
הנמוך " שהיא נוקטת , מתעלמים מהעובדה שבעצם אין הממשל מותיר לה ברירה 
אחרת . באופן פרדוקסלי , נוצר מצב שבו ארה"ב מתחמקת מלקיים דיאלוג ברמה 
האסטראטגית דווקא עם המדינה היחידה במזרח התיכון עמה יש לה הסכם חתום לשיתוף 
פעולה אסטראטגי . לעומת זאת , עם מדינות ערביות , ובהן כאלו שעד לפני כמה 
חודשים הוגדרו כעוינות , מקיים הממשל דושיח שוטף ברמה האסטראטגית ושיתוף 
פעולה צבאי הדוק ללא תקדים . בירושלים יש הקובעים אמנם , כי דווקא אירועי 
המפרץ הבהירו את חשיבותה של ישראל כנכס אסטראטגי אך עובדה היא , שעם ישראל 
מקיים הממשל דיונים שוטפים אך ורק ברמה הביורוקרטית . בהיעדרם של דושיח 
אסטראטגי אמיתי ותיאום אופרטיווי , בתקופה של מתח ביטחוני גבוה , טמונה 
סכנת החרפה ביחסים בין שתי המדינות . ד"ר שי פלדמן , מהמרכז למחקרים אסטראטגיים 
באוניברסיטת ת"א , טוען כי ישראל עלולה למצוא עצמה מואשמת כמי שהציתה בפעולותיה 
את ניצוץ המלחמה במפרץ , מבלי להתחשב באינטרסים של ארה"ב , וכמי שגרמה 
לאובדן חיי חיילים אמריקאים רבים . מקורה של הסכנה הטמונה במצב הקיים הוא 
בהכרה בכך שישראל תיאלץ להגיב בפרופיל גבוה מאוד , כפי שכבר הבהיר שר הביטחון , 
על כל פגיעה עיראקית בשטחה . אפילו פגיעתו של טיל עיראקי אחד בלבד בגוש 
דן תחייב פעולה צבאית ישראלית בהיקף משמעותי . תגובתה של ישראל , גם 
אם לא תתכוון לכך , עלולה להוביל להתלקחות מלחמה כוללת במפרץ . במקרה כזה , 
בהיעדרו של תיאום מוקדם בין ישראל לארה"ב , עלול הצבא האמריקאי לספוג אבידות , 
שיוגדרו על ידי מפקדיו כמיותרות ונובעות מהעובדה שלא הם קבעו את עיתויה 
של המלחמה . חוגים בכירים במשרד הביטחון טענו בסוף השבוע , כי אין כל צורך 
להגיע עם האמריקאים לתיאום מראש , בדרג המדיני העליון , בכל האמור במהלכים 
האסטראטגיים של שתי המדינות , הצפויים במקרה של התלקחות . בבוא הרגע המתאים , 
טענו , ייעשה התיאום . הבעיה היא שבמקרים כאלה קיימת סכנה של הידרדרות 
כה מהירה במצב , שלא תותיר אפשרות לבצע תיאום מראש . תגובה צבאית ישראליתתחייב 
כמובן פעילות מבצעית באזור , המצוי בכיסוי מודיעיני אמריקאי , שבו טסים 
מאות מטוסי קרב אמריקאיים , בריטיים , צרפתיים וסעודיים . חוסר תיאום 
מראש של פעולה כזאת עם הפיקוד הצבאי האמריקאי במפרץ עלול לגרום לאסונות , 
שלאורם תיראה פרשת הפצצת הספינה ליברטי , והזעם האמריקאי שהופנה נגד ישראל 
בעקבותיה , כמשחק ילדים . העברתם של תצלומי לווייני הריגול האמריקאיים 
לישראל 42 שעות לאחר שצולמו , אינה מהווה פתרון לבעיה המבצעית שתתעורר עם 
פרוץ פעולות האיבה באזור . אולם , אין המדובר רק בתיאום מראש של המהלכים 
הצבאיים העתידיים . יש חשיבות מרובה להשגת הסכמה בין שתי המדינות בדבר יעדיה 
האסטראטגיים של ישראל במקרה של הידרדרות צבאית באזור . בקרב שני הממשלים , 
בירושלים ובוואשינגטון , שוררת ההכרה , כי גם אם תימנע ארה"ב מלהכות הפעם 
את צבא עיראק , לא יחלוף זמן רב עד שישראל תיאלץ לעשות זאת בעצמה . האיום 
העיראקי המתעצם והחשש מפני השלמת תוכניותיו הגרעיניות של סדאם חוסיין מכרסמים 
בכוח ההרתעה הישראלית כך שאינם מאפשרים לה להשלים לטווח ארוך עם הפרת מאזן 
הכוחות בינה ובין מדינות החזית המזרחית . אין מדובר הפעם בעוד פעולה כירורגית 
דוגמת השמדת הכור בבגדד . בידי ישראל אמצעים מגוונים לבצע זאת . תפקידם 
של מקבלי ההחלטות בישראל להבהיר לראשי הממשל בוואשינגטון את הסיכונים הטמונים 
בהיעדר התיאום בין שתי המדינות , העלולים להוביל לשימוש באותם אמצעים . 
גם מבחינתו של בוש רצויה הידברות , שפירושה פיקוח ובקרה על בתהברית הבלתי 
צפויה . צריך לקוות שהסכמה על הידברות מעין זו תושג השבוע , במהלך שיחותיה 
בוואשינגטון של משלחת משרד הביטחון , בראשות המנכ"ל דוד עברי . המשלחת 
יצאה אמנם לארה"ב כשעל סדר היום בעיקר נושאי רכש ותקציב , אך אין ספק כי 
אנשיה ינסו להחיות את הדיאלוג האסטראטגי גם בכל האמור במשבר המפרץ . 
