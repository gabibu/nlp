כלכותה ( אי - פי , ע"ר ) . שלושה צעירים בורמזים שחטפו אתמול מטוס של 
חברת התעופה התאילנדית נכנעו לכוחות הביטחון ההודיים . 122 הנוסעים ואנשי 
צוותו של המטוס שהיה בדרכו מבנגקוק לראנגון שוחררו מבלי שאיש מהם נפגע . 
טאראן דאל , מזכיר בכיר של מדינת מערב בנגאל , אמר קודם לכניעת החוטפים 
כי הם הזדהו כצעירים בורמזים ומסרו רשימת דרישות . בבנגקוק התקבלה הודעה 
מקבוצה בשם " לוחמי הצדק והחירות " שלא היתה ידועה עד כה . בהודעה נאמר 
כי החטיפה נועדה לגרום לעולם להקשיב " לכמיהת העם הבורמזי לדמוקרטיה וזכויות 
אדם . אין לנו כל רצון לפגוע בנוסעים ובצוות " , נאמר בהודעה . שלושת הסטודנטים 
חתמו על ההודעה בטביעות אגודליהם המדממים והבהירו : " אם תקבלו את דרישותינו 
נסגיר עצמנו בשלום לשלטונות הודו " . החוטפים דרשו משלטונות בורמה לשחרר את 
כל האסירים הפוליטיים , לשים קץ לשלטון הצבאי ולהעביר את השלטון לממשלה 
אזרחית נבחרת . עוד דרשו החוטפים כי תאילנד תפסיק את כל ההשקעות בבורמה עד 
שהשלטון יימסר לידי ממשלה אזרחית ומתנגדי משטר בורמזים העצורים בתאילנד יקבלו 
מעמד של פליטים . באוקטובר שעבר חטפו שני סטודנטים מטוס בורמזי שהיה בטיסת 
פנים ואילצו את הטייס לנחות בתאילנד . הם נכנעו ועדיין כלואים בבנגקוק . 
ארגון לוחמי הצדק והחירות דרש גם את שחרורם של שני אלה . הסטודנטים בבורמה 
ומחוצה לה נאבקים בממשלה הצבאית שתפסה את השלטון לפני שנתיים אחרי דיכוי 
הפגנות המוניות למען דמוקרטיה . במאי נערכו בבורמה בחירות לאספה הלאומית 
אולם הכת הצבאית סירבה עד כה להעביר את השלטון לאופוזיציה שזכתה בניצחון 
סוחף . מנהיגי האופוזיציה רבים נתונים במעצר . 
