יש כמה עסקני ספורט , בעיקר הוותיקים והמשופשפים שבהם , המתפקדים תחת לחץ 
כאילו הזמן אוזל ויש להספיק לעשות הכל ומהר ובכל מחיר . הם מציירים מטרות 
על הגלובוס , ואחר כך מוצאים סיבות שונות ומשונות להגיע אל המטרה . כך נראה 
גם רצונו של מנכ"ל ההתאחדות לספורט שמואל ללקין לנסוע לקונגרס איגרוף , 
שיהיה בשבוע הבא באוסטרליה . התנגדותם לנסיעה זו של כמה מראשי האיגודים המסונפים 
להתאחדות , שפעילותם נפגעת בגלל קשיי מימון וחוסר תקציב , מובנת בהחלט 
וגם מוצדקת לחלוטין . חובתם לא רק להדליף התנגדותם לתקשורת , אלא להתארגן 
ולמנוע את ההתרוצצות הבזבזנית של עסקני הספורט בכל היבשות . חובת נשיאות 
ההתאחדות לספורט להתכנס ולבטל את הנסיעה לאוסטרליה . יציאתו הצפויה של ללקין , 
המתאמץ לצרף לנסיעתו עסקן נוסף , היא בקטיגוריה של טיולי ביזבוז מיותרים . 
מה שברור מעל לכל ספק : מצבו של האיגרוף בישראל לא יהיה טוב יותר , או 
טוב פחות , בגלל נסיעתו או אי נסיעתו של ללקין ליבשת החמישית . ומה שעוד 
ברור : מצב קופת ההתאחדות לספורט בהחלט יהיה פחות טוב , אם למרות הכל יממש 
ללקין את נסיעתו לאוסטרליה . 
