" בעיני האזרח המזרח גרמני , חיים הישראלים בארמונות של זהב , מוקפים 
גדרות תייל דוקרני ועמדות של מכונות יריה " , אמר אתמול פריץ שנאבל , חבר 
בקבוצה ראשונה של סוכני נסיעות ממזרח גרמניה המבקרת בארץ . הקבוצה היא אורחת 
של ענף ההארחה בקיבוצים , ותשהה בישראל שבוע ימים . במצב הנוכחי של המשבר 
במפרץ והאינתיפאדה בארץ , לא רואים הסוכנים האורחים סיכויים רבים לגל תיירות 
מזרח גרמנית . במהלך סיורם יבקרו הסוכנים ממזרח גרמניה במוקדי תיירות מרכזיים 
כמו : הגליל , הכינרת , חיפה , שפלת החוף , ירושלים , ים המלח , הרי 
יהודה ותל - אביב . הם יתאכסנו בבתי הארחה של הקיבוצים במקומות השונים . 
בהתייחסם לאפשרות ביקורי תיירים ממזרח גרמניה בישראל , אמרו הסוכנים כי 
בארצם קיים פוטנציאל של כשמונה מיליון מאמינים נוצרים , " שיהיו מעוניינים 
לבקר במקומות הקדושים כאן , לאחר שיתייצב המצב באזור " . בראש המשלחת עומד 
מנהל חברת התיירות הממשלתית " סקובה " , מיכאל רידל , המתמחה בתנועת תיירות 
לישראל . בשיחה עם עיתונאים , לפני צאתם , אמר שנאבל : " כשהמצב יתבהר 
יבואו אזרחי מזרח גרמניה לכאן . מיליוני נוצרים אצלנו יהיו מעוניינים לבקר 
בישראל , למרות ניתוקם הממושך מהדת בזמן השלטון הקומוניסטי " . 
