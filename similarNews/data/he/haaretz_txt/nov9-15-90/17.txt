להזמנה של ארגון בניו - יורק לבוא להרצאה של מאיר כהנא לא נענו יותר מששים 
איש , אבל אלפי יהודים נכחו בלוויה הסמלית שתומכיו ערכו לו לפני העברת הארון 
לארץ . מעולם לא עלה בידי כהנא להזעיק רבבות בני אדם לאסיפה או הפגנה כלשהי , 
אבל אחרי ארונו בירושלים הלכו המונים . חוסר יחס זה בין ממדיו המבוטלים 
כמעט של הגרעין המאורגן לבין גל האהדה האדיר אשר פרץ החוצה בעקבות הירצחו , 
מעורר תמיהה גם אם נזכור שפעם ריכז מספיק קולות כדי להיבחר לכנסת . יהיה 
זה מוגזם לטעון כי ירושלים היהודית שייכת , כל כולה , לתנועת " כך " ; 
אבל נהירת המוני תושביה אחר ארונו של מאיר כהנא מעידה על עוצמת הרגשות שעורר 
הרצח בניו - יורק . האיש שנפל קורבן לכדורי אקדח שנורו על - ידי ערבי , 
הצית במותו את האיבה לערבים . האש הזאת תוסיף ללחוש , גם אם הלהבה של יום 
קבורתו של מאיר כהנא תדעך במקצת . אם בעקבות הפיגועים בבקעה , באשקלון 
ובצומת אלונים היה מקום להעלות את הסברה כי האינתיפאדה נכנסת לשלב חדש והיא 
מתחילה להרחיב את מסגרת ההתמרדות בשלטון הכיבוש למלחמה בעם היהודי , ייתכן 
כי זה שרצח את מאיר כהנא עומד לגרור את העם היהודי להרים את הכפפה שנזרקה 
לעברו מהצד הערבי - פלשתיני . עוד בטרם הלוויה אמר אחד מראשי התנועה , טירן 
פולק : " זה לא יעבור בשקט , ואסור שזה יעבור בשקט . אני לא יודע מה 
יקרה , אבל ברור שיהיו פעולות של יחידים נגד ערבים , ושערבים ישלמו על - 
כך " . יש לשים לב לניסוח : טירן פולק מדבר בשפה של תחזית שהוא בטוח שאמנם 
תתגשם . הוא נזהר מלאיים בפעילות של חברי תנועת " כך " , וייתכן כי הוא 
דווקא יעשה מאמץ כדי למנוע פעולות נקם , שעלולות לסבך את התנועה עם השלטונות 
הממונים על שמירת החוק והסדר . אבל תחזיתו כמוה כקריאה לכל מאן דהוא , 
לקום ולנקום את רצח כהנא בערבים באשר הם ערבים . אולם התגובה אינה צריכה 
להיות מוגבלת רק כלפי הערבים ; תנועת " כך " האשימה , תיכף ומיד , בהודעה 
רשמית , את הממשלה , הכנסת , בית המשפט והתקשורת ב"רצח אופי " של מאיר 
כהנא . ודק : האשמה מוטחת גם בממשלה אשר מנהיג הליכוד עומד בראשה . בהודעה 
הזו עוד נאמר כי " מעשה הרצח הוא למעשה ביצוע גזר דין מוות שנפסק לכבוד 
הרב מאיר כהנא הי"ד על - ידי הכנסת , הבג"ץ והתקשורת הישראלית . דמו עליהם " . 
אם יקותיאל בן - יעקב אמר בהספדו כי " עתה ניתנה רשות הדיבור לחבר תת - 
המקלע ולחבר סכין " , ברי כי תנועת " כך " מקדשת , למפרע , כל פיגוע 
בשופט , בחבר כנסת ובעיתונאי אשר מישהו סבור כי פגעו באופן כלשהו בכהנא . 
אין ודאות כי חברי התנועה המאורגנים יבקשו לנצל את ההיתר הזה , אם כי אין 
להקל ראש בידיעה כי " ייתכן שבודדים בתנועה מכינים , או יכינו בימים הקרובים , 
רשימות של ערבים , אנשי שמאל ותקשורת ויסמנו אותם כמטרות לפגיעה " ( 
" הארץ " , 11 . 8 ) . מספיק כי מישהו , גם אם אין לו שום קשר עם התנועה , 
יחפש לעצמו קורבן מבין אלה השייכים לשלוש הקטגוריות . הפלשתינאים שביצעו 
רציחות בבקעה ובאשקלון וניסו לרצוח שתי חיילות בצומת אלונים פעלו גם הם על 
דעת עצמם ; באותו אופן עלולים " לפעול " יהודים כדי לתת פורקן לרגשותיהם 
הנסערים , בביצוע פיגוע שתנועת " כך " לא יזמה או אישרה . הדעת נותנת 
כי התנועה הממוסדת תקפיד להימנע מכל מהלך העלול לסכן את חוקיות קיומה . 
אבל היא כבר עשתה די כדי לעודד כל אחד לבצע מעשי נקם , שעלולים לפגוע ביהודים 
לא פחות ואולי אף יותר מאשר בערבים . אם תחזית זו תתאמת , נעמוד גם בפני 
מלחמת אזרחים . זוהי הסכנה , ועל הממשלה לעשות מאמץ עילאי כדי למונעה . 
שמא למדו יובל נאמן וגאולה כהן לקח מהעובדה שאנשי " כך " סילקו אותם מהלוויה ? 
עיניהם , ועיני כל האחרים שראו במאיר כהנא " פטריוט " יהודי כי הטיף 
לשנוא את כל הערבים צריכות עתה להיפקח . משטרת ישראל עשתה מאמץ גדול כדי 
לרסן את ההמונים שהתפרעו בשעת הלוויה בירושלים ; היא מצווה להתמיד במאמץ 
זה , ולא רק בירושלים . חלק מהמתפרעים קיללו שלשום לא רק ערבים ועיתונאים , 
אלא גם שוטרים . על הממשלה בכלל , ועל ראש הממשלה בפרט , מוטלת החובה 
לחזק את הרגשתם של כל העוסקים בביטחון המדינה כי עליהם לפעול בתקיפות נגד 
כל מי שמפר את החוק אחת היא אם מדובר בערבי או ביהודי . כוחות הביטחון 
צפויים לעמוד בעת מילוי תפקידם במבחן של נאמנות לעקרון השוויון בין שני העמים , 
כפי שקבעה אותו מגילת העצמאות ; דין העבריין היהודי אינו צריך להיות קל 
יותר מדין עבריין שאינו יהודי . בשום אופן אין מקום לחון עבריינים מבין 
תומכי כהנא שנשפטו כדין . זה המגנה את רוצחו של מאיר כהנא , מן הראוי שישמיע 
את קולו נגד כל רצח , ואסור לו להיות מושפע מהשקפותיו הפוליטיות . יש ליצור 
אווירה ציבורית שתשים סכר מפני תעמולתה של תנועת " כך " , ושתרחיק את הסכנה 
שיהודים ייפגעו מכלים שיקותיאל בן - יעקב קרא להפעלתם . יש ליצור מצב שבו 
" כך תבודד מרוב יהודי ישראל . זה עשוי להשפיע גם על בריונים בניו - יורק 
או בפאריס . הבעיה המרכזית שמדינת ישראל עומדת בפניה קביעת עתידם המדיני 
של הפלשתינאים בשטחים המוחזקים אין לפותרה באמצעות רדיפת ערבים בירושלים 
ובהתנקשויות ביהודים , שאינם רואים בהמשך הכיבוש פתרון של קבע . הממשלה 
חייבת לחפש פתרון שישחרר לא רק את הפלשתינאים אלא גם אותנו מעול הכיבוש . 
היא חייבת להורות לכוחות הביטחון למנוע רציחות פוליטיות במדינה . 
