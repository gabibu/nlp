שר האוצר יצחק מודעי ושר התקשורת רפאל פנחסי מנסים לגייס רוב עבור המועמדים 
שהציעו כל אחד בנפרד לתפקיד מנכ"ל חברת בזק . מחרתיים יתכנס דירקטוריון 
החברה לבחור את המנכ"ל שיחליף את צבי אמיד . מודעי הציע למשרה את שלום ארד , 
לשעבר סגן מפקד חיל הקשר והאלקטרוניקה . פנחסי הציע למנות לתפקיד את מנכ"ל 
רשות הדואר , יצחק קאול . עקב התנגדותו של מודעי להצעתו של פנחסי , סוכם 
כי כל אחד מהשרים יציע לדירקטוריון את מועמדו , וחברי הדירקטוריון יכריעו 
בין השניים . דירקטוריון בזק מונה 51 איש , מהם שלושה נציגי משרד התקשורת : 
מנכ"ל המשרד אבי דורון , עוזר השר שמואל עמיאל , וראש אגף הכלכלה ניצן 
יוצר . למשרד האוצר שני נציגים בדירקטוריון : סגן הממונה על התקציבים והאחראי 
על תחום התקשורת רם בלינקוב , וסגן החשב הכללי ברוך טפר . באחרונה צורפו 
לדירקטוריון לפי המלצת השר פנחסי עקיבא אטון , ומקורבו של פנחסי עמוס ברכה . 
על - פי המלצת מודעי צורף לדירקטוריון יהודה דרורי , לשעבר הממונה על שוק 
ההון באוצר . יו"ר בזק , יורם אלסטר , אמר אמש כי חברי הדירקטוריון קיבלו 
מסמך , שבו מפורטים קורות החיים של שני המועמדים . ארד וקאול הוזמנו להופיע 
מחרתיים בפני הדירקטוריון . אלסטר אמר כי הוא מקווה שהבחירה תהיה על - פי 
שיקול הדעת המקצועי של הדירקטורים . 
