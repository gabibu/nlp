הפרקליט הצבאי תת - אלוף אמנון סטרשנוב יגיש בימים הקרובים כתבי אישום נגד 
ששה קצינים שניים בדרגת סא"ל , שניים בדרגת רס"ן ושניים בדרגת סרן על 
מעורבות באסון צאלים ביולי . הקצינים בדרגת סא"ל יישפטו בבית דין צבאי מיוחד . 
באסון נהרגו חמישה חיילים ועשרה נפצעו , בשל טעות בפקודה שניתנה בתרגיל 
ארטילריה . כזכור הודחו לאחר התאונה חמישה קצינים , והרמטכ"ל דן שומרון 
נזף במפקד העוצבה , קצין בדרגת תא"ל . התביעה הצבאית תאשים את הקצינים באי - 
נקיטת אמצעי הבטיחות הנדרשים ובאחריות לליקויים הרבים שהובילו לירי מוטעה 
של פגז הארטילריה , לעבר היעד שנכבש בתרגיל כמה דקות קודם לכן . אחד מהששה 
הוא קצין מילואים בדרגת סרן , שהיה מופקד על הזמנת הסיוע הארטילרי , ושנתן , 
לפי החשד , את הפקודה המוטעית לירות על הגבעה שעליה היו חיילי החי"ר . 
בין עדי התביעה יהיו מפקד חילות השדה האלוף אורי שגיא וקצין תותחנים ראשי 
תת אלוף דורון קדמיאל . לאחר התאונה אמר הרמטכ"ל כי סיבתה היתה טעות אנוש 
וכישלונה של מערכת הבקרה והבטיחות , שהיתה אמורה למנוע טעות מסוג זה . לסופר 
" הארץ " נודע כי הקצינים התייעצו כבר עם עורכי דין . משפחותיהם הביעו 
זעם על שהפרקליטות לא הודיעה להם על הכוונה להגיש כתבי אישום נגד בני משפחותיהם . 
דובר צה"ל אישר כי אכן יוגשו כתבי אישום נגד ששה קצינים . מיד לאחר האסון 
הוקמה ועדה בראשות האלוף במילואים עמוס ירון , אשר המליצה על ההדחות והנזיפות , 
והוסיפה כמה המלצות בענייני בטיחות . בחקירה שהתקיימה לאחר האסון הסתבר 
כי קצין הסיוע נתן בטעות את פקודת האש " זמביה " במקום " חבש " . לדברי 
ירון התגלו פרצות בשלוש נקודות במערך הבקרה והבטיחות בתרגיל , בעצם אי 
קיום הוראות הבטיחות . במקרה של קצין אחד התגלתה רמה מקצועית שאינה מספקת . 
אצל מפקד הגדוד של הכוח שהיה על היעד התגלתה התרופפות באחריות . כמו כן 
התגלו ליקויים במפקדת הסיוע החטיבתית וברמת הכוח המסתייע באזור היעד שבו 
נפל הפגז . 
