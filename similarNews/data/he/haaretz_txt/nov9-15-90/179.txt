ומיוחדים מאוד עם ישראל . אנו עומדים בקשר הדוק עם בעלי התפקידים העיקריים 
שם , והתנהגותם ביחס למשבר במפרץ היתה טובה עד מאוד . אנו משדרים על אותו 
גל " . דברים אלה השמיע הנשיא גורג בוש כתשובה על שאלה בדבר טיב היחסים 
בין ארה"ב וישראל . לכאורה , לא יכול היה להתבטא בנימה ידידותית יותר ; 
אבל קיום השגרה , שלפיה נציגי שתי המדינות נפגשים אחת לחצי שנה לשיחות 
על תיאום אסטראטגי , אינו מבטיח כשלעצמו , כי ואשינגטון וירושלים באמת 
" משדרות על אותו גל " . ההסכם , שעל - פיו נערכות שיחות אלה , נחתם בימים 
שבהם הקיטוב בין ארצות הברית לברית המועצות הטביע את חותמו גם על הזירה המזרח - 
תיכונית ; היעלמו של קיטוב זה אינו צריך לרופף את רקמת הקשרים שנרקמו בעבר . 
פלישת העיראקים לכוויית ופריסת כוחות גדולים של הצבא האמריקאי בסעודיה הוסיפו 
אינטרס משותף לארה"ב וישראל , ומן הראוי שישוו משמעות מוחשית למושג הכוללני , 
ששמו " תיאום אסטראטגי " . ישראל שומרת , על - פי בקשת האמריקאים , על 
פרופיל נמוך , אבל איומיו של השליט העיראקי על ישראל יוצרים סכנה שאסור 
לנו להתעלם ממנה ; סדאם חוסיין עלול לנסות להגשים אותם , אם הצבא האמריקאי 
יפעל נגד הכוחות העיראקיים . ומי יתקע לידינו שלא יתקוף אותנו גם בלי 
עילה זו , מתוך תקווה להצליח , בעזרת מהלך כזה , לפורר את הקואליציה 
המקשרת כעת את סעודיה , מצרים וסוריה עם ארצות הברית ? ככל שישראל נמנעת 
מלהתערב , היא אינה פטורה מהחובה לדאוג לבטחונה . ישראל עלולה להיות מעורבת 
במשבר בעל כורחה על - פי יוזמת השליט העיראקי . ראשי ההנהגה בוואשינגטון 
אמרו , כי מתקפה עיראקית על ישראל לא תעבור בלי תגובה אמריקאית . זוהי 
הבטחה מרגיעה , שאנו רושמים לפנינו בסיפוק ; היינו רגועים יותר , לו הצבא 
האמריקאי היה מעדכן את צה"ל בכל הנוגע לתכונותיו של הצבא העיראקי , בכוויית 
ובעיראק עצמה . אם המושג " תיאום אסטראטגי " הוא בעל תוכן גם כשארה"ב 
אינה צריכה עוד לחשוש ממהלכים סובייטיים במזרח התיכון , אזי רשאית ישראל 
לצפות , כי האמריקאים יעבירו אליה , בדרך קבע וללא הפסד זמן , את דיווחי 
הלוויינים על תנועות הצבא העיראקי . תמוה הוא , כי ציפייה זאת עדיין 
לא נתמלאה . השיחות בוואשינגטון מספקות לאמריקאים את ההזדמנות לתקן את 
העיוות , שדבקו בו עד כה . התעמולה העיראקית מנסה ממילא להשחיר את פני 
ארצות הברית בשל יחסי ההבנה שהיא מקיימת עם ישראל . כל ניסיון אמריקאי להצניע 
יחסים אלה או אף להתנכר להם , לא יציל את ארה"ב מהטענה של בגדד , כי היא 
רק מעמידה פנים . ישראל מצווה לשקוד על בטחונה , והיא תמלא חובתה זו בכל 
התנאים . עם זאת , היא מעוניינת שלא להכביד על ארצות הברית והיא שואפת 
לתיאום עם ארה"ב גם מתוך הכרה באינטרסים של זו . אבל היא זכאית לגמול אמריקאי , 
ואם ההיערכות הצבאית האמריקאית על אדמת סעודיה עלולה לסבך את ישראל , אין 
זה הוגן למנוע ממנה את המידע העומד לרשות הצבא האמריקאי ולקפח בדרך זו את 
יכולת ההתגוננות מפני אויב המאיים עלינו אף יותר מאשר על ארה"ב . 
