כל הקרוב אצל הנושא יודע , שמוסיקה היא אחד התחומים שבהם מציפה אותנו העלייה 
החדשה מברית - המועצות באנשי מקצוע מעולים , וקליטתם היעילה היא אתגר קשה 
וכדאי . כשמדובר באמני - ביצוע , יש לאפשר להם , קודם כל , להופיע ולהיחשף 
בפני קהל . עקרונית , יש אפוא לברך על כל מסגרת המאפשרת לאמנים עולים לערוך 
קונצרטים וליצור קשר עם הקהל הישראלי , ובכלל זה על הסדרה שנפתחה עתה באולם 
הקונסרבטוריון בתל - אביב . עם זאת ברור שיש לערוך ברירה מוקדמת של האמנים 
שיוזמנו להופיע . האמנות אינה מכירה בפרוטקציה " . הופעה שאינה מצדיקה את 
עצמה מבחינה אמנותית , מוטב שלא תיערך כלל , שכן היא עושה שירות דב לכל 
הנוגעים בדבר : לקהל , למארגנים , לתדמית " העלייה המוסיקלית " , ואולי 
בראש ובראשונה , לעולה עצמו . הופעתו של הפסנתרן אלכסנדר גולד , אחד משני 
אמנים שהופיעו בערב הראשון בסדרה , היתה דוגמה להופעה שאינה מצדיקה את עצמה . 
בחירתו בסונטה של מוצרט היתה מוטעית : ביצועו היה מכני ונעדר - השראה , 
וצליל הפסנתר שלו היה נוקשה ונקישתי . אולי אפשר לתלות חלק מן האשמה בפסנתר 
עצמו , אבל פסנתרן מקצועי מסוגל להגמיש את אופי המגע שלו ולאזן , לפחות 
חלקית , את תכונות הכלי . נקישתיות יתר נשמעה גם ביצירות שופן וליסט . 
גולד העמיד את עצמו במבחנם של אתגרי טכניקה ומהירות שלא עמד בהם . רק בסונטה 
של פרוקופייב נטו כפות המאזניים לצד זכות . הופעת זמר הבאס בוריס קרבט יצקה 
במאזין תחושה ברורה של קורת - רוח . קולו עמוק ועשיר , מענג את האוזן ומחמם 
את הלב . הוא השתדל להפגין מגוון של סגנונות ושפות , אלא שהרוסית שלו דומיננטית 
כל - כך שהיא מטמיעה בתוכה כל חומר זר . המדובר לא רק במבטא במובן המצומצם 
של המלה ( כאן שפר יחסית חלקה של האיטלקית , באריה מתוך " דון גובאני " , 
אך לא באריה מתוך " נשף המסכות " של ורדי ; הצרפתית והעברית נשמעו כרוסית 
לכל דבר ) : נדמה שאצל קרבט עיצבה השפה הרוסית את מבנה הגרון ומיתרי הקול , 
והתהודה האדירה היפהפיה כשלעצמה צובעת הכל בצבע רוסי ייחודי . לאמן זה 
יש גם אישיות תקשורתית חמה ונעימה , אך לא תמיד מגוונת די הצורך בעיצוב 
הדמויות ובמסירת התכנים המשתנים של הטקסטים . גם ביצועי שני הקטעים מתוך 
" בוריס גודונוב " של מוסורגסקי שהיו , ללא ספק , נקודות שיא בתוכנית 
היו מרשימים יותר במסירת המוסיקה של מוסורגסקי ושל השפה הרוסית מאשר מבחינה 
דרמטית - תיאטרלית . חבל שנגינתו של הפסנתרן המלווה , סמיון אומנסקי , 
היתה מנייריסטית ולעתים צעקנית . 
