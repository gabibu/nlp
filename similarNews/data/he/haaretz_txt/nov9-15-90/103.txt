לונדון ( מיוחד ל"הארץ " ) . מרי רובינסון , פרקליטה בת 64 , שנבחרה 
לנשיאת אירלנד ביום חמישי בלילה , קבעה תקדימים בתחומים רבים : היא האישיות 
הראשונה שנבחרה לכהונה זו שאינה נמנית עם המפלגה השלטת , היא האשה הראשונה 
בתפקיד , והיא הנשיא הצעיר ביותר שנבחר אי - פעם ברפובליקה האירית . רובינסון 
נתמכה רשמית על ידי שתי מפלגות שמאל הלייבור והוורקרס כלומר מפלגת העבודה 
והסוציאליסטים . אולם % 25 מן הקולות בהם זכתה בסיבוב השני של הבחירות , 
המבוססות על שיטה מסובכת למדי , משקפים הרבה מעבר לכוחן של שתי המפלגות 
גם יחד . נראה כי רובינסון זכתה בכהונה במיוחד בזכות קולות הנשים . היא 
היתה ידועה בציבור האירי בעיקר בזכות מאבקיה למען זכויות האדם והאזרח . 
גם לאחר בחירתה חזרה והצהירה שתיאבק בעד חוק גירושין והפצת אמצעי מניעה 
שני אלמנטים מרכזיים בהם נאבקת קשות הכנסייה הקתולית וכן בעד התפייסות 
עם צפון אירלנד . בניגוד למפלגה השלטת , אין היא מזוהה עם הקתולים במחוז 
זה , והיא פנתה גם לפרוטסטנטים שם להושיט יד . " איני תומכת באף אחד מן 
הצדדים " , הכריזה . היריב העיקרי שלה , בריאן לניהן מן המפלגה השלטת , 
נאלץ להתפטר מתפקיד סגן ראש הממשלה יומיים לפני הבחירות , על רקע שערורייה 
אישית , ותוך איום שמפלגות הקואליציה האחרות יביעו אי - אמון בממשלה אם 
יישאר בכהונתו . נשיא אירלנד נבחר לשבע שנים . אין לו סמכויות מעשיות , 
אך לפעולותיו השפעה מוסרית רבה . העובדה שהוא נבחר על ידי העם כולו , 
במערכת בחירות , מקנה לו השפעה פוליטית רבה על אף שזו אינה מתבטאת בחוקה . 
