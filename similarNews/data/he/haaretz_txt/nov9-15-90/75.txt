ואשינגטון ( מיוחד ל"הארץ " ) . ממשלת ישראל מקווה ששיחות התיאום האסטרטגי 
המתנהלות בימים אלה בוואשינגטון בין משלחות ישראל וארה"ב יביאו לפתרון הבעיה 
של העדר תיכנון ישראלי - אמריקאי משותף , במקרה שיפרוץ עימות צבאי נגד עיראק , 
שישראל תהייה מעורבת בו . כך מדווח כתב העיתון " ואשינגטון פוסט " מפי 
כתבו בירושלים . זהו הדיווח השני , בשבוע האחרון של כתב אמריקאי מישראל , 
האומר כי ישראל מודאגת מהיעדר תיכנון משותף בין ואשינגטון לירושלים בדבר 
אפשרות שידרש תיאום בין שתי המדינות , אם יפרוץ עימות צבאי במפרץ . כתב 
העיתון מדווח , מפי פקידים בממשלת ישראל , כי אין כרגע מנגנון של תקשורת 
ותיאום משותף במישור הצבאי , וכי " צריך למסד מנגנון כלשהו של תקשורת בין 
פקידים בכירים משני הצדדים , אשר ישמש במקרה של משבר " . עוד כותב העיתון , 
על סמך שיחות עם פקידים ישראליים , כי על ארהב להשלים עם העובדה שישראל 
תתקוף מיגוון גדול של מטרות בשטח עיראק , אם תותקף , וזאת גם אם ארה"ב 
תספק גיבוי לכך וג אם לאו . " נשמור לנו חופש פעולה במקרה שנותקף " , אמר 
פקיד ישראלי לכתב העיתון . אחד הפקידים ששוחחו עם הכתב הציג בפניו תרחיש 
אפשרי של התקפת טילים על ישראל משטח המדבר העיראקי , שיגרור פעולת גמול 
ישראלית . במקרה כזה , למשל , יהייה צורך בתיאום ישראלי - אמריקאי כדי 
למנוע מצב שבו חילות האוויר של שתי המדינות יפציצו את אותן מטרות . ישראל 
מצפה , כידוע , שארה"ב תיטול חלק במיתקפה נגד עיראק , אם תותקף . ראשי 
הממשל כבר הבטיחו בכמה הזדמנויות כי ארה"ב תגיב אם ישראל תותקף . היבט אחד 
שבו כבר יש שיפור מסוים בשיתוף הפעולה בין שתי המדינות הוא ההיבט המודיעיני . 
אחת הבעיות המרכזיות המדאיגות את ישראל היא הגישה למידע מלווייני הריגול 
האמריקאיים העוקבים אחר המתרחש בעיראק ובכווית . דובר מחלקת המדינה של ארה"ב , 
אמר אתמול כי ארה"ב " היתה בקשר הדוק עם ישראל במשך כל התקופה " שמאז 
תחילת המשבר במפרץ . הוא חזר ושיבח את גישת ה"פרופיל הנמוך " שישראל נוקטת . 
מקורות ישראליים רשמיים בוואשינגטון סירבו להגיב על הידיעות , או למסור 
אם שיחות התיאום האסטרטגי עוסקות גם בתיאום צבאי בענייני המפרץ . 
