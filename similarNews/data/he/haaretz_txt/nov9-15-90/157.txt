יועץ ראש הממשלה ללוחמה בטרור , יגאל כרמון , החליט להסיר את המלצתו לישראלים 
להימנע מנסיעות למצרים . ההחלטה באה לאחר שכוחות ביטחון הפנים של מצרים 
עצרו מאות פעילים איסלאמים והחרימו נשק ותחמושת . המלצת היועץ ללוחמה בטרור 
ניתנה ערב ראש השנה , לאחר שהצטברו כמה התרעות על כוונה לפגוע בישראלים 
המטיילים במצרים . בהמלצה , שנוסחה בשיתוף עם משרד החוץ , נאמר כי כל 
המתכוון לצאת לטיול במצרים ראוי שישקול שוב את כוונתו . ההמלצה הועברה ל21 
סוכנויות נסיעות המקיימות סיורים במצרים , ונתלתה על לוחות המודעות במסופי 
הגבול עם מצרים . ההנחיה היתה לתת לכל מי שמתעניין בנסיעה למצרים את נוסח 
ההמלצה ולהשאיר בידיו את ההחלטה אם לצאת למצרים . מאז חלה ירידה במספר הישראלים 
שיצאו למצרים . שלטונות מצרים הגבירו בשבועות האחרונים את מאבקם בארגונים 
האיסלאמיים הקיצוניים , במיוחד לאחר רצח יושב ראש הפרלמנט במרכז קהיר . 
נראה כי פעילי ארגונים אלה הם שסימנו את אזרחי ישראל המטיילים במצרים כמטרה . 
מעצרם הקטין את החשש מביצוע פעולות טרור נגד ישראלים על אדמת מצרים . בנוסף 
לכך החליטו המצרים להגביר את האבטחה על מקומות המועדים לפיגועי טרור . הם 
שיפרו את אמצעי הבטיחות במסופי הגבול עם ישראל ברפיח ובטאבה , ומעתה לא 
יהיה אפשר להגיע לשם במכוניות עם נשק , כבעבר . כן הוצבו כמה מחסומים בדרך . 
גורמי ביטחון הבהירו כי אם יתעורר שוב הצורך לחדש את ההמלצה שלא לנסוע למצרים , 
לא יהססו להורות על כך . " אין כל אפשרות להורות לאזרח ישראלי לבטל את 
נסיעתו למדינה שעמה יש לנו יחסים דיפלומטיים " , הדגישו הגורמים , " אך 
כשם שמשרד החוץ האמריקאי עושה שימוש במכשיר ההמלצה לאזרחים אמריקאים להימנע 
מנסיעות לאזורים המוגדרים כמסוכנים להם , כך חובה על הגופים המקצועיים בישראל 
העוסקים בכך להמליץ על הימנעות מנסיעה לארצות שבהן נשקפת סכנה לאזרחים ישראלים " . 
