הדולר של פרס נובל לשלום , שהוא אולי הפרס הבעייתי מכל הפרסים שהורה ממציא 
הדינמיט להעניק מתוך קרן על שמו ? על השאלה שמעתי בטלוויזיה הבריטית כמה 
תשובות מרירות , מפי אותם מרואיינים מבוקשים כל כך האנשים בתורים ללחם 
לירקות במוסקווה ובלניגרד . אשה אחת השיבה תשובה נשית קלסית : " ראיסה 
תקנה לה בטח עוד כמה מחרוזות יהלומים " , ואיש צעיר אחד מיהר לחשב את ערכו 
של הפרס ברובלים חסרי - הערך והגיע למסקנה הבאה : " לכל כך הרבה שטרות 
אין מקום אפילו בדאצה שלו , בטח ישאיר את זה בבנק שווייצרי בדולרים " . 
חתן הפרס עצמו הגיב כיאה וכנאה בצניעות מופלגת , כשהוא מייחס את הענקת הפרס 
לא לזכותו אלא לזכותה של הפרסטרויקה . כלכלנים מסוימים , גם סובייטים , 
יטענו בוודאי שבעד הפרסטרויקה , לפחות בצורתה הנוכחית , מגיע להוגה שלה 
כמעט כל דבר אחר מלבד פרס . קראתי שאלפרד נובל יזם את הקרן לפרס נובל לשלום 
כדי לכפר על המצאתו ההרסנית . אם כך הדבר , נדמה שהוא היה כימאי טוב אך 
פסיכולוג מפוקפק מאוד : אין כמו הפרסים הללו כדי להצית מחלוקת ומריבה , 
לעיתים הרסנית בעליל . הענקת הפרס לפוליטיקאים פעילים היתה תמיד מעשה נמהר , 
לפעמים מר : די להזכיר את חתן הפרס לשנת 3791 , הנרי קיסינגר , שזכה 
בו יחד עם לה דוק תו לזכות של האחרון ייאמר שהוא סירב לקבל את הפרס על 
התוכנית שאיפשרה את הפלישה של צפון וייטנאם לדרום וייטנאם זמן קצר לאחר - 
מכן . על פרס נובל לשלום שזכו בו שני חתנים אחרים מוטב לא לדבר . די ברמז , 
שאחד מהם יצא זמן לא רב לאחר קבלת הפרס למלחמה ששמה היה " מלחמת שלום - 
הגליל " . אולי הנוסח האורווליאני הזה היה מושפע ממחויבותו של חתן הפרס לתחום 
על שמו נקרא הפרס . לגבי הפוליטיקאים יפה האמרה שאני טובע ברגע זה , על 
משקל פסוק הסיום של " אדיפוס המלך " ( גם הוא פוליטיקאי כושל ) , " אל 
תאמר על פוליטיקאי שהוא פעל טובה עד שהוא מת " , ואפשר להמשיך , לטובת הוועדה 
הנורווגית , ולומר : " ופרסים אל תעניק לו אפילו אז , ליתר ביטחון , 
וכדי להרבות שלום " . בהחלט בטוח יותר להעניק את הפרסים הללו לנזירות המטפלות 
ביתומי כלכותה , אף שקראתי לא מעט התקפות על הפרס שקיבלה האם תרזה . אפילו 
לה לא מפרגנים . כמה שחתן הפרס הזה , ושמא חתני כל יתר הפרסים באשר הם , 
יהיו צנועים וידברו על כך שהפרס ניתן לא להם אלא למה שהם מייצגים , תמיד 
יהיו אלה שלא יפרגנו , ולמצער לא יהיו מרוצים מכך שהפרס ניתן למישהו המסוים 
או למישהו בכלל . רוח היא באדם . כדי לא להבין רוח זו היה אלפרד נובל צריך 
להיות תמים במידה מפליאה , או שוודי . כך או כך : השד שהוא הוציא מן הבקבוק , 
ואין הכוונה לדינמיט , הוא שד הקנאה והמחלוקת . עונת פרסי נובל היא עונת 
העלבונות , ההתקלסויות וגסות הלב . מעולם לא השתוקקתי להיות מיכאיל גורבצוב , 
אך בימים אלה אינני משתוקק להיות אפילו חתן אהוד ולא מזיק כל כך כמו אוקטביו 
פאס , חתן פרס נובל לספרות לשנה זו . דווקא על מעמדו אין חולקים , לפחות 
לא בכלי התקשורת , לפחות לא ככל שמדובר בספרות . על פאס כאיש פוליטי , 
שמאלן שפנה ימינה ככל שבגר ( קו משותף לו ולגורבצוב ? ) , אפשר לקרוא 
התקפות לרוב , זה שנים , בעיתוני השמאל הלטינו - אמריקאיים . אלה המכירים 
את יצירתו השירית והמסאית מוכרחים להתפעל ממנה , אף שאני מעדיף את הפרוזה 
הביקורתית שלו על פני שירתו שהיא , ככלות הכל , זו שזיכתה אותו בפרס . 
או שמא היתה זו מרכזיותו כאיש ספרות לטינו - אמריקאי , כעורך כתב - העת 
המשפיע ביותר , וכמועמד הטבעי בתורת " הזקן הגדול הנוכחי של הספרות הלטינו - 
אמריקאית " ? לטעון זאת משמע כבר להתחיל " ללכלך " . אך האם אפשר לא להשמיץ 
קלות , לרמוז רמזים עולבים וכיוצא בזה , כשהמדובר בפרס נובל , או בכל 
פרס ספרותי כלשהו ? זכורה לי תגובתו של העיתונאי השנון אוברון וו , בנו 
של איוולין וו ( שלא זכה , כמובן , בפרס נובל לספרות ) , על זכייתו 
של ויליאם גולדינג : " המחשבה שחבורה של שוודים זקנים מחליטים מיהו הסופר 
האנגלי הגדול ביותר בימינו טורדת את מנוחתי " . על כך אפשר היה לומר : מי 
אם לא חבורה של שוודים זקנים יחליט בעניין זה ? והתשובה הרצינית מדי תהיה , 
ותכוון לגופם של כל הפרסים : הרעיון שקיים דבר כמו " הסופר הגדול ביותר " 
של ספרות לאומית מופרך מעיקרו . בעצם , לא פחות מופרכת היא התפיסה שאיש 
מסוים אחד פעל יותר מכל האחרים ( או בכלל ) למען השלום העולמי . מכר לונדוני - 
רוסי שלי הגיב על זכייתו של גורבצוב בפרס נובל לשלום במלים אלו : " טוב , 
לפחות לא נתנו אותו השנה לסדאם חוסיין " , העוקץ , כמובן , במלה " השנה " . 
אבל נחזור אל פרסי הספרות , שבהם יצר לב האדממתגלה במלאות מיוחדת , מצד 
הזוכים ומצד המשקיפים כאחד . הסופרים עשויים להיות מנוסים ומחוכמים , ויתגלו 
באנושיותם דווקא לנוכח הפרס הגדול . הנה מעשה במועמד הטבעי במשך שנים רבות 
לפרס השוודי ח"ל בורחס הארגנטינאי , שאף דיבר על " המסורת הסקנדינווית 
עתיקת - היומין שלא להעניק לי את הפרס " . כל אוהדיה ובקיאיה של הספרות הלטינו - 
אמריקאית , או העולמית ( ולא היה סופר " עולמי " יותר מבורחס ) , פיללו 
שהוא יקבל את הפרס הזה . וכאשר כבר היה זה מעליב ממש הדברים הגיעו לידי 
כך שהענקת הפרס לסופר הישיש היתה עשויה להתפרש כעלבון נשאל בורחס על - ידי 
איש ספרות מקסיקאי אחד האם היה רוצה בו אילו ניתן לו לבסוף . " שאלה טובה " , 
השיב בורחס , " הייתי מת . . . " . לבסוף מת הזקן הגדול ותאוותו לא 
בידו . אגב , סיפור מקסים בעניין זה מצאתי בעיתון המדרידי בגיליון החגיגי 
לכבוד פאס , שהופיע למחרת היום שבו נודע על הענקת הפרס ( זו ראיה עד כמה 
היה העולם הספרותי ההיספאני מוכן לו ) , שם מספר מכר אחד שלו על כך שלפני 
כמה שנים הודיעו לו בטעות שאוקטביו זכה בפרס . " מיד טילפנתי אליו וברכתיו , 
אך הוא העמידני על טעותי ואף הוסיף : איזה כבוד הוא לזכות בפרס שלא זכה 
בו בורחס ? " . כך או כך , שמו של בורחס יצטרף מעתה לרשימה הארוכה של הסופרים 
שהפרס נמנע מהם . מי יכחיש שרשימה זו מכובדת יותר לראיה נכללים בה פרוסט , 
גויס ורילקה מזו הכוללת סופרים כפרל ס . בק וגראציה דאלדה , שלא להזכיר 
סופרים סקנדינווים עלומים שאולי זכו בדין , ואולי רק משום שהיתה להם פרוטקציה , 
בבחינת עניי עירך קודמים ? אך מצד שני נכשלתי גם אני בשימוש במלים הנמהרות 
הללו , " הגדולים ביותר " . האמת היא שאין " גדולים ביותר " אלא מי שהם 
גדולים בשביל הקורא המסוים , האנטי - קולקטיווי . למעשה , כל הסולם הזה 
של גדולה הוא מלאכותי , מטעה , ופוגע בלבה של הספרות , במשהו אישי ביותר 
המיוחד לבשורתה . אבין את הקורא שיאמר שסופר הזוכה בפרס נובל איננו יכול 
להיות גדול באמת , אף שתהיה באמירה שרירותיות גדולה כמעט כמו באמירה ההפוכה , 
המקובלת יותר . ומצד שני אי - אפשר בלא הפרסים בכלל , וללא פרס נובל בפרט , 
שיוקרתו מחזיקה מעמד גם לאחר כל מיני הפרל ס . בק ודומיהן . מוכרחים היררכיה , 
צמאים לה , אפילו כאשר טוענים נגד פסיקותיה ומתמרמרים על הבליה . ואם 
כבר נאלצים לפסוק , אז למה לא חבורה של שוודים זקנים ? הרי יש משהו נכון , 
לא - טריטוריאלי , בהקשבה לפסק - דינם של אנשים אלה דווקא בשל השרירות 
הגמורה שבדבר . יש , כמובן , כאלה המוצאים טעמים אחרים לקיומם של הפרסים 
הספרותיים . מכר אחד שלי , שמקצועו אינו משאיר לו זמן לקריאת ספרים ( 
הוא מרצה באוניברסיטה אנגלית מסוימת לספרות אקזוטית מסוימת , ולא אומר איזו 
כדי לא להוציאו מאלמוניותו ) , נעזר בהחלטות שופטי פרס " בוקר " , הפרס 
הבריטי היוקרתי ביותר , כדי לבחור את הרומאן היחיד שיקרא במשך השנה . " שוב 
בחרו בזבל " , הוא אומר לי מדי שנה . " אז למה קראת ? " , אני שואל . 
" ואם היו בוחרים במשהו אחר זה היה יותר טוב ? " , עונה ידידי הספקן , 
בשיחה המתחדשת מדי שנה . זו איזו וריאציה על הטענה שאם לא שקספיר חיבר את 
מחזות שקספיר אולי חיבר אותם מישהו אחר ששמו היה כזה . כך או אחרת , חבורת 
השוודים ודאי לא היתה מעניקה את הפרס לשקספיר ואולי דווקא כן ? הרי ככלות 
הכל המלט היה סקנדינווי . 
