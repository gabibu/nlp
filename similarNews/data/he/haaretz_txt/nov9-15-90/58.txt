בהכנותיו לשמירת הסדר בעת מסע הלוויית מאיר כהנא , העמיד בפני עצמו פיקוד 
המשטרה , בין היעדים האחרים אך בדרגה של עדיפות , את ההגנה על העיתונאים 
שהיו אמורים לסקר את ההלוויה . מה שקרה שלשום בירושלים הוכיח כי החששות 
של מפקדי המשטרה לא היו מוגזמים , אלא להיפך . עיתונאים בעיקר אלה שקל 
לזהותם , אנשי טלוויזיה וצלמים הפכו למטרה לזעמם של בריונים שהשתתפו במסע 
ההלוויה , יחד עם מטרות אחרות : ערבים שנקרו לנתיב מסע ההלוויה או אף פוליטיקאים , 
ובכללם פוליטיקאים מהימין . לא היה קשה לחזות שכך יקרה . תופעה של אלימות 
מילולית נגד עיתונאים היתה לשגרה באירועים שבהם נוטל חלק ציבור המזוהה עם 
הימין , בעיקר על רקע אירועים הנוגעים לסכסוך היהודי - ערבי . ככל שגובר 
נגע ההתפרעויות על רקע לאומני מן הצד היהודי , הופכים פרצי שנאה נגד נציגי 
התקשורת שכיחים יותר ולאחרונה אף מתבטא הדבר בתקיפה פיסית של עיתונאים . 
הפעם , בעת מסע ההלוויה , היתה הפורענות קשה באופיה ובעזותה , וכמה 
בריונים אף צרו על בניין הטלוויזיה הישראלית מתוך כוונה להציתו . אין העיתונאים 
דורשים לעצמם זכויות מיוחדות וגם לא הגנה מיוחדת מטעם מוסדות המיועדים לשמירת 
החוק בתי - המשפט והמשטרה . אך מגיעה להם הגנה , כפי שמגיע לכל אזרח הנמצא 
בסכנה . הגנה כזו , שתכליתה לאפשר לאנשים אלה למלא את תפקידם , מגיעה 
לעיתונאים כמו שמגיעה לעובדי ציבור , שוטרים , או פוליטיקאים . דרישה 
כזו אפשר להפנות למופקדים על שמירת החוק והסדר במדינה ואלה , יש לקוות , 
יעשו הכל למניעתה של התופעה ולענישה מחמירה של אלה שיימצאו אשמים ביישומה . 
יש גם טעם לעורר את תשומת הלב להלוך רוח מסוים המאפשר לבריונים אלה לראות 
בעיתונאי יעד לתוקפנות . בשנים האחרונות , אולי מחמת ההשתקפות הלא מעודדת 
של המציאות בכלי התקשורת , מתפתחת בחלק של הציבור תחושת עוינות , או לפחות 
הסתייגות גלויה , מתקשורת אלקטרונית וכתובה . הסתייגות זו , הבאה לידי 
ביטוי באמירה " בכל אשמה התקשורת " , בוודאי מזינה את הבריון המחפש מטרות 
לכלות בהן את זעמו . הציבור בישראל נהנה מעיתונות חופשית ובלתי תלויה , 
המשפיעה עליו מידע רב ומהווה נדבך מרכזי בתשתית הדמוקרטית של המדינה . העיתונות 
מעורה בכל מרקמי החברה והפוליטיקה ובעצם קיומה ופעילותה המתמדת , הפכה לשומר 
המובהק של אופיה החופשי והפתוח של החברה . דווקא משום אופיה העירני והביקורתי 
נוטה חלק מן הציבור לייחס לה תכונות של גורם המסכן את שלום החברה ואף רואה 
בה אויב . כמה מנהיגים פוליטיים שבאו חשבון בפומבי עם העיתונות עשו לא מעט 
ליצירת דימוי זה . אלא שאלה הרודפים היום עיתונאים אינם מבחינים בין ימין 
ושמאל , בין עיתונות כתובה ואלקטרונית , בין עיתונות מבדרת לעיתונות חוקרת . 
אם יש מעטה אידיאולוגי מאחורי שיסוי הבריונים בעיתונות , תכליתו אחת להצמית 
את אורח החיים הליברלי ואת המשטר הדמוקרטי . כדאי להזכיר כי כללי הדמוקרטיה 
אינם תכונה המופנמת בהשקפת עולמן של כמה תנועות לאומניות ומפלגות דתיות 
גם אם מחמת הנסיבות הן נאלצות לשחק את המשחק על - פי כללים אלה . העיתונות 
תמשיך למלא את תפקידה , גם אם התנאים יקשו על כך . לא בגלל אלימות ובריונות 
ייעלם העיתונאי המדווח והמסקר מזירת האירועים . יש רק לדרוש ולקוות כי דמם 
של עיתונאים לא יתר , כי בכך הדבר לא יסתיים . אחרי עיתונאים יהיו אלה 
הפוליטיקאים , השוטרים והשופטים , והדבר יביא לקריסת המרקם החברתי כולו . 
