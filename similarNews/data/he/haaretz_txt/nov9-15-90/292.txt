ל יוחסה בעיתונות לרוני מילוא הכוונה להטיל חובת גיוס למשמר האזרחי על כלל 
הציבור . עדיין לא גובשו כל פרטי ההצעה , נאמר , אבל שר המשטרה אמור להציג 
אותה " באחת מישיבותיה הקרובות של הממשלה " ( " ידיעות אחרונות " ) . 
ידיעה זאת לא הוכחשה במהלך היום , ובמהדורת המשדר " ערב חדש " הוכרז שר 
החינוך , זבולון המר , כבעל היוזמה . השר המר אף הציג את עקרונות התוכנית 
בפומבי והביע תקווה , כי תאומץ בהקדם . המר מסר על רעיון המוגבל בינתיים 
לפרק זמן של שנה אחת , שבה יגויסו על פי צו חיילים משוחררים ואנשי מילואים 
שלא מיצו את מכסת התעסוקה ביחידותיהם לשרת בשמירה על הביטחון בחוצות ובנקודות 
תורפה , בין השאר במוסדות חינוך . נחוץ להתריע בלא דיחוי נגד הגשמת הרעיון 
הזה . יעילותו של המשמר האזרחי מוטלת ממילא בספק ; ניפוחו בהטלת גיוס 
חובה על כלל הציבור ודאי לא ישפר את רמת הביצוע שלו . אם תוגש לממשלה אף 
גרסתו המצומצמת של הרעיון , פירוש הדבר כי עול שירות המילואים , המעיק 
על מאות אלפי איש , מוציא אותם תכופות מעבודתם ומקפח במקרים רבים את פרנסתם , 
יהיה כבד עוד יותר . טועה השר המר בסוברו , כי אנשי המילואים יקבלו הכבדה 
זאת של העומס בלא מחאה . גם המעסיקים צפויים שלא להשלים עם התוספת הזאת 
לנזקים , אשר שירות המילואים של רוב העובדים מעמיס על מקומות העבודה . המשמר 
האזרחי במתכונתו הקיימת זכה לביקורת במרוצת השנים , בין השאר בגלל עלות 
המנגנון שלו ומשום ששימש לעתים כסות למעשי שיטור חובבניים ומסוכנים . ברור , 
שכדי להגשים את רעיונו של שר החינוך יש להקים מנגנון ענקי של כוחות מיון , 
הכשרה , פיקוד ותפעול אשר יחלוש על הביצוע . יש גם מקום לפקפק , אם 
משטרת ישראל אשר המשמר האזרחי נתון למרותה תהיה מסוגלת לקלוט מספר רב של 
אנשים נוספים , להדריך אותם למילוי תפקידים משטרתיים - ייחודיים ולפקח עליהם 
כיאות . צה"ל מתקשה ללמד את אנשיו שלא למהר ללחוץ על ההדק , ולא פעם נכשל 
במשימה של שינון ההוראות המגבילות את הפתיחה באש . מן המשטרה אין לצפות 
להצלחה רבה יותר . ואם חיילי סדיר לשעבר יקבלו נשק לידיהם , צריך לחשוש 
פן ייחפזו להשתמש בו . באווירת החשדנות שהשתררה בציבור היהודי ערבים עלולים 
ליהרג בלי סיבה , ויהודים עלולים ליהרג בשוגג . תחושת חוסר ביטחון התחילה 
להשתלט על הציבור היהודי . היא מורגשת במיוחד בירושלים , אבל שום מקום 
אינו חסין עתה מלשמש זירה למעשי התנקשות של פלשתינאים ביהודים . על רקע 
זה הולכים ומתרבים קולות , הקוראים להגברת הביטחון השוטף בתוך הקו הירוק . 
אבל גם תכיפות רבה יותר של סיורים אינה תרופת פלא . הנה ערבי צעיר תושב 
שכם העז לתקוף את השוטר עופר חגבי , אשר סייר בחוצות ירושלים עם שלושה שוטרים 
אחרים ; חבורה של ארבעה שוטרים לא הרתיעה את המתנקש מהגשמת מזימתו . ריבוי 
ההתנפלויות מעמיד את הממשלה בפני בעיה קשה . היא חייבת להבטיח את ביטחון 
כל האזרחים , ואין בידיה מכשיר מתאים לקיום התפקיד זולת המשטרה . טבעי , 
כביכול , לחפש כלי שבכוחו לסייע למשטרה , והעין פונה אל המשמר האזרחי . 
אבל בנסיבות הנתונות אין תגבורו יכול להועיל . יש המתחילים להבין עתה , 
כי ריבוי ההתנקשויות הרצחניות של ערבים ביהודים הוא תוצאה של מדיניות ממשלתית 
מוטעית . אבל בעוד הם מודים בצורך לחתור לפתרון מדיני , הם דבקים בדרישה , 
כי " עד אז " הממשלה מוכרחה למנוע רציחות . דרישה זאת רק מוכיחה , כי 
טרם הגיעו עד שורש הבעיה . ההתקוממות בשטחים , שלא דעכה במשך שלוש שנים 
כמעט , מחלחלת לתוך ישראל . ומה שצה"ל לא הצליח לעשות לא המשטרה ולא המשמר 
האזרחי לא יוכלו לחולל . ממשלה שאינה מוכנה להיפרד מהסיסמה של ארץ - ישראל 
השלמה , מייבאת לתוך המדינה את המתנקשים מעזה , משכם , מעבדיה ומגנין . 
