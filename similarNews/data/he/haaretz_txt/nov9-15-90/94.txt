ניו - יורק ( מיוחד ל"הארץ " ) . נגד סעיד א - נוסייר החשוד בהתנקשות במאיר 
כהנא הוגשו שלשום בלילה כתבי אישום על רצח מדרגה שנייה , ניסיון לרצח , 
תקיפה מזוינת והחזקה לא חוקית של כלי נשק . רצח מדרגה שנייה הוא האישום 
החמור ביותר שבו ניתן להאשים חשוד ברצח במדינת ניו - יורק , שאינו מואשם 
ברצח של איש כוחות הביטחון . כתבי האישום הוגשו למיטתו של החשוד בבית החולים 
" בלוויו " במנהטן , שם הוא מחלים מפציעתו . החדר שבו מאושפז א - נוסייר , 
המחובר לצינורות הזנה ומסכת חמצן , נמצא תחת שמירה משטרתית כבדה . אשתו 
האמריקאית , קארן , יושבת בחדרו לבושה בגלימה מוסלמית מסורתית סגולה ורעלה . 
סניגורו של הנאשם , מייקל וורן , האשים אתמול את המשטרה שהמשיכה לחקור 
את הנאשם בליל שלישי במשך שלוש שעות , למרות שקיבלה הוראה משפטית מפורשת 
שלא לעשות זאת . החשוד , שעדיין אינו מסוגל לדבר בגלל פציעתו , ענה לחוקריו 
בעזרת פתקים כתובים . הוא הכחיש שרצח את כהנא . לאחר סדרת חיפושים בדירות 
שבהן התגורר א - נוסייר , ממשיכים החוקרים להאמין שפעל לבדו . במסיבת עיתונאים 
שלשום אמר הקצין הממונה על החקירה , גוזף בורלי , כי ייתכן שהמניע לרצח 
לא יתברר לעולם . אל חוקרי משטרת ניו - יורק הצטרפו אנשי הכוח המיוחד ללחימה 
בטרור וחוקרי האף - בי - איי , המנסים לגלות אם לחשוד היו קשרים בין - לאומיים 
כלשהם . עד כה לא נמצא כל ארגון אליו היה החשוד קשור . אחד החוקרים מסר 
כי קארן א - נוסייר , אשת החשוד , אמרה שבעלה היה לאחרונה בדיכאון . הממונה 
על החקירה מסר כי התגלה שא - נוסייר היה חובב אקדחים , ובדירתו נמצאו חוברות 
רבות של מגזינים המיועדים לשכירי חרב . החשוד נסע לעתים קרובות למטווחי 
אש בקונטיקט . בין המסמכים שהוחרמו בדירותיו לא נמצא רשיון לנשיאת כלי נשק . 
המספר הסידורי על קת אקדח המגנום , שבו ירה על - פי החשד א - נוסייר בכהנא , 
נמחק ולכן לא הצליחו החוקרים לגלות היכן קיבל אותו . באחת מדירותיו של א - 
נוסייר נמצאו כמה קלטות וידיאו ובהן ויכוחים טלוויזיוניים על הסכסכוך הישראלי - 
פלשתיני בהשתתפות כהנא . הפתקים הכתובים ערבית שנמצאו בארנקו , לצד מודעות 
בעיתונים על הופעות כהנא בניו - יורק , תורגמו על - ידי החוקרים , ונמסר 
כי הם היו בעלי אופי אישי . אתמול נמסר כי החשוד פוטר מעבודתו בעיריית ניו - 
יורק , שבה שימש כטכנאי חימום וקירור בבית המשפט הפלילי במנהטן . לדברי 
העיתון " ניוז דיי " , יום לפני הרצח היה א - נוסייר אמור לעבור ממקום עבודתו 
הנוכחי לבית המשפט בברוקלין . העיתון מוסר , מפי עדים במחלקת העבודות המיוחדות , 
כי א - נוסייר הגיב בזעם כששמע על ההעברה . עובדי המחלקה סיפרו כי בשבוע 
שלפני הרצח לקח א - נוסייר חמישה ימי מחלה . 
