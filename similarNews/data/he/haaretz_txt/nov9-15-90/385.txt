אף שמקצוענות אינה מושג ריק מתוכן , הוא אינו עומד בפני עצמו . משום כך 
נראו בעיני הביקורות שהעלו על נס את המקצוענות כביכול של מיקי בהגן , יוצר 
הסדרה " סיפורים לשעת לילה מאוחרת " , לא רציניות ואפילו מופרכות . עמיתי 
המבקרים התפעמו מנתן זהבי , שהופיע בתפקיד עצמו , ודווקא לא נראה כשחקן 
מקצועי . לאחר מכן נאלצו למצוא צידוקים להתהלבותם הראשונית , או נטו להתעלם 
מן הסדרה . כשלעצמי לא התלהבתי ממנה . אדרבה , עכשיו , לאחר שהוקרנו ארבעת 
האפיזודות , ובהגן זכה בתקציב נוסף כדי להפיק פרקים נוספים , לא נותר אלא 
לתהות להיכן נעלם חוש השיפוט . או אולי באמת אין מקום לתהיות . ראשית , 
קשה להבין מדוע מוקרנים " סיפורים לשעת לילה מאוחרת " בשעת צפיית - שיא , 
שהיא מוקדמת יחסית . או אולי שעת לילה מאוחרת נועדה ליצירות כמו " דקאלוג " 
וסדרת " נוקטורנו " , בניגוד מפורש לבקשותיהם של צופים רבים . אשר לפרקים 
עצמם , אני מודה שלמרות כל מאמצי איני מסוגלת לזכור מה קרה בסיפור המתח 
השני . הפרק השלישי בסדרה הצטייר כאילו הגיע היישר מסדרה קומית כושלת . 
נערה צעירה ( איריס קריספיל ) מציעה את שירותיה לגברת מהודרת ( ענת עצמון ) 
, המחפשת שמרטף לבתה בת הארבע . הגברת עלומת השם , שהווילה שלה נראית 
כמו חדר תצוגה לרהיטים של חנות פסאודו - מודרנית , מבקשת מן הנערה הצעירה 
המלצות , והצעירה מפברקת כאלו . הגברת מסבירה שבתה הקטנה היא פירומאנית 
מסוכנת , ואסור בשום פנים ואופן להחזיק בבית אש , בדמות מצית או גפרורים , 
מפני שהילדה היא גם ערמומית . בניגוד להוראות מביאה אתה הבייביסיטר סיגריות 
ומצית , מעשנת וגם נרדמת . כשהיא מתעוררת היא מגלה שבחדרה של הילדה שוכבת 
בובה מפלצתית , ובקומה התחתונה משתוללת אש . מישהי בשמלה לבנה מתרוצצת 
בין החדרים ומבעירה אותה . אין אנו זקוקים לדמיון כדי לגלות שהילדה כביכול , 
בשמלה הלבנה , רחוקה מלהיות בת ארבע , וגם אינה ילדה אלא הגברת בכבודה 
ובעצמה . סיפור מתח חייב להיות משכנע , ולכן עליו להיות הגיוני . ואם מדברים 
על מקצוענות , היא אמורה לחול בראש וראשונה על התסריט : הדברים חייבים 
להתקבל על הדעת . הווילה המפוארת הועברה לסיפור הרביעי , אלא שכאן , למרות 
הניקלים והזכוכית , אין בבית שואב - אבק , ועל העוזרת להסתפק במחבט שטיחים . 
הגברת בסיפור זה ( יונה אליאן ) נקראת פרנסיס וובר , ונראית כפרכה דיזנגופית 
מצויה . העוזרת אינה מגיעה , ובמקומה מגיע עוזר בית שנשלח לדבריו על ידה . 
השניים מתנהגים בצורה מוזרה , אבל המערכון הקומי מתחיל כאשר הגברת מגיעה 
למשטרה , ואנו עדים לפעילות מוזרה בלשון המעטה . אחד אחד מגיעים השוטרים 
לווילה , נעים כמו סטטיסטים שנקלעו בטעות לסרט , ובפי כל אחד אינפורמציה 
על הבעל הנעלם . לבסוף , בכניסה דרמטית , מופיע המפקח עצמו . ושוב , 
אין צורך בדמיון שופע כדי לנחש שהוא העוזר מן הבוקר . המעמד והמשחק היו 
מגוחכים כל כך שצחקתי עד דמעות , וחשבתי שבטעות נקלעתי למערכון קומי . 
מסקנה : מקצוענות אינה מסתכמת במיקומן של מצלמות ואפילו לא במתן קצב סביר 
לסרט . התסריט הוא לב העניין . אבל בהגן מחקה בחוסר כשרון והבנה את הסדרה 
האנגלית או האמריקאית בשם זה , שגם היא היתה מאכזבת , אבל לפחות מקצועית . 
במיטב המסורת הנהוגה בטלוויזיה , בהגן אחראי לתסריט , לבימוי ולהפקה , 
ורק חסר היה שיופיע באחד התפקידים , משל היה אלפרד היצקוק . משום מה נוטים 
לשכוח שתוכנית טלוויזיה זקוקה גם לבקרה ולביקורת פנימית , והמפיק , התסריטאי 
והבמאי חייבים להשלים זה את זה . והנה בהגן ודומיו משוחררים מכל ביקורת , 
עושים כראות עיניהם , ועוד זוכים לתקציבים נוספים . מבחינתי זו הפקרות , 
ואני תוהה למי דרושה הסדרה בכלל . 
