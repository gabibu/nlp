חברות הביטוח המקבלות עסקים מסוכנות הביטוח של זאב זמיר , בדקו בימים האחרונים 
את האפשרות לסייע לזמיר להיחלץ מהקשיים הכספיים שאליהם נקלע בשל השקעות מחוץ 
לענף הביטוח . בסוף השבוע התקיימו מגעים בין ראשי חברות הביטוח שזמיר קשור 
עמן : מגדל , אררט מקבוצת כלל והמגן בתחום הביטוח האלמנטרי , ומנורה 
בענף ביטוח החיים . הבנק הבין - לאומי נקט בימים האחרונים כמה פעולות משפטיות , 
במטרה להטיל עיקולים על כספים של זמיר ועל כספים המגיעים לו . הפעולות 
נכשלו , מאחר שלא נמצאו כספים כאלה . " לא סגרו לזמיר את הברז כי לא היה 
לו ברז " , אמר מקור הקשור לפרשה . בדיונים של של חברות הביטוח התברר כי 
אררט , המגן ומנורה לא נוטות לסייע לזמיר מעבר לסיוע שניתן לו עד כה . 
בין החברות נדונה האפשרות להכניס גורם אחר כשותף בסוכנותו של זמיר , אך 
הגורמים שלהם הוצע הרעיון דחו אותו , לאחר שהתבררו להם התנאים . שלשום 
התקיימה פגישה נוספת בין חברות הביטוח , שלא העלתה תוצאות חיוביות . עקב 
כך קיים כעת חשש כי מגדל , שהזרימה עד כה כספים לצורך תפעול הסוכנות של 
זמיר , תפסיק לעשות זאת . אמש אי אפשר היה להשיג את תגובתו של זמיר . ביום 
חמישי הוא הכחיש כי הבנק הבין - לאומי הטיל עיקולים על חשבונותיו , וטען 
כי מבחינה משפטית אין הבנק יכול לנקוט צעד זה . מקורות בבנק הכחישו את טענתו . 
