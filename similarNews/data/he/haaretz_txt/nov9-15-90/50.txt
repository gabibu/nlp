מזה תקופה ארוכה יש בירדן מגמה מאד חזקה של גורמים פונדמליסטיים . הדבר 
בא לידי בטוי בולט בבחירות שהיו בנובמבר אשתקד . למעשה , השלטון הירדני 
הניח לארגונים הרדיקליים האלה לקיים מוסדות סעד משלהם , שטיפחו את השכבות 
החלשות יחסית והעניקו להם שירותים כגון גנים ומוסדות חינוך ובריאות . לאור 
העובדה שקיים בקרב ארגונים אלה גם המימד האידיאולוגי , יש להם את היכולת 
לפעול בחברה הירדנית . אם תוסיף לכך את תחושת חוסר התוחלת והמשבר הכלכלי 
הקיים בירדן תקבל מצוקה חברתית משולבת . הגורמים הפונדמליסטיים האלה , 
מדברים במונחים מאד רדיקליים בנושא הסכסוך הישראלי - ערבי . אוסף של התבטאויות , 
שאש"ף כבר למד לא לומר אותם מפורשות להם אין קושי לומר והם מדברים בפירוש 
על חיסול היהודים . בהחלט . יותר מכך , הם יצרו מעין חממה . אין ספק שירדן 
נמצאת במצוקה מאד קשה , של אוי לי מיוצרי ואוי לי מיצרי . כלומר יש כאן 
דבר פרדוקסלי . המשטר הזה רוצה לתת כמה שפחות ביטויים אופרטיווים להזדהות 
פורמלית עם סדאם חוסיין ועם המאבק נגד ישראל . אבל הוא מצוי במלכוד , כי 
מחד הוא תומך באש"ף ובמאבק בישראל , אבל מאידך יש לו מגבלה חמורה מאד , 
משום שבפועל הוא מנסה לנהל מדיניות הפוכה , שנועדה שלא לשרוף את הגשרים 
עם ארה"ב ולא לחמם את הגבול עם ישראל . זה הדבר האחרון שחוסיין רוצה בו , 
אבל הוא לא בולם את האווירה הקיצונית וכשמתחילה הידרדרות לאורך הגבול עם 
ישראל והשלטון הירדני מאפשר לגורמים קיצוניים לפעול באופן עצמאי , הוא עלול 
לאבד את הריבונות הירדנית וליצור תהליך של לבנוניזציה של ירדן . התופעה הזו 
מעניינת , כי אם אמנם יוברר בוודאות שאנשי כוחות הביטחון הכללי ( משטרת 
הביטחון ) נמנו על המחבלים , זה מעיד על כך שגם קיצוניים איסלמים רדיקליים , 
הצליחו לחדור אל הגוף האחראי על ביטחון הפנים בירדן . זו המשענת העיקרית 
של המלך . זה ליבו של הגוף שחוסיין נסמך עליו . אם מדובר עדיין בבודדים , 
מצבו של המלך איננו חמור , אבל ייתכן שאנשי הגיהאד האיסלמי , שיזמו את 
הפעולה , ביקשו להכות את המשטר ע"י בחירת חברי חוליה הנמנים על הגוף הנאמן 
ביותר למלך . ניתן ללמוד מכך שלחוסיין אין תשובה לתהליכים הפנימיים המתרחשים 
בארצו . 
