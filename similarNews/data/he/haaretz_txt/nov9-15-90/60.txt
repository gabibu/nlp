ראש עיריית תל - אביב , שלמה להט , עומד על כך שלשכת המהנדסים תפנה את 
הבית המשמש כיום כמשכנה בתל - אביב " בית המהנדס " ברחוב דיזנגוף בתל - 
אביב , וזאת בטענה שהקרקע עליו עומד הבית היא קרקע עירונית וכי ההסכם לפיו 
החכירה העירייה את המגרש שעליו הוקם הבית פג עוד לפני שמונה שנים . על פי 
להט , בכוונת העירייה להקים במקום גן ציבורי . דברים אלה מסר אתמול ראש 
עיריית תל - אביב , שעה שהעיד בפני הבוררים שמונו על פי החלטת בית המשפט , 
לפסוק בסכסוך בין העירייה ללשכת המהנדסים . לשכת המהנדסים מסרבת לפנות את 
המבנה ולחילופין דורשת מהעירייה שתקצה לה מגרש חלופי ולסייע לה בהקמת משכן 
חדש למהנדסים . נציג המהנדסים טען בבוררות , כי העירייה נמנעה מלפעול נגד 
ארגונים ומוסדות אחרים , הממוקמים במבנים שהוקמו על קרקע עירונית , אשר 
חוזה החכירה שלהם עם העירייה פג כמו " מצודת זאב " , " בית המורה " ועוד . 
לטענת המהנדסים מתכחש כיום ראש העירייה להבטחתו זו וכן להתחייבות שנתן , 
לדבריהם , בשעתו , בבית משפט שדן בעניין דומה הקשור עם מכון התקנים . 
בעדותו בבוררות אמר להט , כי בית המהנדס איננו מהווה יותר מוסד ציבורי , 
שכן לשכת המהנדסים הפכה אותו לעסק , בהשכירה חלק מהמקום למפעיל אולם שמחות . 
לדבריו , העירייה על פי תוכנית בניין ערים , חייבת להועיד את המגרש למטרות 
ציבוריות ועל פי התוכניות מתוכנן להקים במקום גן ציבורי . באחת ההזדמנויות 
התבטא להט באומרו , כי לא איכפת לו שללשכת המהנדסים לא תהיה כלל אכסניה 
בתל - אביב ומצידו שיעברו לגבעתיים , רמת - גן או ערים אחרות בסביבה . הוא 
ציין , כי העירייה איננה רואה מחובתה לממן למהנדסים הקמת משכן חילופי או 
להקצות להם בחינם מגרש אחר . יו"ר לשכת המהנדסים , שמואל סורק , אמר כי 
כל כוונתו של ראש העירייה הוא למכור את הנכס תמורת סכום של 5 - 4 מיליון 
דולר ( שווי המגרש על פי ההערכה זהירה ) . עוד אמר , כי במקרים אחרים , 
כמו של מכבי תל - אביב , אישרה העירייה לאגודה תמורת הסכמתה להתפנות מנכס 
במרכז העיר , 81 דונם מעבר לירקון ועוד שלושה מיליון דולר . 
