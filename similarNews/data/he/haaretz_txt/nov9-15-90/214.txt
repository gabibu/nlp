רוב מורשעי משפט גבעתי ב החליטו שלא לערער על הרשעתם ועל גזרי הדין שהוטלו 
עליהם לפני 11 יום . הנאשמים הורשעו בבית הדין הצבאי של פיקוד הדרום בגרימת 
חבלה חמורה ונידונו לעונשי מאסר על תנאי ולהורדה בדרגה . בימים האחרונים 
התנהלו שיחות ודיונים בין רוב הנאשמים לסניגוריהם וגובשה דעה כי אין מקום 
לערער על העונשים שהוטלו עליהם . סמל גדי גנבה שהורשע ונידון לעונש מאסר 
על תנאי ולהורדה לדרגת טוראי , לא יערער . נאשם נוסף סמל ראשון אלי שוקרון , 
שהורשע ונידון לעונש מאסר על תנאי ולהורדה לדרגת טוראי לא יערער . המורשע 
הבכיר ביותר המג"ד רב סרן יצחק לויט אשר הורשע ונידון לעונש מאסר על תנאי 
ולהורדה לדרגת סגן , אמר אמש כי הנטייה של הסניגורים שלו היא שלא לערער 
על פסק הדין וגזר הדין . לדבריו באופן אישי הוא היה בעד ערעור , אך נוכח 
השיחות והמלצות הסניגורים , הנטייה היא שלא לערער לבית הדין הצבאי לערעורים . 
עם זאת , אמר אמש לויט כי היום בצהרים תפול ההכרעה הסופית . נאשם נוסף סגן 
עופר רשף , היחידי שנידון לעונש מאסר של חודשיים בפועל והורדה לדרגת סמל , 
החליט לערער על ידי בא כוחו עורך הדין משה ישראל , אך בשלב זה טרם הוכן 
הערעור הסופי . אם אכן יגיש עו"ד ישראל ערעור לבית הדין הצבאי לערעורים , 
הוא יתייחס למתן הפקודות הבלתי חוקיות בעליל שניתנו לחיילים . גם התביעה 
הצבאית החליטה שלא לערער על קולת העונש , אך במקרה שמישהו בקרב הנאשמים 
שהורשעו יגיש ערעור , תגיש גם התביעה הצבאית ערעור נגדי . בניגוד לנאשמי 
משפט גבעתי ב הנאשמים במשפט גבעתי א ערערו בזמנו על פסק הדין וגזר הדין , 
ומספר ימים לאחר שהוגש הערעור , ביטלו את הערעור לאחר שהובטח להם כי בצה"ל 
יקלו בעונשם והם יקבלו חנינה . ואכן עונשם של נאשמי משפט גבעתי א הוקל . 
מהפרקליטות הצבאית העבירו בימים האחרונים את חומר החקירה בכל הקשור לקצינים 
הבכירים ששמותיהם הוזכרו במשפט גבעתי ב למשטרה הצבאית , אשר בודקת עתה את 
החומר ותזמן לחקירה את מח"ט גבעתי לשעבר אל"ם אפי איתם . בכל הקשור לאלוף 
יצחק מרדכי ולתת אלוף יעקב אור , הפרקליט הצבאי הראשי טרם החליט אם להורות 
על פתיחת החקירה בנושא שלהם . 
