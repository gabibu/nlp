במדור לתיאטרון של המועצה לתרבות עדיין מתחבטים בשאלה , אם להקים תיאטרון 
בשפה הרוסית לעולים , או להישאר נאמנים למסורת של קליטת עלייה תחת הסיסמה 
" רק עברית " . אבל המציאות אינה מחכה להחלטות ממסדיות , והתיאטרון הרוסי 
" גשר " כבר מתחיל את הופעותיו בארץ . הממסד תומך ומסייע , גם אם אין 
החלטה רשמית על הקמתו של התיאטרון . יש להניח ששמות כמו מיכאיל קוזאקוב , 
ולנטין ניקולין , ליאוניד קנייבסקי , או גרגורי למפה , לא יאמרו דבר 
לקהל הישראלי . אבל לקהל דוברי הרוסית , ובעיקר לעולים החדשים , הם יגרמו 
התרגשות רבה . אלה שחקנים ידועי שם , מבכירי התיאטרון הרוסי . היום שחקנים 
אלה , ושחקנים נוספים גם הם עולים חדשים הם הגרעין של התיאטרון הרוסי 
" גשר " . העבודה על גיבוש להקת התיאטרון , המונה כיום כ51 שחקנים , החלה 
לפני כשנה וחצי במוסקווה , על ידי המנהל האמנותי והבמאי הראשי יבגניי אריה . 
אריה , בן 34 , הספיק לעבוד בתיאטראות כמו ה"מאלי " בלנינגרד ו"ירמולובה " 
במוסקווה , וזכה בפרסי בימוי רבים . במקביל נעשתה בארץ עבודת הכנה על ידי 
מנכ"ל הלהקה , סלווה מרצל , בסיועם של חנוך ברטוב , מנכ"ל קרן תל - אביב 
לספרות ואמנות , ד"ר דוד אלכסנדר , בן ציון תומר ואריה הראל , שהיה שגריר 
ישראל בברית המועצות . הפורום הציוני של יהודי ברית המועצות בראשותו של 
נתן שרנסקי מסייע במימון פעולות הלהקה , ובארגון מסייעים גם " אמנות לעם " , 
הקרן לתמיכה באמנים עולים , המשותפת לסוכנות היהודית ומשרד החינוך והתרבות , 
וגופים נוספים . תיאטרון הבימה העמיד לרשות הלהקה החדשה את אולם " הבימרתף " 
לתקופת החזרות . ההופעה הראשונה תכלול קטעים מ"דון זואן " של מולייר , 
" מסעו של גוליבר " , קטעים ממחזות רוסיים וקטעי זמרה מפי מריה איטקינה , 
המכונה " אידית פיאף המוסקוואית " . לדברי יבגניי אריה , הסיבוב הנוכחי 
יהיה מעין מסע היכרות עם הקהל . בשלב הבא הם יעלו מחזות שלמים , ולצד מחזות 
רוסיים ומחזות מהקלאסיקה העולמית יעלו גם מחזות ישראליים מתורגמים לרוסית . 
לשנה הראשונה מתוכננות שלוש הפקות . 
