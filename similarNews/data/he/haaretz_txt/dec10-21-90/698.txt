" אני מנגן פסנתר לא מפני שאני אוהב פסנתר במיוחד . אני אוהב את עושר ושלל 
סוגי המוסיקה שנכתבו לפסנתר " אומר אנדראס שיף , אחד המוסיקאים הבולטים 
היום , לא רק בעולם הפסנתר . היום הוא ינגן בתיאטרון " נגה " רסיטל שכולו 
באך . בעידן של הטירוף ( וזו המלה שלו ) לנגן מוסיקה ב"כלים אותנטיים " 
זה אולי יוצא דופן , אבל בעולם שבו כבר ניגן גלן גולד באך בפסנתר , זה 
לא מדהים . שיף שמע את הנגינה של גולד , היא הדהימה אותו , אבל הוא מנגן 
אחרת . המורה הראשון שלו בלונדון היה נגן הצמבלו גורג מלקולם . " מלקולם 
עצמו הוא לא קנאי לצמבלו . הוא אמר לי שהשאלה היא לא באיזה כלי לנגן את 
באך , אלא לנגן אותו נכון " . לנגן אותו נכון , על פי שיף , זה לא לנגן 
אותו בנוסח העיבודים של בוסוני או ליסט . " הם שינו את הטקסטורות של באך , 
הוסיפו לו המון אקורדים תוך שימוש רב בדוושה . זה לגיטימי , כי באך היה 
גם נגן עוגב , אבל ביצירות המקלדת יש לעתים רחוקות יותר משלושה או ארבעה 
קולות , וצריך להביע אותם בבהירות , והדוושה יכולה להיות מאוד מסוכנת . 
אני ממעט להשתמש בה ככל האפשר " . הוא ישתמש בדוושה , אבל לא כדי ליצור 
קו מלודי , כי אותו יש לעשות בידיים . הוא עשוי להשתמש בדוושה כדי לצבוע 
את הצליל , או מסיבות אקוסטיות . הוא יבלה כמה שעות טובות באולם " נגה " , 
כדי להכיר את האקוסטיקה שלו ולדעת להתאים את הנגינה שלו לאולם . את הידע 
הזה רוכשים עם הניסיון והשנים . עם הקלטת הסוויטות הצרפתיות הוא ישלים פרויקט 
של הקלטת רוב יצירות באך לכלי המקלדת . הוא לא חסיד של " פרויקטים של הקלטות " , 
אבל משום מה זה מסתדר כך . את באך הוא מקפיד לנגן כל יום , עד היום . 
התוכנית שלו לקונצרט הערב כוללת את הפרטיטות מס 5 ו6 , ארבעה דואטים , 
הקונצרטו האיטלקי והפתיחה הצרפתית . בגיל 73 ( את יום הולדתו יחגוג מחר , 
בישראל ) נמצא שיף בצמרת עולם הפסנתר העולמי , אבל לא היית מנחש זאת בעת 
שיחה עמו , שבה הוא התגלמות הצניעות האישית והמוסיקלית . גם בנגינה שלו 
אין כל גינונים של כוכב . קרה לו כבר , הוא מספר , להגיד לקהל בעת רסיטל 
שלו שהוא אינו מרוצה מהיצירה , ולבצע אותה שוב , מתחילתה עד סופה . " כמובן , 
אתה לא יכול לעשות דברים כאלה הרבה " . הוא שואף למאה אחוזים של הצלחה , 
ומשיג בדרך כלל שמונים ויותר לפי ההערכה שלו וזה לא מספיק לו . הוא הצליח 
לעשות קריירה גדולה מאוד מבלי להפגין ברוורה פסנתרנית . למרות שלמד בבית 
הספר למוסיקה שייסד פרנץ ליסט , הרי ליסט הוא אחד המלחינים שאינם אהובים 
עליו . " אני מאוד מצטער , אבל יש לי בעיה גדולה אתו " . הוא אינו אוהב 
את היסחפות הצלילים על פני הפסנתר , שלגביו הם חסרי כל משמעות , אצל ליסט . 
את שופן , למשל , הוא אוהב מאוד . הוא מדגיש כי הוא מוכן לשמוע אחרים 
מבצעים ליסט , אבל הוא עצמו אינו מסוגל או רוצה לנגן אותו . " לליסט היו 
ידיים ענקיות הוא אומר ושלי קטנות " . הוא לא אוהב את העדר החסכנות שבה 
ליסט משתמש בפסנתר . הוא מדגים את בזבוז הצלילים בנפנופי ידיים . " זו 
הפגנתיות " הוא צוחק . הוא מופיע כאן כאורח של אגודת ארתור רובינשטיין 
הבין - לאומית למוסיקה , וההכנסות יהיו קודש לקיום התחרות ע"ש רובינשטיין , 
למרות ששיף עצמו אינו חסיד גדול של תחרויות . " הלוואי שהיינו יכולים 
בלי תחרויות " . הוא נבלם בתחרות לידס , דווקא בגלל הדרך שבה ניגן באך . 
אבל הוא הצליח לעשות קריירה גדולה . עד היום , כשהוא מנהל פסטיבלים משלו , 
מנגן עם הגדולים בעולם , הוא עדיין מתייחס לעצמו כאילו כל זה " קרה לו " . 
את רובינשטיין הוא שמע פעמיים , בעת קונצרטים בבודפשט , ואלה היו חוויות 
גדולות , למרות שרובינשטיין היה מסוג הפסנתרנים שנהנו לנגן ליסט . " הייתי 
רוצה שתהיה לי היכולת להקרין את הצליל אל הצופה בשורה האחרונה באולם , כמו 
שהיתה לרובינשטיין . היכולת שלו לצבוע את הצליל " . הרסיטל השני , במוצאי 
שבת , הוא תוכנית יקרה ללבו , בגלל אופיה האוסטרו - הונגרי . " אנשים 
אומרים דברים נוראים על האימפריה האוסטרו - הונגרית , אבל אני חש אליה נוסטלגיה " . 
הוא מתחיל בווריאציות מס 6 של היידן , שהוא לדעתו מלחין שלא זוכה להערכה 
שלה הוא ראוי . שיף אירגן פסטיבל של מוסיקת היידן בלונדון , שעליו יחזור 
בקרוב בארה"ב . אחר כך ינגן יאנאצק וברטוק , שני מלחינים שידעו לשלב את 
המקורות העממיים במוסיקה שלהם , ויסיים בסונטה בדו מינור של שוברט . הוא 
מבצע מחזור של כל הסונטות של שוברט לפסנתר , ובקרוב יקליט את המחזור כולו . 
שוברט הוא מלחין שאליו הוא חש קרבה רבה . " אנחנו חיים בעידן שבו רופא 
אוזן לא יודע דבר על האף . אירע לי להאזין לפסנתרנים מנגנים סונטות של שוברט , 
שלא שמעו אף פעם לידרים שלו . אי אפשר לנגן סונטות של בטהובן מבלי להכיר 
את פידליו " . מבחינה זו הוא שייך אולי לדור אחר של מוסיקאים , ולכן יש 
לו קשר טוב כל כך לכנר שאנדור וג או לרפאל קובליק . לפני קונצרט הוא מעדיף 
ללכת לתערוכה או לקרוא ספר , או ללכת לשמוע עמיתים מופיעים . הוא השלים 
באחרונה הקלטות של רוב הקונצרטי הגדולים של מוצרט , עם הכנר והמנצח הוותיק 
שנדור וג . הוא חושש מחגיגות 002 השנה של מוצרט : " יחנקו אותו מאהבה " . 
הוא חושב שמוצרט הוא המלחין הקשה ביותר לאינטרפרטציה , בגלל הפשטות לכאורה 
שלו , " אבל קשה למצוא מוסיקאים שיסכימו ביניהם לגבי הגישה למוצרט " . לפני 
בואו לישראל הזהירו אותו , ושאלו אותו אם איננו פוחד . " אני אמנם יהודי , 
וקרוב מאוד לישראל , ומתעניין במה שקורה כאן , למרות שאני לא חושב שזו 
חובתי לחיות כאן . אבל לא ראיתי שום סיבה לפחד לבוא לכאן . הופעתי בשנה 
שעברה במזרח אירופה , במוסקווה . לשם אני לא מוכן לחזור , פשוט מפחד . 
הרגשתי שאם יש לי בגדים טובים , עשויים לשדוד אותם מגופי " . אין סכנה שמוסיקאי 
רב - גוני כמוהו ייגרר לניצוח . הוא מנצח לפעמים מן הפסנתר , ביצירות באך , 
אבל יש לו דעה נחרצת על עולם הניצוח היום . " יש הרבה תזמורות טובות , 
ומעט מנצחים טובים שנוסעים ממקום למקום . תזמורת שומעת מנצח עושה מהלר , 
ומחתימה אותו , אבל זה מטעה , כי דווקא מהלר קל לניצוח . אלה יצירות 
שנכתבו על - ידי מנצח מעולה , שהשאיר הוראות מדויקות ומפורטות איך לבצע 
אותו . יום אחר כך אתה הולך לשמוע אותו מנצח מבצע היידן או מוצרט , ושם 
הוא נחשף " . 
