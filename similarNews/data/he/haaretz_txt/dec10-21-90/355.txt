מישהו התעייף מאוד , אולי דן רביב ואולי הצופים , וכך ראו לנכון להגיש 
את " הלילה " במתכונת חדשה , ועם גבי גזית , שסוף סוף מצא לו עיסוק לאחר 
" סוף - סוף " . אבל מה חטאו הצופים ? שהרי בני עורי , המפיק והעורך , 
לא החליט עדיין מה אמור להיות יצור - נפל זה שכולו עשוי טלאי על גבי טלאי : 
תוכנית בידור או תוכנית ראיונות , או מין בליל חסר צורה והגדרה שאמור להתחרות 
על תקן של גלולת - שינה יעילה ומהירה בשמעון טסלר ובחדשות - חצות . " הלילה " 
בהנחייתו המחוספסת של גזית , המנסה להיות ירון לונדון , מזכיר ממש את הבדיחה 
על הצולנט , שיודעים מה שמים בו , אבל בשום פנים ואופן אין לדעת מה ייצא 
ממנו . היה ראיון עם אייבי מוזס וסינדי פומרנץ במלאת שלוש שנים לאינתיפאדה , 
שהיה יכול להשתבץ ב"ערב חדש " . יגאל תומרקין יצא לחפש את האתונות כלומר 
את הרב רביץ , ומצא את המלוכה כלומר את הרב פרוש , שנמנע מלהשיב על שאלותיו 
של תומרקין , מילמל משהו מבעד לזקנו , וחקר את מראינו על יהדותו . עימות 
שמקומו הראוי באגף הסגור של " סוף שבוע " . יגאל שילון הגיע היישר מ"סוף - 
סוף " עם חידת היגיון , אבל הוא אינו יכול להתחרות בדני חמיצר ב"הכל דיבורים " , 
וחיקויים של המקור נראים עלובים ומיותרים . היו כמובן זמרים ובדרנים , 
אבל כאלה שראוי לשכוח אותם . אבל אולי היה מקום לשדר תוכנית זו אך ורק כדי 
לקדם את הזמר העולה החדש , מקסים , שכשמו כן הוא . זו הסיבה האחת והיחידה 
לתוכנית החדשה , שיש לגנוז אותה לפני שתעשה בושות גדולות עוד יותר . 
