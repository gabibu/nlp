שוב נרצחו יהודים , ושוב מציעים הממשלה ותומכיה יד חזקה . אחרי הרצח הקודם 
הודיעה יו"ר הקואליציה , שרה דורון , כי היא בוחנת מחדש את התנגדותה להטיל 
עונש מוות על מחבלים פלשתינאים . עכשיו עושה כן שר המשטרה , רוני מילוא . 
אבל שניהם יודעים , כי הכל הבל . מאות פלשתינאים נהרגו במהלך האינתיפאדה , 
ועוד גרדום או שניים לא ישנו דבר , מה גם שמשפטים כאלה יימשכו כמה שנים 
ויימקדו תשומת לב עולמית . הקואליציה והממסד הוותיק במפלגת העבודה חברו יחדיו 
להציג את הבעיה כאילו מדובר בכושר ההתגוננות הלאומי . אך הסלמת האלימות 
מתרחשת דווקא כאשר ההגנה על הציבור הורחבה משני צדי הקו הירוק . צה"ל , 
בהכניסו צלפים לזירה בשטחים , שיכלל את מלחמתו ביורים , במיידי האבנים 
ובמשליכי בקבוקי התבערה . לבד מהתנגדותו של יוסי שריד , לא נשמעו קולות 
השוללים את השימוש בצלפים אלה . עכשיו יוסיפו השלטונות גירושים המוניים , 
יסלקו כמה מאות פלשתינאים , יאטמו את בתיהם ויניחו למשפחותיהם לייסר את 
מצפון העולם מול מצלמות הטלוויזיה . התועלת תהיה שולית ותיבלם עם הנזיפה 
של גיימס בייקר . גם בתוך ישראל שופרו אמצעי הביטחון . השוטרים מצוידים 
באפודי מגן , והכרטיסים המגנטיים של פלשתינאים המגיעים מהשטחים נבדקים מחדש . 
מעניין מה יאמרו השרים וחברי הכנסת של הליכוד בפיגוע הבא . איזה עיוות 
ושיבוש לשוני יעשו בעובדות ובהבנתן אם יידקרו יהודים נוספים במספרה , במונית 
או במכולת . מפני שאמצעי הביטחון וההתגוננות חשובים אמנם , אך לא די בהם 
לפתרון הבעיה . העיוות הוא בתפיסה המיידית של הדברים ברמה הטאקטית : הליכוד 
ורוב חברי המערך מסבירים , כי אם לא יניחו לפלשתינאים להתפרנס בתחומי הקו 
הירוק תגבר התסיסה בשטחים . מחוסרי עבודה , שירותקו בעל כורחם לבית סאחור 
ולבית לחם , יצטרפו בהמוניהם לארגוני המחבלים . גישה זו מנוגדת למציאות , 
שכן דווקא בעלי הכרטיס המגנטי שמתפרנסים בישראל , הם אלה שמטילים רימון 
יד בדיזנגוף ושולפים סכין בפתח - תקווה . התעסוקה אינה מקהה את הרצון לפגוע 
ביהודים , מפני שהמאבק בין העמים אינו מעמדי - מרקסיסטי ביסודו אלא מלחמה 
לאומית - אידיאולוגית . את הסכין שולפים לא הרעבים , אלא מי שיש להם נגישות 
נוחה לגרון היהודי . בליכוד מבינים אמת מרה זאת , אך מתעלמים ממנה , מפני 
שהיא מנוגדת לאידיאולוגיה של ארץ ישראל השלמה . ההפרדה בין שני העמים בלי 
גירוש הערבים היא מכה אנושה למפלגת השלטון . כשהממשלה מסרבת להבין את הצורך 
בהפרדה , נזקק שר המשטרה מילוא להסבר כי מעתה יצמצמו את השעות שבהן יעשו 
פועלי השטחים בתוך הקו הירוק . כאילו לצורך דקירה למוות לא מספיקות רק שמונה 
שעות עבודה , וכאילו ביפו לא נרצחו שלשום שלושה יהודים בשמונה בבוקר . ההפרדה 
בין ישראל לשטחים בלתי נמנעת . רחבעם זאבי מקווה , כי תגרום לטרנספר . 
השמאל מצפה , כי תוביל להקמת יישות פלשתינאית עצמאית ואחראית . מה שלא 
יעשה השכל יעשו הדקירות . לליכוד ולמערך לא תהיה ברירה . להפרדה יש התחלות 
מגוונות . סגירה הדרגתית של הקו הירוק לעבודה זולה היא ההפרדה המועדפת . 
אך גם " עזה תחילה " בנוסח שמעון פרס , או " עזה פלשתין " כלשונו 
של יוסי ביילין ואוטונומיה חד - צדדית בסגנון משה דיין הן דרכים לגיטימיות 
של הפרדה . בכל מקרה , ביצועה מותנה בהתחייבות ישראלית להתיר לפלשתינאים 
לגייס סיוע בין - לאומי לפיתוח כלכלתם העצמית בשכם ובגנין . הזכות לכך אינה 
יכולה להמתין למשא ומתן מדיני , שיתחיל בעקבות ההפרדה . בספרו " מהפכת 
סין השנייה " ציטט הארי הארדינג את השליט דנג זיאופינג , ש"לא חשוב אם 
החתול לבן או שחור , ובלבד שיזלול את העכברים " . ההפרדה בין הישראלים לבין 
הפלשתינאים היא החתול . 
