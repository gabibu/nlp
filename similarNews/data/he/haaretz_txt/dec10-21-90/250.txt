ניו - יורק ( מיוחד ל"הארץ " ) . ראש הממשלה , יצחק שמיר , דרש אתמול 
בלילה במפגיע מהממשל האמריקאי שלא להסס להטיל וטו על הצעת ההחלטה במועצת 
הביטחון , הכוללת סעיף בדבר כינוס ועידה בין - לאומית לשלום במזרח - התיכון . 
ראש הממשלה נפגש במלונו בניו - יורק עם שגריר ארה"ב באו"ם , תומס פיקרינג , 
שסקר בפניו את ההתפתחויות האחרונות . פיקרינג אמר כי המדינות הבלתי - מזדהות , 
שהעלו את הצעת ההחלטה , אינן מעוניינות במשא - ומתן על נייר העבודה , 
שסוכם בינו לבין שגריר מאלזיה , ודרשו הצבעה עוד בלילה שעבר . ראש הממשלה 
השיב לפיקרינג כי לארה"ב אין כל צורך להתלבט . " הטיוטה שהיעו הבלתי - 
מזדהות אינה מקובלת , ויוצרת מצב לא - סימפטי " , אמר . השגריר האמריקאי 
השיב כי יטלפן למזכיר המדינה , גיימס בייקר , השוהה ביוסטון ויבקש הוראות 
להצבעה . לדבריו , אין ארה"ב מעוניינת בוועידה בין - לאומית עתה , ואישור 
החלטה הקוראת לכינוסה יהיה ניצחון לנשיא עיראק . קודם לכן אמרו פקידים במחלקת 
המדינה כי הממשל האמריקאי שינה את עמדתו הקודמת , שתמכה בנייר העבודה . 
לדבריהם , נובע השינוי מההתפתחויות האחרונות במשבר במפרץ הפרסי , ובעיקר 
מהכרזת נשיא עיראק , סדאם חוסיין , כי יאפשר לכל בני הערובה לצאת את עיראק 
ואת כוויית . ביממה האחרונה התחזקה בממשל הדעה כי יש לעשות הכל , במטרה 
למנוע ממועצת הביטחון של האו"ם לאשר הצעת החלטה , שתכלול סעיף אופרטיווי 
בדבר כינוס ועידה בין - לאומית . דיפלומט אמריקאי בכיר במרכז האו"ם אמר כי 
תמיכת ארה"ב בסעיף הנוגע לכינוס ועידה בין - לאומית נולדה כחלק מעסקה בינה 
לבין שאר החברות הקבועות במועצת הביטחון בריה"ם , סין , בריטניה וצרפת 
בתמורה לתמיכתן בהחלטה , שאישרה הפעלת כוח נגד עיראק . מחלקת המדינה סירבה 
אתמול לאשר את הדברים . יושב - ראש ועידת הנשיאים של הארגונים היהודיים , 
סימור רייך , אמר כי על - סמך מידע מעודכן שקיבל הוא מתרשם כי ארה"ב לא 
תהסס מלהשתמש בזכות הווטו , כדי לסכל את הצעת ההחלטה . רייך הוסיף כי ראשי 
הארגונים היהודיים הבהירו למזכיר המדינה , גיימס בייקר , שהקהילה היהודית 
בארה"ב תראה בחומרה הימנעות אמריקאית בהצבעה במועצת הביטחון על ההצעה . 
