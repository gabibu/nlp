אין ספק שלך ואלנסה הוא היום גיבור לאומי בפולין . רבים רואים בו ובצדק , 
את מי שהביא להפלת הקומוניזם . הוא עמד בראש מאבקם של פועלים במספנות בגדאנסק 
עם חזה חשוף מול המכונה הקומוניסטית ויכול לה . אסור לשכוח גם שפולין היתה 
המדינה הראשונה במזרח אירופה , בה התחולל המהפך נגד הקומוניזם . כמובן שנצחונו 
הגדול נובע גם מכך שמתחרהו סטניסלב טימינסקי , הוא דמות בלתי מוכרת בפולין , 
עם עבר מעורפל שרבים מגלים חשדנות כלפיו . יש גם להדגיש , שאחרי כישלונו 
של תדיאוש מאזובייצקי , שנהנה מתמיכת האינטלקטואלים , נתן אותו ציבור את 
תמיכתו לוואלנסה ובכך הצטרף אל המוני העם שתמכו בו גם קודם לכן . בלי תמיכת 
האינטלקטואלים , לא היה ואלנסה זוכה בבחירות . אין חולק על כך שהמצב הכלכלי 
של פולין הוא קשה . ואלנסה איננו כלכלן . הוא יזדקק לממשלה חזקה שתנהל 
את העניינים . עדיין לא ברור מה תהיינה סמכויותיו כנשיא . כיום סמכויותיו 
של נשיא פולין הן מוגבלות מאד . ואלנסה רוצה להיות נשיא בעל סמכויות רחבות , 
על מנת שיהיו לו הכלים לנהל את המדינה , אבל לשם כך יהיה צורך בביצוע שינויים 
בחוקה . היו לי אתו פגישות רבות . הוא איננו אדם משכיל , אבל הוא טיפוס 
כאריזמטי ועממי מאד . הוא נוטה להתלהב בקלות ומדבר בהתלהבות רבה . בנושאים 
הקשורים לישראל וליהודים הוא לא גילה שום בקיאות . גם ביחסי יהודים ופולנים 
לא היה לו ידע רב . בשל כך , כנראה , היו לו גם כמה מעידות והתבטאויות 
אנטישמיות , עליהן הוא התנצל . ייתכן שגם היועצים שלו הכשילו אותו בנושאים 
אלה . אני משוכנע שהיחסים בין שתי המדינות יהיו תקינים . בתקופת כהונתי 
הצלחנו להגיע לנורמליזציה מלאה ביחסים . הדבר בא לידי ביטוי בנושאי תרבות , 
מדע , תיירות , תעופה וכד . להערכתי היחסים כיום בין שתי המדינות הרבה 
יותר טובים מכפי שהיו לפני ניתוק היחסים . גם בימים שבהם היו יחסים דיפלומטיים 
בין שתי המדינות , לא היו אלה יחסים חמים ולבביים . עם פולין הקומוניסטית 
היו לנו יחסים קורקטיים - פורמליים בלבד . פעם בעת שהותי בפולין התגלגל לידי 
עיתון מ7691 , בו דווח על ארועי יום העצמאות של ישראל בפולין . התברר לי 
שלטקס קבלת הפנים בביתו של השגריר הגיעו אז רק שני סגני שרים . לעומת זאת 
כשאני ערכתי קבלות פנים , הגיעה לביתי כל צמרת השלטון , לפחות 81 שרי ממשלה , 
נשיאי הסנט והפרלמנט . אני חושב שזה משקף במידה מסויימת את השינוי שחל ביחסים 
בין שתי המדינות . 
