כאשר יצאו הרב חיים פרדס ופמלייתו מבית - המשפט בתל - אביב , לאחר שנגזר 
עונשו בעקבות עסקת טיעון , ליוותה אותם , למורת - רוחם , מצלמת הטלוויזיה . 
והמצלמה קלטה , כפי שראו זאת המוני הצופים במהדורת " מבט " , את צחוקו 
של הרב . הוא לא טרח להסתיר את תחושותיו . אחרי שבית - המשפט אמר את שהוא 
חושב עליו ועל התנהגותו היה אפשר לצפות שהרב יתבייש . אך חיים פרדס צחק . 
הצחוק העלה אצלי , בלי משים , זיכרון אישי הקשור ברב פרדס . כשהנחיתי 
תוכניות טלפונים ברדיו , בגלי צה"ל ובקול ישראל , נהג הרב חיים פרדס לטלפן , 
פעם בפעם , ולהגיב בחריפות לא - רגילה , שגבלה בשנאה , על דברי מטלפנים 
חילוניים , שיצאו נגד הכפייה הדתית וביקרו את הסחבת ואי - הסדרים שנתקלו 
בהם בבתי - דין רבניים ואת ההתעללות במבקשים להתגייר . לעתים הוא הזדהה 
כ"חיים " בלבד , ובפעמים אחרות ביקש להישאר עלום - שם . אך אני ידעתי 
מי המדבר , כי כבר הכרתי את קולו וגם משום שבהתאם לנוהל , נהגה עוזרת - 
ההפקה לרשום את מספר הטלפון של הפונה ואחר - כך היתה מחזירה לו צלצול ומכניסה 
אותו לשידור . כך ידענו , לכל מקרה , מאיזה טלפון דיבר האיש . מספר הטלפון 
של המטלפן האלמוני או של " חיים " היה זהה לזה של הרב חיים פרדס בתל - 
אביב . מנחה תוכנית - טלפונים מייחל לכך שיהיו לו משתתפים " נלהבים " כמו 
הרב פרדס , שיחממו את האווירה וימנעו שעמום . הרב ידע , כמובן , להרצות 
את דבריו ברהיטות . גם היה בקי בעניינים . אבל במקום להסביר לבורים ולסתם 
מאזינים את עבודת בית - הדין ואת הצורך בתהליך ממושך של גיור , היה בנימת 
דיבורו תמיד משהו שקומם אותי , כמו גם מאזינים רבים אחרים . אלה מיהרו 
לצלצל , בדרישה שיינתן להם להגיב . תמיד הצליח לקומם אותם בנימת דבריו 
יותר מאשר בתוכנם . זו דרכו של הוויכוח בין חילוניים לדתיים בארץ מאז ומתמיד . 
חמומי - מוח הלהיטו , רבנים ותלמידי - חכמים ביקשו להרגיע ולהסביר . אבל 
בדבריו של הרב פרדס חשתי כמעט תמיד מידה של ארסיות . הוא הגן על המערכת 
בלהט קנאי . גם היתה מידה של התנשאות בדבריו , בנוסח " מי אתה ומי אלה 
שמדברים כך על בתי - הדין הרבניים ? " גם הוסיף ביקורת , בטון תוקפני , 
על העדר כבוד וערכים אצל החילוניים . דיבר כמו היה קצף על שפתיו . לילה 
אחד שאלתיו : מדוע אתה תוקף בזעם כזה , במקום להסביר לחילוניים בנועם 
את אשר אולי אין הם יודעים . ואולי הפעם הם הצודקים ? אדרבה , אם הם טועים , 
אתה כרב בישראל יכול להעמידם על טעותם ; מדוע לתקוף אותם במשטמה ? הרב 
פרדס לא רק שלא נענה להצעה , אלא המשיך לתקוף , בלי להנמיך את הטון . 
בימים הבאים , וגם בתוכניות הבאות , טילפנו מאזינים דתיים לביתי ולרדיו , 
להביע את הסתייגותם מן הנימה וגם מחלק מן הדברים . מנקודת - ראות מקצועית 
של מנחה , נהניתי מכך שיש מטלפן המצליח , בתוך דקות ספורות , לקומם רבים 
כל - כך . אך כאדם חשתי , שבמקום לעשות לקירוב לבבות לתורה ולממסד הדתי , 
הוא מרחיק את המאזינים מאלה . הלהט שלו בהגנה על הדיינים ועל בתי - הדין 
הרבניים לא ידע גבולות . חלפו שנים , ויום אחד אני פותח את " ידיעות אחרונות " 
וקורא , כרבים אחרים , את הידיעה הראשונה על חשדות המיוחסים לאישיות דתית 
בכירה . כאשר חזרו ודיווחו על התלונות ועל מהותן שאלתי עמית , שידע את 
הפרטים , במי המדובר . אמר לי את שמו . " לא יכול להיות ! " הגבתי 
כמעט בצעקה . עד לעסקת הטיעון שפרדס עשה לא האמנתי בחשדות שיוחסו לו ; 
הדיין הבכיר ממיט על המערכת את הקלון הגדול מכולם . אני מכיר רבנים בני 
דורו של פרדס , ולעולם לא תחוש בדבריהם שנאה או משטמה . להיפך . תמיד 
ינסו לשכנע אותך בדברי נועם , בחיוך . לתומי גם האמנתי , שלאחר גזר - 
הדין יפרסמו הרבנים הראשיים לישראל והרב הראשי לתל - אביב את תגובתם ואת 
גינוים . אך הם מילאו פיהם מים . כשראיתי בטלוויזיה את חיים פרדס יוצא מבית - 
המשפט ופניו צוחקות חשתי איבה וגם בושה על שכך הסתיים משפטו של רב שניצל 
את מצוקתן של נשים בלא יום אחד של מאסר . איש , שבהיותו חלק ממונופול 
שנכפה על רוב הציבור בארץ , חרץ בשבתו על כס המשפט את גורלן של מאות רבות 
של נשים , ואין לדעת כמה מהן ניצל לסיפוק תאוותיו . רבנים , כשהם מתארים 
עניין כלשהו , נוהגים לספר סיפור מאלף . הנה סיפור לא - יהודי . יום אחד 
באה נזירה צעירה אל אם - המנזר ומתוודה לפניה שהיא הרה . זו נועצת בה מבט 
נוקב ומורה לה ללכת אחריה . הן הולכות והולכות עד שהן מגיעות למטבח המנזר . 
שם שולפת אם - המנזר סכין , מוצאת לימון , חותכת אותו לארבעה פלחים , 
ופלח אחד תוקעת בפיה של הנזירה שסרחה . " וזה יוציא ממני את התינוק ? 
" שואלת הנזירה כשהיא מוצצת את הלימון . " לא " , משיבה אם - המנזר בנימה 
קרה כקרח , " אבל זה ימחוק את החיוך מפרצופך " . מישהו אולי היה צריך להורות 
לרב פרדס להביא לבית - המשפט פלח לימון . 
