במליאת רשות השידור מקפידים על סאטירה שמאלית וימנית ועוסקים במינוי מנחים 
ובהחלפתם . הם דואגים שנראה את המציאות על המסך בדיוק כמו שהיא נראית להם , 
ובשם העניין הלאומי שלנו . מנהל הטלוויזיה רואה הישג בכך שתוקפים אותו 
גם משמאל וגם מימין . בימים של דאגה כזו , שניראה טוב לעצמנו ולאחרים במראה 
הטלוויזיונית , האיסור להרשות להקרין את סרטו של רם לוי , " חירבת חיזעה " , 
באירוע של האגודה לזכויות האדם , נראה חסר חשיבות כמעט . אבל הוא מזכיר 
שאין חדש ברשות השידור . גם בעבר הרחוק , לפני 41 שנים , היססו אם לשדר 
את הסרט , שנעשה על פי סיפור של ס . יזהר , בעיקר מפני שחששו שבעצם השידור 
תהיה הודאה שגירשנו ערבים במלחמת השחרור , ושהסרט ישמש תעמולה בידי אויבינו . 
הפעם לא מאפשרים להקרין את הסרט לא בטלוויזיה , באירוע פומבי באולם לא 
גדול כי הטלוויזיה אינה רוצה להיות שנויה במחלוקת . מנכ"ל הרשות , אריה 
מקל , הזכיר , כי לפי עצת היועץ המשפטי של הרשות , נתן כהן , הסרט גנוז 
במרתפי הרשות מאז שידורו היחיד בעבר . פעם עוד אפשר היה להתגבר על המליאה 
של הרשות ולהביא לשידור דברים , גם אם הם שנויים במחלוקת . מקל אף הסביר 
שלא נתן חומר חדשותי מצולם לאחת מסיעות הימין , שרצתה להשתמש בו לסרט תעמולה 
שלה . כשמנכ"ל הרשות לא רואה הבדל בין זה לבין מתן רשות להקרין סרט אמנותי , 
שמבוסס על סיפור , שמבוסס על מציאות , באירוע שעניינו זכויות האדם , 
שרק במצבנו המיוחד הן נושא שנוי במחלוקת , מן הראוי לחזור לראשיתו של הסיפור 
" חירבת חיזעה " , שטוב למה שקרה אז , ולמה שקורה היום בטלוויזיה ובחיים : 
" אכן , כל זה אירע עוד מכבר , אך מאז לא הירפה ממני . אמרתי להשקיעו 
בשאון - ימים , להנמיך ערכו ולהקהותו בשטפם של דברים , אף הצלחתי , לעתים , 
להגיע לכלל מנוד - כתף מפוכח , ולראות שכל אותו דבר לא היה , ככלות הכל , 
כה נורא , והחזקתי טובה לעצמי על אורך - רוחי , שהוא , כידוע , אחי 
התבונה האמיתית . אולם מדי פעם מחדש הייתי חוזר וננער , תמיה כמה נקל להתפתות , 
ללכת שולל גלוי - עיניים , להצטרף מניה - וביה אל זו עדת המשקרים הגדולה 
הכללית העשויה בורות , אדישות - תועלתית , וסתם אנוכיות ללא - בושה ולהמיר 
אמת אחת גדולה במנוד - כתף חכמני של בעל - עבירה ותיק . ראיתי שאין עוד 
לפסוח על הסעיפים , ואף שעדיין לא גמרתי אומר היכן כאן מוצא , הרי נראה 
לי מכל מקום שתחת להחריש , הרי לכאורה , מוטב אפתח ואספר " . הקרנת " חירבת 
חיזעה " באירוע שעוסק בזכויות האדם לא היתה משנה את המצב במציאות כהוא זה . 
היום נעשים בשטחים מעשים גרועים מאלה שתיאר יזהר כחריג במלחמת השחרור , 
כמעשה של יום יום . המעט שהטלוויזיה יכולה לעשות הוא להראות שפעם סיפרנו , 
ולא תמיד הלכנו שולל גלויי - עיניים אחרי עדת המשקרים הגדולה , העשויה 
בורות , אדישות - תועלתית ואנוכיות ללא בושה . 
