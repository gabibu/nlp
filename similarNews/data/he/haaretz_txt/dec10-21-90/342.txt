אם לשאול מלות פתיח מהדהדות מקרל מרקס , רוח רפאים מהלך עתה , אם לא בין 
שליטי אירופה , הרי בקרב פרשנים ידועי שם , וכמסתבר גם בין אי - אלה חכמי 
מדיניות ישראלים רוח הרפאים של האו"ם . כאילו היה עוף החול הקם מעפרו - 
שלו , האו"ם פורש כנפיים . עד כדי כך , שאפילו קברניטיה של המדינה שבה 
נולד הכינוי או"ם - שמום נראים מתייחסים ביראה לגוף שלפני כן זכה מהם רק 
ללעג ולביטול . ואולם , למען האמת , רוח הרפאים נשאר מה שהיה , צלו של 
משהו אחר . אותו משהו אחר אינו אלא המעצמה הנותרת , ארצות הברית . האו"ם 
החל את הקריירה שלו כמכשיר מדיני של המעצמות , שמהן נותרו תוך זמן קצר מאוד 
רק שתיים . לאחר מכן הסתבכו השתיים בריב מעמיק והולך , שעשה את המכשיר 
לכלי ריק , מוסד שהיה בית - מועד להשתלחות יצרים ולדרת , עד אשר אחת משתיהן 
יצאה מן המשחק , ולא חשוב מאיזו סיבה . נותרה המעצמה האחרת , שמטעמיה - 
שלה החליטה לאמץ את האו"ם , וליתר דיוק את מועצת הביטחון שלו , ולעשותו 
למכשיר של מדיניותה הרב - צדדית . זה כל מה שקרה : מאחורי רוח הרפאים קל 
להבחין בנוכחותה הכבדה של ארצות הברית שנותרה יחידה בזירה . מי שחסה בצלה 
של המלחמה הקרה , זו ששמה ללעג את האו"ם , חוזה עתה מבשרו כי עליו ללמוד 
מחדש את כללי ההתנהגות הבין - לאומית : עיראק היא אחת מהן , ישראל ( להבדיל 
אלף הבדלות ) היא האחרת . אחד הלקחים שישראל למשל מתקשה להפיק מן המצב 
החדש הוא , שארה"ב לא מטילה וטו על החלטותיה - שלה . עיראק מצדה למדה כי 
מבין פטרונותיה , ברית המועצות וצרפת , האחת אינה יכולה והאחרת אינה מעיזה 
להתנסות במבחני כוח ממשיים מול ארה"ב . אל תאמרו איפוא או"ם , אימרו ארצות 
הברית . זה מה שמקנה תוקף להחלטותיו של המוסד הבין - לאומי , ויוסיף להקנות 
להן תוקף כל עוד לא יופיע מישהו שווה - מעמד , כפי שברית המועצות היתה מסטלין 
ועד אנדרופוב , וימחיש לעולם כי אפשר להחזיר את האו"ם לנפטלין . ככל שתטריד 
את הקהל בישראל ההמשלה לעיראק , שתי המדינות כאחת חזו מבשרן כמה מתאים המוסד 
לטרטור נמעניה המתחלפים של המדיניות האמריקאית . ואולם , אין זה יותר מטרטור : 
כאשר מגיעה השעה לחלוק חבטות , לא נותר לארצות הברית אלא לצאת מאחורי רוח 
הרפאים . כך זה לגבי ישראל , כך זה גם לגבי עיראק . לא האו"ם ינקוט עיצומים 
אפקטיוויים נגד ישראל , אלא ואשינגטון ( אם תרצה ) ; ולא האו"ם ייצא 
כדי לחלץ את כוויית מציפורני טורפה , אלא ארצות הברית . לחלופין , לא יהיו 
סנקציות , וגם כוויית תישאר המחוז ה91 של עיראק . נחדל איפוא הכוונה למדינאי 
ישראל ולמעצבי דעת - הקהל שלה לדבר על כוחו ועל מעמדו המתחדש של האו"ם . 
נדבר על בעל הבית האמריקאי שנפטר , עד להודעה חדשה , מן המעצמה המתחרה , 
ולא על כלי - שרת שלו . כל עוד מסתדרת ישראל עם האמריקאים , לא יאונה לה 
רע באו"ם . כל רע לא יאונה לה גם מן הערבים : הם אינם חזקים דיים כדי לטפל 
בנו , כפי שרוצים היו לטפל . הדבר נכון גם אם ארה"ב תתקפל מול עיראק . 
מאזן האימה יתפקד גם במצב זה . הסכנה הגדולה המאיימת על ישראל , לפחות 
בעשור זה , מקורה לא בארצות ערב , כי אם בכישלון קליטת העלייה וניצול האנרגייה 
שזו יוצרת לקידום משק . ועוד משהו מסכן אותה , אם כי הסכנה חבויה לפי שעה 
מאחורי הכותל . הכוונה היא להיווצרותו של יריב חדש לארצות הברית שיבוא במקומה 
של ברית המועצות , ואשר לא כמו זו האחרונה אכן ידחוק את רגליה מאירופה . 
אירופה של ה21 אינה דורשת את טובתה של ישראל , בין השאר כיוון שהיא נתפסת 
בעיני מעצבי מדיניותה כגרורה אמריקאית . המזרח התיכון עם או בלי שם התואר 
" הערבי " נתפס בעיני האירופים , במיוחד הצרפתים , האיטלקים והבריטים , 
כחלק מן הלבנסראום ( תחום מחייה ) שלהם . ואין זה רק עניין של אינטרסים , 
אלא גם של קרבה גיאוגרפית וקשרי תרבות בעלי עומק היסטורי . בתפיסה זו לישראל 
לא נשמר מקום קבוע . קיומה , אך גם היעלמה , אינם מפריעים במיוחד לדעת - 
הקהל האירופית ולמעצביה . וכאן הוא אחד מהליקויים המבניים במדיניות - רבתי 
של ישראל : פחות העדר יחסים נורמליים עם ארצות ערב , מאשר העדר מירשם לשמירה 
על הנוכחות האמריקאית באזור , או לחלופין ניסיון מעשי לשינוי היחס האירופי 
למדינת היהודים . 
