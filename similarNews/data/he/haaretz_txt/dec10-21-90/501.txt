השאלה מה יקרה למאגרי החימוש העיראקיים אחרי הסדר משבר כוויית לא שייכת לעימות 
הנוכחי במפרץ ; הכמויות העצומות של נשק , כושר הייצור הכימי והביולוגי 
והפיתוח הגרעיני היו בידי עיראק לפני המשבר , והיה בהם כדי לסכן את המזה"ת 
גם אלמלא פלש סדאם חוסיין לכוויית . משקרה הדבר , והובלטה הסכנה הנשקפת 
מעיראק , שוב אי - אפשר להפריד בין שני הנושאים . לכן ברור שגם אחרי הסדר 
בכוויית יהיה מוקדם לעשות מאזן סופי של המשבר , משום שגם השבת עצמאותה 
של כוויית אינה סוף פסוק לאיום העיראקי . אך אחרי יותר מ021 יום של משבר 
אפשר לעשות מאזן ביניים . נדמה שהכל , " טובים " ו"רעים " , הרוויחו , 
ורק כוויית , ארה"ב וישראל יצאו בהפסד . המרוויח העיקרי בינתיים הוא סדאם 
חוסיין , וטובים סיכוייו לשמור על שתי הזכיות העיקריות גם אם יצא מכוויית . 
נראה שיוכל לזקוף לזכותו את ההכרה הבין - לאומית בקשר שבין הדרישה לנסיגה 
עיראקית לדרישה לנסיגת ישראל מהשטחים . אך חשובה מזה היא החסינות שבה זכתה 
עיראק : שר החוץ בייקר הצהיר שהתמורה לנסיגה מכוויית תהיה שעיראק לא תותקף . 
תמורת הבטחה כזאת בלבד כדאי היה לפלוש לכוויית ולצאת ממנה . סדאם יכול 
גם להניח , שאחרי הנסיגה תצטרך כוויית להיענות , למו"ם על שתי הדרישות 
המקוריות של עיראק ביחס לקצה הכווייתי של שדה הנפט רומיילה וביחס לאי בוביאן . 
גם זאת הבטיח כבר למעשה שר החוץ בייקר , באומרו שאחרי הנסיגה יהיו דרישות 
עיראק נושא לשיחות " בין שתי מדינות ריבוניות " . בראש רשימת המדינות המרוויחות 
נמצאת גם סוריה . תמורת נזקיה מסגירת צינור הנפט העיראקי חידשו הסעודים 
את מענקיהם הנדיבים ; במיליארד הראשון מיהר אסד לשלם חובות לספקי נשק כדי 
שיחדשו את המשלוחים . אך הרווח העיקרי של אסד הוא פוליטי : לחיצת יד וחיוכים 
עם בוש וחידוש יחסים עם בריטניה . פרשת פיצוץ מטוס פאן - אם מעל לוקרבי 
ירדה לארכיון ; נשכח הטבח באל חמה ; לא מדברים על הסיוע הסורי לטרור הבין - 
לאומי ; הסיסמה " אויב אויבי הוא ידידי " השתלטה . שינוי זה מדגיש 
את השאלות העקרוניות בעניין טיפולו של ממשל בוש במשבר המפרץ . היכן הריאליזם 
והפרגמטיזם המפורסמים של ואשינגטון , אם היא מתמרנת את עצמה למצב טרגי - 
קומי ? במקום לדרוש תמורה מדמשק ומריאד מעניקה ואשינגטון פרסים לאסד על 
התייצבותו נגד אויבו בנפש , סדאם , ולמלך פאהד על שניאות לקבל הגנה אמריקאית 
על כיסאו ועל ממלכתו . חמורה יותר השאלה המוסרית . העובדה שלארה"ב עצמה 
יש אינטרס להגן על מקורות הנפט במפרץ לא גורעת מצדקת התגייסותה בראש פעולה 
בין - לאומית נגד רודן הכובש באכזריות מדינה שכנה . אך אין בהכרה בכשרות 
האינטרסים המערביים כל הצדקה למתן אור ירוק לסוריה לחסל את הכוחות הנוצריים 
בלבנון . לא רק סוריה נהנתה מתרדמת החוש המוסרי במערב . במרדף אחרי קולות 
במועצת הביטחון נשכח הטבח בכיכר טיאנאנמן , ושר החוץ הסיני הוזמן לביקור 
בוואשינגטון . זאת היתה הזדמנות לפקין לפתוח במשפטים נגד מנהיגי הסטודנטים 
שנאסרו אחרי הטבח , ללא מחאות או לסנקציות מהעולם החופשי . איראן הרוויחה 
מהפלישה לכוויית את נסיגת העיראקים מהשטחים שנשארו בידיהם אחרי הפסקת האש 
וסיום המלחמה ויתור מוחלט על כל הדרישות העיראקיות בשאט אל - ערב . סעודיה 
זכתה לא רק בחצי מיליון חיילים אמריקאים כהגנה מפני פלישה עיראקית , אלא 
גם ברווחים כספיים נאים . מעריכים שהעלייה במחירי הנפט כתוצאה מהמשבר הוסיפה 
לקופה הסעודית כ57 . 3 מיליארדי דולר ב021 הימים הראשונים . לזה יש להוסיף 
כ3 מיליארדי דולר שהזרימו לכלכלת סעודיה הכוחות האמריקאיים החונים במדבר . 
אלה סכומים שמעמידים באור צנוע יותר את תרומות ריאד למדינות שנפגעו משיתופן 
בחרם על עיראק ואת ההשתתפות הסעודית בהחזקת החיילים האמריקאים . גם חברות 
הנפט מרוויחות הון עתק . מעריכים ש"בריטיש פטרולאום " וחברת " של " בלבד 
זכו בתוספת של כ6 . 2 מיליארדי דולר מעליית ערך מלאי הנפט שהיה ברשותן . 
הכנסות נטו של שתי החברות הבריטיות גדלו ב003%004 , ויש להניח שגם חברות 
הענק האמריקאיות והצרפתיות לא פיגרו אחריהן . ובנוסף לכך : בריה"ם עלתה 
למעמד של כמעט בעלת - ברית של ארה"ב בזכות תמיכתה בהצעות האמריקאיות במועצת 
הביטחון ; אפילו ממשלת שמיר זכתה מן ההפקר : הבית הלבן הסכים שלא זה הזמן 
לניסיון חדש לקדם את תהליך השלום במזרח התיכון . את חשבונות ההפסדים תגיש 
בגדד לכולנו בשנים הבאות . 
