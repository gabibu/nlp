יותר מהראשון . עוד לא התאוששנו מרצח אחד הנוסעים באוטובוס " דן " קו 
66 בחוצות בני - ברק , והנה שני ערבים פלשתינאים שליחי ארגון חמאס רצחו 
בדם קר שלושה יהודים בבית מלאכה ביפו . מערכת הביטחון על כל זרועותיה מחפשת 
את הרוצחים , אך גם אם יילכדו וייענשו במלוא חומרת הדין , נטעה אם נאמין 
כי החמרה בעונשים תרתיע את אנשי הארגון המתפאר באבידות אשר חבריו הסבו ליהודים . 
המגמה הפוליטית אינה גורעת מחומרת הפשע , אבל אין סיכוי לגבור על ההיבטים 
הפליליים של האינתיפאדה , אם נוסיף להתעלם מאופיה הפוליטי . קבוצות נוער 
ומבוגרים בדרום תל - אביב נתפסו ליצר הנקמה והתנכלו לערבים שהזדמנו על דרכם . 
המשטרה הצליחה בעמל רב לבלמם , אך תגובתם הרגשנית " מוות לערבים " משחקת 
לידי יוזמי הרצח : אנשי חמאס חותרים דווקא להפוך את ההתקוממות נגד שלטון 
ישראלי למלחמה בין שני עמים . מותר לקבוע שרוב יהודי ישראל אינו רוצה במלחמה 
זאת גם לא בשעה הציבור כולו כואב ואבל על הנרצחים . גלוי עתה לעין , כי 
גם יהודים שהזעם על הרצח אינו מוציא אותם מדעתם , אומרים עתה כי " לא רוצים 
עוד לראות ערבים " , וכאשר שר החקלאות אומר כי יש לפטר את כל הפועלים מהשטחים 
המוחזקים ולהעסיק מובטלים יהודים ועולים חדשים במקומם , הוא עונה על הלך 
רוח זה . נניח , כי המשק הישראלי יהיה מסוגל לגבור , תוך זמן סביר , על 
הבעיה אשר הפסקת העסקתם של למעלה ממאה אלף פלשתינאים תיצור . עדיין מתעוררת 
השאלה כיצד הממשל הצבאי והמנהל האזרחי יוכלו להתמודד עם בעיית האבטלה אשר 
סגירתו של שוק העבודה בישראל תוליד בגדה המערבית וברצועת עזה . לא זו בלבד 
שרגשי המרירות והתסכול ידחפו צעירים נוספים לשורותיהם של ארגוני החבלה , 
צה"ל עלול להידרש להתעמת עם הפגנות המוניות של רעבים ללחם . האם רפאל איתן 
מאמין כי צה"ל יעמוד גם במבחן זה ? מי שמציע לשלול מקורות פרנסה בישראל מכל 
הפלשתינאים , אינו יכול להוסיף ולדבוק בסיפוח השטחים , או מכל מקום , 
בהחזקתם לצמיתות תחת שליטתנו . התפיסה המדינית , אשר גורסת מטעמים דתיים 
היסטוריים או ביטחוניים אחת משתי מטרות אלה , אינה עולה בקנה אחד עם גירוש 
הפלשתינאים משוק העבודה היהודי . ראשי המפלגות , שהממשלה הנוכחית נשענת 
עליהן , חייבים להבהיר לעצמם כי הנצחת השלטון הישראלי בגדה וברצועה וחרם 
על עבודה ערבית בישראל סותרים זה את זה . לא רק הפוליטיקאים מן המחנה הימני 
נתבעים להכיר בכך , אלא גם השכבות העממיות התומכות בהם . כל שיטות הפעולה 
המבוססות על ההנחה כי ניתן לבלום את האינתיפאדה ולהביא לסיומה כרטיסים מגנטיים , 
תעודות זהות ירוקות , מעצרים מנהליים , בדיקה טורדנית במחסומים לא הועילו ; 
גם גירושים ועונשים חמורים יותר לא ישיגו את המטרה . מרבית השטחים הם מעמס 
אשר ישראל אינה מסוגלת לשאתו . אם הממשלה תגיע לכלל הכרה זאת , תגיע השעה 
לדון בשאלה לטובת מי להתפנות מהם ובאלו תנאים . הממשלה עדיין מסרבת ומתחמקת 
מהסקת מסקנה עקרונית , אבל זאת בלתי נמנעת . הבוחרים המפחדים מפועלים פלשתינאים , 
צריכים לומר עתה לנבחריהם כי אין הם מפחדים מוויתור פוליטי טריטוריאלי ואף 
מעדיפים אותו על פני הסטטוס קוו . 
