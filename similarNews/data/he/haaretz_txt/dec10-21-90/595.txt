במקום שהמורים יעסקו כל הזמן בתיפקוד של התלמידים ויחלקו להם ציונים , מוטב 
שיתרכזו קודם כל בשאלה , איך הם עצמם מתפקדים בכיתה . ביקורת ברוח זו השמיע 
אתמול פרוף שלמה שרן מבית הספר לחינוך באוניברסיטת תל אביב , בכנס מורים 
בחינוך היסודי , שערכה הסתדרות המורים . שרן טען כי העיסוק המתמיד של המורים 
רק בתלמידים , נובע מהעובדה שברוב בתי הספר לא מתבצעת בדיקה עצמית באמצעות 
שיטות הערכה ומדידה , ולפיכך אין להם משוב על תיפקודם . בהיעדר משוב , 
אין בתי הספר יכולים לתקן את עצמם . שרן ציין כי רוב הנסיונות לשנות את 
בתי הספר ולהכניס בהם שיפורים וחידושים נכשלו , משום שהמסגרת הבית - ספרית 
קופאת על שמריה זה שנים . אחת הדוגמאות לקיפאון היא ריכוז הכוח בידי המנהלים 
ולעתים בידיהם ובידי צוות הנהלה נבחר , בעוד שהמורים מנוטרלים ואינם שותפים 
להחלטות , בנוגע למדיניות ולשיטות הוראה בבית הספר . היות שההוראות מונחתות 
על המורים מגבוה , הם אינם ששים לשתף פעולה וקשה לבצע שינויים בבית הספר . 
מסיבה זו , טען שרן , רוב בתי הספר " ממטולה עד אילת " דומים זה לזה . 
" אינני מסכים לגישה , שהילדים הם מרכז החינוך " , הדגיש שרן . " המורים 
בבית הספר הם המרכז . אי אפשר ללמד ילדים בלי מורים . אבל אם המורים חושבים 
שהם נמצאים שם רק כדי ללמד , הם טועים . " הם צריכים , בד בבד , להחליט 
איך ללמד , איך לארגן את העבודה ומה יהיו היחסים בינם ובין ההנהלה . אם 
דבר זה לא ייעשה , אין לצפות לשום שינוי בבית הספר " . שרן הוסיף , כי בימים 
אלה נדונו במשרד החינוך הצורך והדרכים לטלטל את בתי הספר כדי להוציאם מהשיגרה . 
פרוף דוד נבו מבית הספר לחינוך באוניברסיטת תל אביב , אמר כי רק שבעה בתי 
ספר בישראל מבצעים , זו השנה השלישית , מדידה שיטתית של עבודת המורים , 
תוכניות לימוד ופרויקטים שונים . לטענתו , היות שמדידה בחינוך , היא 
איסוף שיטתי של מידע , באמצעות כלים אובייקטיוויים ככל האפשר , תוך שילוב 
שיפוט ושיקול - דעת פדגוגיים , זוהי שפה שיש להתמחות בה . חובת ההתמחות 
חלה קודם כל , על המנהלים ועל צוותי המורים העתידים לקיים את ההערכה בבתי 
הספר . נבו ביקר את משרד החינוך , בגין העובדה שהוא מעריך בתי ספר בעיקר 
על סמך הישגי התלמידים בבחינות . הערכה זו אינה רק " צרה מאוד " , כהגדרתו , 
" כי אם גם מזיקה מאוד " . הדבר גורם לכך שבתי ספר רבים ( בעיקר בעל יסודיים ) 
, " נפטרים מתלמידים העלולים לקלקל להם את התפוקות " . גישה זו חוסמת , 
לדברי נבו , החדרת שינויים לבתי הספר . 
