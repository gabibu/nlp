מכל צד וזווית שאנו נאלצים להסתכל ולבחון את המשבר במפרץ , השלכותיו על 
ישראל כיום ובבוקר שלאחרי התמונה פסימית ביותר . מעוררת חרדות ודאגה . 
אבל בא זאב שיף ב"מוקד " ואפילו מפתיע כשהוא צופה בשיקול דעת מפוכח , 
גם פתח לאופטימיות . שיף סובר , שגם מלחמה לא תפתור את כל הבעיות , ומזהיר 
את אלה המצפים בקוצר - רוח למלחמה במפרץ . מלחמה לדעתו , לא תחסל את מכונת 
המלחמה העיראקית , וגם תעלה ביתר - חריפות את נושא הנשק הלא - קונוונציונאלי 
באזור . וקיימת גם סכנת המלחמה עצמה , שאין להקל בה ראש . אבל לטענת שיף 
וכאן נכנסות התניות לתמונה האופטימית אם ארה"ב תנהג בתבונה , תביא את 
סדאם לשולחן הדיונים , הסעודים מצדם גם יצטרפו לתהליך השלום , וממשלת ישראל 
תהיה נועזת וחכמה , ותצטרף לדיונים הרי זו עשויה להיות פרשת דרכים חשובה 
וגורלית בדרך לשלום עם הפלשתינאים . אבל בינתיים אנו בתחומה של אוטופיה , 
וכל מדינות האזור , כולל ישראל , יחד עם האמריקאים ובוש השבוי בקואליציה 
הבין - לאומית ובהצהרותיו על מטרות ארה"ב שקועים עמוק בבוץ . מה גם , 
שישראל לפי שיף , נדחקה כליל על רקע המשבר , ואנו מצטיירים בו , כחסרי 
נוכחות לחלוטין , וללא פרופיל לגמרי . הוא מצדו סבור , שפרופיל נמוך אינו 
מספק , ובמיוחד אם נותקף על - ידי עיראק . משה ארד , מי שהיה שגריר ישראל 
בארה"ב , רואה רתיעה בארה"ב מפני תיאום אופרטיווי עם ישראל , וקובע שהמטרות 
האסטרטגיות של השתיים , אינן זהות . וכאן שוב אנו חוזרים לבעייתיות שבפרופיל 
נמוך . לגבי ועידה בין - לאומית , שגין קירקפטריק רואה בה אסון ארד ושיף 
תמימי - דעים , שזו עכשיו מהומה על לא מאומה , אבל מיד לאחר יישוב המשבר 
בכל דרך , עלינו להתכונן לכך ברצינות , מפני שאין ספק , לפי ארד , שהסכסוך 
יצר תחושה של דחיפות , ונושא ישראל יעלה לראש סולם העדיפויות האמריקאי . 
בינתיים מתקבל הרושם שבמפגש בין שמיר לבוש , נדחקו והוחלקו המשקעים והבעיות , 
ושיף אומר , שהמפגש לא נועד בעצם לפתור בעיות אלא דווקא להחליק עליהם . 
בינתיים האמריקאים גם לא יפתיעו , אבל אין מקום לאשליות , הבעיות נותרו 
בעינן והן מחכות לפתרון . האווירה במוקד היתה הפעם נינוחה , והמרואיינים 
רהוטים ובקיאים בנושא לפרטיו האכזריים . אבל התחושה היא של ימים קשים , ומשהו 
אפוקליפטי באוויר . ואפילו קיים שמץ של אופטימיות בתחזיות המלומדות , זו 
הרי רחוקה ממימוש , גם מפני שהיא מותנה בתנאים רבים כל - כך , וגם בגלל 
ההרגשה שיהיה גם מי שיכזיב . 
