יו"ר ועדת העבודה והרווחה ח"ך אורה נמיר ( מערך ) הביאה לאישור המליאה 
בקריאה שנייה ושלישית את החוק לטיפול בחולי נפש . החוק מסדיר את המעמד של 
חולה הנפש בחברה והטיפול שיינתן לו . אחד הסעיפים המרכזיים בחוק החדש קובע 
שראש שירותי בריאות הנפש או עובד של משרד הבריאות , או הממונה מטעמו , 
יהיה רשאי להיכנס למחלקה בביה"ח לחולי נפש , לחקור בתיקים ולנהל חקירה לגבי 
מצבם של חולי נפש . סעיף זה קומם את הח"כים יאיר צבן ורן כהן , שהגישו 
הסתייגות עליו והציעו שרק ראש שירותי בריאות הנפש או רופא , יהיו מוסמכים 
לחקור בתיקים . סעיף אחר שעורר את מחאתם של צבן וכהן , קובע כי חולה שאושפז 
בצו של בימ"ש יהיה פטור מתשלום עבור האשפוז . צבן הגיש הסתייגות והציע שלא 
לחייב אדם המאושפז בבי"ח לחולי נפש בתשלום . לעומת זאת , כהן הציע כי כשאדם 
שיאושפז על - ידי ועדה פסיכיאטרית , קופת החולים בה הוא חבר תכסה את הוצאות 
האשפוז שלו , אולם הצעותיהם לא התקבלו . נמיר סיפרה כי תחילתו של החוק בהצעת 
חוק פרטית שהגישה ח"ך שושנה ארבלי - אלמוזלינו . לדבריה , ועדת העבודה 
והרווחה קיימה 71 ישיבות בנושא זה , ושמעה את כל הגורמים המטפלים בחולי 
הנפש . נמיר ציינה כי החוק מושתת על הניסיון שנרכש במשך 53 שנות הפעלתו 
של החוק הקיים והוא משקף את השינויים והחידושים שהתחוללו בטיפול במחלות נפש , 
ומבטא את ההשקפות הרווחות היום בעולם . נמיר הדגישה שבחוק זה הצליחה הוועדה 
למצוא את האיזון המתאים בין ההגנה על חירותו וזכויותיו של חולה הנפש לבין 
ההגנה על החברה . החוק משקף גישה חדשנית הבאה לביטוי באפשרות לתת טיפול 
מרפאתי כפוי במקום אשפוז בבי"ח . הח"כים יאיר צבן ( מפם ) ורן כהן ( רץ ) 
הגישו שורה ארוכה של הסתייגויות לחוק . אולם במפתיע תמכו נציגי הקואליציה 
שהיו באולם בשתי ההסתייגויות הראשונות של צבן וכהן . נמיר נדהמה : " אני 
בטוחה שלחברי הכנסת לא ברור על מה הם מצביעים " . שתי ההסתייגויות שהתקבלו 
קובעות כי תינתן הגדרת מעמד עצמאי לפסיכיאטר המחוזי שיהיה תפקיד נבדל ממנהל 
בי"ח וכי יחול איסור על הארכה אוטומטית של אשפוז כפוי של חולה נפש מעבר לתקופה 
שבו קיימת הצדקה לאשפוזו בכפייה . תמיכתם של אנשי הקואליציה בהסתייגויות 
של צבן וכהן , גרמו מבוכה רבה בקרב הח"כים ארבלי - אלמוזלינו ונמיר . מאחורי 
הקלעים נעשו מאמצים לאתר את שר הבריאות אהוד אולמרט שלא נכח בכנסת , כדי 
שיבהיר לחבריו בקואליציה שהם פועלים בניגוד לעמדת משרדו . כששמע אולמרט 
על דרך הצבעתם של חבריו , הוא נדהם וביקש מהם להתנגד לכל ההסתייגויות . 
הדבר עורר את מורת רוחם של צבן וכהן שהבחינו במהפך וקראו ליו"ר סיעת הליכוד 
שרה דורון : " אל תראי בהצבעה הזו הצבעה קואליציונית או סיעתית . אם אנחנו 
לא נתרגל בכנסת לכך שבשאלות כאלה כל אחד מצביע לפי הבנתו ומצפונו , זה יהיה 
חמור ביותר " . אבל , דבריהם של צבן וכהן לא עשו רושם על הח"כים מהליכוד 
ומהמערך שהרימו את ידיהם שוב ושוב נגד כל ההסתייגויות . הדבר עורר את זעמם 
של שני הח " כים ממפם ומרץ . " היום הזה מחייב אותנו לחשוב מה קורה לחירות 
שלנו ולהצביע לפי מה שאנו חושבים " , זעם כהן ויחד עם צבן הסיר במחאה את 
כל שאר ההסתייגויות . 
