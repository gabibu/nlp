בודפשט ( מיוחד ל"הארץ " ) . בעיר טימישוארה , בה פרצה לפני שנה המהפכה 
הרומנית , נערכו אתמול הפגנות רחוב המוניות , בהן הושמעו שבועות נאמנות 
לרוח המהפכה מאשתקד והתביעות ( המקובלות עתה בהפגנות ברחבי רומניה ) , 
להתפטרותם של הנשיא אילייסקו וראש הממשלה רומאן . בבוקרשט נערכה אותה שעה , 
הפגנה רבת משתתפים למען " רומניה גדולה " . כמה ממשתתפיה הניפו מפות , 
שבהן נכללו בגבולות רומניה גם מולדווייה , בוקובינה ( עתה חלקים של בריה"ם ) 
ודוברודזה הדרומית , השייכת לבולגריה . בקישינוב בירת מולדוויה נערכה הפגנה 
מקבילה , שמשתתפיה התנגדו לחתימה על אמנת - הברית החדשה של בריה"ם . כמה 
נואמים טענו , כי מולדוויה היא קורבן של הסכם ריבנטרוף - מולוטוב , השמיעו 
קריאות למען " פינוי כוחות הכיבוש " ( הסובייטיים ) ובהפגנה הושמע שיר 
על רומניה גדולה . בטימישוארה עומדים היום אלפי עובדים מן המפעלים בעיר , 
להמשיך בשביתתם למען שיפור שכרם ותנאי חייהם , שבה החלו בסוף השבוע . 
הבישוף הרפורמי ההונגרי לאסלו טוקש שהניסיון לגרשו מביתו היה הזיק שהצית 
את אש המהפכה חזר בהזדמנות זו לעירו ואף ערך בה מסיבת עיתונאים . אותה שעה 
הודיעו ששה ארגונים ומפלגות אופוזיציה ביניהם מפלגת האיכרים , המפלגה הליברלית , 
איגוד ההונגרים והאיגוד המקצועי הגדול " אלפא " על הקמת ארגון גג משותף 
בשם " אמנה לאומית למען כינון דמוקרטיה " . הארגונים המשתתפים ישמרו על עצמאותם 
הרעיונית והארגונית , אך בבחירות המקומיות הצפויות באביב יעמידו מועמדים 
משותפים . תביעתם המיידית היא הקמת ממשלת אחדות לאומית והקדמת הבחירות 
לפרלמנט ולנשיאות . 
