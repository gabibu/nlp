משום מה נמנעים בטלוויזיה הישראלית , אולי אף במודע , מ"דיוקנים " של 
אישים . ואולי כדאי לא להעלות את הנושא , מפני שאם האישים שאנו נידונים 
לצפות בהם בתוכניות ראיון ומלל בלתי פוסק יופיעו במסגרת תוכנית דיוקן , 
אנו עלולים לצפות בדיוקנים חלולים . ובכלל , כמה אנשים מעניינים באמת , 
היודעים להתבטא בצורה מקורית יש כאן ? כמה אנשים יודעים לספר סיפור חיים 
טוב ? לא נותר לנו אלא לצפות בדיוקנים מיובאים , שרמתם לא אחידה . תוכניות 
אלה מספקות הזדמנות לעקוב אחר אדם לא רק באמצעות המלים , אלא גם באמצעות 
הופעתו , ביטחונו העצמי ורגעי המבוכה שלו , הגסטות והדרך שלו לענות על 
שאלות ולהתעלם מאחרות . ניתנת כאן גם הזדמנות לעקוב אחר גישות וסגנונות 
שונים של ראיון ומראיינים . ב"אפוסטרוף " השבוע לא התכוונו לשרטט דיוקן . 
אבל בתוכנית שנושאה הוא כוח הממון והשפעתו על הפוליטיקה והפוליטיקאים , 
שבה אחד המשתתפים הוא רוברט מקסוול הדבר הוא כמעט בלתי נמנע . מקסוול 
הוא מרואיין מעולה , בעל נוכחות טלוויזיונית מרשימה , וברנאר פיבו מודע 
לגודל המשימה . הראשון , בצרפתית טובה ( אשתו היא צרפתיה - פרוטסטנטית ) 
, המפגין ביטחון עצמי רב , מסמל בעצם את מלוא השפעתו של הכסף על הממסד 
השלטוני . אם כי למרבית הפלא , הקפיטליסט פר - אקסלנס , ידידה של מרגרט 
תאצר שעזרה לו בדרכים עקיפות , הוא איש הלייבור . מקסוול כפי שפיבו מתמרן 
אותו בדרכו האירונית ואין זה כל כך קל הוא אב - טיפוס של גיבור מודרני , 
שאפתן ומצליחן , ומצליחנים הם תמיד באופנה . בעל אימפריה תקשורתית שלא 
חדל לצבור ממון והשפעה , השואף להיות אחד מעשרת אנשי התקשורת הגדולים בעולם . 
הוא אינטליגנטי מאוד , בעל דמיון ותעוזה רבה , ולדעת פיבו ניחן גם בחוצפה 
ובתקיפות . אדם קשה ולא - מתפשר , שאינו טורח לעקוף מכשולים אלא מעדיף 
לעקור אותם מדרכו . באמצעותו מנסה פיבו לחשוף גם פן אלים בחברה הבריטית , 
שבה הניגודים החברתיים - מעמדיים הם קיצוניים וחדים , ויש להם תוצאות אלימות . 
אבל אין כמו ממון וכוח לעורר ברבים , גם במראיין המשוחח בידידות לכאורה 
העלולה להכשיל , הערצה והערכה . בתוכנית " דיוקן " של רשת תיימז הבריטית 
משרטטים דיוקנים בצורה ישירה ולא מתוחכמת . הפעם מדובר בסופר סול בלו . 
המראיין מתרכז משום מה דווקא בספר אחד שלו " הדצמבר של הדיקן " . בלו , 
המגדיר עצמו כרושם זיכרונות של החברה האמריקאית , הוא אינטלקטואל בעל כושר 
ביטוי , הזהיר מאוד בדבריו ובניסוחיו , ובדרכו שלו מבקר חריף של החברה 
והתרבות האמריקאית . בחברה שלנו , הוא אומר , אנשים מעודכנים מאוד במתרחש 
סביבם אבל אין תקשורת של ממש . הוא רואה סביבו סערה של הפשטות : " אנשים 
כאן מתוחכמים אבל בצורה ברברית " . חלק נכבד מן הדיון מוקדש לשיקגו , עירו 
של בלו , האותנטית והספרותית . ו"ההומניסט הבודק עובדות חיים " עונה בהרחבה 
על השאלות בנוגע לתת - המעמד שקם בעיר זו , המהווה מקור לאי הסדר וההתנגשויות 
הרבות , הפוגעות בחיים התקינים . בלו אכפתי מאוד , ומודה שלמרות שכתב 
בהרחבה על תת - מעמד זה , חקר ודרש אודותיו , " עדיין אין בכוחו לחדור 
לתוך התוהו ובוהו " . הוא מצהיר שמטרתו לנסח דברים מבלי שאפשר יהיה לבטלם , 
ובספרו אין מסר אלא רק ניסיון להעביר את תחושת המקום . מוסד הביקורת ודרישותיו 
( למשל , רצונם של המבקרים שיצור שוב ושוב את אותו ספר ) הם חידה בעיניו . 
המראיין המרצין והולך , גם מנתח לפרטי - פרטים את הדמויות שבספר , ומשוחח 
עליהן עם בלו , כאילו מדובר באנשים חיים . לדעתי , כאן באה לידי ביטוי 
חולשתו של הדיוקן , שאמנם עזר לנו להכיר את סול בלו אך לא בצורה מספקת , 
ואולי אשמים בכך המראיין וסגנונו . ובכל זאת זו היתה הזדמנות נדירה לפגוש 
במין מסווה של אינטימיות , שרק הטלוויזיה מסוגלת לספק כמותו , אישים ברמה 
גבוהה כל - כך . 
