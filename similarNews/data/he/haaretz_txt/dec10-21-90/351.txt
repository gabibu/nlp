הבטחתי לעצמי לא פעם שעל הנושא הזה אני חדל לכתוב . מה שקורה שם נלעג עד 
כדי בנאליות . אבל זאת הרי הסכנה שבדילוג על הדברים המוקצים ביותר שנהפכים 
למובנים מאליהם , לחלק ממה שנדחף אליך הביתה . אי אפשר להתרגל לכך . זאת 
בושה שישנה אצלנו חבורה של ממונים פוליטיים , המחליטה בישיבות המליאה והוועד 
המנהל של רשות השידור מי יופיע בטלוויזיה , ומה יראו בה . רשימת הקובלנות 
שלהם היא אשנב לעולם מנטלי הלקוח כאילו מחיי סניף מפלגה בזרנוגה ג . וזאת 
רק ההתחלה . בעוד חודשים אחדים , כפי שיתברר להלן , מה שקורה עכשיו ייראה 
כמשחק ילדים . הם רצו בעבר שכתבי הטלוויזיה והרדיו יאמרו בדיווחים שלהם " מדינה 
פלשתינית - כביכול " ו"הנהגת הפורעים " . הם לא עיכלו אנשים כגון הסופר 
דוד גרוסמן לשעבר מגיש צנוע ברדיו שנאלץ להתפטר . הוא הלך בעקבות מיטב 
עובדי הרשות שברחו משם בהדרגה . שלמה קור , שהוא גם המשנה ליו"ר רשות השידור , 
מפרסם כמעט כל שבוע דרישות המגמדות את הסאטירה מ"המוסד הסגור " . הוא דרש 
להסיר משמו של גורג חבש את התואר דוקטור , לכנות את היישובים בשטחים בשמות 
התנ"כיים שלהם והצליח לדחות תשדיר שירות על איידס כיוון שזה לא הזמן להראות 
דברים כאלה . עכשיו לא טוב להם עם ירון לונדון . רע להם עם יומן השבוע שזורע 
אי - נחת בערב שבת . מעיהם מתהפכים מדורון נשר , משלמה ניצן ומטוביה צפיר . 
הם היו מפטרים את זוכי פרס ישראל שנתנו פעם לצופים את " ניקוי ראש " . 
אבל אין כבר כמעט את מי לזרוק . עם קמטים מרים משני צדי הפה הם באים לישיבות 
הגוף שאליו מונו על - פי מפתח מפלגתי , ושופכים מדי שבוע את מררתם . כך 
הם העבירו ביום שלישי השבוע , במליאה של רשות השידור , את ההחלטה להגלות 
את יומן השבוע ליום חמישי בערב . לא היתה לכך שום סיבה לבד מהתחושה שלהם 
שאיזו יד זדונית , שבה הם אינם מצליחים לשלוט , מקלקלת להם את השבת ומעוררת 
אצלם את מיצי המרה . הם החליטו לדלל את לונדון לא מפני שלמישהו היתה טענה 
כלשהי כלפי הופעתו . הם לא אמרו אפילו מקצת מה שמבקרים מקצועיים אחדים טענו 
כלפיו . בעיניהם הוא לא בסדר בגלל מאמרים שכתב ב"ידיעות אחרונות " . מספרים 
לי שרמת הדיון בישיבת המליאה השבוע היתה מחפירה , ובכך לא היתה יוצאת דופן . 
חבורה דלה עסקה שם שוב באופן הרדוד ביותר בנושא מרכזי של תרבות הפנאי בארץ . 
עסקני מפלגות ושליחיהן גילגלו שיקולים שכמעט כולם היו פוליטיים . היה בהם 
שוב משהו מגוחך מאוד , אלמלא הכתיבו בהדרגה את פרצוף המרקע . מנהל הטלוויזיה , 
יוסף בראל , שהגותו די צנועה ואשר נחשב למינוי צר - אופק של לשכת ראש הממשלה , 
היה זה שהעלה שם את רמת השיחה . אפילו אותו , הממונה הצייתן , עוקפים 
עכשיו מימין . בראל נאלץ לומר למשתתפים דברים אחדים בעניין טיבה האנטישמי 
כמעט של פסילת הסאטירה של אפרים סידון וטוביה צפיר על אפליית ערבים בעבודה . 
באוזניהם של נציגי הציבור , האמורים להיות באי - כוח שקולים של טעם טוב 
ושל שכל ישר , נאלץ בראל להגן על זכותם של ערביי ישראל לשוויון זכויות . 
לא רק שערורייה יש שם בעיניי , אלא עלבון ממש : שייתכן בכלל להפקיד את 
הסמכות לכוון את התוכניות בידי האנשים האלה . ובתוכם מי שהורחק מעיתונו 
מטעמי אתיקה , אורי אורן . הוא הגיש את הצעת הסיכום על טיבם הרצוי של השידורים 
שזכתה השבוע ברוב הקולות של חבריו , וביניהם איש עסקים , אמנון מנדה , 
שהובש פעם קשות בתוכנית " כלבוטק " . אין עוד מדינות תרבות שבהן אפשרי דיון 
כזה . אבל כיוון שהוא מתאפשר מכוח החוק , צריך לפחות לשאול מהו הפחד הזה 
שלהם ממלים . הוא נובע כנראה מגמגום המחשבה של מי שעמדתם קשה עליהם לניסוח 
משכנע . לכן הם יחששו במידה כזאת מכל הגה העשוי לערער את העמדה העיקשת שלהם . 
זה פחד של בעלי אמונה לוהטת המבקשים להשתיק את זולתם : הם יודעים שדרושה 
קנאות כדי לקיים את דעתם , והם נרתעים ממלים שאולי מצליחות לגעת בלבם ובמוחם 
של הצופים . במקום שהספק נכנס בדלת , הקנאות הפוליטית בורחת מהחלון . אבל 
מה שקרה עד עכשיו הוא רק צל - צלו של מה שצפוי בעוד חודשים אחדים . ההרכב 
של מוסדות הרשות משקף עדיין את יחסי הכוחות בממשלת האחדות . יש שם יחס של 
01 : 21 לטובת הליכוד . כשימונו המוסדות החדשים הם יהיו צילום של הממשלה 
הנוכחית . נו , אפשר כבר לשער מה יהיה שם . ואולי כדאי לעשות מעכשיו את 
הניסוי היקר הזה : לתת להם להעביר את כל מה שהם רוצים , עד הסוף . ששלמה 
קור יעשה סטנד - אף שבועי בליל שבת . לשתוק , ולהיכנס מתחת לשמיכות . 
