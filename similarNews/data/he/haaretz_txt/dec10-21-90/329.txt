יש לי זיכרון - ילדות מסוים הקשור ברוסיה , ואם זיכרון זה הוא שקיבע בי 
איזו דעה קדומה ביחס לארץ זו , הרי שיפה עשה . מעשה שהיה כך היה : באמצע 
שנות החמישים נסע אבי למוסקווה , ובשובו חזרה לפולניה הביא לנו , בני השמונה 
והשש בערך , רכבת צעצוע חשמלית , ארוזה בקופסה אדירה , מארץ הנסים המזרחית . 
הרכבתה של הרכבת נמשכה זמן רב , הופעלו מיטב הכוחות הדרושים לשם כך אני 
זוכר את אבי גוהר במשך שעות מעל מסילת - הברזל הארוכה שתפסה את מלוא החדר 
וכאשר עמדה כבר רכבת הצעצוע האדירה היה זה חיזיון מרהיב . בטקס הפעלה חגיגי 
אמורה היתה הרכבת לצאת לדרכה ולחצות תעלות ויערות והשד - יודע - מה עוד . 
בהתרגשות רבה נלחץ איפוא המתג אך הרכבת לא זזה . פשוט סירבה לנסוע . 
כל העמל הממושך היה לשווא . רכבת הצעצוע המפוארת סירבה לעבוד . זהו עיקר 
המעשה שבכוחו לעשות את הילד החולמני והתמים ביותר לספקן מר - נפש לעתיד לבוא . 
המעשה הזה עולה בדעתי על גבעת הקרמלין , עד שבקושי אני מצליח להניסו מזיכרוני 
כדי להקשיב לדברי המדריכה הרוסייה המספרת משהו מעניין על אודות הפעמון הענק 
שנגלה לעיני החבורה הקטנה שלנו בדרכה אל כנסיות הקרמלין . וכה אומרת לריסה , 
בקשר לפעמון אדיר - הממדים המקושט בגילופים עדינים , המוצב על כן מיוחד 
בכניסה לקומפלקס האדיר של בנייני הקרמלין : הקיסרית אנה איוואנובנה , אחייניתו 
של פטר הגדול , בתו של איוואן ( הרביעי ? ) , היא שציוותה לעצב את הפעמון 
הזה שנועד להיות הגדול בכל רוסיה , אם לא בעולם כולו . באמצעות הפלא הזה 
קיוותה להתחבב על אזרחי ארצה , שמלכתחילה לא נטו לה חסד . משפחה שלמה של 
אמני עיצוב - פעמונים , שמם חקוק על דפנות הפעמון , עבדה במשך חמש - עשרה 
שנה על עיצובו של הפעמון הגדול שבכל הזמנים . עשרים סוסים גררו את העגלה 
שעליה הוצב הכן המיוחד , האדיר , שנבנה במיוחד לצורך זה . הפעמון ידוע 
בשם " הפעמון שלא צילצל מעולם " , שכן היה כבד וענק מכדי להעלותו על מגדל 
הפעמונים של הכנסייה הסמוכה , אף שמלכתחילה נועד לכך . הפעמון עשוי מתערובת 
של מתכות כאלה ואחרות ( לריסה מפרטת ) , היקפו כך וכך מטרים , עינבלו 
בלבד שוקל שתי טונות בערך , וכו וכו . הרושם שמותיר הפעמון על חבורתנו 
אינו ניתן להכחשה . אנחנו ממשיכים בסיורנו במרחבי הקרמלין , והנה הגענו 
גם אל ה"צאר פושקה " , התותח האדיר ביותר בזמנו , המפורסם מן הספרות . 
הוא עומד , אדיר ממדים , על כן מיוחד , וכו וכו . עשרות סוסים גררוהו , 
כמה עגלות , וכו וכו . עם זאת לא ירה התותח האדיר , המלכותי ( " צאר 
פושקה " הוא משהו כמו " תותח ענק " ) שום כדור מעולם : איש לא הצליח לצקת 
כדורים בגודל התואם את הקנה האדיר שלו . לכאורה , יאמר הקורא החשדן , אני 
אוגר כאן מן הזיכרון המוקדם ומן הסיור המקרי בטיול המקרי סמלים לגחך באמצעותם 
את המדינה האדירה שבה הכל עשוי בגדול , להדהים ולהפליא , ובה שום דבר אינו 
עובד , הרכבות אינן זזות , או זזות באיחור נצחי , והפעמונים מצלצלים לעתים 
רחוקות אם בכלל . לכאורה , מה המיוחד בכך ? מה רוסי במיוחד בחוסר - היעילות 
הזה , המשולב בתאוות - הגודל ? זו תכונתן של אימפריות מאז ומעולם , ובאשר 
ליעילות אפשר לספר סיפורים כאלה ואחרים גם מארצות המערב , מאנגליה למשל . 
אך רוסיה היא , בכל זאת , תופעה מיוחדת גם לעומת הנרפת האנגלית בת - ימינו . 
העוקץ הוא בזה שברוסיה אין זה דווקא עניין בן - ימינו . מה אעשה וזהו אמנם 
הרישום הברור ביותר של מוסקווה , אולי יהיה זה גם רישומה של כל עיר אחרת , 
אולי של הארץ כולה , שאיש לעולם ( ולא רק אני ) לא יוכל להכירה כלל , 
רישומה של רוסיה ההיסטורית או הנוכחית , הצארית או הקומוניסטית , על האורח : 
הגדלים המהממים , וחוסר האפקטיוויות הגמור של הגדלים הללו . נדמה שעשיית - 
הרושם היא הסגולה הגלויה ביותר לעיני התייר , לפחות במוסקווה . בתי - המלון 
האדירים במלון " רוסיה " הסמוך לכיכר האדומה יש ששת אלפי חדרים ( הגדול 
בעולם , כמובן ) , ובמלון שלנו , " בלגרד " , על שני בנייניו העצומים , 
ארבעת אלפים חדרים עומדים ריקים רוב ימות השנה ; הם מתמלאים בעיקר בעתות 
הקונגרסים הכלל - סוביטיים , ובעצם מהווים נטל כלכלי במשך רוב הזמן , כמו 
שמודה לריסה הספק - פטריוטית ספק - ביקורתית , המתרשמת מן הגודל , צאצאית 
נאמנה לנתיני הקיסרית אנה איוואנובנה , ועם זאת יודעת כבר להסתכל על ארצה 
מבחוץ , אולי משום שהיא נשואה להולנדי . בנייני הציבור בכללם הארמונות 
הבנויים בסגנון המכונה " גותיקה סטאליניסטית " שמשוכנים בהם , בין השאר , 
משרד החוץ או מלון " אוקראינה " , וכולם דומים להפליא לארמון התרבות המזעזע 
שבמרכז וארשה , מתנתו של סטלין לאומה הפולנית עומדים ודאי גם הם בלא שימוש 
מלא כל הזמן או רובו . בניינים אלה לא היו אולי עניין מיוחד לענות בו , 
אחרי ככלות הכל מוסקווה היא בירתה של אימפריה אדירת - ממדים . אלא שהרושם 
הגלוי שהם מותירים הוא של עליבות ודרדור , שכן שלטונות העיר אינם מסוגלים 
לתחזק את הגדלים הללו . כל זה הוא כנראה קו מתמשך בהיסטוריה הרוסית , ולאו 
דווקא ממאפייני המגלומניה הסטאליניסטית . חוסר - היעילות והמגלומניה הריהם 
יסודות ה"אדם הרוסי " , או לפחות התרבות הרוסית הגלויה . ובכל דבר כך : 
אפילו בספר הסובייטי יש משהו כבד להו - קפמאליד4גיע , שרק לאחרונה ניכרת 
בו התרככות קלה ( כריכות רכות נכנסו זה לא כבר לשימוש ) . מה גם שרוב 
הסופרים זוכים עד מהרה למהדורת כל - הכתבים המגושמת ( בדרך כלל הלא - מלאה ) 
, כך ששלושת כרכי בולגאקוב שהופיעו בינתיים מתוך המהדורה המלאה המתוכננת 
לשמונה כרכים , שוקלים לפחות שמונה קילוגרמים , ואחרי רכישתם אני חייב 
לגזור על עצמי התנזרות מקניות נוספות . וכך כתבי העת ה"שמנים " , אותה מסורת 
רוסית מכובדת ומסורבלת העושה מכל כתב - עת שולי ספר בן מאות עמודים . אכן , 
נדמה שהגודל לשמו , הגודל בלא תכלית , מציין כל פעילות , תרבותית או 
אחרת , בעיר אדירה , ועם זאת , לא לגמרי עירונית , שמרחבים שלמים , 
לא - בנויים עדיין , מצויים במרכזיה , בין בנייני הענק הכעורים , כאילו 
יש כאן ניסיון מתמיד לברוח מן הכפריות המיושנת על - ידי הבינוי לגובה , 
ולאו דווקא לרוחב , ובפרוטרוט ולתועלת הבריות . ( אני נזכר שסטאלין התעקש 
על בניית הארמון הגותי הנורא במרכז וארשה , למרות שראשי השלטון הפולני הציעו 
שהמתנה המובטחת תהיה הוספת שכונת מגורים לעיר ) . המופעים המעטים שביקרתי 
בהם הצטיינו באורך שאין לעמוד בו . למשבר מיוחד , שאחריו ויתרתי על ביקור 
בכל מופע רוסי נוסף , גרם לי קונצרט זיכרון למלחין סובייטי אחד , שאליו 
הזמינני חבר , ואשר נמשך יותר מחמש שעות . בסופה של השעה הרביעית של המוסיקה , 
היפה ככל הנשמע , ביקשתי את נפשי למות . כאשר בשלב הזה יצאה עוד מקהלת 
נערות אדירה מאתיים נערות לשיר משירי המלחין , היפים מאוד כשלעצמם , 
התנצלתי בשארית כוחי באוזני חברי ואמרתי לו שלצערי עלי ללכת מיד . הוא 
נעלב קלות , ואני הסתלקתי מ"בית הסאיוזים " ( מול ה"בולשוי " ) , שבו 
נערך הקונצרט האדיר , וירדתי בכבש המדרגות המונומנטלי אל הרכבת התחתית העצומה 
בגודלה וככל הנראה הדבר היחיד הפועל במוסקווה כשורה כדי לנסוע , תמורת 
חמש קופייקות ( משהו כמו מינוס שני סנטים לפי השער ה"שחור " של הרובל ) 
אל מלוני הענק , ואל חדרי הלא - קט . שילוב הגודל עם הרפיון , העוצמה 
המשוערת עם חוסר - המעש המוחלט , הריהו כידוע מיסודות " האופי הרוסי " 
כפי שזה בא על ביטויו בדמות אחד הגיבורים הגדולים של הספרות הרוסית , אובלומוב 
ברומן של גונצארוב . כולנו מכירים את הדמות הזאת , אפילו אם לא כולנו מכירים 
את הרומן עצמו , אך תמיד נדמה שזאת , אחרי ככלות הכל , רק ספרות . אלא 
שאין זה סמל מקרי , בדיוק כשם שהתותח המלכותי והפעמון של הקיסרית אינם סמלים 
ספרותיים או אמנותיים בעלמא . בכל אשר תפנה במוסקווה תמצא את אובלומוב : 
שולח בך מבט נזעם מבעד לאשנב של הקופה בתחנת הרכבת , על שהעזת להטרידו 
לשם קניית כרטיס , או לובש את דמותה של זבנית עבת - בשר שאינה רוצה בשום 
אופן להושיט לך את הספר שאתה מעוניין בו , או מתנמנמת מאחורי הקופה בחנות - 
הספרים האדירה . ( מפתיע , או לאו דווקא , העדרן היחסי של חנויות ספרים 
קטנות במוסקווה . למעשה , כדי לעשות קנייה בקנה מידה רציני עליך ללכת ל"בית 
הספר " בשדרות קאלינין העצומות , אך את הספרים הרצויים לך תמצא , כמובן , 
בעיקר במקומות הלא - צפויים : בקיוסקים לממכר גלידה , למשל ) . קל ליחס 
את העדר היעילות המוחלט והפרוגרמטי הזה לקומוניזם , לתלות בו את האשמה על 
כך שאנשים אינם רוצים , וכבר אינם יודעים , לעבוד . זו בוודאי האשמה נכונה . 
אבל אולי לא מעט יש ליחס לאובלומוביזם הרוסי , הטרום - קומוניסטי , לבוז 
הפרוגרמטי לקטנות , שהוא הבוז לאותו יצור שככל שישמין תמיד יישאר קטן יחסית . 
ייתכן שאת התשובה לשאלה ההיסטורית הגדולה מדוע " תפס " הקומוניזם דווקא 
ברוסיה יש לחפש גם , אם לא רק , בתואם המופלא הזה שבין האובלומוביזם לבין 
הבוז לאדם כמות שהוא , בקטנותו החטאה , הלא - אוטופית , הסגולי לקומוניזם . 
