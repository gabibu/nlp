שר הביטחון משה ארנס אינו משוגע לטכנולוגיה , כפי שטענו נגדו בקשר למטוס 
הלביא . אילו היה כך , ספק אם היה מבטל את פרויקט הצוללות , בנסיבות שאינן 
מגבירות את האמון בצדקת הביטול . הטענה , כי צוללת בת 02 יכולה להשתוות 
בביצועיה עם זו של צוללת חדישה , אם רק יהדקו את ברגיה ויחדשו את ריתוכיה , 
היא לא רק פשטנית , כי אם חסרת שחר . הקבינט הביטחוני אמור לשוב ולהתכנס 
היום , כדי לשמוע מדוע שגתה הממשלה באשרה לפני 51 חודש את תוכנית העבודה 
הרב - שנתית של צה"ל , ובכלל זה בניית שני צוללות תוכנית אותה הגיש הרמטכ"ל 
היוצא ועליה סמך ידו שר הביטחון הקודם , יצחק רבין . הקבינט עלול לעמוד 
מול חזית מאוחדת של שר הביטחון ארנס והרמטכ"ל המיועד , אהוד ברק , הבאה 
לנמק את הביטול . זהו צירוף רב סמכות , ואפשר שדי בעצם הדעה השלילית שהשניים 
גיבשו בנידון כדי להפוך את הדיון לפורמלי גרידא . חבל אם כך יהיה : הצוללות 
אינן סתם תוספת למשמר חופים , מין ביטוח צף מפני מחבלים בסירות גומי , 
המבקשים לנחות בחוף בלתי מוגן , לצורכי הרג והרס בעורף . מי שמוותר על 
בניית שתי הצוללות החדישות שהוזמנו בגרמניה , מוותר בפועל על נכס אסטרטגי , 
בסיס שט רב עוצמה המסוגל לשאת בהסתר לארץ אויב תחמושת בעלת כושר הכרעה . 
ואם יש מי שסבור , כי גם מטוסים מסוגלים לבצע את המשימה ( כמו גם משימות 
אחרות הקשורות בהגנת החוף הארוך ) , הרי עליו להראות ולשכנע , מדוע צה"ל 
אינו מקמץ בחידוש בלתי פוסק של מצבת כלי הטיס , ומדוע משקיעות ארצות אחרות 
כסף גדול בהחזקת צי תת - מימי ? הדיון בקבינט יהיה לקוי מיסודו , אם לא 
יגע בשאלות יחסי החוץ של ישראל . הפכנו לפני זמן לא רב עולמות , כדי לשכנע 
את ארה"ב , שתסייע במימון הרכש בגרמניה ; שיכנענו את גרמניה המתנגדת גם 
זה תוך ניצול מעמדנו בקונגרס האמריקאי להסכים לבניית שתי הצוללות במספנותיה ; 
הגענו עמה להסכמה על תנאי תשלום נוחים במיוחד ועל רכישות חוזרות בתעשייה 
הישראלית . כל זה נמחק במחי יד : אין כל ספק כי הביטול יגרום לנו נזק בשתי 
הארצות במערב , שעמן השכלנו לקשור קשרים יחודיים ; אך הנזק העיקרי ייגרם 
לאמינותנו שלנו , ולמוניטין של מערכת הביטחון , כגוף בעל כושר שיפוט ויציב , 
שאינו מקבל ומבטל הזמנות העולות מאות מליוני דולרים על פי גחמותיהם של הממונים 
עליו . ועוד היבט הראוי לתשומת לבו של הקבינט : גודל החיסכון השנתי עקב 
הביטול , אינו מרשים . הדעת נותנת כי מצוקה תקציבית , היא זו שבהתחשב 
בה הגיעו שר הביטחון והרמטכ"ל המיועד להחלטת הביטול . אם כך , יתברר , 
כי החיסכון לא שווה את נזקו . מוסכם שהמצוקה התקציבית היא אמיתית , והיא 
כופה על צה"ל לנהוג לפנים משורת הדין ובלבד שלא לחרוג מן ההוצאה המוסכמת . 
אך הרי הצוללות אינן מערכת הנשק היחידה , שרכישתה נידונה עתה או בעתיד 
הקרוב ; אפשר אפילו כי כדאי לשלם בוויתור על פעילות או נכסים שוטפים , 
כדי לקנות פוליסת ביטוח אסטרטגית . ראוי איפוא , מן הטעמים שהובאו כאן 
ומטעמים אחרים שהדיון אשר ייערך היום בקבינט לא יסתיים בהרמת ידיים חפוזה ; 
לנוכח הנסיבות המתפתחות והולכות באיזור , יש להגביר את המשקל המיוחד למערכת 
נשק , המסוגלת לשמש לא רק בתפקידי הגנה שוטפים , אלא גם כנושאי משימה אסטרטגית . 
