בודפשט ( ע"ם - ט - י ) . משלחת שנייה של מומחים יפאנים להגברת הפריון 
הגיעה בסוף השבוע לביקור של שלושה שבועות בתעשייה ההונגרית . המומחים , 
שליחי המרכז היפאני לפריון , יבדקו את האפשרויות לשיפור הפריון והאיכות 
בתעשייה ההונגרית . המשלחת הראשונה שנשלחה בתמיכת הממשלה היפאנית , סרקה 
כבר חמישה מפעלי תעשייה הונגריים . מסקנת המומחים היתה שהרמה הטכנולוגית 
בחברות שנבדקו , מתעשיות האופטיקה , הטקסטיל , המתכת , החשמל והמזון , 
היתה טובה מזו שציפו לה . יחד עם זאת מצאו המומחים כי ההנהלות של חברות 
אלה אינן מודעות מספיק לעלויות הייצור , וכי מומחיות העובדים אינה מנוצלת 
במלואה . המשלחת היפאנית השנייה תמשיך בעבודתה של המשלחת הקודמת , ותרחיב 
אותה לגבי מספר גדול יותר של מפעלים . 
