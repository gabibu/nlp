דווקא הסיפור מאחורי הקלעים של הפגישה בין ראש הממשלה , יצחק שמיר , לשר 
החוץ הסובייטי , אדוארד שווארדנדזה , צריך לרתק את תשומת לבו של מי שעוקב 
מקרוב אחרי המשולש המוזר ישראל - ארה"ב - בריה"ם . השניים נקלעו לארצות - 
הברית באותה עת , ומזכיר המדינה האמריקאי , גיימס בייקר , היה זה שדחק 
בעמיתו הסובייטי ( בישראלים אין צורך לדחוק כאשר צץ סיכוי לכותרת פלוס תמונה ) 
להתפנות משפע טרדותיו ולהקצות שעה למפגש עם המנהיג מישראל . בייקר המפוכח 
לא ציפה , מן הסתם , ששווארדנדזה ישכנע את שמיר להגמיש את עמדותיו בעניין 
הייצוג הפלשתיני , ודאי שלא ביחס לרעיון הוועידה הבין - לאומית . אפילו 
הנשיא בוש ויתר מראש על מיקוח של גמישות כלכלית אמריקאית בתמורה לגמישות 
מדינית ישראלית . הוא ידע מה תהיה תשובתו של שמיר . כושר המיקוח של בריה"ם 
עם ישראל פוחת עם יציאתו של כל יהודי משם לכאן . עיכוב פתיחתו של קו הטיסות 
הישיר לעולים פוגע בקופה הסובייטית ( יש להכפיל 02 אלף עולים לחודש ב006 
דולר הכרטיס ) יותר משהוא מזיק לעלייה . אגב , הגרסה הסובייטית שהקו ייפתח 
כאשר ישראל תרגיע את חששותיהם מיישוב העולים בשטחים מלמדת , שגם באימפריה 
השרויה ברעב לא מוכרים עקרונות תמורת מרשרשים . מצד שני , בייקר לא ציפה 
כנראה ששווארדנדזה יפעיל איומים , ולו גם מוסווים , כלפי ישראל , וכי 
שמיר יתרגש מכך . האיום הסובייטי לא הרתיע את חסידי ישראל הגדולה בימים 
שבהם היתה בריה"ם מעצמה חשובה , שנתנה את מלוא התמיכה הצבאית והמדינית לגורמים 
העוינים ביותר לישראל . עתה , כאשר היא אינה מצטיירת עוד כאיום ממשי על 
ביטחונה של ישראל , והמגל מעלה חרס , לא נותר אלא פטיש העץ של השולחנות 
הדיפלומטיים . במהלך הדיפלומטי של הכנת המפגש המחיש בייקר בפני שמיר את 
מידת ההרמוניה של קצב נקישת פטישיהן של מעצמת - העל וסגניתה . הפגישה התרחשה 
בשעה שמשלחת ארה"ב באו"ם מתאמת עם המשלחת הסובייטית את אחרון מהלכיה בעניין 
הצעת ההחלטה בפרשת השטחים והר - הבית . המהפך באסטרטגיה הסובייטית כלפי 
העולם השלישי ואזורי משבר בעולם הוליד כאן תיאום סובייטי - אמריקאי חסר תקדים 
כמעט ברמה הטקטית - המעשית . שיתוף הפעולה במשבר המפרץ מחק את שאריות חששותיהם 
של גורמים שמרניים בממשל ממתן דריסת רגל לבריה"ם בתהליך השלום במזרח התיכון . 
על אף המשבר הכלכלי העמוק לא התפרקה בריה"ם לחלוטין מיומרות להשפעה מדינית . 
כך , למשל , מעיד ד"ר נמרוד נוביק , כי בשיחה אתו זקף ולנטין פאלין , 
ראש המחלקה הבין - לאומית של הפוליטביורו , לזכותו של הנשיא גורבצוב את 
החלטתו של בוש לתת הזדמנות לדיפלומטיה במפרץ הפרסי . זאת ועוד ; לדבריו , 
בפסגת הלסינקי בספטמבר חזר בו הנשיא בוש מכוונתו להחזיק כוחות במפרץ לאורך 
זמן , והתחייב בפני עמיתו הסובייטי שלא יחזיק את חילותיו באזור יום מעבר 
לנדרש . הנטייה לזלזל בבריה"ם ולהתנשא על המעצמה הנזקקת למשלוחי חלב מישראל 
אינה במקומה . החשש מפני הסלמה במזרח התיכון , שתסחוף את עשרות מיליוני 
המוסלמים בבריה"ם להקצנה , הופך אותה לבעלת עניין ולשותפה טבעית ללחץ בין - 
לאומי להסדר בין ישראל לערבים . אינטרס זה מצטרף ללהיטות הסובייטית לזכות 
בתגמולים כלכליים , שתמורתם היא מוכנה לשלם לארה"ב במטבע מדיני . המומנטום 
בארה"ב ובאירופה לכיוון של כינוס ועידה בין - לאומית , שתעסוק בכל הסכסוכים 
במזרח התיכון ותטפל במירוץ החימוש , הופך את המטבע הזאת לקלת - ערך למוסקווה . 
בריה"ם נחשבת לבעלת הזיכיון לרעיון הוועידה הבינ"ל , ועתה לא נותר לה אלא 
להמתין בסבלנות לשעת הכושר . גם אם לא נודעת לבריה"ם מידת ההשפעה שהיתה 
לה במשך שנים על לקוחות כמו סוריה ואש"ף , הרי שהיכולת למנוע מהן תמיכה 
מדינית וצבאית מקנה לה מרחב תמרון גדול למדי ; לפחות בריסונם של גורמים 
שבאופן מסורתי עיכבו את הפתרון המדיני . ההסכמה הרחבה עם העולם המערבי ביחס 
למטרות הסופיות נסיגת ישראל מרוב השטחים ומימוש זכות ההגדרה העצמית של הפלשתינאים , 
והנכונות לתמרן יד ביד בערוצים בין - מעצמתיים ובמנגנונים בין - לאומיים 
לצורך מימוש אותן המטרות הופכת כל סרבן פשרה לקורבן פוטנציאלי למלחציים 
תוצרת ארה"ב - בריה"ם . 
