ראש אגף הפיקוח בעיריית תל אביב , איש סיעת הליכוד בן - ציון מורדוב , 
הוסיף אתמול על המטלות של פקחי העירייה , מטלה נוספת , שאינה מסמכות הפיקוח 
העירוני מעקב אחר בתי עסק המעסיקים פועלים מהשטחים . מורדוב הורה לפקחי העירייה 
כי ידווחו לו על כל בית עסק בעיר שמעסיק פועלים מהשטחים . את רשימת בתי 
העסק הללו מתכוון מורדוב להעביר למשטרה כדי שתבדוק אם הפועלים מועסקים ברישיון . 
ראש אגף הפיקוח העירוני החליט על צעד זה בלא שהנושא הובא לדיון במוסדות 
העירייה וממילא גם לא התקבלה החלטה מוסמכת על כך . ביום ששי , לאחר היוודע 
דבר רצח השלושה ביפו , קרא מורדוב להחרמת בתי העסק בעיר המעסיקים פועלים 
מהשטחים ללא היתר . בעקבות הודעה זו פנה נציג רץ במועצת העיריה , דן דרין , 
ודרש להעביר את מורדוב מתפקידו בטענה כי " הקריאה להחרמת כל הסוחרים המעסיקים 
ערבים , היא קריאה מסוכנת ומסיתה וזו דעה הנשמעת מחוגים , אשר המחוקק הישראלי 
קבע שאסור להם להיות מיוצגים בכנסת " . מורדוב אמר כי קריאתו מכוונת רק להחרמת 
עסקים שבהם מועסקים ערביים מהשטחים ללא רשיון וציין כי הצעד שנקט נועד " להגן 
על תושבי תל אביב " . הוא מודע לבעיית חוסר הסמכות שבפעולה אך לטענתו הוא 
הורה לפקחיו לעשות זאת מאחר והמשטרה חסרה את כח האדם הדרוש לפעולה זו . 
