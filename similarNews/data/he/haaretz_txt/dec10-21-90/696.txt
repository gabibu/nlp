אתה מסתכל לרוני מילוא בעיניים , ואתה רואה שאין לו מושג מה הוא עומד לומר 
בעוד רגע . המלים נופלות לו מהפה כמו פירורים ולא מתחברות למשפט שלם שיש 
לו היגיון . הוא מדבר על " תגובה נמרצת וחד - משמעית " ועל " צעדים 
נחרצים " , אך לגמרי ברור שאין לו הצעה רצינית אחת בראש . כדי לכסות על 
המבוכה , הם מודיעים כולם על התייעצויות דחופות שכבר נערכות ועוד ייערכו , 
וראש הממשלה מבטיח שהוא עצמו ישתתף בהתייעצויות אלה , ומר שמיר הרי ידוע 
במוחו הפורה תושייה , ובהשתתפותו היצירתית הצפויה יש כדי לנסוך ביטחון . 
שר המשטרה , באותו ראיון בטלוויזיה , אמר שהוא שינה את עמדתו קודם היה 
נגד עונש מוות ועכשיו הוא בעד . הוא איננו מסביר מה הסיבה לשינוי הזה בעמדה : 
כלום היה ברצח האחרון משהו שלא היה בקודמיו ? כלום היה אכזרי יותר ? מה 
קרה פתאום ביום ששי השחור , שמבטל את הנימוקים כבדי המשקל נגד עונש מוות ? 
ההסבר הוא פשוט : מר מילוא שומע את דבריו שלו , והם מפיקים צליל של נקישה 
בעץ חלול , והוא בכל זאת רוצה להשמיע דבר מה ממשי יותר . אז גם הוא נמלט 
על נפשו אל עונש המוות , שהוא מפלטו האחרון של אובד העצות . הוא בעד , 
כאמור , ואף על פי כן הוא עצמו לא ינקוט יוזמה ולא יעלה את ההצעה . מוזר 
מצד אחד : אם עונש המוות עשוי להועיל , מדוע לא להציע ? ומוזר מצד שני : 
איך זה שרוב השרים מצדדים בעונש מוות , והממשלה אינה מחליטה להנהיג אותו ? 
ההסבר פשוט : רוב השרים וגם שר המשטרה הם כאילו בעד , רק כדי לשכך את 
זעם ההמון . לאחר כל רצח , ובכל הופעה בטלוויזיה , הם יתבעו במפגיע עונש 
מוות למרצחים , אבל בין ההופעות הם לא ינקפו אצבע כדי ליישמו . גם שרי 
הממשלה , ולא רק ערביי השטחים , חייבים לתכנן , בכל יום של אסון , איך 
הם מגיעים הביתה בשלום מבלי ליפול קורבן למעשה לינץ . כך הופכת כל טרגדיה 
לפארסה . הממשלה , במקום לנשוך שפתיים בכאב אצור , פושקת אותן . האספסוף 
יוצא לרחובות כדי לעשות שפטים , ואילו השרים וחברי הכנסת יוצאים לתקשורת . 
אני דווקא מבין יותר ללבו של האספסוף : לו ניתנה לו גישה לרדיו ולטלוויזיה , 
כדי לשפוך באמצעותם את מרירותו , הוא לא היה מתפרע בראש חוצות . ממשלה 
אספסופית ושלוחת רסן לעולם לא תוכל לרסן אספסוף . אם רוני מילוא תומך בעונש 
מוות , אז ביבי נתניהו מוכרח לעלות עליו : הוא ממליץ על עונש מוות בהליך 
שיפוטי מזורז . באסון הבא יהיה כבר מי שיתקע עונש מוות כעונש מינהלי כמו 
גירוש , כמו פיצוץ בית . אם אריאל שרון רוצה בגירושם של כמה עשרות ממנהיגי 
האינתיפאדה , הרי שרפאל איתן אינו יכול להסתפק בפחות מכמה מאות , ואת דעתו 
של יובל נאמן אי אפשר יהיה להניח בפחות מכמה אלפים . מי שייצא ראשון בתביעה 
לפוצץ בית , מיד יוכה על - ידי מי שיתבע פיצוץ רחוב , ושניהם יחד ימוגרו 
על - ידי שלישי , שלא יירתע מפיצוץ כפר שלם . שום הצעה אינה מחזיקה מעמד 
יותר מדקות ספורות : פלוני מציע מחסומים בדרך , בא אלמוני ומציע קיצור 
שעות השהייה של הפועלים מהשטחים ; פלוני מציע למנוע לינה בתחום הקו הירוק , 
בא אלמוני ומציע סגר מכאיב לחודש ; איזה סיכוי יש להם ולהצעותיהם כאשר 
יעלה ויבוא שלישי וימחץ אותם כליל בהצעה לסגר מוחלט וקבוע . וכל ההצעות 
האלה כולן מתגמדות , כמובן , אל מול מגדלור הטרנספר , שמתנשא מתוך האופל , 
ומתעתע באורותיו : חוף הבטחות ולא חוף מבטחים . מקהלה לאומית שלמה עומדת 
לה באסים , בריטונים וסופרנים ומצווחת על - פי פרטיטורה של פחד ואובדן 
עשתונות וחוסר אונים , ופתאום מטפס מעלה קול שונה , שקורא ל"מהפך מחשבתי " , 
והוא מעורר לרגע תקווה למחשבה חדשה . עד מהרה אנחנו מזהים את קולה המיוחד 
של יושבת ראש הקואליציה , שרה דורון , והתקווה באחת נכזבת . כבר אפשר 
לראות את המקהלה נכנסת לחדר הישיבות של הליכוד , הבאסים מכסים על הבריטונים , 
הבריטונים מהסים את הבאסים , והסופרנים מרקיעים לרומה של ההיסטריה . במסגרת 
" המהפך המחשבתי " יעוטו כל הכרוכיות הטורפות האלה על שלמה להט ציצי , 
ציצי וינקרו את כבדו . בליכוד מוכנים להתיר מחשבה חדשה , בתנאי שהיא 
המשך של המחשבה הישנה באמצעים אחרים , עוד יותר דרקוניים . הרפלקס המותנה 
של ההתלהמות וההתבהמות מנוון בהדרגה את רפלקס הכאב . הנה מוטלות גופותינו 
שורה ארוכה ארוכה , וכבר קשה לדעת מי מת ומתי וממה . דקורים שוכבים ליד 
שחוטים , וטבוחים ליד חיילי המארב בצפון , שלצד הירויים מהמארב בדרום , 
שליד הנפגעים על גדר המערכת במזרח , שלצד הטייסים שנפלו ממטוס , שלצד 
כל הרוגי התאונות , שליד קורבנות הטיולים . לכל מת יש שם , שנתנו לו אביו 
ואמו , שהם הוריו והם קברניו , ואנחנו רוצים לשמוע מה שמו , לשמוע ולזכור , 
אבל המקהלה מצווחת ובולעת את הכל . מרוב מוות אין רואים את המתים ומרוב 
מתים אין רואים את המת , ובוכה מי שבוכה אחרון . אסון רודף אסון , ואסון 
משכיח אסון . מי זוכר את כל הקורבנות של החודש האחרון ? אף פעם לא הבנו 
איך מתרגלים לחיים ליד המוות . אלוהים , שלא נתרגל לעולם . אלוהים , 
אנחנו כבר מתרגלים . 
