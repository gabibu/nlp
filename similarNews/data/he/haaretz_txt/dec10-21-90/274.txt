" יש למנוע זאת מהם בכל מחיר . עקבתי כל היום אחר מהדורות החדשות ואני 
חייב לציין עד כמה מדהים ומפחיד הגמגום של המשטרה בעניין זה . אני לא מבין 
מדוע לא אמרו לקבוצה לא באל"ף רבתי . מחכים שאירועי הר הבית יחזרו עם שפיכות 
דמים ? מטרת הקבוצה המכנה עצמה נאמני הר הבית היא לאומנית ופוליטית . הרי 
הבעיה שלהם איננה מצוקה נפשית להתפלל דווקא שם , אלא הדווקא הוא בכיוון 
אחר לגמרי בכיוון שנועד להרגיז את הערבים , להגיד להם שהר הבית הוא לנו , 
ליהודים , ומי שאומר כיום , הר הבית לי בלבד , למעשה שולל את זכותו להר 
הבית . אני לא שמעתי משום גורם מוסלמי שאמר שליהודי אסור להתפלל על הר הבית . 
החזון היחידי שיכול להיות לגבי הר הבית , זה להוכיח לעצמנו ולעולם כולו 
שאנחנו יכולים לאפשר לעם אחר לקיים בו את פולחנו . אינני רואה שעם ישראל 
יקים על הר הבית מחדש את בית המקדש ויעסוק שם בשחיטת בהמות . אני יותר מאמין 
ומקווה שיקוים בנו חזון הנבואה : ביתי בית תפילה יקרא לכל העמים . ביקרתי 
פעם אחת בהר הבית , מיד לאחר מלחמת ששת הימים . התפעמתי מיופיו של המסגד 
אבל מאז לא עליתי יותר להר . אינני רואה בצד הפולחני של היהדות עיקר הדת 
שלי . בשבילי העיקר ביהדות הוא הצד המוסרי שלה . לכן , השאלה היא מה אני 
יכול לעשות בהר הבית בשעה זו , כדי להפגין את הצד המוסרי של היהדות . כבר 
הנביאים לא ראו את הר הבית כמקום להקרבת קורבנות אלא כמקום תפילה לכל העמים . 
היופי והמסר הרוחני של הר הבית תחת שלטון ישראל הוא דווקא בכך שיובטח בו 
חופש הפולחן לדת אחרת . זה שהמואזין יכול לעלות לצריח המסגד ולקרוא אללה 
אכבר , אינו צריך להפריע ליהודי ולאמונתו . עד לבוא המשיח שהוא עניין 
מיסטי - רוחני אני מסתפק בתפילה ליד הכותל המערבי , ואיני חושב שהשכינה 
נמצאת בצורה יותר מאסיווית 02 מטר הלאה . נכון שאחי פנחס ז"ל התפלל על הר 
הבית עם אשתו , שמשתייכת לקבוצה שמבקשת להתפלל על הר הבית . לאחי מנחם 
היתה הזכות להימנות עם קבוצת החיילים המצומצמת שעלתה ראשונה על הר הבית והכריזה 
בששת הימים : הר הבית בידינו . חרה לו מאוד שמשה דיין מנע את העלייה להר 
וכשמנחם בגין עלה לשלטון ב77 כתב לו אחי מנחם שהוא מבקש אישור לעלות להר 
ולהתפלל בליל ט באב . בגין לא ענה על המכתב אבל הדבר התפרסם וכל מיני תמהונים , 
כפי שאחי הגדירם , החלו לפקוד את ביתו ולהציע לו איך לעלות להר . כל זה 
הדליק אצל אחי נורות אדומות והוא הבין שצריך לגלות זהירות בעניין . ברגע 
האחרון פנה אליו מפכ"ל המשטרה דאז וביקשו להימנע מלעלות להר כדי לא לעורר 
מדנים . אחי הסכים לבטל תוכניתו ומאז לא פקד יותר את ההר ואף לא ניסה לעלות 
אליו , משום שהוא הבין את הרגישות . אני לא מסכים עם אלה המטיחים בי ובשכמותי , 
שבמעשינו אנו מוותרים על הר הבית . אין כאן ויתור , להיפך אני רואה עצמי 
נותן זכות לבן דת אחרת , להתפלל על ההר . מתן זכות זו חשובה יותר מזכותי 
להתפלל במקום . הגדלת שאנחנו יכולים להראות בהענקת הזכות לאחר , גוברת 
וחשובה יותר מכל זכות שלנו . 
