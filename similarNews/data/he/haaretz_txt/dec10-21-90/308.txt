בשבוע שעבר הוכיח ראש עיריית הרצליה , אלי לנדאו , בפעם המי - יודע - כמה 
שהחוק אינו בדיוק נר לרגליו . בהוראתו הועברו מקופת העירייה , הסובלת מגירעון 
של 51 מיליון ש"ח , חצי מיליון ש"ח כהלוואה לעיריית טייבה . הדבר נעשה 
בלא שמועצת העירייה ושר הפנים נתנו אישור לכך , כמתחייב על פי החוק ( " פקודת 
העיריות " ) . לנדאו עצמו התגאה שבדרך זו סייע עד היום לכ03 רשויות מקומיות , 
והבטיח כי ימשיך לפעול בדרך זו גם להבא . בשל חשדות למעשים כגון אלה העברות 
לא חוקיות של כספים נפתחה החקירה המשטרתית נגד שר הפנים , אריה דרעי ; 
אולם עד היום לא הגיב משרד הפנים רשמית על צעדו הבלתי חוקי לכאורה של לנדאו . 
אם צודק לנדאו בטענותיו שעיריית הרצליה אינה היחידה המלווה כספים לרשויות 
אחרות , מחזק הדבר את הצורך בפיקוח משרד הפנים על ההפרות לניהול תקין . 
התגובה היחידה ממשרד הפנים עד כה היתה תגובתם של היועץ המשפטי של המשרד , 
עו"ד יחזקאל לוי , ושל סגנו , עו"ד בנימין יערי , שבתשובה לשאלת עיתונאי 
הביעו תדהמה על המעשה בציינם כי לא ידוע להם תקדים לכך , ושעל פניו נראה 
כי מדובר בעבירה על החוק . במדינה מתוקנת היה שר הפנים , המופקד על הרשויות 
המקומיות , יוצא מיד בגינוי מעשים כגון אלה , גם כדי להרתיע אחרים . 
אולם קולו של השר דרעי לא נשמע בעניין זה . ייתכן שצרותיו האישיות מנעו 
ממנו לעשות זאת . זה אולי מלמד על האנומליה שאליה נקלע משרד הפנים עקב החקירה 
המשטרתית הממושכת המתנהלת נגד הממונה על המשרד . לא ייתכן שראשי רשויות מקומיות 
יעברו על החוק והמעשה יישאר ללא תגובה של שר הפנים . באחרונה , בטורי 
הפלילים בעיתונים , מופיעים יותר ויותר שמות של ראשי רשויות כמו מגדל , 
ירוחם , נתיבות , שדרות ועוד החשודים בביצוע מעשים חריגים ואו פליליים 
ואין כל תגובה או התייחסות של השר הממונה . מקור בכיר במשרד הפנים אמר , 
כי מאחר שהמדובר בנבחרי ציבור , הרי זה מעניינם של תושבי הערים לשפוט את 
מהלכי נבחריהם ולהחליט בבחירות , המתקיימות אחת לחמש שנים , אם לבחור בהם 
מחדש . אותו מקור היה צודק , אלמלא העניק המחוקק סמכות למשרד הפנים לפזר 
מועצת רשות מקומית ולמנות תחתיה ועדה קרואה עקב אי - סדרים ומנהל לא תקין . 
סמכות זו הוענקה למשרד הפנים כדי להגן על האינטרסים של התושבים , שלא יצטרכו 
להמתין עד לסוף הקדנציה כדי להדיח ראשי רשויות מקומיות שפגיעתם ביישוב רעה . 
לנדאו נבחר כחוק אמנם , וברוב מרשים . הוא גם קידם את עירו בצורה מרשימה . 
אולם השאלה היא אם אדם שחסם כביש באופן לא חוקי , שעלב ופגע בשוטרת בעת 
מילוי תפקידה , ועתה העביר כספים שלא כחוק , יכול להמשיך ולכהן בתפקידו 
הציבורי . את העברת הכספים לעיריית טייבה ולרשויות אחרות תירץ לנדאו בטעמים 
הומניטריים . אבל במקרה או שלא במקרה , התייצב ראש עיריית טייבה לימינו 
של לנדאו במאבקו במרכז השלטון המקומי נגד מקסים לוי . ואמנם בזכות קולות 
ראשי המגזר הערבי , שלנדאו נחלץ לסייע להם כספית מקופת עירייתו , בוטלה 
הדחתו של לנדאו מהצוות המוביל של מרכז השלטון המקומי . אין ספק , שהרשויות 
המקומיות במגזר הערבי מקופחות וראוי לסייע להן , אולם אין זה מצדיק נטילת 
כספי מסים שמשלמים תושבי הרצליה והעברתם לרשויות אחרות , בלי אישור מועצת 
העירייה . על אחת כמה וכמה שבמקרה הנוכחי יכול להשתמע מכך טעם לפגם של טובת 
הנאה פוליטית . מוטב היה להשאיר זאת לשלטון המרכזי ולמוסדות הממלכתיים . 
