בחוצות ברלין , מעל דפי עיתונים גרמניים , בבמות ציבוריות שונות ובעתיד 
כנראה גם בפני בתי משפט , מטיחים יהודים האשמות כבדות ביהודים אחרים . 
אלה אומרים כי הקהילה היהודית הרשמית והממוסדת , ויושב ראש הוועד המרכזי 
שלה , היינץ גלינסקי , מנסים בכל כוחם למנוע קיום עצמאי של קהילה נפרדת 
הנושאת את השם " עדת ישראל " , ובכך למעשה ממשיכים את מעשי הנאצים . ואלה 
טוענים , כי הקמתה מחדש של " עדת ישראל " בסוף השנה שעברה היא בבחינת 
ניסיון של קבוצת אנשים פרטית , ובראשם מריו אופנברג , לצבור עוצמה והשפעה , 
ולהציג את עצמה כממשיכה לגיטימית של הקהילה שחרבה . הסכסוך המר והחריף אינו 
מתנהל אך ורק לשם שמיים . על הפרק עומדות גם תביעות לבעלות על שורה של מבנים , 
מגרשים ונכסים אחרים בחלק המזרחי של ברלין ( התביעות להחזרת רכוש במערב 
ברלין קיימות גם הן , מבחינה עקרונית , אבל כאן כבר הוצאו לפועל הסדרי 
פיצויים לפני שנים רבות , והסיכויים לקבל משהו נראים אפסיים ) . שני הצדדים 
אינם ששים לדבר על ה"גועל נפש " של רכוש וכספים ותקציבים . פנייתי בעניין 
הזה אל המזכיר הכללי של הקהילה היהודית הרשמית נותרה ללא מענה . אבל בעיתון 
הקהילה סופר פעמים אחדות כי עורכת דין ברלינאית , סימונה בנדיט , פועלת 
בשם הארגון כדי לאתר רכוש יהודי ולהגיש תביעות לבעלות . בנדיט סירבה לתת 
תשובות ברורות לשאלותי . אך מובן מאליו כי ברכוש שאת החזרתו היא תובעת בשם 
הקהילה כלולים גם הנכסים של " עדת ישראל " . מריו אופנברג אמר לי , כי עדיין 
אין לו רשימה מלאה של הרכוש ש"עדת ישראל " תובעת את החזרתו . אופנברג סירב 
לתת גם רשימה חלקית , ואף נמנע מלהשיב על שאלות בדבר היקף ההקצבות שהקהילה 
החדשה - ישנה קיבלה בשעתו מממשלת מזרח גרמניה . " מדובר בכסף ציבורי " , 
אמר , " ואם נתבקש נהיה מוכנים למסור דינים וחשבונות לגורמים ממלכתיים " . 
מכל מקום ברור ששווי הנכסים שעליהם מדובר הוא מיליונים רבים של מארקים . 
מחירי הקרקעות והבניינים בברלין כולה עלו במאות אחוזים מאז נבעו הפרצות 
הראשונות בחומה בחודש נובמבר אשתקד . עכשיו מתעוררת השאלה למי שייך הרכוש 
האדיר , שמימושו עשוי להכניס כסף רב . תביעות לבעלות מעלים גם אופנברג 
( שהכריז על חידוש קהילת " עדת ישראל " ) , וגם הקהילה היהודית הכללית 
( הטוענת שהיא היא הממשיכה הלגיטימית של הקהילה הנפרדת הקודמת ) . חלק 
מאנשי " עדת ישראל " לשעבר מציעים להעביר את התמורה ממכירת הרכוש ל"וועדת 
התביעות " היהודית ( שמרכזה בניו יורק ) , ולהשתמש בכסף למפעלי הנצחה 
וחינוך בארץ . תזכורת היסטורית : ב9681 הקים הרב עזריאל הילדסהיימר קהילה 
ברלינאית בשם " עדת ישראל " , שנועדה לשמש מרכז ליהודים דתיים וחרדיים שלא 
השלימו עם הנטיות הליברליות של הקהילה הכללית . ב6781 הוכרה " עדת ישראל " 
על - ידי הממשלה הפרוסית כקהילה עצמאית . בתקנון הקהילה , שאושר על - ידי 
הממשלה , נקבע שייכללו ב"עדת ישראל " אנשים שפרשו מן הקהילה הכללית מטעמים 
דתיים . במשך עשרות שנות קיומה ( עד שחוסלה על - ידי הנאצים ב2491 ) צברה 
" עדת ישראל " רכוש רב , שכלל בניין משרדים , בתי ספר יסודיים ותיכוניים 
לבנים ולבנות , מגורים לרבנים , בית חולים , בית כנסת ועוד . כמו כן 
היא השתמשה בבית המדרש שהקים בשעתו הילדסהיימר . ב9391 הועבר רכוש הקהילה 
לארגון מרכזי של יהודי גרמניה , שפעל אז בחסות הנאצים ( בין השאר כדי לאפשר 
להם להשתלט על הנכסים היהודיים ) . הקהילה הנפרדת חוסלה סופית בשנות המלחמה . 
לאחר המלחמה הוחזר הרכוש היהודי לקהילה הכללית החדשה שהוקמה בברלין . קהילה 
נפרדת בשם " עדת ישראל " לא הוקמה מחדש , ומן הסתם גם לא היתה לכך הצדקה . 
חילוקי הדעות מן המאה שעברה , על רקע דתי , לא היו רלוונטיים עוד בסוף 
שנות הארבעים ובתחילתקפמאליד4שנות החמישים , כאשר השאלה של עצם חידוש החיים 
היהודיים בגרמניה היתה שנויה במחלוקת עמוקה . רוב הרכוש נמכר , והתמורה 
נשארה בידי הקהילה ( שאחד מראשיה היה כבר אז היינץ גלינסקי ) . לאחר חלוקת 
ברלין נותר בית הקברות של " עדת ישראל " בחלק המזרחי של העיר . הקהילה 
הכללית שם הזניחה את האתר בצורה מחפירה , ובשלב מסוים אף הביעה נכונות 
למכור חלקים ממנו לצורך הקמת מבנים . רק משפחות מעטות מאנשי " עדת ישראל " 
לשעבר שבו לברלין . אחת מהן היתה האופנברגים , שחיו קודם לכן בארץ . בשנות 
השמונים החלו האב ארי - אברם אופנברג ובנו מריו בפעולות שמטרתן היתה הנצחת 
זכר " עדת ישראל " . מלכתחילה הם נתקלו בהתנגדותו העיקשת של גלינסקי , 
שהביע חששות גלויים מן המגמות לנסות ולהקים מחדש את " עדת ישראל " , ובכך 
לפצל למעשה את הקהילה היהודית הכללית . גלינסקי גם פעל אצל ראשי עיריית 
מערב ברלין כדי שידחו את הבקשות החוזרות ונשנות של משפחת אופנברג להעניק 
הקצבות כספיות למימון פעולות ההנצחה , ואף לפתוח בעיר משרד קשר של הקהילה 
החרדית לשעבר . אבל האופנברגים פעלו בחריצות גדולה וללא לאות , ורשמו לזכותם 
הצלחות חשובות . הבולטת שבהן היתה ב5891 , כאשר מנהיג מזרח גרמניה דאז , 
אריך הונקר , הגיב על מכתב של מריו אופנברג , והביע נכונות לשקם את בית 
הקברות המוזנח במזרח ברלין . עוד לפני כן השקיע מריו עבודת נמלים באיסוף 
החומר הרלוונטי , בתיעוד תולדות הקהילה וכל מה שקשור לזכרה של " עדת ישראל " . 
ב6891 ביקרו בשני חלקי ברלין עשרות מאנשי " עדת ישראל " לשעבר , או צאצאיהם , 
רבים מהם מישראל . השלטונות משני חלקי העיר סייעו בצורה נדיבה במימון הביקור 
ובארגונו . בין השאר נערך אז טקס אזכרה מרשים בבית הקברות של הקהילה שהושמדה . 
סגן שר הדתות דאז של מזרח גרמניה , קלאוס גיזי ( אביו של המנהיג הקומוניסטי 
הנוכחי גרגור גיזי ) נכח בטקס , ונשא דברים על מחויבותה של ארצו לשמר ולשקם 
את העבר היהודי . כל זה היה לצנינים בעיני גלינסקי , שראה בדאגה אפשרות 
של הקמת קהילה יהודית מתחרה בעיר . רוגז גדול עוררה פעילותם של האופנברגים 
גם אצל פטר קירשנר , יושב ראש הקהילה המזרח ברלינאית . גלינסקי וקירשנר , 
שאיחדו בינתיים את הקהילות הנפרדות בשני חלקי העיר , פעלו ( ומוסיפים 
לפעול ) כדי שתישלל כל הכרה רשמית ב"עדת ישראל " העצמאית . הם מציגים 
את הפעילות של האופנברגים כיוזמה פרטית שתכליתה לחתור תחת הקהילה היהודית 
המרכזית . הפלת חומת ברלין והאירועים הדרמטיים במזרח גרמניה שינו את המצב 
מן הקצה אל הקצה . הממשלה הקומוניסטית של הנס מודרו , שנכנסה לתפקידה בסוף 
השנה שעברה , רצתה בין השאר לשנות את תדמיתה של מזרח גרמניה כמקור של אנטישמיות 
ושנאת ישראל . אחד האמצעים לכך היה ההחלטה להחזיר ל"עדת ישראל " את הרכוש 
שגזלו ממנה הנאצים , ולהכיר מחדש באופן רשמי בקהילה לשעבר . דחף גדול , 
כנראה מכריע , לצעד החדש נתן לותר דה - מאזייר , ששימש כסגן שר לענייני 
דתות בממשלתו של מודרו . דה - מאזייר , פעיל של הנוצרים דמוקרטים במזרח 
גרמניה , שהיוו " מפלגת בלוק " בתקופת המשטר הקודם ( כלומר , קבוצה 
פוליטית ששיתפה פעולה עם הקומוניסטים וסייעה להרחיב את בסיס הלגיטימציה לשלטונם ) 
, היה מודע היטב לצרכים ולמשאלות של אנשי " עדת ישראל " . אין פלא : 
בשנים האחרונות ייצג דה - מאזייר , שהוא עורך דין , את אופנברג ואת חבריו . 
עתה , משהתמנה לסגן שר , יכול היה דה - מאזייר לבצע את מה שדרש קודם בשם 
שולחיו . והוא אכן מיהר לפעול . ב8 בדצמבר 9891 הוחזרו ל"עדת ישראל " הבניינים 
של מרכז הקהילה ברחוב טוכולסקי מספר 04 במזרח ברלין . ארי - אברם אופנברג 
מונה כיושב ראש הקהילה , ומריו אופנברג כמזכיר כללי . כסגן יושב ראש הקהילה 
מונה גדליה שרייבר , תושב ירושלים שכיהן בעבר כמנכ"ל משרד הדתות וכיושב 
ראש המועצה הדתית בבירה . על נסיבות הקמת הקהילה יש חילוקי דעות . מריו 
אופנברג וגדליה שרייבר טוענים כי הם פעלו בהתאם למנדט ברור שהיה להם מצד 
חברים של " עדת ישראל " בגרמניה , בישראל ובארצות אחרות , שחתמו בשעתו 
על מסמכי ייפוי - כוח לטובת פעילי הקהילה המחודשת בברלין . הם דוחים בשאט 
נפש ובתוקף טענות בדבר ניסיונות השתלטות על רכוש ותקציבים , ואומרים שמדובר 
בתיקון עוול היסטורי ובמאמץ כן להמשיך את המסורת של קהילה מפוארת שחוסלה 
על - ידי הנאצים . בצורה שונה לחלוטין רואים את הדברים שמואל אויערבך , 
חבר העמותה הישראלית למען " עדת ישראל " , ופעילים אחרים מקרב אנשי הקהילה 
לשעבר . אויערבך ותומכיו , שעמם נמנים גם הצאצאים של הרב המייסד עזריאל 
הילדסהיימר ( הנכד , הנושא את אותו השם , וכן הנין , ששמו הפרטי עזריה ) 
, שיגרו לפני חודשים אחדים מכתב לגורמים בממשלת ישראל , ובו שטחו את טענותיהם . 
בין השאר קבעו : " בני משפחת אופנברג ניצלו את העובדה שדה - מאזייר היה 
בעבר עורך הדין שלהם , ובלא להודיע לשאר הצאצאים דבר , הכריזו על עצמם 
כראשי קהילת עדת ישראל בברלין . דה - מאזייר הכיר בהם מיד כיורשי הקהילה , 
ומסר לידם את המבנים של הקהילה ושל בית המדרש לרבנים ( למרות שזה לא היווה 
חלק מנכסי הקהילה ) ואת מבנה בית החולים לשעבר . כמו כן היקצה להם הקצבות 
כספיות נדיבות ביותר . " בני משפחת אופנברג עושים בכספים הרבים שקיבלו כבתוך 
שלהם , ללא דיווח וללא התייעצות . באחרונה אף הגדילו עשות ביוצאם בהתקפה 
ארסית על יושב ראש הקהילה היהודית בברלין , גלינסקי , ועל יושב נשיא הקונגרס 
היהודי העולמי , אדגר ברונפמן , כשהישוו את מעשיהם לאלה של הנאצים . כל 
זאת , בעלון בשפה הגרמנית שחולק ברחובות ברלין ליהודים ולגויים . . . 
הקהילה שהוקמה מנוגדת לתקנון הקהילה ההיסטורית , שכן בני משפחת אופנברג 
אינם שומרי מצוות בקפידה , ומעולם לא הכריזו שהם פורשים מהקהילה הכללית 
מטעמים דתיים " . להלן הוסיפו אנשי העמותה הישראליים המתנגדים ליוזמותיו של 
מריו אופנברג : " בני משפחת אופנברג צירפו אליהם את גדליה שרייבר , תושב 
ירושלים . במהלך הזמן הציג את עצמו מר שרייבר כיושב ראש העמותה הישראלית 
של עדת ישראל למרות שאינו אלא חבר בעמותה זו . בביקור בגרמניה התחזה שרייבר 
כיועץ ממשלת ישראל לענייני מזרח אירופה . לביקור צירפו אופנברג ושרייבר 
את זאב רוזנברג , איש משרד הדתות . הם קבעו לו פגישות עם אישים פוליטיים 
במזרח ברלין במטרה לתת לפעילותם שם את גיבויה של ממשלת ישראל " . אויערבך , 
לשעבר מפקח על החינוך הדתי במחוז הדרום , אמר לי בימים אלה : " נכון 
שב6891 חתמנו על ייפוי כוח בשביל אופנברג לפעול בשמנו כדי להנציח את עדת 
ישראל . אבל השנה ביטלנו את ייפוי הכוח הזה , וכמונו עשו רבים אחרים בארצות 
שונות . לא התכוונו אף פעם להקים מחדש את קהילת עדת ישראל בברלין , ואיננו 
חושבים שלאופנברג יש סמכות לעשות זאת בשמנו . הרוב המכריע של אנשי עדת ישראל , 
או צאצאיהם , איננו רוצה בחידוש הקהילה . אופנברג כתב לי בשעתו שאין כל 
כוונה להקים מחדש את הקהילה . עכשיו הוא עושה את ההיפך מזה . אין סיבה 
להקמת עדת ישראל , משום שבברלין אין אוכלוסייה של שומרי מצוות אדוקים , 
שאינם יכולים להשתלב בקהילה הכללית . למה להכניס פיצול ? למה לריב בצורה 
מביישת בפני הגויים ? לדעת אויערבך וחבריו יש למכור את רכוש " עדת ישראל " 
בברלין ולהעביר את התמורה לוועדת התביעות , המטפלת בכל הדרישות היהודיות 
לפיצויים מגרמניה . הוא וחבריו כתבו למשרד החוץ ולגורמים אחרים : " כמובן , 
על שלטונות גרמניה להכריז על בית העלמין של עדת ישראל כאתר היסטורי . . 
. ( מעבר לכך ) עליהם להחזיר את רכוש הקהילה לגוף המייצג את יוצאי הקהילה , 
אשר מיעוטם מפוזרים ברחבי העולם ורובם חיים בישראל . הנצחתה האמיתית של 
קהילת עדת ישראל היא בהקמת מוסדות ומפעלי תרבות בישראל , ברוח פעולותיו 
של מייסד הקהילה , הרב עזריה הילדסהיימר , אשר נימנה בזמנו על ראשי הפעילים 
ליישובה של ארץ ישראל . ברוח זו התנהלה הקהילה עד חיסולה ( בניגוד מוחלט 
לדעתו של אופנברג , הסבור כאילו היתה הקהילה אנטי - ציונית ) " . אויערבך 
סבור כי אחת המטרות של מריו אופנברג היא סילוק חשבונות עם גלינסקי . " יש 
פה צד חוקי וצד יהודי " , הוא אומר , " אך מכל מקום אסור לשבור את החזית 
האחידה של היהודים בגרמניה , ואין לכך כל סיבה , דתית או אחרת . בוודאי 
שאין צורך לריב בפני הגויים , דווקא בגרמניה " . הוא מציין כי " יש פה 
עניין של כסף רב " , ומוסיף : " דה - מאזייר עצמו , לאחר שהעביר את ההקצבות 
הנדיבות לאופנברג ושרייבר , כתב מכתב והצטדק , וקבע שאין לו רצון להתערב 
בסכסוכים בין יהודים . העיקרון צריך להיות שהרכוש עובר לעם ישראל " . על 
טענות הצד השני אומר אויערבך , כי ייתכן שהוא וחבריו לא הקפידו על הניסוחים 
הנכונים כשהוקמה העמותה הישראלית לתמיכה בהנצחת זכרה של " עדת ישראל " . 
מכל מקום לא יכול להיות ספק , לדבריו , שהמטרה אף פעם לא היתה חידוש הקהילה 
על - ידי קבוצת אנשים המכריזה על עצמה שהיא הממשיכה האותנטית של " עדת ישראל " . 
" איננו רוצים שמישהו יקרא בשם עדת ישראל לגוף שאיננו מייצג את הקהילה 
הזאת , ואיננו פועל ברוחה " . גלינסקי וקירשנר פנו בינתיים במכתבים לשלטונות 
בברלין , ודרשו לבטל את ההכרה ב"עדת ישראל " . הקהילה היהודית הארצית בגרמניה 
גם היא התגייסה לפעולה נגד ה"תחרות " מצד הקבוצה של אופנברג ושרייבר . 
גלינסקי שוחח פעמים אחדות עם דה - מאזייר , כשזה עדיין כיהן כראש ממשלת 
מזרח גרמניה , וטען בפניו שרוב אנשי " עדת ישראל " לשעבר אינם רוצים בחידוש 
הקהילה העצמאית . דה - מאזייר , לדברי נציגים של הקהילה הכללית , הפגין 
הבנה כלפי הטענות , אך לא פעל לבטל את מה שגלינסקי מכנה " היחס המועדף 
כלפי קבוצת אופנברג " . אופנברג מצדו טוען , שחידוש הקהילה הוא בבחינת 
עשיית צדק היסטורי . " גלינסקי " , הוא אומר , " חושב רק על שלטונו . 
הוא שונא מובהק של חידוש חיים יהודיים פלורליסטיים בגרמניה . אין כל סיבה 
לנסות לנטרל ולחסל קהילות עצמאיות כמו זאת שלנו . הוא מתערב וחותר נגדנו , 
ואף איים על אנשים לא להיכנס לבית הקהילה של עדת ישראל " . לדברי אופנברג , 
הפסיק דה - מאזייר לייצג אותו ואת קבוצתו כעורך דין ברגע שנכנס לתפקידו 
כסגן שר הדתות בנובמבר אשתקד . " קיבלנו בחזרה חלק מן הרכוש , וכן הקצבה 
כספית מסוימת . ואולם מאז איחוד גרמניה הופסק לחלוטין המימון , שבא קודם 
לכן ממזרח גרמניה . אנחנו פועלים כדי שהשלטונות ימשיכו לסייע לנו " . הקהילה 
העצמאית ברחוב טוכולוסקי מפעילה בית ספר לעברית וכן תלמוד תורה . כן יש 
במקום משרד ייעוץ למהגרים יהודיים מברית המועצות , שבקרבם נעשה עתה עיקר 
הפעילות הדתית והחינוכית . בשביל המהגרים האלה נפתחו גם קורסים ללימוד השפה 
הגרמנית . בקהילה פועל הרב אליעזר עבנר , שבא במיוחד מישראל . אופנברג 
מתלונן כי מי שהוא מכנה אנשי גלינסקי הפעילו סוללה של עורכי דין , הסורקים 
את ספרי הטאבו במטרה להשתלט על הרכוש של " עדת ישראל " ושל עמותות וארגונים 
יהודיים שונים שהיו קיימים בעבר בברלין . גדליה שרייבר , ששהה באחרונה בברלין , 
מלא שבחים לעבודתו של מריו אופנברג , ומתאר אותה כ"מלאכת קודש " . לדברי 
שרייבר , אין סיבות דתיות מיוחדות לקיום קהילה נפרדת , אך יש בהחלט סיבות 
היסטוריות . " הקהילה הזאת היתה קיימת בעבר , ויש להוסיף ולקיים אותה 
כל עוד יש בה צורך " , הוא אומר , " הנאצים שדדו את הכל וחיסלו את הקהילה . 
עכשיו התאפשרה החזרת הרכוש , ובאופן טבעי אנחנו ממשיכים את הקו שהיה מקובל 
בעבר " . שרייבר מסרב להיכנס לפרטים פיננסיים , ואומר שאיננו מתמצא בכך . 
לדבריו צריך היה לפעול במהירות גדולה כדי להבטיח את קבלת הרכוש ואת חידוש 
חיי הקהילה ברגע שהדבר התאפשר , כלומר לאחר נפילת החומה . אבל הוא מבטיח : 
" בתוך שבועות אחדים נקים מוסדות , כולל אסיפה כללית . תהיה דמוקרטיה 
מלאה , יהיה פיקוח ציבורי . הכל יתנהל תחת ביקורת של רואה חשבון . אין 
סיבה לדאגה . חוץ מזה , מה עם הפיקוח הציבורי בקהילה הארצית של גלינסקי ? 
הרי שם נגנבו יותר מ03 מיליון מארק מכספי הפיצויים לקורבנות הנאצים , ואיש 
לא נתן את הדין , גם לא האנשים שישבו בוועד המרכזי , ובתוכם גלינסקי עצמו . 
האם אתה ואני יודעים מה נעשה עם שמונת המיליונים שהקהילה מקבלת בכל שנה 
כתמיכה מן הממשלה " ? קפמאליד4שרייבר התכוון לשערורייה שהסעירה לפני שנים 
אחדות את הקהילה . מדובר בכספי פיצויים לקורבנות השואה שממשלת בון נהגה 
להעביר לוועד המרכזי של יהודי גרמניה . הוועד אמור היה להעביר את הכספים 
( שסכומם הכולל עמד על 004 מיליון מארק ) לוועדת התביעות , וזו חילקה 
אותם לניצולים . יו"ר הוועד המרכזי באותן שנים , ורנר נחמן , גנב יותר 
מ03 מיליון מארק מהריבית שהצטברה על אותם כספים . המעילה התגלתה רק אחרי 
מותו , והכסף לא נמצא עד היום . הוועד המרכזי של יהודי גרמניה , שאחד החברים 
המרכזיים בו היה היינץ גלינסקי , לא מילא את חובת הפיקוח על הכספים . גלינסקי 
עצמו הודה שהוועד שגה כיוון שלא ביקש דינים וחשבונות מפורטים ועדכניים על 
תנועות כספי הפיצויים . כיום מכהן , כאמור , גלינסקי עצמו כיו"ר הוועד . 
מגוחך לטעון , לדברי שרייבר , שמשפחת אופנברג או הוא עצמו משתלטים על רכוש . 
" אני חושב שהאופנברגים הם משוגעים ולא נורמלים " , הוא אומר . " הם 
עשו לילות כימים בעבודה קשה ומאומצת כדי לשקם את בית הקברות ולהנציח את זכר 
הקהילה . הם השקיעו בעניין הזה עבודת נמלים , והוציאו סכום גדול מכספם 
הפרטי . מפעמת בהם תחושה של שליחות . עכשיו , כשהגיעו להישג של חידוש 
הקהילה , יש אנשים שעינם צרה בכך . אני אומר לך שכאן תקום הקהילה היפה 
ביותר באירופה כולה " . על הטענות שהוא מציג את עצמו כיועץ של ממשלת ישראל 
לענייני מזרח אירופה מגיב שרייבר בהערה , כי אין לו מינוי של יועץ , אך 
הוא בפועל אכן מייעץ למשרד הדתות בעניינים הלכתיים שונים . " אני מטפל 
בפניות שונות בעניין בתי קברות ונושאים אחרים " , הוא אומר , " ולעתים 
קרובות אני נעזר בבני משפחת אופנברג , המתמצאים היטב בשטח ונהנים מקשרים 
מצוינים " . שרייבר מצביע על שורה של מכתבים נלהבים מן השר זבולון המר , 
שהעניק לדבריו תמיכה מוסרית בקהילת " עדת ישראל " . הסיבוב הבא במערכה על 
" עדת ישראל " יתנהל מן הסתם סביב בקשתה של הקהילה כי שלטונות גרמניה יוסיפו 
לתמוך בה . " ביקשנו כספים מן השלטונות של גרמניה המאוחדת , ואני מאמין 
שגם נקבל " , מציין שרייבר , " זוהי קהילה מכרת ופעילה העושה עבודה מצוינת " . 
גלינסקי וקירשנר מצדם רוצים למנוע את המשך התמיכה הפיננסית בקהילה המתחרה , 
ומעבר לכך הם גם דורשים את ביטול ההכרה שהעניק לה דה - מאזייר . עם זאת , 
אנשיהם רומזים שאופנברג ושרייבר כבר קיבלו הקצבות גדולות , בסדר גודל של 
מיליונים , שיאפשרו להם לפעול במשך תקופה ממושכת . במשרד החוץ בירושלים 
נדון הסכסוך בין הקהילות בברלין ובין אנשי " עדת ישראל " בארץ , והוחלט 
שלא לפעול . " המדיניות שגובשה היא שממשלת ישראל איננה צד בעניין " , אמר 
פקיד בכיר . גם שלטונות גרמניה אינם ששים להגיב על הסכסוך . בעיריות ( 
הנפרדות עדיין ) של מזרח ומערב ברלין נתקלתי בסירוב כאשר ביקשתי לשמוע מהי 
העמדה הרשמית ביחס ל"עדת ישראל " . אחד הדוברים אמר לי , כי רצוי שהקהילות 
היהודיות יפתרו את הסכסוך ביניהן בדרך של הידברות . אבל הרבה יותר סביר להניח , 
נכון להיום , שבתי משפט גרמניים הם שיצטרכו להכריע בשאלה הסבוכה : האם 
יש מקום לשתי קהילות יהודיות נפרדות בברלין ? למי שייך רכוש המיליונים של 
" עדת ישראל " לשעבר ( או לא רק לשעבר , כפי שאומרים אופנברג ושרייבר ) 
? האם מוצדק ואפשרי לממש את הרכוש ולהעביר ארצה את הכספים , כדי שישמשו 
למימון מפעלי הנצחה ותרבות בישראל ? 
