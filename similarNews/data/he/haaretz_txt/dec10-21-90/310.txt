אנו רושמים לפנינו שנשיא ארה"ב הבטיח לראש הממשלה כי לא יעשה עסקה עם עיראק 
על חשבונה של ישראל ; וכי במקרה שישראל תותקף על ידי עיראק , " ארה"ב 
תהיה חייבת להגיב " . מזכיר המדינה גיימס בייקר אמר זאת לפני כן , אך אין 
למעט מחשיבות החזרה על נוסחה זאת מפיו של גורג בוש . אולם הנשיא נמנע מלתת 
ליצחק שמיר הבטחה כלשהי באשר לתגובת ארה"ב על האיום הפוטנציאלי של עיראק 
על ישראל . מן ההבחנה בין מתקפה אקטואלית לבין איום בעתיד , הגלום בעוצמתה 
של מכונת המלחמה העיראקית והיהמנעות מכל התחייבות בקשר לאיום הזה , שהוא 
רחוק יותר אבל חמור לא פחות משתמעת , אגב , מגמה אמריקאית שלא לבוא חשבון 
עם סדאם חוסיין מעבר לדרישות הכלולות בהחלטות מועצת הביטחון . גורג בוש ביקש 
להרגיע את ראש הממשלה בחוזרו על הבטחת ארה"ב לשמור על היתרון האיכותי של 
צה"ל ; אבל עם זאת נתן לו להבין כי ארה"ב מעוניינת לסייע לצורכי ההגנה של 
ידידיה הערבים במזרח התיכון ; הווה אומר , שאין בדעתה לוותר על עסקת הנשק 
גדולת הממדים עם סעודיה . נשיא וראש ממשלה יכולים לשוחח על מכלול הנושאים 
המעסיקים את שתי המדינות בלי להיכנס בעובי הקורה של כל פריט ופריט . המדינות 
הבלתי - מזדהות מבקשות להעביר במועצת הביטחון של האו"ם הצעת החלטה , אשר 
ממשלת ישראל רוצה מאוד שארה"ב תכשיל אם אין לה דרך אחרת על ידי שימוש בזכות 
הווטו . שני המנהיגים דיברו על הסוגיה הזאת באופן כללי , אבל " לא נגעו 
ספציפית בנוסח ההחלטה " , כדברי עוזר מזכיר המדינה גון קאלי . זהירות זו 
חסכה אמנם מבוכה גם משמיר וגם מבוש , אבל אי הבהירות באשר להצבעתו של נציג 
ארה"ב עדיין קיימת . דין דומה חל על עניין הוועידה הבין - לאומית . בוש 
יודע , כי בן שיחו מגלה דווקא לכך רגישות יתירה ; אבל הוא נרתע מכל התחייבות 
בנידון זה . ושמיר , אשר נזהר מלבקש הבהרה כזאת מבוש , הקל בכך על התחמקותו . 
ראש הממשלה אמר לפני צאתו לארה"ב , כי יתבע סיוע כספי רב - היקף לצורכי 
מימון קליטת העלייה . האנשים שסביבו דיברו על מיליארדים , אבל הנשיא בוש 
הגביל את עצמו להבעת נכונות למתן סיוע בדרך כלל , ושב והביע את התנגדותו 
להתנחלויות בשטחים . שמיר מצא לנחוץ להבטיח לנשיא , כי ישראל תעמוד בנוסחה 
שבקבלתה התנתה ארה"ב את מתן הערבות הממשלית למלווה בן ארבעה מיליוני דולר . 
כידוע , הבטיח שר החוץ , דוד לוי , כי כספים אלה יושקעו רק בתוכניות 
בנייה בתחום הגיאורגאפי שהיה בשליטת ישראל עד ה5 ביוני 76 . לשון אחרת : 
הסיכוי לסיוע כספי מוגדל , שהערבות למלווה הנ"ל נועדה לפי תקוות ישראל 
לסלול את הדרך לקראתו , עדיין מעורפל . בוש הפסיק לנדות את ראש הממשלה 
שלנו ; שמיר מצדו היה זהיר די הצורך כדי לא לנקוב בסכומים מדויקים בקשר 
לסיוע לעלייה . יחסי ארה"ב - ישראל הם עתה נורמליים יותר משהיו בשנה האחרונה ; 
אבל לגופם של כל העניינים השנויים במחלוקת , בוש נשאר בשלו . ומאחר שהקדיש 
כמעט שעתיים לפגישה עם ראש הממשלה , יקשה על אנשי הליכוד לתאר אותו כנשיא 
עוין . שמיר יכול , אם ירצה , לתאר את ביקורו בבית הלבן כהישג . שוב הרוויח 
זמן , משום שאיש לא יכול לדעת מתי יסתיים המשבר במפרץ הפרסי , ועד אז לא 
תלחץ ארה " ב על ישראל ולא ייעשו צעדים " מהותיים " כדי לקדם את תהליך 
השלום . אבל שמיר עצמו הודה , כי אם יסתיים , " יהיה עלינו להתחיל במאמצים 
רציניים " . מסקרן לדעת מה ישיב לאנשי גוש אמונים , אם אלה ישאלו אותו למה 
התחייב בנידון זה כלפי מארחו בוואשינגטון . 
