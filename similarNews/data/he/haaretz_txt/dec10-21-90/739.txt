יו"ר מפלגת העבודה , שמעון פרס , זכה הפעם מן ההפקר . שרי הליכוד , המתראיינים 
במוקד בתורנות בסדר שמי כמעט , עסוקים בחיפוש אחר אשמים ומאחר שהתפנה מקום 
בתוכנית הכניסו את פרס , לאחר התמרמרותו , למשבצת הריקה אולי גם כדי להוכיח 
שאכן לא קיים קיפוח בטלוויזיה . אל מול צוות קופצני יעקב אחימאיר , חנן 
עזרן ויורם רונן מנסה פרס לשמור על ארשת של קור רוח . הוא נשמע רהוט ומנוסח 
היטב בתשובות הנוגעות למישור הפוליטי - אזורי , אם כי קשה להשתחרר מן ההרגשה 
שהסיסמאות שהוא מפריח , המבוססות על משחקי מלים , הוכנו בקפידה מראש ונועדו 
למעין תעמולת בחירות . פרס מחדד בעיות , כשהוא קובע שמדובר לא רק בשטחים 
אלא באוכלוסייה . הוא אומר שלעבודה יש נוסחה מתקבלת על הדעת אם כי נראה 
שרק על דעתם של מעטים בנושא השלום והפשרות המדיניות . אלא שגם פרס חושש 
מן הרחוב , וכשהוא מדבר על הידברות ועל משא ומתן עם פלשתינאים , הוא נעצר 
באמצע הדרך . פרס מתחמק מלומר שפירוש דבריו הוא מו"ם עם אש"ף . ההתחמקות 
מאפיינת גם את עמדתו בפרשת ביילין - חריש . ואכן , העניין רציני בהרבה 
מכפי שנדמה היה ואין מקום לבטל אותו : הרי רק במפלגה קומוניסטית אוסר מזכיר 
המפלגה על חבר לצאת למדינה מסוימת , ועוד כזו שאינה בחזקת מדינת אויב . 
אלא שפרס מתחמק במודע מנקיטת עמדה בעניין עקרוני כל - כך . אין ספק שפרס 
היה מבכר שיניחו לו בנושא המפלגה ויתנו לו לנתח את המצבים המדיניים ואת בעיית 
המים באזור , אבל מראייניו אינם מרפים . הם שבים ומחזירים אותו למצבה המידרדר 
של העבודה ולמורת הרוח השוררת שם . כאן נוקט פרס בשיטת ההתעלמות , ודבריו 
נשמעים בלתי רציניים . הוא מחזיר את הצופים ל77 , ומתברר שהשגיאה הגורלית 
של המפלגה היתה הפירוד מהדתיים . אחימאיר מחזיר אותו למציאות : התכוונתי 
ל88 , הוא מבהיר . והנה , מתברר שלפרס יש עדיין הצעות מפתות לדתיים . 
הדבר נשמע תלוש מן המציאות , כשהדתיים חתומים על הסכם קואליציוני עם הליכוד 
ומחממים כסאות בממשלה , אבל פרס אינו אומר נואש . למרות הכחשותיו , מסתבר 
שהוא היה מוכן לתת לדתיים ממש את מה שהליכוד נתן אבל הוא נכשל במו"ם אתם , 
העלה את מחירם בשוק הפוליטי והביא עלינו את חוק החזיר . פרס גם מדבר על 
אופוזיציה לוחמת , ולרגעים הוא נשמע כסהרורי . הוא גם נוטה להתעלם מן הסקר 
האחרון של חנוך סמית , ודבריו בנושא המפלגה הם תרגיל בהתחמקות . נראה שפרס 
דבק עדיין בניצחונו במרכז , ועל כך אפשר לומר עוד ניצחון כזה ואבדנו . 
