ימי ראשית החורף החלים בתקופת חג החנוכה אינם נחשבים בעיני הבוטנאים וחובבי 
הפרחים לתקופה מושכת במיוחד . חרף זאת שאלנו את עופר כהן , מנהל רת"ם , 
מרכז המידע לצמחי ישראל של החברה להגנת הטבע והאוניברסיטה העברית , היכן 
חלות פריחות בימים אלה . התוצאה היא הטיול המשפחתי המוצע אל מרבדי הכרכומים , 
המכסים בימים אלה שורה של אתרים במרכז הגולן ובצפונו . עצירת הגשמים השנה 
שיבשה את לוח הזמנים השגרתי של פריחות המבשרות גשם . פריחת הרקפות הראשונות , 
חיננית הבתה והכתמה מתעכבת . לעומתם , גם אם באיחור קל , פורחים הכרכומים 
בגולן , בשל פקעת עתודת המזון שלהם . הפריחה דלילה אמנם מהרגיל , אך עדיין 
אסור להחמיצה . בהרי יהודה , למשל , רואים בקושי פרטים בודדים של כרכום 
בימים אלה של אמצע דצמבר ונרקיסים בפריחה דלה בגובה של עשרה ס"ם , אולם 
בגולן פריחת הכרכומים בהחלט נאה . לישראלי הנוהג לצאת בשבתות של חורף אל 
שטחי הבר , היער ושמורות הטבע , מוכר פרח הכרכום החורפי , הנראה כמו שלהבת 
קטנה , כשהוא מבצבץ בשל גובהו הנמוך מתוך העשבייה . נר לבן של חנוכה . 
כרכום לבנבן ומוכר זה שייך למשפחת האירוסים . לאלה שסוקרים אותו יותר מקרוב , 
מתגלים שלושה אבקנים בצבעי חום - ירקרק . השם כרכום לקוח מתוך סיפור מיתולוגי 
יווני על עלם בשם קרוקוס , שהתאהב בנימפה בת - יער ; זו לא השיבה לו אהבה , 
ולבסוף מת מצער . האלים חמלו עליו והפכו אותו לפרח הנקרא בפינו כרכום . 
מסתבר כי לבד מהכרכום החורפי , המצוי והנפוץ כל כך באזורים הים תיכוניים 
של הארץ , קיימים אצלנו עוד ששה מינים , נדירים הרבה יותר , כולם צומחים 
בגליל ובגולן . ארבעה מהם נוכל לראות במסלול הטיול . אך בטרם נצא לדרך 
נציין כי דווקא הכרכום החורפי הוא יוצא הדופן בנוף ארצנו , מכיוון שמכלל 
כשמונים מיני הכרכומים הידועים מכל העולם , רובם הגדול הם בצבעי תכול , 
בעוד הכרכום החורפי שלנו הוא לבן . אפשר להתחיל באזור עין זיוון , לשם 
מגיעים בכביש המטפס מגשר בנות יעקב אל הגולן . כ51 קילומטרים אחרי גשר בנות 
יעקב חולפים על פני הר שיפון ( מימין ) , ומגיעים אל קיבוץ עין זיוון . 
מול הקיבוץ , מימין לכביש , מצוי חניון מוסדר , ושם אפשר להחנות את המכונית . 
נצא לטייל בין העצים הירוקים של האלון המצוי ועצי אלון התולע , העומדים 
בתקופה זו של השנה בשלכת חומה . באתר זה מצויים שני מיני כרכומים תכולים : 
כרכום נאה וכרכום דמשקאי . לכרכום הנאה יש במרכז הפרח צלקת , המסתיימת 
בשלוש הסתעפויות בגוני אדום - שני בוהק . מכאן שמו , כרכום נאה , והוא 
נחשב למצוי בין כרכומי הגולן . המין השני , כרכום דמשקאי , שצלקותיו מתפצלות 
לחוטים רבים בגוני תפוז , נחשב לכרכום הנדיר והמיוחד של הגולן . פקעתו 
הטמונה באדמה עטופה ברשת של סיבים ( נא לא לבדוק זהו צמח מוגן , ובדומה 
לכל הצמחים מוגנים יש לנהוג בהם על פי הכלל : לראותם בלבד ) , שהם המייחדים 
קבוצה של כרכומים , הנפוצים מטורקיה ועד עיראק . הנציג הדרומי ביותר של 
קבוצה זו הוא כרכום הרמון , שפרח לפני כחודש באזור בורות לוץ שבהר הנגב . 
במשך שנים נהגו חכמי הפרחים לקרוא גם לו כרכום דמשקאי , ורק לפני כשנתיים 
הסתבר כי המדובר בתת - מין חדש , והוא נקרא כרכום הרמון . נוסף על שני הכרכומים 
התכולים האלה אפשר לפגוש כאן גם את הכרכום לבן , המזכיר מאוד את הכרכום 
החורפי , בעיקר בקוויו העדינים והסגולים . זהו מין כרכום שלישי הנקרא 
כרכום גיארדו . יש לו אבקנים צהובים והוא ייחודי לצפון הארץ . למעשה , 
באזורים אלה הוא תופס את מקומו של הכרכום החורפי . מאזור כרכומי עין זיוון 
נוסעים מזרחה לכיוון הגבול . כדאי לעצור בתצפית על העיר קונייטרה . מכאן 
נמשיך צפונה בכביש המזרחי ( מספר 89 ) עד הכניסה לקיבוץ אל - רום . מול 
הכניסה לקיבוץ פונה מזרחה כביש המשולט " אל הר החרמונית " . לאחר כקילומטר 
מסתעפת ממנו שמאלה ( צפונה ) דרך עפר כבושה המקיפה את הר החרמונית , שמימינה . 
משלימים חצי סיבוב לערך מסביב להר , ומגיעים אל אנדרטת גדוד עוז 77 . 
כאן , בעמק הבכא שמדרום להר החרמונית , בלם גדוד 77 , בפיקודו של אביגדור 
קהלני , ביום הרביעי למלחמת יום כיפור את הצבא הסורי . מסביב לאנדרטה 
מנצנצים בתכול אלפי כרכומים דמשקאיים . כדאי לגשת ולראות , אולם יש להקפיד 
שלא לחצות גדרות בגלל סכנת מיקוש . חוזרים לכביש הראשי בדרך שבה מגיעים , 
ופונים צפונה אל הכפר הדרוזי בוקעתא . כשני קילומטרים מצפון לכפר , עוד 
לפני הכפר מסעדה , אפשר לעצור בצד כביש מספר 89 , בסמוך לעיקול חד של הכביש . 
משמאל מתנשא תל עטור חורש תל קצעה . בצעדה קלה מגיעים עד למרגלותיו , 
ושם , בשולי יער אודם , משתרע ים הכרכומים . בקרחות שליד הכביש , באזורים 
החשופים מעצי חורש , מבחינים במקבצים ענקיים של כרכום לבן כחלב , ללא פסים 
כלשהם ; בתחתית החלק הפנימי של הפרח כתם צהוב גדול וצבע אבקניו לבן . זהו 
הכרכום הצהבהב . כרכום זה גדל תמיד בשקעים לחים , ופרטיו אוהבים כנראה 
להתחכך זה בזה , מה שמסביר את הופעתו במרבדים צפופים , בניגוד לשאר מיני 
הכרכומים המופיעים גם כאן כרכום נאה , כרכום דמשקאי וכרכום גיארדו שפרטיהם 
צומחים בנפרד . עופר כהן מציין כי פינות אלה של יער אודם וצפון הגולן הן 
ריכוזי הכרכומים היפים והעשירים ביותר המוכרים בארץ , והם אתר חובה לעלייה 
לרגל לכל חובב טבע בעונה זו של השנה . אם כבר הצפנו לגולן עד אתרי הכרכומים 
של יער אודם , אפשר לקנח בפריחות קרובות המופיעות בדצמבר בחרמון . לשם 
כך נוסעים דרך מגדל שאמס בכביש המטפס אל אתר החרמון . סמוך למקום המוכר 
היטב לכל אלה הבאים בימי החורף לאתר החרמון , מכיוון ששם מוצב המחסום שלידו 
גובים את דמי הכניסה לאתר , מחנים את הרכב במגרש החנייה הקטן שלשמאל הכביש . 
למטה נשקפת בקעת מאן , שבמרכזה בריכה המלאה מים בחורף . יורדים במדרון 
אל קרקעית הבריכה . שם , במשטחי העשב הירקרק , פורחת בהמונים בימים אלה 
של תחילת דצמבר הסתוונית קיצרת העלים . זהו מין של סיתוונית המוכר בארץ 
בחמישה אתרים בלבד : בקרקעות הבזלת של דלתון בגליל ובמישורי מרכז הגולן . 
כאן , בחרמון , היא מצויה בריכוז הגדול ביותר שלה בארץ : על פני כשני 
קילומטרים רבועים היא חוגגת בימים אלה עם פריחה ורודה . לה , בניגוד לכרכום , 
ששה אבקנים ( משפחת השושניים ) . זהו פרח שתחום תפוצתו העולמי מצומצם 
למדי , מדרום טורקיה ועד צפון ישראל . 
