מפגש יוצא - דופן התקיים השבוע בין שתי משפחות של הרוגי אינתיפאדה , משפחה 
ישראלית ומשפחה פלשתינית . הפגישה נערכה במלון היאט בירושלים , בין קרובי 
חייל המילואים אמנון פומרנץ , שנסקל ונשרף למוות במחנה הפליטים אל - בורייג 
בעזה , לבין קרוביו של אברהים א - דקידק , שנהרג בתקרית הדמים בהר הבית . 
הפגישה יצאה לפועל בתיווכו של הרופא הישראלי ד"ר אחמד טיבי וארגון " בצלם " . 
ניסיונות למפגשים קודמים בין משפחות שכולות ישראליות ופלשתיניות , שאיבדו 
את קרוביהן באינתיפאדה , נכשלו ובוטלו ברגע האחרון בעקבות לחצים שהופעלו 
על המשפחות . בפגישה השבוע השתתפו רותי וגיורא , אחיו ואחותו של אמנון פומרנץ 
ומוחמד ופאיזה , הוריו של אברהים א - דקידק , וכן גיסו נעמאן ואחותו עאליה . 
בתחילת המפגש שרר מתח רב בין המשפחות , הוחלפו האשמות הדדיות ונראו דמעות . 
רותי אמרה כי אמנון , אחיה , נסע לאל - בורייג לא על מנת להרוג והוא נסקל 
ונשרף בצורה ברוטאלית . גיורא , האח , שאל את בני שיחו מדוע לא נמצא אף 
ערבי מתושבי המקום שיעזור לאמנון אחרי שהותקף . נעמאן השיב כי בציבור הישראלי 
ובקרב גורמים בממשלה רואים ברצועת עזה שדה קרב וחזית מלחמה , כך רואים זאת 
גם תושבי עזה . עאליה , אחותו של אברהים , שאלה את בני פומרנץ מה עושה 
חייל חמוש במחנה פליטים , והשיבה : " הוא בטח לא הולך לעזור לתושבים " . 
בהמשך המפגש הופשרה האווירה והוחלפו חיוכים וסיגריות . אמו של אברהים הראתה 
לבני פומרנץ תמונות של בנה וסיפרה כי הוא היה בן יחיד , בין ארבע בנותיה . 
רותי פומרנץ סיפרה שאחיה היה מהנדס מצליח ברפא"ל , בעל עתיד מבטיח . גיורא 
הוסיף כי יש להפסיק את האינתיפאדה ולפתוח במשא ומתן . נעמאן ענה : " אבל 
אתם מסרבים לדבר עם אש"ף ומכניסים לכלא מנהיגים מתונים המדברים על שלום כמו 
רדואן אבו - עיאש " . לדעת רותי , צריך לוותר על עזה והשטחים ולהשאיר בידי 
ישראל רק את ירושלים . בתום המפגש לחצו המשפחות ידיים , וגיורא פומרנץ החליף 
חיבוק עם מוחמד א - דקידק . קשיים רבים קדמו למפגש , והוא יצא לפועל אחרי 
מאמצים קשים של ד"ר אחמד טיבי וארגון " בצלם " . המפגש צולם על - ידי הטלוויזיה 
הישראלית והצרפתית והוא ישודר הערב ביומן - השבוע . רשמים מהמפגש מביא גם 
המקומון הירושלמי " ירושלים " במהדורה המתפרסמת היום . 
