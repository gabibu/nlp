גל חדש של פיטורים מאיים על ענף המלונאות , לאחר שנכשל ניסיון ההידברות 
בין התאחדות המלונות להסתדרות עובדי האירוח בדבר תנאי הפעלת תוכנית ההשתלמויות 
הארצית . המזכיר הארצי של הסתדרות עובדי האירוח , ששון אפרתי , מתנה את 
הצטרפות ההסתדרות לתוכנית בביטול כל ההסדרים שהושגו עד היום במלונות לצמצום 
ההוצאות בשל המשבר בתיירות , כגון מעבר לארבעה ימי עבודה בשבוע , והורדת 
השכר בהתאם , ובהתחייבות כי לא יפוטרו עובדים נוספים . לדברי סמנכ"ל התאחדות 
המלונות , יעקב אבינתן , בתי המלון אינם מסוגלים לענות לדרישות אלה . 
הוא הזהיר כי אם תמשיך הסתדרות עובדי האירוח לדבוק בעמדתה , לא יהיה מנוס 
מלפטר את העובדים שאמורים להשתתף בהשתלמויות , שכן ללא סיועה הכספי אי אפשר 
יהיה לקיים את ההשתלמויות . 
