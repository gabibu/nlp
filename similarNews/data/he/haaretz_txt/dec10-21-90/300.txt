מול ביתו . הוא התבונן בארבעת הפועלים , שפינו במשך שעות רבות שאריות 
בתים הרוסים בסלי קש . מחר הם אמורים לסיים את עבודתם . אז יגיעו הבנאים , 
ובעוד שבועיים עד שלושה , אינשאללה , תוכל החמולה לחזור ולהתגורר בבית . 
בינתיים שוהה משפחתו כארים הוא הבכור מבין 41 הילדים בדרום לבנון . הם 
נמלטו לשם לפני חמש שנים מפני הפצצות והרימונים שבעטיים היתה ביירות , 
המטרופולין הלבנונית המשגשגת , לעיי חורבות . כאשר חזר רעאד לביירות לפני 
שלושה שבועות הוא " היה מוכן לכל " , אפילו לכך שלא יהיה מסוגל למצוא את 
בית הוריו תחת ההריסות . כי משפחת רעאד הסונית התגוררה בסמוך לגבול בין 
החלק המערבי , המוסלמי , לחלק המזרחי , הנוצרי , של העיר . לאורך קו 
הפרדה ומוות זה התחוללו הקרבות האכזריים ביותר בין המיליציות העוינות במלחמת 
האזרחים בת 51 השנים , ושם היה ההרס הגרוע ביותר . אבל כאשר רעאד ראה את 
הבית הוא " הופתע לטובה " : ניתן לחיות שם , " אם כי צריך לאלתר קצת " . 
בקנה - מידה אירופי הבית נחשב מבנה שאינו ראוי למגורים , שנשקפת לו סכנת 
קריסה . בקומה הראשונה , שם היה פעם חדר המגורים , חסרים יותר מעשרה מטרים 
רבועים של קיר , במקום שבו פגע רימון . גם על הגג התפוצצו רימונים . שני 
לוחות בטון , הנתמכים רק ברשת פלדה , מאיימים ליפול אל תוך הקומה העליונה . 
כל הנתונים מצביעים על מבנה המיועד להריסה . אבל בביירות לא הורסים דבר . 
מה שאינו קורס מאליו משופץ לצורך מגורים . באימת המלחמה קנו לעצמם תושבי 
העיר המעונה כושר אלתור מיוחד במינו , והם מתגברים גם על הנסיבות הקשות 
ביותר . לכן ברור לכארים רעאד , שגם הוריו ואחיו יחזרו בקרוב לביתם , וכמו 
בעבר יחזרו לייצר במרתף ביתם חומר נגד נשירת שיער , על - פי מרשם סודי . 
" אולי המלחמה נגמרה , אולי היא תימשך . אבל לא יכול להיות מצב גרוע 
מאשר עכשיו " , אומר רעאד . את האופטימיות שלו הוא שואב מההתרחשויות המדיניות 
של השבועות האחרונים : באמצע אוקטובר נאלץ עאון להיכנע לסורים בארמון הנשיאות , 
בפרבר המזרח - ביירותי בעבדה . הוא נמלט לשגרירות צרפת , ושוהה בה מאז . 
נשיא צרפת , פרנסואה מיטראן , אמנם נתן לעאון מקלט מדיני . אבל השגרירות 
מוקפת בכוחות סוריים וביחידות של צבא לבנון , ואלה דורשים את הסגרתו . 
לאחר כניעת עאון השתלטו הסורים גם על החלק המזרחי - הנוצרי של ביירות , 
שהיה עד כה המבצר האיתן ביותר נגד הכובשים . השלום הסורי החדש מבשר עד כה 
על שיפור : בראשונה מאז תחילת מלחמת האזרחים ריקה ביירות ממיליציות . אמל 
וחיזבאללה יצאו את תחומי העיר . עד לשבועות האחרונים שמרו עדיין הכוחות הלבנוניים 
על כמה עמדות במזרח העיר , אך חברי המיליציות נאלצו עוד לפני כן להעביר 
את השליטה הצבאית ברובע הנוצרי לסורים . מאז בוטל הגבול שחצה את ביירות . 
הנשיא אסד הכריז מדמשק בנימת ניצחון : " סוף - סוף ביירות מאוחדת מחדש " , 
כמובן תחת שליטתו . עתה דואגים חייליו ליציבות ושקט יחסיים : זה שלושה 
שבועות שלא נורתה בביירות ירייה אחת . אבל הכובשים מתנהגים באותה אלימות 
ושחיתות שבה הורגלו עד כה התושבים מעשרות - אלפי חברי המיליציות . בעלי 
לימוזינות מדגם מרצדס או ב - אם - וו , לדוגמה , שמהן יש עדיין רבות בעיר , 
חוששים בכל נקודת ביקורת שקצין סורי יחרים את המכונית . ובמהרה מופיעות 
בדמשק מכוניות פאר , מצוידות בלוחיות סוריות חדשות . נהג מרצדס ברובע אשרפייה , 
הרובע הנוצרי של ביירות , שרצה להתנגד להחרמת מכוניתו הוכה בידי חיילים 
סורים ברחוב ונלקח מהמקום . בני משפחתו אומרים שהם אינם יודעים לאן לקחו 
אותו . לפטימה עלופי אין מכונית שהסורים עלולים להחרים . עלופי השיעית מתגוררת 
עם שני בניה , בני 61 ו71 , בקומה הרביעית של רב - קומות ברובע ראושה שבמערב 
ביירות , שלפני המלחמה היה אחד מאזורי המגורים המבוקשים ביותר . מאחורי 
הבית ערימת אשפה ענקית , שהיא גן - עדן לעכברושים . הערימה צומחת מדי יום . 
פינוי אשפה מסודר אמנם אין בביירות זה מכבר , אך תושבי העיר העשירים שוכרים 
את שירותיהם של קבלנים פרטיים המפנים את האשפה שלהם באופן סדיר . קבלנים 
אלה משליכים את האשפה ברחוב ( במרחק כמה רחובות ) , או במגרשים ריקים , 
או במגרשי חנייה . ערימת האשפה שליד בית המגורים של עלופי צומחת תחת עיניהם 
של הכובשים הסורים , שהקימו נקודת ביקורת במפגש הרחובות הסמוך . כמעט 
מדי יום רואה האישה מדירתה איך נהג משאית - האשפה מוסר לסורים צרור שטרות - 
כסף ומשליך את האשפה במרחק מאה מטר משם . " יכולנו להפסיק זאת לו שיחדנו 
את הסורים בסכומים גבוהים יותר מאשר הקבלן , אך כאן לא נותר לאף אחד כסף " , 
אומרת עלופי . עשור וחצי של מלחמת אזרחים הרסו את כלכלת המדינה . אינפלציה 
גדולה והתמוטטות המטבע , שהיה כה חזק בעבר , גרמו לכך שרוב הלבנונים , 
לרבות המעמד הבינוני , נקלעו למצוקה קשה . עלופי יושבת יום - יום לפחות 
שתים - עשרה שעות מול מכונת תפירה ישנה , המופעלת בדוושה , ותופרת מכנסיים 
וחצאיות . הודות לכישוריה יש לה די הזמנות כדי להאכיל את משפחתה . יומיים 
לאחר תחילת המלחמה נעלם בעלה , ועד היום היא אינה יודעת אם הוא נהרג או 
" פשוט עזב אותי ואת הבנים " . היא נזקקת ל000 , 003 לירות לבנוניות לחודש , 
שהן כ052 דולר , כדי לחיות במשך חודש . לכן חייבים בניה , פאדי וסאלי , 
לעבוד אחרי שעות הלימודים . פאדי עוזר לה בתפירה , הצעיר עובד כעוזר בתחנת 
דלק , מחליף שמנים ורוחץ מכוניות . " אנו נאלצים לחיות כמו עכברושים " , 
מתלוננת התופרת , " בתוך טינופת וסירחון " . מאז נהרסה תחנת הכוח העיקרית 
של העיר , לפני שנתיים , בידי חיילי הגנרל עאון , יש חשמל רק במשך שעות 
מספר ביום , ולא אחת זרם החשמל נפסק כליל . אבל בלי חשמל אין גם מים . 
לכן נאלצת עלופי להוציא כמחצית מתקציבה החודשי לרכישת חשמל ומים מספקים 
פרטיים . אין לה די כסף לקנות גנרטור . המים מובאים מבארות , אך בשל קרבת 
הים הם כה מלוחים , שבדרך - כלל אין הם יפים לשתייה . לפעמים המים גם כה 
מזוהמים ומדיפים ריחות רעים , " שאנו נגעלים אפילו לרחוץ בהם את הידיים " . 
מחיר 002 ליטר מים , המועברים ממכלים ניידים לאמבטיה שלה באמצעות משאבה , 
הוא 002 , 1 לירות לבנוניות . מים נקיים , היפים לשתייה , אפשר להשיג 
לרוב רק תמורת דולרים . בכל פעם שהיתה הפוגה במלחמת האזרחים , ולו לכמה 
ימים , חזרו תושבי העיר לשגרה בכוח - חיים מופלא . עתה רפה רצון ההישרדות 
של תושבים רבים , ובכללם פטימה עלופי . בין אם המלחמה תתחיל שוב , או 
אם הכוח העל - הסורי ימנע את המשכה של שפיכות הדמים לכמה שבועות או אף חודשים , 
" לבנון כבר לא תתאושש " , היא אומרת . לפטימה עלופי אין קרובי משפחה 
בחו"ל , היכולים לקבל את הבנים אליהם או לפחות לשלוח מזמן לזמן דולרים . 
לכן היא " יודעת מה יהיה גורל בניה " . כדי לזכות בפרנסה סדירה יצטרפו 
בקרוב פאדי וסאלי למיליציה של אמל . הצבאות הפרטיים הלבנוניים הם אחד המקורות 
המעטים למקומות עבודה המובטחים מפני משברים , וכפי הנראה , עם סיכויים 
לטווח ארוך . רשמית אמנם גורשו כל המיליציות מהעיר , אך למעשה לוחמים רבים 
רק החביאו את המדים והנשק . הם ממתינים לזמן שבו יוכלו שוב לירות . אומר 
חבר החיזבאללה : " בתוך כמה שעות נוכל להשתלט שוב על הכל " . אז , מקווה 
עלופי , באופטימיות המעשית המאפיינת את תושבי ביירות , גם תיעלם ערימת 
האשפה . כי " רק הסורים המטונפים מאפשרים דבר מעין זה . אנשי המיליציות 
שלנו לפחות נקיים " . 
