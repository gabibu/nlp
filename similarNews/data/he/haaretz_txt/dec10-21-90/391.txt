ואשינגטון ( מיוחד ל"הארץ " ) . ראש הממשלה יצחק שמיר נפגש אתמול עם מזכיר 
המדינה של ארה"ב גיימס בייקר , ובכך חתם ביקור בן שלושה ימים בוואשינגטון . 
מיד לאחר הפגישה יצא שמיר לניו - יורק , נועד שם עם חברי ועידת הנשיאים 
של הארגונים היהודיים , והמריא לישראל . הפגישה בין שמיר לבייקר , שארכה 
כשעה , התקיימה בפורום מצומצם . מהצד הישראלי נכחו גם שני עוזריו של ראש 
הממשלה והשגריר זלמן שובל , ולצד בייקר נכחו עוזרו ושגריר ארה"ב בתל - אביב . 
שני הצדדים מיעטו מאוד במסירת פרטים כלשהם על הפגישה , בניגוד לפגישותיו 
האחרות של שמיר בוואשינגטון בימים האחרונים . ראש הממשלה עצמו , ביציאה 
מהפגישה , הגדיר אותה " חיובית , בדרך - כלל " . במרכזה , על - פי דיווחים 
רשמיים של שני הצדדים , עמדה סוגיית תהליך השלום . לנוכח הפורום המצומצם 
( חלק מן הפגישה היה אמור להתקיים בקבוצה רחבה יותר ) , ולנוכח מיעוט 
ההתבטאויות של דוברים בשם שני הצדדים , מתרשמים משקיפים מדיניים בוואשינגטון 
כי השיחה עסקה בנושאים שאינם נוחים במיוחד לראש הממשלה , בפרט סוגיית הייצוג 
הפלשתיני בתהליך השלום . מקורות במנגנון החוץ האמריקאי אמרו בימים האחרונים 
כי הממשל יבקש לשוב ולמקד עתה את הדיונים עם ישראל בשאלת איתורם של בני - 
שיח פלשתיניים מתאימים , לשם קידום רעיון הבחירות בשטחים . הסוגייה הזו , 
שכזכור גרמה לפירוק ממשלת האחדות האחרונה , תשוב ותעלה באור שונה לאחר 
סיום המשבר במפרץ , לנוכח הפיחות במעמדו הבין - לאומי של אש"ף . בתוך כך 
נודע אתמול כי המשלחת הדיפלומטית של הממשל , בראשות עוזרו של מזכיר המדינה 
בייקר לענייני תכנון מדיני , ד"ר דניס רוס , שהיתה אמורה לצאת למזרח התיכון 
ביום שני הבא , תתעכב , ותצא רק בעוד כשבועיים , ככל הנראה . הסיבה לעיכוב , 
לפי דיווחים של מקורות בוואשינגטון , היא ביקורו המיועד של שר החוץ העיראקי 
טארק עזיז בבירה האמריקאית בשבוע הבא . דוברת מחלקת המדינה מסרה כי בפגישתו 
של שמיר עם בייקר נדונה גם שאלת הסיוע האמריקאי לקליטת העולים מבריה"ם , 
אף ששמיר לא נקב בסכום כלשהו או בערוץ הסיוע הרצוי לו . נמסר כי בייקר 
הביע נכונות עקרונית לסייע , כפי שעשה הנשיא בוש בפגישתו עם שמיר שלשום . 
לפי דיווחים שפורסמו אתמול בעיתונות הישראלית , ואושרו ברמיזה מפי מקורות 
אמריקאיים , התנה הנשיא בוש מתן ערבויות - מדינה נוספות למלווים לישראל 
במילוי מניח את הדעת של תנאי ממשלת ישראל כפי שנמסרו במכתבו של שר החוץ דוד 
לוי למזכיר בייקר מן ה2 באוקטובר . במכתב זה מתחייבת הממשלה שלא ליישב עולים 
חדשים בשטחים שנכבשו ביוני 7691 , ולא להשתמש בכספי המלווים שגויסו בתוקף 
הערבויות האמריקאיות מעבר לקו הירוק . דניס רוס , שהיה אמור להגיע בראשית 
השבוע הבא לישראל לשיחות מדיניות , דחה את בואו עד לאחר ביקורו של מזכיר 
המדינה בייקר בבגדאד . רוס אמור להצטרף למסעו של בייקר לעיראק לצורך פגישה 
עם הנשיא סדאם חוסיין . בשיחות שקיים שמיר עם הנשיא בוש וכן עם המזכיר בייקר , 
סוכם כי בעת ביקורו של רוס בארץ ייעשה מאמץ למצוא דרכים שיאפשרו את חידוש 
תהליך השלום מיד לאחר שיסתיים המשבר במפרץ . ייתכן שרוס יגיע לירושלים הישר 
מבגדאד , וידווח גם על המגעים למציאת הסדר מדיני עם עיראק . במקביל פועלת 
ארה"ב בתיאום עם בריה"ם במטרה להפיג את חששותיה של ישראל מפני מעורבות שתי 
המעצמות בפתרון כולל של הסכסוכים במזרח התיכון , לרבות הסכסוך הישראלי - 
ערבי . האמריקאים היו אלה ששכנעו את שר החוץ הסובייטי אדוארד שוורדנאדזה 
ליזום פגישה עם שמיר , כדי לנסות ולשכנע אותו שבריה"ם אינה מבקשת לכפות 
על ישראל הסדרים שאינם לרצונה . פרוף סרגיי רוגוב , יועץ לעניינים אסטרטגיים 
של ועדת ההגנה בפרלמנט הסובייטי , מסר בשיחות שקיים בימים האחרונים בישראל , 
במסגרת חילופי הערכות אסטרטגיות עם גורמים צבאיים ואקדמאיים , כי בריה"ם 
מציעה שיחות אזוריות להגבלת הפצתו של נשק קונבנציונאלי , תוך מתן ערבות 
של שתי מעצמות - העל לקיומו של ההסכם . 
