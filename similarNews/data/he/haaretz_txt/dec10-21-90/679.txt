זכויות לשידור אירועי ספורט בטלוויזיה זה טוב לקבוצות , ומקור של הנאה 
לאוהדי הקבוצות . כאשר רשות השידור קונה זכויות כדי לא לשדר זה רע לקבוצות , 
מתסכל את האוהדים . אבל כאשר רשות השידור קונה זכויות , כדי וכדי ש זה 
עיוות בלתי נסבל . גם ביזבוז כספי ציבור על קניית סחורה שהטלוויזיה אינה 
יכולה להשתמש בה ( חוסר שעות שידור ) , גם גזילת זכות הציבור לראות את 
האירוע בערוצים אחרים . התחרות החופשית בין הערוצים היא נשמת אפה של תקשורת 
טובה . אבל השיטה שבה הערוץ הראשי לוקח את כספי האגרה של כלל הציבור ורוכש 
בהם זכויות לשידור משחקים , רק כדי ששום ערוץ אחר לא יוכל לשדרם זו תופעה 
מקוממת שאסור להשלים עימה . מי שהעז למנוע אמש שידור חי של ניצחון הפועל 
תל אביב על ציבונה זאגרב אחד ממשחקי הכדורסל המלהיבים , המרתקים והטובים 
ביותר שהיו בארץ זה זמן רב חייב להבין , כי הוא מאבד את אהדת הציבור ופוגע 
בכדורסל הישראלי . אוהדי הספורט רוצים הרבה שידורים . זכות בכורה לערוץ 
הראשי לגיטימי . אבל מה שהערוץ הראשי לא יכול לשדר , חייב להיות חופשי 
לשידור בכל ערוץ אחר . אסור לאפשר לערוץ הראשי לנצל את כספי הציבור לקניית 
זכויות מאסיווית , רק כדי למנוע מהציבור לראות , ורק כדי ששום ערוץ אחר 
לא ישדר . 
