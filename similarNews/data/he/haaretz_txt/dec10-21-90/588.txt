ביום ששי האחרון לפני הצהריים נזעקו לזירת הרצח המשולש ביפו מפכ"ל המשטרה , 
יעקב טרנר , ומפקד מחוז תל - אביב , ניצב יגאל מרקוס . השניים , שקטעו 
סיור של המפכ"ל בענף התנועה של משטרת מחוז תל - אביב , נראו כמי שעובדים 
בהרמוניה ביניהם . אבל גם הופעתם המשותפת בזירת הרצח , גם הסיור המשותף 
שלהם בענף התנועה וגם הדיון המשותף שקיימו עם קצינים בכירים אחרים לאחר הרצח , 
לא כיסו על משבר האמון ועל הניכור ביניהם , שהוחרפו בשבועות האחרונים . 
לכל אחד מהם תומכים ומתנגדים בתוך המשטרה ומחוצה לה , הממתינים לטעויות 
של היריב . לא מעט קציני משטרה מתחו השבוע ביקורת על המאבקים בצמרת . זה 
הגיע לכך שנשיא בית - הדין למשמעת של המשטרה , תנ"ץ חיים בן איון , פנה 
בקריאה פומבית , בראיון ל"הארץ " , בלא לקבל רשות ממפקדיו , לבכירים במשטרה 
ודרש מהם להפסיק את המלחמה ביניהם . לרבים במשטרה הזכירו השבוע היחסים 
המעורערים בין טרנר למרקוס את מערכת היחסים הגרועה שהיתה לפני כתשע שנים 
בין המפכ"ל אז , אריה איבצן , לבין סגנו , דוד קראוס . השניים לא יכלו 
לתפקד יחד ופרצו ביניהם מריבות קשות על דברים של מה - בכך , שפגעו בעבודת 
הפיקוד הבכיר של המשטרה . בעקבות זאת הושג הסדר , בתיווכו של השר הממונה , 
יוסף בורג : קראוס עזב את תפקידו כסגן המפכ"ל ועבר לכהן , לתקופת המתנה , 
כנשיא בית - הדין למשמעת של המשטרה . כאשר סיים איבצן את תפקידו מונה 
קראוס במקומו למפכ"ל . כיום לא נראה הסדר הפרדת כוחות בין טרנר למרקוס אפשרי , 
אבל לדעת רבים במשטרה , השר הממונה צריך להתערב לאלתר , כדי להרגיע את 
הרוחות . קפמאבינטרנר ומרקוס מנסים , לפחות כלפי חוץ , להמעיט בחשיבות 
הבעיה . אבל נראה כי היא רק מחמירה , בפרט נוכח הרמזים המגיעים מכיוונו 
של טרנר על כך שהוא מבקש להביא לסיום שירותו של ניצב מרקוס , משום שלדעתו 
מרקוס חותר תחתיו , אינו מקבל מרות ופוגע בתפקודה של המשטרה בהדליפו את 
ביקורתו , בעיקר בנושאים מבצעיים . לטרנר אין הוכחה שמרקוס מדליף ופועל 
נגדו , אבל נראה כי הוא משוכנע בכך . טרנר גם לא פירסם הכחשה לידיעה שפורסמה 
בשבוע שעבר ב " מעריב " , כאילו הוא פועל להביא להדחת מרקוס , אף על פי 
שפרסום הכחשה נדון והוצע לטרנר . מרקוס ואנשיו משוכנעים כי הפרסום ב"מעריב " 
בא מבית מדרשו של המפכ"ל . שר המשטרה , רוני מילוא , אינו ממהר להתערב 
בסכסוך . הוא גם אינו מבהיר , ולדעת גורמים בקיאים הוא עושה כך במודע , 
במי הוא תומך . נוצר הרושם כי לשר יש אינטרס להשאיר את המצב לא בהיר . 
הגורם המיידי להתחדדות היחסים בין טרנר למרקוס הוא פרשת המחסומים . לפני 
כשבועיים , לאחר התקפת הסכינאים תושבי השטחים באוטובוס דן בבני ברק , 
נדון בסגל הפיקוד הבכיר של המשטרה עניין הצבת מחסומי הביקורת למכוניות 
בכניסות לגוש דן . המפכ"ל טרנר וקצינים בכירים אחרים צידדו בהצבת המחסומים 
עד לשעה מסוימת בכל בוקר . מרקוס , שעיקר הבעיה היא בתחומי המחוז שלו , 
סבר שיש לקפל את המחסומים מוקדם יותר מהשעה שנקבעה , כדי למנוע פקקים בגוש 
דן , בתל - אביב ובכניסות אליהם . הוא אף הביע הסתייגות מיעילות השיטה . 
על - פי החלטת המפכ"ל , הופעלו המחסומים בגוש דן , ואכן נוצרו פקקים גדולים 
גדולים של כלי רכב . במשטרה ומצד אזרחים נמתחה ביקורת על תפקוד המחסומים , 
שפורסמה בכלי התקשורת ובמסגרתה צוטטו " קצינים בכירים במחוז תל - אביב " . 
טרנר היה משוכנע כי ניצב מרקוס עמד מאחורי הפרסומים . הוא ראה בכך פגיעה 
בתפקודה המבצעי של המשטרה וניסיון לנגח אותו . מרקוס הכחיש ומכחיש כל קשר 
לפרסומים האלה . לטרנר אין ראיות לקשר של מרקוס לפרסומים הוא מתבסס בעיקר 
על הערכות ו"תחושות בטן " . למרות זאת , טרנר העלה את חשדותיו נגד מרקוס 
בפורומים שונים ובשיחות עם גורמים שונים בתקופה האחרונה . בדיון סגל הפיקוד 
הבכיר בשבוע שעבר הוא קבל על " תרבות העקרבים " בעניין ההדלפות המגמתיות 
של קציני משטרה בכירים מדיוני סגל הפיקוד , וגינה את קציני המשטרה המדליפים 
מידע בנושאים מבצעיים , כמו בעניין המחסומים . אף שטרנר לא הזכיר במפורש 
את שמו של מרקוס , הבינו כל השומעים כי הוא מתכוון אליו . מרקוס לא הגיב 
ולא התייחס לרמזיו של טרנר , שעבו באמצעות מסרים בהזדמנויות אחרות . כבר 
לפני כחודש גינה טרנר את העובדה שקצינים מדליפים מדיוני סגל הפיקוד הבכיר 
והתלונן על כך ש"אי - אפשר לדבר באופן חופשי " וכי גם פרטים חסויים ביותר 
דולפים . המצב החריף אחרי דיון סגל הפיקוד הבכיר בשבוע שעבר , כאשר מרקוס 
וקצינים בכירים אחרים הבינו שטרנר מתכוון " להיפטר " ממרקוס , אם זה 
לא יתיישר בתלם . נראה כי מרקוס אינו מתרגש מרמזיו של טרנר . הוא וקצינים 
אחרים סבורים שטרנר , אחרי הביקורת שספג בשמונת חודשי כהונתו , גם מהשר 
הממונה , אינו נמצא בעמדת כוח לאיים על ניצבים . טרנר אינו יכול להציג 
מחדלים מיוחדים ובעיות בתפקודו המקצועי של מרקוס , המכהן כמפקד מחוז תל - 
אביב כשנתיים וחצי . מרקוס מקפיד לשמור על פרופיל תקשורתי נמוך והעבודה 
במחוז מתנהלת באופן סביר , תחת שליטתו המלאה . קפמאבינלבד מזה , גורמים 
במשטרה גורסים כי לניצב מרקוס , הנחשב לקצין משטרה מנוסה , מעמד מבוסס 
אצל שר המשטרה ; השר נותן בו אמון ומעריך את תפקודו . יש מי שקושרים 
את מעמדו של מרקוס אצל מילוא לשיחות אישיות שקיימו השניים בשנה האחרונה . 
חוגים במשטרה אומרים , כי גם להשפעה של היועצת האישית של השר , קצינת 
המשטרה לשעבר חרותה הראל , הנחשבת מצדדת נלהבת במרקוס , יש חשיבות בעניין 
הזה . מרקוס , אומרים גורמים במשטרה , מכלכל את מעשיו בחוכמה . הוא פועל 
בשקט מאחורי הקלעים , מבצר את מעמדו בדיסקרטיות ומניח לטרנר להסתבך בתגובות 
ובצעדים העלולים להכשילו . . לניצב מרקוס אין כל כוונה ללכת הביתה בשלב 
זה . הוא לא נואש מהסיכוי להיות המפכ"ל הבא של המשטרה . מרקוס , בתחילת 
שנות החמישים שלו , יכול להרשות לעצמו להמתין גם עד סוף הקדנציה המלאה של 
טרנר ; יש לו זמן . טרנר ער לעוצמתו של מרקוס . גם הוא שומע את הדיבורים 
על כך שמרקוס עשוי , בנסיבות מתאימות , להתמנות למפכ"ל תחתיו או בתום הקדנציה 
שלו . טרנר אינו מטיל ספק בכישוריו של מרקוס , אך מוצא בו גם חסרונות , 
של חספוס , לעתים שטחית , ואדישות . מה שהוא מפרש כחתירתו של מרקוס תחתיו 
אינו עולה , בעיניו , בקנה אחד עם תפקוד בגוף היירארכי . עמדתו של טרנר 
היא שמרקוס , עם כל ניסיונו הפיקודי , אינו יכול ללמד אותו איך לפקד . 
מרקוס , שהתמודד על תפקיד המפכ"ל עם טרנר ועם כמה ניצבים אחרים , לא הסתיר 
את הסתייגותו מהמינוי של טרנר למפכ"ל . על - פי עמדת מרקוס , שידועה לרבים 
במשטרה , טרנר אינו מתמצא דיו בעבודת המשטרה ולעתים מנחית החלטות על המערכת 
בלא ראייה כוללת . חרף זאת , מרקוס אמר לא אחת כי אינו מנסה להכשיל את 
טרנר וכי הוא פועל כמפקד מחוז הנאמן למפכ"ל ולמערכת . הוא אינו מבין מנין 
צמחה הרגישות של טרנר כלפיו . מיד לאחר התמנותו של טרנר למפכ"ל התקיימו שיחות 
בין השניים ומרקוס הבהיר כי יושיט לו את כל הסיוע הדרוש . טרנר שמח על הצהרת 
הכוונות הזאת . אך עד מהרה התפתחה המתיחות . אנשיו של מרקוס סברו שטרנר 
עוקף את מפקד המחוז ומתערב יתר על המידה בחקירות ובנעשה ביחידות בתחומי 
מחוז תל - אביב . החשדנות ביחסי השניים קיבלה ביטוי ברור בפרשת הקלטת השיחה 
בין טרנר לבין העיתונאי מרדכי גילת . הקלטת הגיעה לידי היחידה המרכזית 
של משטרת תל - אביב לפני כמה חודשים . דיווח על מציאתה ועל תוכנה נמסר בטלפון 
למרקוס , זמן קצר לאחר מציאת הקלטת . מרקוס לא דיווח על מציאת הקלטת למפכ"ל 
והכחיש כי קיבל דיווח טלפוני על כך . לטרנר נודע על הקלטת מעיתונאי שהתקשר 
אליו בשעת לילה מאוחרת . הסברו של מרקוס מדוע לא דיווח על מציאת הקלטת 
לא ריצה את טרנר , וטרנר הגביר את מעורבותו בחקירת האזנת הסתר , כשהוא 
מקיים ישיבות ושיחות עדכון יומיות עם אנשי היחידה המרכזית . גם פרשת מינוי 
סגן למרקוס , בעקבות סבב המינויים האחרון , ומינויים נוספים במחוז תל - 
אביב , הוסיפו למתיחות . מרקוס התנגד לכמה סגנים שהוצעו לו וביקש למנות 
לסגנו קצין המקובל עליו , למשל תנ"ץ יהודה וילק , מפקד מרחב הירקון . 
טרנר התנגד , ובסופו של דבר מונה לסגנו של מרקוס תנ"ץ עמוס עזאני , בלא 
התייעצות עמו . מרקוס נזעק ויזם שיחה עם השר מילוא . עתה מצפים במשטרה למערכה 
הבאה ביחסי טרנר - מרקוס , אף שבימים האחרונים הגיעו איתותים משניהם על 
הורדת הפרופיל והרגעת הרוחות . דיבורים כאלה נשמעו כבר בעבר . 
