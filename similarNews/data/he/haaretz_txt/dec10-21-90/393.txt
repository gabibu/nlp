בכדורסל הישראלי הכל זורם באחרונה במהירות עצומה . עדיין מלקקים את פצעי 
כשלונה הצורב של הנבחרת הלאומית בזירה האירופית , אבל כבר מתמוגגים מהפתיחה 
המוצלחת והמרשימה מאוד של שלוש הקבוצות הישראליות בגביעי אירופה ומתכוננים 
להתמודדות על הנהגת איגוד הכדורסל שתוכרע לפני סוף החודש . מאחר שהתפקיד 
שמור לנציג של מרכז הפועל , מתנהל במרכז הספורטיווי הגדול עימות אישי חריף 
ביותר , מלווה בכל הסממנים האופיינים אצלנו למאבקי שלטון . היו"ר היוצא 
יורם אוברקוביץ ביקש להצניח לתפקיד אישיות מכרת כמו האלוף במילואים יצחק 
חופי , שפרש מראשות חברת החשמל . אבל מסתבר שהספורט הישראלי כנראה עדיין 
לא מהווה כוח - משיכה קוסם די הצורך לדמויות מסוגו של חופי , המבקשים לעצמם 
תחומי פעילות גדולים ויוקרתיים יותר . לפיכך חזר המאבק לזירת העסקנות הספורטיווית , 
ואולי טוב שכך . בראש איגוד הכדורסל רצוי שתעמוד אישיות - כדורסל המביאה 
עימה ניסיון , ידע , קשרים בין לאומיים , רקורד מרשים ומעל לכל נטיית 
לב חסרת פשרות . בכדורסל הישראלי יש לא מעט חולים - לדבר , היכולים להרים 
את התפקיד לגבהים חדשים . אנשים מסוגו של שמעון מזרחי , יו"ר מחלקת הכדורסל 
של מכבי תל אביב שאפילו יורם אוברקוביץ סבור שהוא מועמד טוב לתפקיד יכולים 
להזניק את איגוד הכדורסל למרומים . מזרחי הוא דגם של איש - כדורסל שהכדורסל 
הוא כל עולמו , ודומה שאין לו דבר חשוב מכדורסל . בשנים רבות של פעילות 
מצליחה במכבי תל אביב יצר לעצמו מזרחי מעמד נכבד לא רק בכדורסל הישראלי ; 
הוא פיתח גם מערכת קשרים ענפה עם אישים ומוסדות כדורסל באירופה ומחוצה לה . 
מזרחי הוא הדגם . כמותו יש עוד אנשי - כדורסל , שהעיסוק בספורט זה הוא 
כל עולמם : אליהו עמיאל , אברהם פלדה , ולהבדיל יעקב שאלתיאל המנוח . 
דמויות שתרמו הרבה לכדורסל . אנשי מעש שלצד פעילותם הכלכלית העצמאית מצאו 
ומוצאים שעות אין ספור לעסוק בדבר היקר להם , הכדורסל . יש בעסקנות הספורט 
הישראלית דמויות כאלה , ועל אחת מהן יש להטיל את ניהולו של הספורט הייצוגי 
הראשון במעלה המצוי באחרונה במצוקה , אם לא בנסיגה . אבל במקום ללכת בדרך 
נכונה זו , בחירת האיש המתאים לתפקיד המתאים , שוב גולש המאבק בהפועל למישור 
של סכסוכים פוליטיים מקוממים . שוב תק"ם מכאן והקיבוץ הארצי מכאן ; ועוד 
מעט אולי יוציאו מהנפטלין גם את העובד הציוני , ואחדות העבודה ורפי , כדי 
להחליט מי ראוי להנהיג את הכדורסל בישראל . להצלת הכדורסל חובה להחליט , 
שכל מי שמבקש להיבחר לראשות האיגוד בזכות גוף פוליטי התומך בו חייב באופן 
אוטומטי להישאר בחוץ . חברי ועדת המינויים של הפועל , היושבת מחר על המדוכה , 
יודעים שלהפועל אין כיום אלטרנטיוות רבות לראשות איגוד הכדורסל . מבין 
אלה שהצטרפו למירוץ נותרה לועדת המינויים בחירה קלה ביותר : לא מי שפעל 
עד כה באיגוד ללא הצלחה ; לא לחצים פוליטיים זרים ; לא צנחנים מפריפריה 
של פעילויות אחרות יכולים להיות מומלצי הפועל לתפקיד היו"ר . מכאן שנותרה 
רק בחירה אחת , בחירה טובה מאוד וראויה בהחלט לתפקיד : אברהם פלדה , איש 
כדורסל מובהק , שחזר למועדון הדגל ומצא אותו במצב של פשיטת רגל , אבל הציל 
את הפועל תל אביב מגורלם המר של הפועל רמת גן , הפועל חיפה ועוד כמה אגודות 
הפועל שהתפרקו ונעלמו מהנוף . נכון שלפלדה אין בסיסי - כוח פוליטיים התומכים 
בו , אבל במצב הנתון זה חייב להיות יתרון ולא חסרון . פלדה , עקשן לא 
קטן שאופיו כמו שמו , יכול לנווט את האיגוד ביד חזקה , תוך שיתוף פעולה 
עם נציגי מרכז מכבי ומרכזים אחרים . הוא איש העולם , חי כדורסל , בעל 
קשרים טובים בארץ ובחו"ל , לא עוסק בדברים שאינו שולט בהם , מסוגל לייצג 
בכבוד , יודע לדבר , להתלבש , לנאום , להלהיב , להנהיג . אין לועדת 
המינויים של הפועל ברירה טובה יותר מהצגת מועמדותו של אברהם פלדה ליו"ר איגוד 
הכדורסל . 
