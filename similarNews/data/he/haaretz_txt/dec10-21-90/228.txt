אין צורך בחוק ההסמכה אותו תיקון לפקודת העיריות , המייפה את כוחה של רשות 
מקומית להסדיר פתיחתם וסגירתם של עסקים בימי מנוחה בהתחשב בשיקולים דתיים . 
המצב המשפטי היה יכול להישאר כפי שהיה לאחר מתן פסק הדין של השופטת אילה 
פרוקציה , אשר קבעה שאין בסמכות רשות מקומית לחוקק חוקי עזר משיקולים דתיים . 
פירוש הדבר , שחוקי העזר שנחקקו בעבר משיקולים אלה אינם תקפים , ואין 
רשות מקומית יכולה למנוע , משיקולים שעניינם שמירת הדת , את פתיחתם של 
בתי קולנוע , בתי קפה , מסעדות וכו בשבתות ובחגים . הציבור החופשי היה 
בא על סיפוקו , ואילו ציבור שומרי המסורת לא היה נפגע : על פי הניסיון 
בתי קולנוע , בתי קפה ומסעדות לא נפתחו בשבתות ובחגים בשכונות דתיות על 
אפם ועל חמתם של התושבים לא לפני הפסיקה ולא אחריה . אבל המפד"ל עומדת 
על חקיקת חוק ההסמכה , ויש סימנים המראים שהחוק עלול להתקבל בקריאה שנייה 
ושלישית . דבר זה , כשלעצמו , עדיין איננו מבשר משבר חדש ביחסי הציבור 
החופשי עם הציבור שומר המסורת . הרבה אם לא הכל תלוי באופן שבו ינהגו 
ראשי הרשויות המקומיות לאחר קבלת החוק . אם החוק ישמש אך ורק כדי להבטיח , 
שלא ייפתחו בימי המנוחה " בתי עינוגים " בשכונות ובאזורים שבהם קיימים 
באופן מובהק ריכוזים של שומרי מצוות הדת , הרי לא תהיה לשום אזרח נאור טרוניה 
נגד יוזמיו ומפעיליו . שמירה על זכויותיו והתחשבות ברגישויותיו של מיעוט 
הם מעיקרי האמונה של חברה פלורליסטית וליברלית . ואמנם , התיקון לחוק משאיר 
בפירוש מקום לגישה " אזורית " בהפעלתו : " העירייה רשאית להפעיל את סמכותה 
הנ"ל בתחום שיפוטה או חלק ממנו . . . " . אבל קיימת גם סיבה לדאגה . לא 
התנועה לזכויות האזרח היא שעומדת בעקשנות מאחורי הצעת החוק , אלא מפלגה 
דתית אשר אין לחשוד בה כי לנגד עיניה עומדת רווחתו וחירותו של הציבור החילוני . 
אין לשכוח כי פסק הדין של השופטת פרוקציה ניתן ב22 בנובמבר 7891 בסיום דיון 
שבא למנוע הקרנת סרטים באזורים חילוניים של ירושלים בלילות שבת . אין להתעלם 
מן העובדה שיוזמת החקיקה הזאת נולדה בחוגים הדתיים כבר למחרת הפסדם בבית 
המשפט , וכל תכליתה לנטרל פסק דין זה . הסכנה הטמונה בחוק היא בכך , שהסמכות 
שהוא מקנה לרשות המקומית ניתנת להפעלה גורפת , תוך כפיית שבתון על הכלל , 
לא משום שרוב תושבי המקום הצטרפו לפתע למחנה חרדי השבת , אלא משום שנציגיו 
במועצה מבקשים לרכוש את קולות הנציגים הדתיים . מה שמתחולל במישור הממלכתי 
בתחום החקיקה הדתית עלול להתרחש גם במישור המקומי מסיבות דומות כניעה לתכתיב 
של מיעוט , שברצונו תלויה הקואליציה . לפיכך , המבחן הגדול של חוק ההסמכה 
יהיה באופן השימוש שייעשה בו בידי ראשי הרשויות המקומיות . מבחינה זו יש 
סימן מעודד בהודעתו המקדימה של ראש עיריית תל אביב שלמה להט , אתמול : 
גם אם יתקבל החוק , הבטיח , לא יסטה מהמדיניות שאימץ בעבר , ותושבי העיר 
שרצונם בכך יוכלו להמשיך וליהנות בשבתות ובחגים מהשירותים שעמדו לרשותם עד 
כה . כדי לתמוך בגישה נכונה זו , חייבת הכנסת לדחות את סעיף התשריר בתיקון 
סעיף המקנה תוקף לכל חוקי העזר שעניינם סגירת בתי עסק בשבתות ובחגים , 
שנחקקו בעבר ושחוקיותם הועמדה בספק אחרי פסק הדין של השופטת פרוקציה . אין 
לאפשר סגירת עסקים בשבתות ובחגים בהפעלתם האוטומטית של חוקי עזר שנתקבלו 
לפני שנים רבות . 
