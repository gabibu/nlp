אין ספק כי בנושא מהומות והפרות הסדר הציבורי , הכלי של גירוש מסיתים הוא 
אחד הכלים האפקטיוויים . לעומת זאת אינני מאמין בשום פנים שגירוש הוא כלי 
אפקטיווי נגד אלימות נוסח פיגועי טרור . אינני בקי בניואנסים הקונקרטיים 
הקיימים היום בשטח ולכן אינני יודע כיצד ישפיעו גירושים בעיתוי הנוכחי . 
במישור העקרוני , נושא הגירוש , הוא שאלה מדינית ולא רק טאקטית . לפני 
שנוקטים בצעד זה יש לבחון את המשמעויות המדיניות מבחינה בין - לאומית ומבחינת 
בני - שיח אפשריים בשטחים למשא ומתן מדיני . לעתים היו לגירושים תוצאות אפקטיוויות 
יותר ולעתים פחות . לפרקים מספיק שיש לצעד מסוים תוצאות אפקטיוויות ברמה 
הטאקטית וברמת הטיפול הנקודתי . ברור שהגירוש הוא כלי שמאוד משפיע ומרתיע , 
אבל אין לו אפקטיוויות מוחלטת . אין אף כלי עם אפקטיוויות מוחלטת , כל 
עוד אינך מטפל בסיבות לבעיה , אינך יכול לחסל את התופעה . בהחלט . אי - 
אפשר לחסל את הבעיה הזו רק בשיטות מבצעיות , מתוחכמות ונרחבות ככל שיהיו , 
של השב"ך או גופים מבצעיים אחרים . פעולות מבצעיות יכולות במקרה הטוב לצמצם 
את התופעה , אבל בשום פנים לא לחסל אותה , כל עוד לא יטפלו בשורש סיבותיה , 
טיפול מדיני . אינני מביא את הדברים עד לאבסורד , שכדי למנוע דקירת סכין 
צריך לנהל מו"ם , אך כדי לעצור את הגלים של תוצאות האינתיפאדה ולא רק הגילויים 
המידיים , מוכרחים לשלב את הנושא המבצעי במהלך מדיני עם הפלשתינאים . אינני 
מאמין שיש כלים שיכולים להיות אפקטיוויים מחר בבוקר , זולת סגירת השטחים . 
אבל על צעד כזה צריך להחליט הדרג המדיני , ועליו לשקול לא רק איך סגירת 
השטחים תשפיע על התנפלותם של בודדים עם סכינים , אלא גם שיקולים אחרים , 
בדבר המשמעויות המדיניות של צעד כזה וההשלכות הבין - לאומיות שיהיו לו . 
אינני מעלה על דעתי שניתן לסגור את השטחים בצורה טוטאלית , כל עוד אין 
פתרון מוסכם . אי - אפשר להפוך את השטחים למחנה הסגר , כל עוד אנו אחראים 
עליהם . אני מתנגד לכך בתוקף , גם ברמה העקרונית - מוסרית וגם ברמה המבצעית . 
אינני חושב שמדינה כשלנו יכולה להרשות לעצמה להנהיג עונש מוות , משום שזה 
יטביע עליה חותם שלילי לשנים רבות . גם ברמה המבצעית יש לעונש מוות מגרעות 
רבות , לא רק בשל הפיכתם של המוצאים להורג לקדושים בעיניהם , אלא גם בשל 
שיקולים נוספים . מכל בחינה עקרונית ומעשית , זו תהיה טעות . צריך לנתח 
את התופעה הזו ע"י ביצוע חתך של התהליך . אנו נמצאים בתהליך של שלוש שנות 
התקוממות אזרחית בשטחים . זו התקוממות שאחזה ברבדים רחבים של האוכלוסייה . 
השאלה היא , איך זה קרה ? גם להתקוממות כזו לא היינו עדים בעבר . יש 
לכך תשובות רבות שמרביתן ודאי נכונות . אבל כשהתהליך הזה נמשך והתסכול של 
תושבי השטחים גובר , לנוכח הקושי להמשיך בהתקוממות האזרחית כבעבר , הם 
מחפשים ביטויים נוספים . השימוש בסכינים הוא אחד מהם . זהו תהליך שהתפתח 
מול ירידה בכוח ההרתעה שלנו . מההנחות שלי , אין להסיק חלילה שאני מצדיק 
את המעשים הללו , הייתי בין אלה שעסקו בלחימה נגד תופעה זו וכמובן שאני 
מגנה אותה בכל פה . 
