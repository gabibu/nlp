" יש אמונה שהמתמטיקה היא יכולת וכשרון שניחנת בהם או שלא ניחנת בהם , 
ושאם יש לך בעיה מתמטית , אתה יכול לפתור אותה בדקות אחדות או שלא יעזור 
לך כמה שתתפתל . זו חלק מהדעה הקדומה הרווחת גם בקרב תלמידים " , אומר פרוף 
אפרים פישביין מבית - הספר לחינוך באוניברסיטת תל - אביב , המתמחה בפיתוח 
החשיבה המתמטית והמדעית בתלמידים . לטענתו , תלמיד המצטיין במתמטיקה אינו 
עולה ביכולת החשיבה המופשטת שלו על תלמיד המצטיין במקצועות הומניסטיים ושהוא 
כישלון גמור במתמטיקה . " גם במקצועות ההומניסטיים נדרשות חשיבה מופשטת , 
יכולת ניתוח ועשיית היקשים . ההבדל הוא שבמתמטיקה אנחנו מתייחסים לשלושה 
מרכיבים : אינטואיטיווי , אלוגריתמי ( הדרך הקבועה להגיע לפתרון ) ופורמלי 
( הגדרות , משפטים והוכחות ) . חשוב שהתלמיד ישלוט בכל אחד מהמרכיבים 
וגם בהקשרים ביניהם . אם נבדוק אצל תלמיד שמצטיין בהומניסטיקה ונכשל במתמטיקה 
את הידע שלו בכל אחד משלושת המרכיבים , נביא למודעותו את קשייו הספציפיים 
במרכיבים אלה או בקשרים ביניהם ונעבור אתו על הקשיים , אפשר לשפר בצורה 
מדהימה את יכולתו . " המתמטיקה מרוחקת ומנותקת מחלק מהתלמידים . יש רתיעה 
מהמקצוע , בין השאר בגלל הדיוק הנדרש . התלמידים חושבים שבמתמטיקה יש רק 
נכון או לא נכון ואין שלב אמצעי . זה לא נכון . כי אם מתייחסים לצד של 
ההסתברות במתמטיקה , אין רק נכון או לא נכון , מפני שמשפט מסוים יכול להיות 
סביר . האם ב7 בינואר יהיה גשם ? סביר שכן . המתמטיקה עוסקת גם בזה . 
היא מודדת את מידת הסבירות של תופעות . וזה עוד יותר קשה מהמתמטיקה שעוסקת 
רק בנכון או בלא נכון . חוץ ממקרים חריגים , כל אחד יכול ללמוד מתמטיקה , 
אם נותנים לו תנאים מתאימים , לרבות הזמן הדרוש " . פישביין טוען כי אחד 
הגורמים לכישלון רבים במתמטיקה נובע מהעובדה שעד השנים האחרונות לא התבססו 
כמעט תוכניות הלימוד וספרי הלימוד על מחקר מעמיק . " האחראים על הוראת 
המתמטיקה , כמו על ההוראה בכלל , בארץ ובעולם , הציעו פרקים חדשים ושיטות 
חדשות במתמטיקה רק לפי האינטואיציה שלהם , בלי להתחשב מספיק בתלמידים , 
במורים או במציאות של בית - הספר . מתמטיקה אינה רק מספרים . מתמטיקה 
בתיכון , למשל , עוסקת הרבה יותר במשפטים , בחוקים ובמושגים רחבים , 
מאשר בהנהלת חשבונות . המתמטיקה הזו נראית כנראה לחלק מהתלמידים כמשהו שרירותי , 
תלוש מהמציאות ולא שימושי . אני מניח שכך גם מלמדים בדרך כלל מתמטיקה . 
" מתמטיקה היא תחום סגור , פורמלי ואבסטרקטי , הבנוי בצורה היקשית מאקסיומות . 
אם אני רוצה להוכיח משפט איני צריך ואסור לי לפנות למציאות ולקבל את אישורה 
לאמת המתמטית . למרות זאת , אין פירוש הדבר שאין למתמטיקה שום שימוש במציאות . 
להיפך . היא כלי פנטסטי לפתרון בעיות בחיים היום - יומיים ובמדע . אם 
אדריכל צריך לחשב כמה חומר דרוש לו לבניית בית , הוא הופך את הנתונים האלה 
לנתונים מתמטיים , אבסטרקטים . מתמטיקה היא חלק חשוב מהתרבות האנושית . 
היא פיתחה סוג של חשיבה מופשטת שמייצגת במיוחד את האדם החושב . לכן גם 
אם אני לא דורש ממך , כעיתונאית , לפתור משוואה דיפרנציאלית , את צריכה 
לפחות לדעת מה זו מתמטיקה ומהן אקסיומה , הגדרה ודדוקציה " . 
