מר שמעון פרס , במבצע עיתונאי למהדרין , פירסם סקוף : הממשלה מתקינה מאות 
קרוואנים בשטחים , על - מנת לטעון בבוא היום כי אין בפניה כל ברירה , זולת 
שיכון העולים מברית - המועצות בקרוואנים הללו . שר ההיסטוריה בוודאי מגחך 
מתחת לשפמו הסב . האיש אשר אחראי יותר מכל אדם אחר לתחילת ההתנחלויות הפרועות 
של " גוש - אמונים " , האיש שיכול היה לדרוך עליהם בעודם באיבם , אך העדיף 
להניח להם להקים אוי לאירוניה מחנה קרוואנים קטנטן בקדום , האיש שעשה 
לנו בדיוק כתרגיל הזה , מצווח עתה מרה על שהממשלה הנוכחית עושה בדיוק אותו 
דבר . ( בהבדל אחד : מר פרס עבד בעיקר עלינו , ורק אחר כך על תבל ומלואה . 
ממשלת הליכוד מנסה לאחז קודם כל את עיני העולם . אותנו כבר לא צריך לרמות ) 
. ובכל זאת , הסיפור סיפור . אך באחיזת העיניים הזאת יש גם טעות אופטית . 
לכאורה , תכלית העניין הנזמם כאן הוא לפתור את מצוקת הדיור של העולים . 
למעשה , התכלית היא כפולה : לפתור באותה הזדמנות גם את בעיית התעסוקה 
של אותם עולים . שהרי מצוקת מקומות העבודה מעיקה עליהם הרבה יותר ממצוקת 
הדיור , ואין כמרחבי השטחים לפתור בהם מחסור מדאיב בפרנסות ליהודים . סאשה 
יהיה אחראי ביטחון גדר צפונית , ומאשה תהיה אחראית ביטחון גדר דרומית . 
יבגני יאבטח את בית הכנסת , ואולג יהיה מפקד חוליית בטיחות כבישים . אלכסיי 
יתפרנס כמקלען במכונית הלחם , ודימיטרי יהיה נהג רכב ליווי ירקות . נטאשה 
תהיה מרכזת שמירת שערים , ואולגה ( רק בחצי משרה ) תהיה יושבת ראש הוועד 
למען שיפור יחסי השכנות והדו קיום עם הכפר השכן . מיכאיל יתאם את המגעים 
עם החיילים השומרים על הקראוונים , ופיוטר יהיה רכז פעולות נגד להרתעת הפורעים 
מן הכפר השכן . אנדריי יהיה קב"ט מטבח , ונינה תהייה קצל"חית מרפסת . יורי 
יהיה קמב"ץ מכבסה , ואילינה תהיה כוח עזר פסיכולוגי ביחידה לתיאום ליווי 
הובלת הילדים לבית הספר . ויקטור יהיה אחראי היסעים לחוגי ריתמיקה , ואנטולי 
ינהל את מרכז הקשר האיזורי לכיוונון מערכות הקשר המקומיות ( שעליהן יופקד 
גרישא ) . אידה ומישה , ולדימיר ויולי , ניקולאי ( הוא מה%03 של הרב 
פרץ ) וגנאדי , יוסף והלנה ופאינה ואנסטסיה . . . כולם ימצאו סוף סוף 
פרנסה יהודית מכובדת . כזאת , שרק בשטחי האימפריה אפשר למצוא . ועדיין 
לא סיפרנו כי אלפי עולים אחרים יוכלו ללא כל קושי למצוא עבודה כחברי מועצה 
מקומית וגזברים ומזכירים ויושבי ראש וסגנים וממלאי מקום קבועים וממלאי מקום 
זמניים ושליחי ציבור מכל סוג ומין . שהרי , גאולת ארץ ישראל שליחות ציבורית 
היא , וזאת ודאי הסיבה מדוע כה רבים מן הגואלים גם מתפרנסים מן הציבור . 
ובבוא היום המיוחל ונתבקש סוף סוף לצאת מן השטחים , נוכל ליילל לא רק על 
מר גורלם של המתנחלים , אלא גם על גדיעת מקור פרנסתם של אלפי עולים מסכנים . 
ואין ספק כי יימצא פריץ כלשהו אשר יוסיף לנו כמה וכמה פרוטות , דמי ניחומים 
על הפרנסות שאבדו . 
