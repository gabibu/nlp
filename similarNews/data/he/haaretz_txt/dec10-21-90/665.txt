תחושה כבדה של איבוד כושר ההרתעה נגד ריבוי מקרי רצח של יהודים בגבולות הקו 
הירוק השתררה בקרב אנשי ביטחון לאחר הרצח המשולש ביפו , שבוצע בידי איש 
תנועת החמאס מרצועת עזה . אלו טוענים כי אם לא יינקטו בהקדם צעדי מניעה 
וענישה , ספק אם אפשר יהיה לבלום את ההידרדרות הביטחונית . הערכה קשה זו , 
שהוצגה ביממה האחרונה בפני הדרג המדיני , מתבססת על שטף האירועים מאז ההרג 
בהר הבית . בחודשיים האחרונים נרצחו בדקירות ששה יהודים בתחומי ישראל הריבונית , 
ורבים אחרים נפצעו בהתקפות סכינים , בהם שוטרים וחיילים . לכך יש להוסיף 
את העלייה בשימוש בנשק חם והפעלת מטעני חבלה , לא רק בשטחים כי אם גם בגבולות 
הקו הירוק . התוקפים גברים ונשים הופכים נועזים יותר , ופועלים גם בתוך 
אוטובוסים בצהרי היום וגם נגד שוטרים וחיילים חמושים . ההערכה היא כי את 
גל מעשי התקיפה מובילים אנשי החמאס והגיאהד האסלאמי , הנותנים היום את הטון 
בפעולות קיצוניות . גורמי ביטחון סבורים כי המנהיגות של אש"ף מאבדת למעשה 
את השליטה , ולא מן הנמנע שגם היא תיגרר , בסופו של דבר , אחרי הפונדמנטליסטים 
הקיצונים . בשנה שעברה הצליחו כוחות הביטחון לשבור את המסגרת הארגונית של 
החמאס ברצועת עזה . אך התנועה העבירה את פעילותה להר חברון ושיקמה את שורותיה , 
עד ששבה , כפי שמלמדים האירועים האחרונים , לפעילות צבאית מלאה . אנשי 
הביטחון טוענים כי יש לפעול מיד , בהיקף נרחב ובתחומים רבים , אחרת נהיה 
עדים לתהליך של לבנוניזציה של האינתיפאדה . הם דוחים את הביקורת על צעד 
כזה , בטענה כי הדבר נחוץ מאוד לצרכי התגוננות . לעומתם , מזהירים אנשי 
משרד החוץ כי פעילות ענישה נרחבת מדי כיום ובעיקר גירושים תגרור תגובה 
מדינית קשה נגד ישראל , ותעמיד את ארה"ב במצב רגיש . הממשל האמריקאי אינו 
רוצה ששוב תוסט תשומת הלב מהמשבר במפרץ הפרסי . לכן פנו ראשיו ליצחק שמיר 
בעת ביקורו בוואשינגטון , וביקשוהו להימנע מגירושים . גירושים עלולים לסבך 
את הדיון במועצת הביטחון על המצב בשטחים . יש גם אפשרות שהפלשתינאים ותומכיהם 
יביאו לכינוס בין - לאומי נרחב של המדינות החתומות על אמנת זנווה הרביעית . 
ועידה כזו יכולה להמליץ בפני מועצת הביטחון לנקוט צעדים שונים להגנת הפלשתינאים , 
וספק אם תהיה ארה"ב מעוניינת להטיל וטו על המלצה כזו , שיתמכו בה מן הסתם 
עשרות מדינות . התוצאה הסופית עלולה להיות החרפה במצב המדיני - ביטחוני 
של ישראל . הפשרה תהיה , משום כך , התמקדות בפעילות ענישה ומניעה נגד הגורמים 
האסאלמיים , כתגובה על מעשי הרצח . הגירושים לא יופנו נגד המנהיגות הפוליטית 
של אש"ף , אלא בעיקר נגד דרגי השדה של החמאס והגיאהד האסאלמי . נוסף על 
כך יינקטו צעדים נרחבים אחרים , כמעצרים נרחבים והגבלות שונות אחרות . על 
מערכת הביטחון מופעל גם לחץ להרחיב את היקף הוראות הפתיחה באש , ולהתיר 
לחיילים ולאנשי ביטחון לירות ביתר חופשיות לעבר ערבים , המבצעים פעולות 
איבה . יש להניח כי ישראל תימנע מפרסומים יזומים של צעדי המנע והענישה , 
אך רבים מתושבי השטחים ירגישו אותם ודאי על בשרם בימים הקרובים . 
