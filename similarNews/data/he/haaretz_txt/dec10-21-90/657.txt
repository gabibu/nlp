ניו יורק ( מיוחד ל"הארץ " ) . סעיד א - נוסייר , ערבי ממוצא מצרי , 
החשוד ברצח מאיר כהנא , יישאר במעצר . בדיון משפטי שנערך אתמול בבית משפט 
פדרלי במנהטן , ביטל השופט אלווין שלזינגר החלטה קודמת שלו לשחרר את א - 
נוסייר בערבות בסך של 003 אלף דולר . פרקליט מטעם התביעה הציג ממצאים מחשידים 
שנמצאו בין חפציו של א - נוסייר , כולל קטעי עיתונות על הופעותיו של מאיר 
כהנא . נציג התביעה טען , כי ממצאים אלה מוכיחים כי א - נוסייר עקב אחרי 
תנועותיו של כהנא במטרה להתנקש בו . בעת הדיון המשפטי נערכו מחוץ לבניין 
בית המשפט הפגנות קולניות של צעירים יהודים תומכי תנועת כך , ושל ערבים 
פלשתינים , חבריו של א - נוסייר . המפגינים החליפו קריאות גנאי וגידופים . 
שוטרים שמרו על מרחק בין שתי הקבוצות ומנעו התנגשויות . החלטתו הקודמת של 
השופט אלווין שלזינגר לשחרר בערבות את נוסייר , התקבלה במורת רוח במשרד 
התובע הכללי בניו יורק . משפטנים אמרו , כי א - נוסייר נראה יורה במאיר 
כהנא , ובמקרה כזה שחרור בערבות איננו מקובל . בעקבות קובלנות אלה נערך 
אתמול דיון משפטי חוזר שהסתיים בביטול ההחלטה . השופט סיפר , כי בימים 
האחרונים קיבל איומים בטלפון ובמכתבים . הוא הטעים , כי החלטתו לבטל את 
השחרור בערבות לא הושפעה מאיומים , אלא היא מתבססת על שיקולים משפטיים טהורים . 
