האם חותרים ערביי ישראל לאוטונומיה ? האם עברה האינתיפאדה את הקו הירוק 
וגרפה את הערבים אזרחי ישראל ? בשאלות אלה עוסק , בין השאר , המכון ללימודים 
ערביים של סמינר הקיבוץ הארצי בגבעת חביבה . בדרך כלל ערביי ישראל אינם מושא 
מחקר מרכזי של המזרחנים בארץ . המכון בגבעת חביבה , הקיים מאז 3691 , 
עוסק בהם ברמות שונות . זה שנתיים עובד במכון צוות מחקר בן חמישה עשר איש , 
יהודים וערבים , שבראשו עומד ד"ר אילן פפה מאוניברסיטת חיפה . המחקר מתמקד 
בשני כיוונים , היסטורי ואקטואלי . המחקר ההיסטורי מנסה לבדוק גם את הקונפליקטים 
וגם את הניסיונות השונים ליצירת מגע בין העמים . בשנה הקרובה יתפרסם קובץ 
המאמרים הראשון שהוא פרי המחקר . הנושא שיעמוד במוקד הקובץ יהיה " האיסלם 
והשלום " , והוא יכלול מאמרים על ראשית האיסלם , על תנועת החמאס בשטחים , 
על התנועה האיסלמית ויחסה לשלום , על האחים המוסלמים במצרים וכו . במסגרת 
המחקר האקטואלי מתפרסמת בימים אלה סקירה של המכון " אוטונומיה לערביי ישראל " 
אותה כתבו שרה אוסצקי - לזר ואסעד גאנם . עבודה זו מתקשרת לסקירה קודמת 
( מאי 09 ) שפירסמו שני החוקרים " קו ירוק , קוים אדומים , ערביי ישראל 
נוכח האינתיפאדה " . אוסצקי - לזר וגאנם חולקים על התבטאויות שונות , בעיקר 
של אנשי ציבור יהודים , באשר להלכי הרוחות ברחוב הערבי - ישראלי והשפעת 
האינתיפאדה עליו . האינתיפאדה משפיעה אמנם על ערביי ישראל ומאיימת לערער 
את האיזון העדין שבין נאמנותם האזרחית למדינה לבין רגשותיהם הלאומיים והסולידריות 
כלפי הפלשתינאים בשטחים ומאבקם , אבל קיימים קווים אדומים אותם אין חוצים . 
רוב מכריע של ערביי ישראל , כולל ההנהגה על גווניה , מתנגדים ומגנים גילויי 
אלימות כלפי המדינה . האינתיפאדה גם חיזקה והבהירה את ההבדלים בין הפלשתינאים 
בשטחים , לבין תפיסתם של ערביי ישראל את עצמם כאזרחי המדינה . לכן נראה 
שבסיס היחסים בין המיעוט הערבי בישראל לבין המדינה הוא קבוע גם בעתיד הנראה 
לעין , וממוקד במאבק לשוויון אזרחי בתוך המדינה ובחתירה למציאת פתרון לשאלה 
הפלשתינית , בדרך של הקמת מדינה פלשתינית לצד ישראל . את התפיסה הזאת מבססים 
אוסצקי - לזר וגאנם על תיאוריית הפוליטיזציה שפיתח פרוף סמי סמוחה , לפיה 
עוברים ערביי ישראל תהליכים של פוליטיזציה , והם נוקטים אמצעים פוליטיים 
כדי לקדם את ענייניהם בדומה לקבוצות אחרות באוכלוסייה . תהליך זה הואץ 
בתקופת האינתיפאדה והביא להגברת הפלורליזם הפוליטי בין ערביי ישראל . בהקשר 
זה ניתן גם להתייחס לדיון המתנהל בעיתונות הערבית ובסימפוזיונים שונים , 
שבמסגרתו נעשה ניסיון לחפש שינוי ביחסי הגומלין בין המדינה לאזרחיה הערבים . 
אחד הרעיונות שהועלו הוא מתן אוטונומיה לערביי ישראל , למרות שאיש אינו 
מערער על כפיפותם לשלטון המרכזי . מקובל לחשוב על אוטונומיה באחת משלוש 
חלופות טריטוריאלית , קבוצתית - פוליטית וקבוצתית - תרבותית . את האוטונומיה 
הטריטוריאלית פוסלים כמעט כל הדוברים . הרשימה המתקדמת והתנועה האיסלמית 
תומכות באוטונומיה קבוצתית - פוליטית , אך רעיון זה אינו זוכה לתמיכת הרוב , 
בגלל החשש מתווית של בדלנות פוליטית . באשר לאוטונומיה בענייני תרבות וחינוך 
קיימת הסכמה רחבה קיימת בין דוברים שונים בקרב ערביי ישראל , המייצגים את 
הקשת הפוליטית כולה . התומכים ברעיון זה מדגישים את החובה לטפח את המורשת 
והתרבות הערבית באמצעות תוכניות לימוד לבתי - הספר , אוניברסיטה ערבית ( 
שתהיה כפופה למועצה להשכלה גבוהה ) והשתתפות רבה יותר בתוכניות של הרדיו 
והטלוויזיה בערבית . הדיון על האוטונומיה מצוי עדיין בשלב התחלתי . החוקרים 
אומרים כי אין ספק שזהו פתח לדיון מתמשך , המנסה לתת מענה לאפשרות קיומו 
של מיעוט לאומי גדול , תוך שוויון אזרחי וביטוי לייחוד הלאומי . עד כה פירסם 
המכון בגבעת חביבה עבודות אחדות בנושאים אקטואליים . בקרוב מתכנן המכון 
להוציא ספר שנה על ערביי ישראל , שיכלול נתונים מעודכנים ומאמרים על נושאים 
מגוונים בתחום הדמוגרפיה ושירותי הרווחה והתרבות . 
