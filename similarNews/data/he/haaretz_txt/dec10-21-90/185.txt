ואשינגטון ( מיוחד ל"הארץ " ) . שר החוץ של עיראק , טארק עזיז , אמר 
אתמול כי ארצו תהיה מוכנה לכונן משטר של פיקוח על הנשק הבלתי - קונבנציונאלי 
במזרח התיכון לאחר סיום המשבר במפרץ , בתנאי שישראל תטול בו חלק . עזיז , 
שדיבר בראיון לרשת הטלוויזיה בכבלים סי - אן - אן , דחה את טענת הממשל 
האמריקאי כי כוחה הצבאי של עיראק אינו פרופורציוני לגודלה , ואמר כי אם 
יש מדינה שכוחה הצבאי אינו פרופורציוני , הרי זו ישראל . לדברי עזיז , 
שנתבקש להגיב על דבריו של מזכיר המדינה בייקר כי יהיה צורך להפחית את הכוח 
הצבאי של עיראק אחרי יישוב המשבר במפרץ , " הכוח הצבאי של עיראק הוא החלטה 
לאומית , ולא מר בייקר ולא מישהו אחר בעולם אינם יכולים להחליט בנושא זה " . 
עם זאת , אמר עזיז , " יש עניין אחד שאנו מוכנים לדון בו , והוא חיסול 
קולקטיבי של נשק להשמדה המונית , על בסיס אזורי . אם החברים שלו , הישראלים , 
מוכנים לחסל את הנשק הגרעיני והכימי שלהם , הרי אנחנו מוכנים להגיע להסכם 
מאוזן בעניין " . עזיז אמר עוד כי מדיניות עיראק , מאז ומתמיד , היתה להכריז 
על הנשק שבידיה בפומבי . " כשהשגנו יכולת של נשק כימי , פרסמנו זאת , 
כשהשגנו טילים , פרסמנו זאת . בכל פעם שהשגנו משהו בתחום החימוש פרסמנו 
זאת , כדי לומר לאחרים שלא יהיו להם אשליות ביחס ליכולת שלנו . התראה כזאת 
מונעת הרפתקאות נגדנו . כאשר הנשיא שלי דיבר ב2 באפריל השנה לגבי יכולתה 
של עיראק לגמול לישראל , הוא ביקש לומר בכך : אל תטעו , אם אתם חושבים 
שאתם יכולים לתקוף את עיראק כפי שעשיתם ב1891 , ועיראק לא תוכל להגיב . 
אני אומר לכם שאני מתכוון להגיב אם תעשו זאת . זו דרך כנה למניעת הרפתקאות . 
אין לנו יותר ( נשק ) ממה שפרסמנו בפומבי " . לשאלה אם עיראק תהיה מוכנה 
לדון על נסיגה מכוויית , אמר עזיז למראיין : " האם בוש שמע מאיש ממשל 
ישראלי כלשהו על נכונותה של ישראל לסגת מהגדה המערבית , מעזה , מרמת הגולן 
ומירושלים ? היינו רוצים לראות את בוש שואל את שמיר שאלה כזו , ומקבל תשובה 
קונקרטית . אז תהיה לו האפשרות להפעיל לחץ עלינו לענות על שאלות כאלה " . 
במה שנראה כחזרה כללית לקראת פגישתו עם הנשיא בוש , חזר עזיז ואמר כי בשיחות 
בין עיראק לבין הממשל האמריקאי יש להתייחס לכל הבעיות במזרח התיכון , ובכללן 
לסוגייה הפלשתינית . עוד חזר עזיז והדגיש : " לא ניכנע . לא ננקוט החלטות 
פוליטיות וצעדים פוליטיים בניגוד לאמונתנו , בגלל העיצומים המופעלים נגדנו . 
לא נעשה זאת . נעמוד איתן עד הרגע האחרון , ורק האל יודע כמה זמן זה יימשך , 
חודשים או שנים . אנחנו יכולים לגלות עמידות , ולשרוד " . 
