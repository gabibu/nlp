" כמה יפה היתה הרפובליקה בתקופת המלוכה " . אנחה נוסטלגית זו רווחה מספרים 
כותבי העתים בימי הטרור המשתולל של המהפכה הצרפתית . כל מהפכה נראית כאוטופיה 
קודם התרחשותה , ואילו המציאות המהפכנית האפורה , על מורכבותה ומאבקיה , 
מאפילה על טוהר החזון של הרעיון המהפכני שהיה רקום כולו בקורי חלומות ומאוויים . 
משהו מעין זה מתרחש עתה במזרח אירופה הפוסט - קומוניסטית , לאחר שהיתה עדה 
למפלה של משטרי העריצות . תיאטרון האבסורד של הבחירות הנשיאותיות בפולין 
הוא רק קצה הקרחון , שבתחתיתו מצויות חרדות אמיתיות ומדומות מפני דיקטטורה 
צבאית בברית המועצות , מאבקים אלימים בין קבוצות לאומיות שונות ברחבי המדינה 
הסובייטית , מחסור במצרכי מזון וחרדה מפני חורף קשה , ממשלה הונגרית הנכשלת 
בעימות עם נהגי משאיות ומוניות , ומשבר ממשלתי עמוק בבולגריה . כמה רחוק 
כל זה מתחושת השחרור המופלאה שהתלוותה לשרשרת המהפכות השלוות בכל רחבי מזרח - 
אירופה , שהחלה עם קריסת המשטר האימים שהוטל על מחציתה של יבשת באמצעות 
חודי כידונים סובייטיים . אולם מתברר כי קל יותר להרוס משטר של עריצות מאשר 
להקים ולקיים משטר דמוקרטי . תהליכי ההתפוררות של המשטרים הקומוניסטיים 
הוכיחו את פרדוקס חולשתו של הכוח : כל מנגנוני הדיכוי צבא , משטרה , 
שירותי ביטחון ומפלגת מנגנון ממושטרת אינם מסוגלים , בסופו של דבר , להגן 
על משטר של עריצות מרגע שפקע מיתר מרכזי בהוויתו . כאשר נעלמו האמונה והפחד 
קרסו המשטרים תחתיהם . והמשקיף ההיסטורי אינו יכול שלא לשאול עצמו מדוע 
לא התרחשו אירועים דומים בגרמניה הנאצית ב5391 או ב8391 . אך הקלות היחסית 
של התמוטטות המשטרים הקומוניסטיים העיבה על שאלה עמוקה יותר שאלת האלטרנטיווה . 
יותר מדי השתרשה בתודעה הפוליטית במערב התחושה כאילו הברירה היחידה הקיימת 
היא בין קומוניזם לדמוקרטיה . תעמולה אנטי - קומוניסטית פשטנית גם חידדה 
אלטרנטיווה זו , והשכיחה ( לעתים במתכוון ) כי לפני ההשתלטות הקומוניסטית 
לא ידעו מרבית ארצות מזרח אירופה , פרט לצכוסלובקיה , משטר דמוקרטי יציב . 
כך נוצרה האשליה כי בעידן הפוסט - קומוניסטי על מדינות אלו רק לחזור למשטר 
שהקומוניזם נטל מהם . אך חזרה לתקווה הטרום - קומוניסטית אינה בהכרח חזרה 
לדמוקרטיה ; ובניית דמוקרטיה בתנאי המחסור הפוסט - קומוניסטיים אינה משימה 
קלה . פולין היא אולי הדוגמה הטובה והמדכאת ביותר לניפוץ אשליות זה . מאבקה 
של תנועת סולידריות ואישיותו של ואלנסה הובילו במידה רבה את רעיון ההתנגדות 
למשטר הקומוניסטי בכל מזרח - אירופה זה עשור שנים , ושימשו מופת לתנועות 
דומות בארצות השכנות . בתחכום ובריסון , בהפגנות גלויות וביצירתה של חברה 
אלטרנטיווית , בגיוס מיטב האינטליגנציה הפולנית ומעמד הפועלים , ובתמיכתה 
הנלהבת של הכנסייה הקתולית בראשותו של אפיפיור פולני , הצליחה תנועת סולידריות 
להציג את המפלגה הקומוניסטית הפולנית כקבוצת מיעוט השולטת אך ורק בכוח הכידונים 
באומה המונה 73 מיליון איש . המעטה הקומוניסטי התגלה כציפוי דק ושטחי , 
שלאחר התקלפותו לא הותיר אחריו כמעט שום רישום . אך אליה וקוץ בה : עם 
היעלמות המשטר הקומוניסטי חזרו לזירה הכוחות ההיסטוריים הפולניים , ובכלל 
זה מידה לא קטנה של שנאת זרים ואנטישמיות שהיו תמיד מרכיב מרכזי בתודעה הפוליטית 
של חלק מן הציבור הפולני . המאבק על הבחירות לנשיאות גם גילה כי חלק מחולשותיה 
הבסיסיות של פולין הטרום - קומוניסטית לא נעלם . חולשות אלו התבטאו הן במאבק 
בין תדיאוש מזובייצקי ללך ואלנסה , והן בעלייתו של חדל - אישים מסוגו של 
סטניסלאב טימינסקי . המאבק בין מזובייצקי לבין ואלנסה משקף כמה רבדים היסטוריים : 
מצד אחד הוא מהווה ביטוי למאבק היסטורי בין אותו חלק מן האינטליגנציה הפולנית , 
שפניו למערב ולערכים ליברליים כלל - אנושיים , לבין המגמות הפופוליסטיות 
שדיברו תמיד בשם האומה הפולנית ה"אותנטית " ותבעו איש חזק וממשל תקיף . 
לא מקרה הוא כי בפלג הראשון שהיה תמיד מיעוט בעם הפולני בלט חלקם של אינטלקטואלים 
קאתולים מובהקים כמזובייצקי עצמו , הקשורים לערכיה האוניוורסליים של הכנסייה 
הקאתולית , וכן של פעילים ממוצא יהודי ; ואילו בפלג השני באו לידי ביטוי 
מגמות דתיות - לאומניות המתייחסות בחשד לזרים ולאינטלקטואלים . מצד שני , 
הקנטרנות והווכחנות הקטנונית שאפיינו מאבק זה בין שני פלגי סולידריות העלו 
גם ממד נוסף של העבר ההיסטורי הפולני , שעשה את פולין ההיסטורית של המאה 
ה71 וה81 , ואת הרפובליקה של 81919391 , לגיא חיזיון של מאבקים פנימיים 
והתפוררות . מצב זה נבע מחוסר היכולת לגבש מוסדות פוליטיים המסוגלים לתעל 
ויכוח פוליטי לגיטימי , המבוסס על פלורליזם ומחלוקת , למערכת הערוכה לקבל 
הכרעות ולתפקד ביעילות . הפולנים גאים , ובצדק , על מסורת ארוכה של חירות , 
חופש הבעת דעה וקיומם של מוסדות מייצגים . אך מסורת זו לא הצליחה לגבש 
ארגון מדיני בעל יכולת הכרעה ותפקוד . מה שחסר כיום לחברה הפולנית ומה שחסר 
לחברות אחרות במזרח אירופה , ובמיוחד ברוסיה הוא קיומה של חברה אזרחית 
בעלת היקף ועוצמה , שהיא , ורק היא , הערובה לקיומה וליציבותה של דמוקרטיה . 
כדי לקיים משטר שכזה לא די ברצון לחירות , אלא יש גם צורך במוסדות המרגילים 
את האזרח לחיים של חירות , לשותפות בהכרעה ובנשיאה בעול , והמאפשרים לו 
תודעת אחריות לא רק ביום הבחירות . מרכיב זה היה חלש במזרח - אירופה הטרום - 
קומוניסטית , והוא חלש בה גם היום . חברה אזרחית , כפי שצמחה במערב , 
היא אותו ארג עשיר ומגוון השונה כל כך ממדינה למדינה של מוסדות וגופים 
התנדבותיים , מסורות ומנהגים , המתקיימים באורח אוטונומי , ומאפשרים את 
פיתוחם של כלים ונהלים דמוקרטיים והסכמיים . בחברה אזרחית באיגודים כלכליים 
ומקצועיים , בקבוצות דתיות ואידיאולוגיות פלורליסטיות , במפלגות ובסיעות 
לומד האזרח כי דמוקרטיה אינה רק הכרעת הרוב , אלא גם האזנה לדעת המיעוט . 
אחת התוצאות העגומות של המשטר הקומוניסטי היא המורשת שמשטר זה הותיר לחברה 
הפוסט - קומוניסטית . מורשת של חברה אטומיסטית ומפוררת שבה אנשים למדו אמנם 
איך לדאוג לאינטרסים הפרטיים שלהם ( " צריך לדעת להסתדר " נהפך לצו - 
הקיום של הפרט במשטר הקומוניסטי ) , אך לא למדו ליצור תחום של רשות הרבים , 
שבו בני האדם לומדים כיצד משתפים פעולה זה עם זה באורח התנדבותי . זוהי 
מורשת שבה עצם המושג " מפלגה " הוא מוקצה מחמת מיאוס בשל אופיו המדכא והמונופוליסטי . 
לא מקרה הוא שסולידריות נמנעה מלהכריז על עצמה כמפלגה , וגם תנועות אחרות 
במשטרים פוסט - קומוניסטיים מתפתלות באי - נחת מרובה כאשר מכנים אותן " מפלגות " . 
גם אחוז ההצבעה הנמוך הוא עדות להתפוררות זו ולהעדרה של אחריות ציבורית 
ההכרחית כל - כך להצלחתה של דמוקרטיה מתפקדת . לתוך החלל הריק הזה נחתה אישיותו 
של טימינסקי . רק אל לבו של קהל מפורר , מנוכר ואטומיסטי מסוגל ברנש מסוגו 
לדבר , ולגייס תמיכה רבה כל כך ; וכבר היו דברים במקומותינו , אם כי 
בממדים מצומצמים הרבה יותר . מתברר כי הכנסייה הקתולית לבדה שנותרה המוסד 
הציבורי היחיד פרט למדינה , על אף שסייעה להתמוטטות הקומוניזם אינה מסוגלת 
לתת תשובה נאותה לצורך בדמוקרטיה . כאשר היא אך אחד מהמוסדות האינטגרטיוויים 
של חברה פלורליסטית כמו בגרמניה ובאיטליה , ובוודאי במציאות המגוונת של 
ארצות פרוטסטנטיות כוחה רב יותר בגיבוש משטר . פולין אינה אלא משל לכל 
המדינות האחרות של מזרח - אירופה . אין דמוקרטיה ללא מפלגות , ואין מפלגות 
ללא חברה אזרחית . המאבק המפלגתי , למרות היבטיו המכוערים , הוא מאבק 
המנוהל על - ידי גופים בעלי אחריות כלפי חבריהם : כלפי ציבור מוגדר אם כי 
חלקי . דמוקרטיה ללא מפלגות , או כזו הרואה במפלגות שם גנאי כפי שהיתה 
סיסמתו של טימינסקי ( שהקצין נימות מסוימות שהושמעו כבר על - ידי ואלנסה ) 
, היא מרשם בדוק לחיסולה העצמי . דמוקרטיה ללא מפלגות פירושה אוטוריטריות 
חדשה ( או בתנאי מזרח אירופה חזרה לדפוסי האוטוריטריות הטרום - קומוניסטית ) 
. גם תיקוניו של גורבצוב הולכים ומתנפצים אל הסלע הזה של חברה פוסט - סובייטית 
שאין בה חברה אזרחית מפותחת , הנעדרת ארגונים התנדבותיים , ואין בה מפלגות 
מגובשות . הדמוקרטיה היא איזון עדין בין חירות לאחריות , ולכן היא המשטר 
שמורכב מכל המשטרים בעולם . כל בר - בי - רב יודע כי אם תיטול מן הדמוקרטיה 
את החירות , נטלת ממנה את מהותה ; אך טול ממנה את האחריות , והיא לפתח 
אנרכיה רובצת . מי שכל אזרחותו מתבטאת בהצבעה ביום הבחירות , הוא אזרח 
של דמוקרטיה ערטילאית שאינה מעוגנת בתודעתו ובהתנהגותו הממשית , ועשוי להיות 
טרף קל לפיתויים אוטריטאריים . מבחנן של ארצות מזרח - אירופה יהיה ביכולתן 
לחנך אזרח דמוקרטי מן הסוג האחראי . במערב אירופה נמשך תהליך זה דורות רבים , 
והתנאים במזרח אירופה אינם דווקא הטובים ביותר להצלחתו . מכל מקום , מאזן 
השנה האחרונה הוכיח כי אכן ארוכה הדרך לחירות . 
