ים על אמנות ואמנים נוצר בעצם מפגש מסובך ומסוכן בין מדיום אחד לאחר : בין 
יצירות האמנות והאמנים לבין המצלמות . והמצלמה דרכה שהיא מנסה ליצור אמנות 
בתחומה על גבי אמנות אחרת . היא כופה על היצירה האמנותית ממדים וזוויות 
משלה , ובתהליך זה עלולה ליטול מזו האחרונה את ממדיה ואת מהותה האמיתית . 
אמנים גם הם מהווים בעיה . יש מהם בעלי כשרונות משחק העוברים את המסך , 
הופכים לכוכבים , והיחס ליצירתם נקבע לפי אישיותם ותדמיתם הטלוויזיונית . 
ויש כמו הפסל יעקב דורצין שנבחר לייצג את ישראל בביאנלה של ונציה המכונסים 
בתוך עצמם , ואינם עונים על הדרישות של מרואיין - כוכב . דורצין עונה על 
שאלות בנאליות כמי שכפאו שד , ודומה שהמלים מרתיעות אותו . זו תופעה יוצאת 
דופן נוכח העובדה שהאמנות העכשווית טובעת בהסברים מתחומי הפילוסופיה והפסיכולוגיה , 
עד שמתקבל הרושם שאין היא קיימת עוד בזכות עצמה , ולפרשנות מקום חשוב ממש 
כמו ליצירה , אם לא למעלה מזה . דורצין עצמו אומר שהעבודות שלו מתייחסות 
לתרבות ולא לדיאלקט . הוא אינו מחפש סיפוק באמנות . בכך הוא עומד בניגוד 
גמור לכל אותם אמנים ואמניות לעת מצוא , המחפשים ומגשימים את עצמם באמצעות 
האמנות . כלומר , הוא מצוי במישור שונה לגמרי של גישה וחשיבה אמנותית , 
שאינו תואם את הגישה הפיליסטרית - פופוליסטית שפשתה באמנות . ואכן , את 
זרותו של דורצין על רקע אווירת הביאנלה מצליח להעביר מיכאל לב - טוב בסרטו 
" האומר לבולדוזר , יונתי " . בין השאר אומר עליו אדם ברוך , האוצר של 
הביתן הישראלי בביאנלה של ונציה , כי דורצין הוא רציני ואיכותי , אך אי - 
אפשר לשווק אותו . ואמנם , איש מבין המרואיינים בסרט והיו שם נוסף על 
אדם ברוך גם המבקרים ואוצרי האמנות יגאל צלמונה וגדעון עפרת אינו חולק כנראה 
על חשיבותו האמנותית ועל בחירתו לייצג את ישראל . אך על אף שהסרט מבליע את 
חילוקי הדעות בין הגורמים השונים בקהילה האמנותית בישראל , שיש בהם מידה 
רבה של אינטרסנטיות וקליקאת , מנסה כל אחד מאלו " למכור " , גם בהזדמנות 
זו , את האמן התורן שלו . ואם לחזור לביאנלה , באמצעות הסרט אנו מתוודעים 
לשני הזוכים , גני הולצר מארצות הברית ואניש קפור מאנגליה . עלי להודות 
שלא הצלחתי להבין מה מצא חבר השופטים המכובד ביצירותיהם של השניים , אלא 
אם כן האמנות הפלסטית הפכה לתחום של גימיקים מתוחכמים כביכול . יש מי שאומר 
שאסור לשפוט את הולצר לפי מה שראינו בביאנלה , ויצירתה מעניינת הרבה יותר . 
סרטו של לב - טוב הציג את האמנות העכשווית כאופנה , ואם לשפוט לפי המראות 
האקזוטיים לפעמים , תצוגת אמנות אינה שונה מתצוגת אופנה יוקרתית . אנשים 
באים לראות ובעיקר להיראות , ואפשר להלעיט אותם בכל דבר הבל ושטות . האווירה 
היא של קרנבל או של שוק צבעוני . דורצין , כאמור נטע זר ומאוכזב מן הבינאלה , 
רואה לנגד עיניו " אופרות , תפאורות ועבודות המתכוונות לעיתונות ולטלוויזיה " . 
" קליפה וקצפת " , כהגדרתו . כאלה היו היצירות הקיטשיות , לפחות בעיני , 
בביתן האיטלקי , ומעל לכל היצירה שגנבה את ההצגה בתצוגת האמנים הצעירים 
פסל קיטש מפלסטיק הממחיש את התעלסותם של ציצולינה והפסל גף קונץ . לזה 
פיסול ייקרא ? הבעיות האמיתיות של פיסול וחלל נשתכחו מלב , ופסליו הכבדים 
הקשים של דורצין אכן אינם שייכים לקרנבל הזה , המעיד בעצם על פשיטת רגל 
של הציור והפיסול . ברוח זו הם גם דבריו של פייר רסטאני , מבקר אמנות נודע , 
המסכמים במידת מה את מה שראו עינינו בסרט . הנושאים , אומר רסטאני , 
אקטואליים מאוד . לדור החדש גישה שפוייה למידע , וזו יוצרת ראייה מעודכנת 
וחדשה . אלא שהעיסוק בחומרים עכשוויים הוא בנאלי ובינוני , והבינאלה מעוררת 
את השאלה , האם האמנות העכשווית היא אמנם כל כך ריקה ובינונית . ואכן , 
סרטו של מיכאל לב - טוב מעלה הרהורי כפירה קשים ביחס לאמנים ולאמנות , 
ועל הממסד האמנותי המעלה ומוריד יוצרים לפי קריטריונים שקשה מאוד לפענחם 
ולעמוד על טיבם . והמנצחים הם ציצולינה וקונץ במיטה . ועל כך כבר נאמר 
כי פני הדור כפני הכלב , והכלב אינו ראוי לכך . 
