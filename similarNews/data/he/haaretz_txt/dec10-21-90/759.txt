בשבועות הקרובים תשוב ותעלה בכנסת הצעתם של דוד ליבאי , אוריאל לין , יואש 
צידון ואמנון רובינשטיין לבחירה ישירה של ראש הממשלה . כשלושים חברי הבית 
בילו כבר לפני זמן קצר סוף שבוע באחד מבתי המלון בהרצליה כדי להתעמק בהצעה . 
" יום עיון " זה היה רק תחנה נוספת במסע הפרסום ושטיפת מוח ללא תקדים 
וכנראה גם בלא מגבלות תקציביות שמנהלים אבות התנועה לשינוי שיטת הממשל . 
אך כשיצא המסע לדרך והכסף החל לזרום כמים , היתה לו לפחות הצדקה אחת : 
אז דובר ברפורמה כוללת , הנשענת קודם כל על קבלת חוקה . הצעת החוקה היתה 
רחוקה משלמות . האמת היא שהיו בה פגמים רבים , בראש ובראשונה בשאלת הדת 
והמדינה , אך היא היתה עדיפה על לא - כלום . סכומי עתק הוצאו על פרסום : 
עמודים שלמים שנקנו בעיתונים , אסיפות עם , כרזות על כל לוח מודעות עירוני 
ומדבקות על שמשות המכוניות הביאו את בשורת הגאולה הקרבה לכל פינות הארץ . 
גולת הכותרת של מסע השכנוע היה הטיעון כי בזכות שינוי המשטר יתקבל סוף סוף 
גם חוק זכויות האדם שח"ך אמנון רובינשטיין הצליח להעביר בקריאה ראשונה בכנסת . 
פרוף רובינשטיין , מומחה מובהק למשפט קונסטיטוציוני ומראשי הלוחמים לזכויות 
האדם , התהלך כחתן ביום שמחתו . הוא קרן אושר וסיפוק ומילא את העיתונים 
בתרועות גיל . באותו ביטחון עצמי המשמש לו עתה למכירת הצעתו הנוכחית טען 
אז כי מובטחת לו תמיכתם של רוב נבחרי העם . בוויכוח הציבורי שהתפתח בעיצומן 
של ההפגנות ושביתות הרעב נשמעו גם הרבה קולות צורמים בגנותה של הדמוקרטיה . 
הכמיהה לאיש חזק עלתה על פני השטח בממדים מדאיגים . מנהיגי התנועה לשינוי 
שיטת הממשל , רובם משפטנים מקצועיים , נשבעו אז בנקיטת חפץ כי מלחמתם היא 
על עסקת חבילה : ההצעה לבחירת ראש הממשלה בבחירות ישירות כרוכה לא רק בשינוי 
שיטת הבחירות לכנסת אלא גם בקבלת חוקה הנשענת על חוק זכויות האדם . כפי שאפשר 
היה לצפות הדברים אמנם נאמרו ואף נידונו מעל דפי העיתונים נקברה הצעת חוק 
זכויות האדם לאחר הקריאה הראשונה . חברי הכנסת עשו לעצמם חיים קלים : הם 
הצביעו ברוב מרשים על הצעת חוק שמראש לא היה לה כל סיכוי . קריאה טרומית 
הרי אינה מחייבת , וכך אפשר היה לזרות חול בעיני דעת הקהל . הכנסת עשתה 
לעצמה קצת יחסי ציבור ולרגע יכלה לחפות על עובדה פשוטה אחת : חוק זכויות 
האדם לא יעבור כי אין בכנסת , ולא יהיה בה בזמן הנראה לעין , רוב שיהיה 
מוכן להעניק זכויות שוות לערבים ולנשים . והדבר אינו באשמת החרדים בלבד . 
הרוב החילוני , בימין ובמרכז המפה הפוליטית , מגנדי ועד רבין ועד בכלל , 
מסרב ליצור שוויון אמיתי בין כל בעלי תעודות הזהות הישראליות . זהו אותו 
רוב שגם שולל את הגבלת זכות התערבותו של השלטון בחופש הביטוי והפעולה של 
האזרח . אך ישנה גם סיבה נוספת . הכנסת אינה רוצה , ברובה , להסתכן בהבלטה 
חדה עוד יותר של התהום הרובצת בין ישראל שממערב לקו הירוק לבין ישראל הכובשת 
והקולוניאלית השולטת ממזרח לגבול . הרוב החילוני הוא זה שמסרב להטיל הגבלות 
על עצמו ולהעמיד את החקיקה הישראלית במבחן של תכנים אוניוורסליים . לו נעשה 
כן , היה הכיבוש הופך לבלתי נסבל למגזרים רחבים עוד יותר של החברה . פתאום 
היה נחשף לעיני כל אותו עיקרון ליברלי - דמוקרטי המונח בתשתית חוקותיהן וסדרי 
הממשל של כל החברות המערביות : חוק נבחן קודם כל בתכניו ובמידת התאמתו לנורמות 
אוניוורסליות . מאז סוף המאה ה81 יודע כל ילד אמריקאי או צרפתי והיום מודעים 
לכך גם הגרמנים והאיטלקים שיכול חוק לעבור את כל ההליכים , להיות מקובל 
על רוב חברי הפרלמנט , ויחד עם זאת להיות בלתי - לגיטימי . נגד חוק כזה 
מותר להתקומם . נושא זה , שהוא אחד מנכסי צאן ברזל של הדמוקרטיה הליברלית , 
הוא פחות או יותר הדבר האחרון שהכנסת מוכנה לדון בו והחברה להתמודד עמו . 
אותן הרוחות שפיזרו את מסך העשן של חוק רובינשטיין הן גם אלה שהפיצו את הסיכוי 
לשינוי שיטת הבחירות לכנסת . ארבעת הח"כים החתומים על הצעת החוק הנוכחית 
מעידים על עצמם שכוונתם ללחום בשחיתות הפוליטית . האזרח הפשוט , נפעם כולו 
מכוונותיהם הרצויות של נבחריו , מצפה למסקנה האופרטיווית : מאחר שהשחיתות 
היא אצל הפוליטיקאים היושבים בכנסת ראה פרשות שריר , מזרחי , אפרים גור , 
גרופר , מודעי מן הראוי שחברי הכנסת יעמדו אישית לדינו של הבוחר . האזרח 
התמים מצפה לשינוי כזה של שיטת הבחירות שיחייב את המועמד לכנסת להתייצב בפניו 
בעצמו ועל אחריותו שלו . כל שינוי של שיטת הבחירות , ויהיה זה מעבר לשיטה 
אזורית - יחסית , או אפילו רק האפשרות למחוק שמות או להוסיף שמות על הרשימה 
הארצית המוגשת על - ידי המפלגות , היה מאפשר לבוחר להביע את דעתו ולחרוץ 
את דינו של ח"ך שסרח או נכשל . וכאן באה ההפתעה הגדולה : אחרי שכולם גילגלו 
עיניים באה הכנסת והוכיחה כי זהו בדיוק הדבר שממנו פוחדים רוב חבריה כמו 
מאש . הם יודעים היטב שאילו התקבל שינוי כזה , היו רובם נעלמים מהאופק . 
סוף סוף היינו יודעים את מי ואת מה מייצגים באמת לא רק מודעי , גרופר , 
שריר ושאר חברי סיעתם המפוארת , אלא גם בר - לב , אדרי , שטרית , הורביץ , 
גולדמן , גולדשטיין , מיקי איתן , נאווה ארד , קאופמן , רענן כהן , 
בן - אליעזר , שרה דורון , ארבלי - אלמוזלינו ועוד רבים אחרים . באחת , 
כל המפה הפוליטית היתה משתנה . מפלגות קטנות , קרובות זו לזו , היו נאלצות 
להתאחד ; כל המפלגות היו מוכרחות להעמיד מועמדים חדשים . אנשים עצמאיים 
היו מופיעים וכוחות חדשים היו מתגלים . מרכזי המפלגות ומנגנוניהן היו יורדים 
מגדולתם והעסקונה המקצועית היתה חוזרת לממדיה הטבעיים . חוש הקיום העצמי 
היה מחייב את המפלגות להיערכות חדשה לחלוטין . קשה להניח למשל , שמפלגת 
העבודה היתה שולחת את עמנואל זיסמן , המייצג , במקרה הטוב , כמה מאות 
מאוהדי קבוצת הכדורגל המקומית של " הפועל " , להתמודד בירושלים מול דן מרידור 
או בני בגין . כל אותם חברי כנסת שזכו במקומם כשהם רכובים על גבו של ראש 
רשימתם , היו מוצאים שהחיים ברחוב קשים הרבה יותר מאשר במסדרונות המרכזים , 
במזכירויות ובלשכות . הם יעשו הכל למען הנצחת השיטה הקיימת . הוא הדין 
כמובן במפלגות הדתיות הנלחמות בחירוף נפש נגד כל שינוי של ממש . כך נוצרה 
ברית של אינטרסים מעבר למחיצות המפלגתיות . יד רוחצת יד , וארבעת הח"כים 
שלפנינו פועלים בשם עמיתיהם כשליחי מצווה אמיתיים . עד כה האירה ההצלחה 
פנים לפוליטיקאים המגינים על עצמם . אך כולם מודעים לעובדה שפטור בלא כלום 
אי - אפשר . חלוקת השוחד הפוליטי הגיעה כבר לממדים המחייבים טיפול כלשהו . 
לכן קפצו רבים כל כך על ההצעה לבחור בראש הממשלה בבחירות ישירות כמוצאים 
שלל רב . מצד אחד זוהי רפורמה של ממש : איש לא יוכל לטעון שהכנסת אטמה 
אוזניה למחאה הצבורית . מצד שני , זוהי רפורמה שאינה פוגעת כהוא - זה בנוחותם 
ובעתידם של העסקנים עצמם . שום פוליטיקאי אינו משלם את מחירו של השינוי 
המפליג הזה , שום ח"ך אינו מסכן את מעמדו , שום מפלגה אינה עומדת בפני 
הברירה להתאחד עם הכוחות הקרובים לה או להיעלם . את מחירה של ההרפתקה תשלם 
רק הדמוקרטיה הישראלית . זהו , במלים אחרות , השוחד הגדול שמשלמים חברי 
הכנסת לעצמם . זהו השוחד הגדול מכולם . על רקע זה נולד המסמך האומלל שהופץ 
בציבור , למרבה הלעג והציניות בידי הוועד הציבורי למען חוקה לישראל . דרושה 
עזות מצח מיוחדת במינה כדי לדבר בהקשר זה בשמה של חוקה ששבקה חיים עוד בטרם 
נולדה . ואמנם , בראש ובראשונה מהווה ההצעה שוחד גלוי למפלגות הדתיות ולכל 
הגופים הפוליטיים החרדים לעתידם . כך מנסח זאת ח"ך דוד ליבאי : " טענו 
חברי הכנסת מהמפלגות הדתיות , שבחירה אישית וישירה של ראש הממשלה תבלום 
או תפגע בכוחו של הציבור החרדי במדינה . לי נראה והזמן לא מספיק לי עכשיו 
כדי לשכנע אותם שהצעות אחרות עלולות לפגוע בציבור הדתי ובמפלגות הדתיות . 
לא הצעה זו , משום שהמועמד לראשות הממשלה ירצה בתמיכת מרבית הבוחרים , 
כי הוא רוצה להיבחר , לכן חייב יהיה ליתן משקל לאינטרסים של הציבור הדתי 
במדינה . ראש הממשלה צריך , לשיטתנו , להרכיב קואליציה כדי להעביר חוקים 
בכנסת , את התקציב בכנסת , וחזקה עליו שהוא יתן את המשקל לסיעות קטנות , 
ומכאן שהצעות החוק שלנו אינן מבטלות את משקלן וחשיבותן של המפלגות הקטנות " . 
זאת גם עמדתו של יו"ר ועדת החוקה , ח"ך אוריאל לין : " הצעת החוק שמונחת 
לפניכם לבחירה ישירה של ראש ממשלה היא תולדה של ההשקפה שלא יהיה שינוי בייצוג 
היחסי המוחלט בכנסת לכל המפלגות , כפי שהוא קיים היום . . . . זה היסוד 
של דרך בחירתו הישירה של ראש הממשלה : אי - שינוי המבנה הקואליציוני בכנסת 
ישראל , השארת שיטת הבחירות היחסית " . אם זו אמנם כוונת המחוקק , אז מה 
נשתנה ? מה נותר מהכוונה המקורית להחזיר את המיעוט החרדי לממדיו הטבעיים ? 
מי יגן על הרוב בפני המיעוט ? איך יובטחו יציבות וטוהר המידות , מי יעקור 
את השחיתות ? אם כדי לא ליפול בהצבעת אי - אמון , כדי להעביר חוקים ולאשר 
את התקציב יצטרך ראש הממשלה להוסיף ולכונן קואליציה בכנסת שהרכבה יישאר 
כפי שהוא , הרי שאנו חוזרים בעיקרו של דבר למצב הנוכחי . כמובן , בפני 
ראש הממשלה עומדת , לפי סעיף 51 של החוק המוצע , האפשרות לפזר את הכנסת 
ולהתייצב מחדש בפני הבוחר . אך מתקבל על הדעת שראש הממשלה לא ישתמש באמצעי 
זה בכל פעם שיהיו לו קשיים . לא בכל פעם שיחסרו לו כמה קולות להשגת רוב 
קואליציוני הוא יסתכן בבחירות חדשות . קל יותר ואולי אפילו זול יותר יהיה 
לחלק לאגודה ולש"ס את הכספים הייחודיים , להעביר את חוקי ההסמכה והחזיר , 
לקנות את שריר ואת מודעי בכסף מלא או במשרות ובהבטחות שריון לקדנציה הבאה , 
למנות את מזרחי ואת גור לסגני שרים , ויחד עמם לשלם מקופת המדינה לעוד 
עשרה סגנים אחרים . אולם קיימות גם אפשרויות אחרות ותרחישים שונים . אלה 
מהווים סכנה אמיתית לסדר הדמוקרטי . האיש האחד והיחיד שייבחר ישירות על - 
ידי האוכלוסייה יהיה ראש הממשלה . בתוקף העובדה שהוא ורק הוא ישאב את סמכותו 
ישירות מכלל הבוחרים , יהיה ראש הרשות המבצעת נציגה היחיד של ריבונות העם . 
הוא יהיה , אם נרצה בכך ואם לא , מוקד הלגיטימיות העיקרי אם לא היחיד . 
כל חברי הממשלה ימונו על ידו ועל ידו בלבד ( סעיף 32 ) . ראש ממשלה כזה 
ירכז בידיו פוטנציאל של עוצמה ללא תקדים . הוא יהיה מלאך אם לא ינסה לגמד 
את הכנסת , את הרשות השופטת , את ביקורת המדינה ואת התקשורת . כאן אנו 
חוזרים לנקודה שבה התחלנו : ראש הממשלה יפעל ללא מגבלות של חוקה כפי שהדבר 
בארצות הברית ובצרפת , ואם תהיה זו אישיות סמכותית מאוד , הוא יכרסם ללא 
רחמים בכוחן של הרשויות האחרות . הוא יהיה היחיד שיוכל בשעת חילוקי דעות 
עם הכנסת לפנות ישירות אל מקור הסמכות . כל אחד יכול כבר לתאר לעצמו את תוכנו 
של הנאום הטלוויזיוני שבו יצליף ראש הממשלה בנבחרי המפלגות , שליחיהן של 
קבוצות לחץ ואינטרסים חלקיים , המונעים ממנו , נבחר העם האמיתי ודוברו 
היחיד , למלא את השליחות שהטיל עליו רוב אזרחי המדינה . כל אחד יכול לכתוב 
בעצמו את הסעיף שיעסוק למשל על פי הטיוטה שהכין כבר מר שמיר בתפקידו של 
מבקר המדינה . ומה יקרה אם ירצה ראש הממשלה לצמצם גם את סמכותה של הרשות 
השופטת ולהטיל צנזורה חמורה עוד יותר על העיתונות ? האם יימצאו תמיד ומיד 
07 חברי כנסת שיסכנו את עתידם כדי להגן על השוויון בפני החוק , על זכויות 
האדם ועל חופש הביטוי ? היכן הביטחון שמיד יימצא רוב מיוחד כזה כדי להעביר 
את ראש הממשלה מתפקידו ( סעיף 41 ) , מעשה שמשמעותו הליכה אוטומטית לבחירות ? 
למי יהיה כוח עמידה רב יותר , למי תהיה סמכות דומיננטית יותר : לראש הממשלה 
המגלם את " רצון האומה " , או ל021 נציגי המפלגות ? בניגוד למה שסבור פרוף 
רובינשטיין , הצעת החוק אינה יוצרת מצב של " איזון ובלימה " , כמקובל בארצות 
הברית . נהפוך הוא : נוצר כאן פוטנציאל עימותי מתמיד , עם אפשרות של 
מבוי סתום ופגיעה קשה בדמוקרטיה הישראלית . כי בארצות הברית הכוח הפוליטי 
מחולק ומפוזר ממש בין הרשויות . אין למערכת השלטונית מוקד אחד . לא רק 
הנשיא , אלא כל אחד מחברי הקונגרס , נבחר ישירות על - ידי האוכלוסייה , 
ואין לנשיא סמכות לפזר את הקונגרס . הרשות המבצעת וגם הרשות המחוקקת שואבות 
את סמכותן ישירות מהחברה . סנאטור בארצות הברית הוא פוליטיקאי עצמאי שאינו 
חייב דבר לנשיא , ולא פעם הוא נבחר , גם כאשר הוא שייך למפלגתו , בניגוד 
לדעתו של הנשיא . סמכויותיו של בית המשפט העליון , המעביר תחת שבט ביקורתו 
את חקיקת הקונגרס , מעוגנות בחוקה כשם שמעוגנות בחוקה זכויות האדם וחירות 
הביטוי . החוקה נהנית ממעמד של קדשה , וגם את הכתבים המפרשים אותה , שכונסו 
בקובץ " הפדרליסט " המפורסם , אופפת הילה של אל - טעות . כל אלה מגינים 
על היחיד בפני החברה והמדינה , על החברה בפני השלטון , על המיעוט בפני 
הרוב , ועל הרוב בפני המיעוט . האם יש משהו דומה לזה אצלנו ? בשלב כלשהו 
הרגישו כנראה מחוללי הפארסה המסוכנת הזאת בטיבה האמיתי , ולכן המציאו טיעון 
נוסף המהווה בעצם את ההנחה שעליה עומד המבנה כולו . לדבריהם , הצעתם " מונעת 
מצב בו יוכל לעמוד בראש הממשלה מי שאינו מקובל על רובה המכריע של האוכלוסייה . 
אמת הדבר : רוב כזה מושג בדרך כלל על - ידי דמות פוליטית פשרנית ולא קיצונית 
הפונה אל מכנה משותף רחב " . ראשית , ראש הממשלה אינו חייב להיבחר על - 
ידי רוב מכריע אלא על - ידי % 05 מהמצביעים ועוד קול אחד . שנית , וזה העיקר , 
אין שום סיבה להניח שבמחצית קולות הבוחרים תזכה דווקא אישיות מתונה . הניסיון 
ההיסטורי מוכיח גם , ואולי בעיקר , את ההיפך . בעלי הטענה המוזרה הזאת 
מסתמכים הרבה על הניסיון של רפובליקת ויימר . כבר עמד על כך עמיתי , פרוף 
משה צימרמן , ( " הארץ " , 0991 . 5 . 41 ) כי המסקנה שהסיקו מהניסיון 
המר של שנות ה03 , הן בעלות הברית והן הגרמנים עצמם , הצביעה על הצורך 
לבטל מיד את בחירתו של ראש הרשות המבצעת בבחירות ישירות . הם זכרו שבשנת 
2391 קיבל היטלר , כאשר התייצב נגד הינדנבורג , גיבור מלחמה שהיה מקובל 
על שכבות רחבות של האוכלוסייה , % 8 . 63 מהקולות . לאיש אין ספק כי אילו 
היה צריך היטלר לרוץ לנשיאות אחרי מותו של המרשל בשנת 4391 , היה זוכה ברוב 
מוחלט . לשום מועמד מתון לא היה סיכוי נגדו . הוא הדין במוסוליני : ראש 
הפאשיזם התמנה לתפקידו על - ידי המלך בתמיכתו של הממסד הליברלי והשמרני . 
לו היו באיטליה של שנות ה02 בחירות ישירות לראשות הממשלה , היה מוסוליני 
זוכה בניצחון סוחף . הפאשיזם הגיע לשלטון לא בגלל שיטת בחירות כזאת או אחרת , 
אלא בגלל משבר מבני , משבר של אמון ואובדן הביטחון העצמי של הכוחות הדמוקרטיים . 
כל אלה מצאו את ביטויים בתמיכת הליברלים בפאשיזם . אלה הם הלקחים האמיתיים 
של משברי שנות ה02 וה03 : ראוי היה שכולנו נהרהר בהם היטב . אין בנמצא 
שום חוק טבע המחייב את כלל הבוחרים לתת את קולם דווקא לאיש מתון . קיים 
אותו סיכוי בדיוק שתנצח דווקא אישיות אוטוריטרית כמו אריק שרון . ומי יודע 
מה יעשה שיכרון העוצמה לאדם כמו רבין , המזלזל מאז ומתמיד בכללי המשחק , 
בהליכי מינהל תקינים , בבתי המשפט ובזכויות האדם . דוגמה אחרונה לנאיוויות 
או לחוסר הבשלות של ההצעה הוא סעיף 92 שבה . סעיף זה קובע כי " החלטות 
הממשלה תתקבלנה ברוב קולות . היו הקולות שקולים , תכריע דעת ראש הממשלה " . 
כך אמנם מתארים לעצמם את הדברים מציעי החוק המלומדים : ראש ממשלה שנבחר 
אישית על - ידי האוכלוסייה , הנהנה ממעמד שאין לו מתחרה בזירה הפוליטית , 
יסכים במקרה של חילוקי דעות עם שריו להרכין ראשו בפני החלטת רוב חברי ממשלתו 
שהוא עצמו מינה אותם ושהוא יכול לפטרם בכל רגע . איש מבין המשפטנים המנוסים 
שניסחו את הסעיף הזה אינו חש באבסורד שבדבר : הם עוד רואים בהוראה זו שסתום 
ביטחון של ממש , הוכחה לכך שאין מדובר במשטר נשיאותי . זאת באמת הצרה : 
במקום השעטנז שלפנינו , מוטב היה לחתור למשטר נשיאותי על בסיס של חוקה 
חילונית , ליברלית , המבטיחה את זכויות האדם , את חירות היחיד ואת השוויון 
בפני החוק ללא הבדל גזע , מין , דת ולאום . אך מאחר שאין לכך סיכוי , 
עדיף להסתפק בשינוי מבוקר של שיטת הבחירות לכנסת ובהעלאת אחוז החסימה בלי 
להסתכן בהרפתקה שאיש אינו יודע את אחריתה . תהיה בכך תרומה הן ליציבות המשטר 
והן לעקירת הגילויים הגרועים ביותר של שוחד פוליטי . 
