אולי יעשו האמריקאים מלחמה במפרץ ואולי יעשו הסדר בלי מלחמה . אך צריך לזכור 
כי סדאם חוסיין לא כבש את כוויית בגלל שאלת פלשתין ; ישראל אינה נגד סדאם 
בגלל או למען כוויית ; האמריקאים לא יעשו מה שיעשו במפרץ בגלל או למען ישראל 
או הפלשתינאים . אלה הן נקודות מוצא לכל דיון בשאלת ישראל ומשבר המפרץ . 
ישראל מתנגדת לסדאם חוסיין משום שהתעצמותו , הקונוונציונלית והלא - קונוונציונלית , 
נתפסת כאיום עליה ועל הדומיננטיות הצבאית שלה באזור . עד כה היתה ישראל 
מבודדת בבעייתה זו . עם כיבוש כוויית נעשתה בעייתה לבעיית הרבים . למרות 
זאת , הקואליציה הבין - לאומית והחלטות האו"ם לגבי עיראק מתייחסות לכוויית 
לא לעוצמתה של עיראק . אם תצא או תצא עיראק מכוויית , בעיית ישראל ביחס 
לסדאם חוסיין לא תיפתר . אין בהכרח חפיפה בין האינטרס הישראלי לזה האמריקאי , 
אך ישראל מנסה לשכנע את האמריקאים שבעייתה היא גם בעייתם . ממשלת ישראל 
היתה רוצה שהאמריקאים יוציאו בשבילה את הערמונים מהאש ותוך כדי פתרון שאלת 
כוויית ימגרו את כוחה הצבאי של עיראק . שמיר גם היה רוצה שארה"ב תשב בחיבוק 
ידיים בעניין השטחים ופתרון הבעיה הפלשתינית ותממן את קליטת העלייה בלי להתערב 
היכן ייושבו העולים . גם רוב השמאל בישראל רוצה שהאמריקאים יחסלו את כוחה 
של עיראק , וכן שארה"ב תעשה משהו בעניין השטחים . מה בדיוק ? לא כל - 
כך ברור ולא כל - כך מוסכם , אבל העיקר שהדברים ייעשו בעדינות , שלא יכאב 
לישראל . " שמאל " ו"ימין " מחכים , בפרופיל נמוך , לאמריקאים , וכל 
צד חושב שהוא קורא את המפה טוב יותר . בימין חושבים : אחרי שעיראק תצא 
מהתמונה המפה תיראה אחרת , חשיבות הקואליציה הערבית הנוכחית תפחת , ערכה 
של ישראל כנכס אסטרטגי שוב יעלה , הפלשתינאים ייוואשו או שנשבור אותם . 
בשמאל חושבים : הימין מסרב לראות את השינויים הגלובליים בעולם , מתרקם 
סדר חדש , יגמרו עם סדאם חוסיין ואז יטפלו בנו , אנחנו לא יכולים לעשות 
הרבה כי אנחנו לא הממשלה , אבל המצב והזמן לצדנו ועוד מעט יתגלה שצדקנו . 
שני המחנות אופטימיים . הייתכן ששניהם צודקים ? שני הצדדים מרגישים מדי 
פעם מתוסכלים : מדוע הם לא זזים ? שלא כבכל העולם , בישראל לא רוצים להבין 
את הדילמה האמריקאית . כשהאמריקאים פתחו במשא ומתן עם עיראק יצאו דוד לוי 
וגאולה כהן באיום שישראל " תעבור לפרופיל גבוה " . יש להבהיר : פרופיל 
גבוה הוא ניסוח אורווליאני לאיום שישראל תיכנס לסכסוך כצד ישיר . וב1991 , 
שלא כב1891 , אין מדובר בפעולה מוגבלת . לעיראק יש כיום לא רק כור אלא 
גם עשרות בסיסי טילים ארוכי - טווח . נרמז אפילו על שימוש בכוח גרעיני . 
המשמעויות של שינוי כזה הן הרות - אסון לעתיד הסכסוך הישראלי - הערבי והיחסים 
הבין - לאומיים של ישראל . השבוע כבר נרגע לוי וידע לבשר שהמו"ם הוא רק 
תכסיס . דברים שרואים מכאן לא רואים משם כנראה . השמאל יותר סבלני הוא 
מחכה בפרופיל נמוך לאמריקאים זה עשרים ושלוש שנים . לנשיא בוש קשה להצדיק 
פתיחת מלחמה שבארה"ב אין עליה הסכמה . הקואליציה הבין - לאומית , שגובשה 
בעמל , והחלטת מועצת הביטחון , שנתנו לבוש אור ירוק לנקיטת כל " האמצעים 
הדרושים " , נועדו בראש ובראשונה לשם בניית הקונסנסוס מבית . בתוך ארה"ב 
כבר קמה תנועה גדולה נגד המלחמה , ובעלות - בריתה בחוץ קשרו כל אחת את תמיכתן 
בה ב"לינקג " שונה . בוש חייב את עצמו בהבטחות רבות וסותרות , שספק אם 
יוכל לממש אפילו את מקצתן , והוא מבקש לדחות את פירעונן עד לאחר יציאתה - 
הוצאתה של עיראק מכוויית . לכן כל ההבטחות הן בעירבון מוגבל . במצב זה דבריו 
של שמיר , בביקורו בארה"ב , על תוכניות שלום עתידיות , פירוז גרעיני ופתרון 
לשאלת המים האזורית , נועדו רק לשיפור התדמית . מה יקרה אם לא ימומשו 
ההבטחות לישראל ? האם לא תנסה להגשים את מטרותיה הנפרדות בדרכים שייראו 
לה ? העיתונות הבין - לאומית חוששת מהאפשרות שישראל תנהל , בעיצומו של 
המשבר , את מלחמתה בעיראק ובפלשתינאים . אצלנו לא מדברים על כך . הרעיונות 
שהעלה שמיר בארה"ב כל - כך יפים , שבוודאי היה אפשר , אילו הציע אותם לביצוע 
עכשיו , להגיע לתוצאות מרחיקות לכת . צריך לדרוש זאת משמיר . אפשר לעשות 
שלום ישראלי . ממשלת ישראל רוצה בזיקה עם ארה"ב וגם סדאם חוסיין רוצה בזיקה 
עם ארה"ב . מדוע לא לנהל את המשא ומתן במישרין בינינו ובין עיראק ולקבל 
את ברכת העולם , וערבויותיו , אחר - כך במקום שיכפו את הדבר עלינו . האיום 
העיראקי על ישראל הוא ניסיון ליצור מאזן אימה גרעיני ולמנוע מונופול ישראלי 
בתחום זה . כבר ראינו שמאזן האימה בין המעצמות הוביל אותן להוצאות עתק של 
" מלחמות כוכבים " ( זו משמעות ה"חץ " וה"אופק " ) ומכה שנייה ( זו 
היתה המשמעות של צוללות הדולפין ) , עד ששתיהן הבינו שמוטב פירוק חימוש 
מתחרות שאין לה סוף . מדוע לא להשיג , במיקוח לפירוק נשק הדדי ולשלום , 
את שאנחנו שואפים להשיג במלחמה ? את קלף הפירוז הגרעיני אפשר לשלוף לא 
רק רגע לפני הקץ , אלא עכשיו . הפחד ההדדי יכול להיות המוטיווציה לשלום . 
עם עיראק אין לנו בעיה של שטחים כבושים או גבולות משותפים . ואשר לחוסר 
האמינות של סדאם חוסיין , הדברים נאמרו גם על סאדאת וגם על ערפאת . אפשר 
להשיג ערבויות עולמיות , הסכמי פיקוח וכדומה . אבל צריך להידבר . גם לאסד 
אפשר להציע מו"ם עכשיו . גם הוא יצר את הזיקה שלו עם האמריקאים , שהרשו 
לו להטיל את חסותו - חתיתו על לבנון . והעיקר , הזיקה השלישית עם ערפאת . 
גם ערפאת ניסה להחליף את זיקותיו וליצור קשר עם סדאם . אך כפי שמנהיגים 
אחרים בעולם הערבי ניצלו את הפלשתינאים למטרותיהם , ניצל אותם סדאם לבניית 
קונסנסוס ערבי לבליעתה של כוויית . ההנהגה הפלשתינית יודעת זאת : היא עשתה 
כך משום שלא הצענו לה כל תקווה אחרת . היא אינה תומכת בבליעת כוויית , 
שהרי בכך היא שומטת את תביעתה על השטחים הכבושים בידי ישראל . אנחנו יכולים 
להציע לפלשתינאים זיקה אחרת אתנו בתנאים שלנו , שיענו גם על תביעותיהם . 
אנחנו יכולים להפוך את הקשר שיצר סדאם בין כוויית לשאלה הפלשתינית לנשק 
נגדו , כדי לחשוף את התחזותו . אם ייעתר , נביא לשלום וגם נוכל לגבות 
מחיר טוב . מכך מתחייבת נטישת הפרופיל הנמוך . צריך לעבור לפרופיל גבוה 
אבל לא לסירוב ולמלחמה אלא לשלום . כבר שאלו אותי למי מיועד המסר הזה הרי 
ברור שאת שמיר לא אשכנע . בדיונים שקיימנו , קבוצת פרופסורים מאוניברסיטת 
תל - אביב , עם עמיתים ומומחים בנושאי המזרח התיכון , עיתונאים ופוליטיקאים , 
נוכחנו שיש הדחקה רחבה ורתיעה מדיון בהשתלשלויות משבר המפרץ . הדגשת - 
יתר של התסריטים הנוראים ביותר של מה שעלול לקרות לנו מחוללת תגובה הפוכה 
רצון להנחית מכת מנע , בכל הכלים . תגובה אחרת מתייחסת לסדר העדיפויות 
שלנו . השמאל מעדיף להמשיך לעסוק באינתיפאדה ובסוגיות המדינה הפלשתינית 
עם מי , היכן , באילו תנאים ומתי . כאן הם מהלכים על קרקע מוצקה . בכל 
העולם אחד ממאפייני השמאל הוא התנגדות למלחמה , ושבעתיים כשמדובר באפשרות 
מלחמה לא - קונוונציונלית . דווקא השמאל הישראלי , המצוי בלב אזור המלחמה 
האפשרית , נמנע מלגבש עמדה בנושא . בארה"ב מתחולל מאבק על הקונסנסוס למלחמה . 
לקחי וייטנאם גרמו לכך שאין אמון עיוור בממשל , במומחיו ובמניעיו . הקואליציה 
האנטי - מלחמתית בתוך ארה"ב צוברת כוח והיא שיקול כבד - משקל בעמדותיו של 
בוש . גם אצלנו נבנה קונסנסוס , בהצלחה גדולה מאשר בארה"ב , כי בישראל 
אין עדיין ציבור מאורגן הדורש מממשלתו לבדוק ולדווח לאן היא מוליכה אותו . 
וזה אחרי 3791 ואחרי מלחמת לבנון . יש לדרוש להעלות את הנושא לדיון , 
לדרוש יותר מידע , כבסיס לדיון ולהציע אפשרות אחרת . 
