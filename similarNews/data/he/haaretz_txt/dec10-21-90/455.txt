ראש הממשלה יצחק שמיר קיבל בוואשינגטון מסר ברור ביותר בשבוע שעבר : מיד 
לאחר סיום המשבר במפרץ הפרסי ילחצו שתי מעצמות העל , בתיאום ובעוצמה שלא 
נודעה עד כה , לחידוש תהליך השלום . האתנחתא שהעניק משבר המפרץ לשמיר בארבעת 
החודשים האחרונים , בניסיונותיו המתמשכים להתנער מתוכנית השלום שלו עצמו , 
תבוא אל קיצה כשיסתיים המשבר . הנשיא בוש ומזכיר המדינה , גיימס בייקר , 
ועמם שר החוץ הסובייטי , אדוארד שווארדנדזה , העניקו בעצה אחת לממשלת 
ישראל שעון מעורר , המאפשר לה אמנם להמשיך בתנומת תהליך השלום הממושכת שלה , 
אך מחוג היקיצה מכוון במדויק לשעת סיומו של משבר המפרץ הפרסי . תזכורת תישלח 
כבר בשבועות הקרובים , כאשר עוזרו של מזכיר המדינה האמריקאי לתכנון מדיני , 
דניס רוס , יבוא לישראל בראש משלחת דיפלומטית במסגרת סיור במזרח התיכון , 
שמטרתו לדון בקידום מאמצי השלום באזור לקראת העידן שאחרי המשבר במפרץ . 
שמיר יכול להשתבח בינתיים בכמה הישגים ברורים מביקורו האחרון בוואשינגטון : 
הושג שיפור של ממש ביחסים שבין הממשל האמריקאי לממשלת ישראל , וביחסים 
האישיים בין הנשיא בוש לבין ראש ממשלת ישראל . גם ביחסים בין ברית המועצות 
לישראל חל שיפור , בעקבות פגישת שמיר עם שר החוץ הסובייטי , אדוארד שווארדנדזה . 
בפגישה זאת נעשה מאמץ הדדי למצוא נקודות הסכמה ולהעמיק את התיאום המדיני 
בין שתי המדינות בעתיד . כמו כן חל שיפור בתחום התיאום האסטרטגי בין ישראל 
לארה"ב . הצדדים סיכמו ביניהם תרחישים אפשריים של מלחמה במפרץ , ודנו במקומה 
ובתפקודה של ישראל במקרה של עימות צבאי עם עיראק ובשיתוף פעולה מודיעיני . 
בנושאים אלה העדיפו שתי המדינות לקיים דיונים בדרגים הבכירים ביותר . חל 
שיפור מסוים , לא גדול , בתדמיתו של שמיר בעיני מדינאים ומעצבי דעת הקהל 
בארה"ב , לאחר הופעה טלוויזיונית נינוחה , ונאום מוצלח למדי בכנס של מכון 
מחקר בוואשינגטון . יש שיאמרו שההופעה הטלוויזיונית המוצלחת ( בתוכנית 
הראיונות של מקניל - לרר ברשת הטלוויזיה הציבורית ) זכתה לאיזון שלילי בהופעה 
כושלת ומחוספסת מאוד ברשת סי - בי - אס . אך בהתחשב בדימוי הירוד של שמיר 
בבירת ארה"ב , כל הופעה שלו שיש בה קורטוב של נועם , תורמת לשיפור הדימוי 
שלו . שמיר תרם תרומה של ממש להגברת המודעות בקרב מעצבי המדיניות ומקבלי 
ההחלטות בממשל ובקונגרס האמריקאי , בכל הנוגע לבעיותיה של ישראל בתחום 
קליטת העלייה ובתחום הביטחוני . ראש הממשלה גם תרם לחיזוק הרושם , בעיני 
כל , שיחסי ישראל - ארה"ב נותרו חזקים ביותר ומיוחדים במינם , חרף המהמורות 
האחרונות . רבים סבורים , כי לרושם הזה יש השפעה הרתעתית רבה במשחקי הכוח 
במזרח התיכון . שמיר הבין היטב , בשלושת ימי ביקורו בוואשינגטון , כי כבר 
עכשיו ממשלת הסטטוס - קוו שלו נדרשת להתמודד עם כמה שינויים מפליגים בפוליטיקה 
המזרח - תיכונית והבין - לאומית . רוב הדברים נאמרו לו במפורש מפי בני שיחו 
האמריקאים והסובייטים , אחרים נמסרו ברמז . ואשינגטון ומוסקווה פועלות 
עתה במשותף , במתואם ובאורח ממוקד כדי ליישב סכסוכים אזוריים בעולם . התיאום 
ביניהן הדוק כפי שלא היה מאז מלחמת העולם השנייה , והמטרה הבאה שלהן , 
אחרי פתרון משותף של משבר כוויית , תהיה הסכסוך הישראלי - ערבי . האו"ם 
הולך וצובר כוח , ככלי ליישוב סכסוכים אזוריים , ושתי מעצמות העל מעוניינות 
להקנות לו תפקיד פעיל ויעיל יותר ביישוב הסכסוך הישראלי - ערבי ובפתרון הבעיה 
הפלשתינית . שתי מעצמות העל מעוניינות להקנות ממד בין - לאומי ליישוב הסכסוך 
ישראל - ערב . שתי המעצמות מסכימות לתת סיכוי להגשמת יוזמת שמיר - בייקר , 
המעוגנת בהחלטת ממשלת ישראל ממאי אשתקד . עם זאת , במנגנון החוץ האמריקאי 
( ובוודאי שגם במנגנון החוץ הסובייטי ) , יש ספקות כבדים ביחס לאפשרות 
למצוא בני - שיח פלשתינאים מתאימים . פקידי ממשל אמריקאים מבהירים בשבועות 
האחרונים , כי לא יסתפקו עוד במענה ישראלי בנוסח " אין עם מי לדבר " , 
אלא ידרשו מישראל לגלות מידה של גמישות , ולשוחח עם פלשתינאים המייצגים 
בדרך זו או אחרת את תושבי השטחים . פקידי ממשל אומרים שהממשל מתכוון להבהיר 
לממשלת שמיר , כי אם תוכנית השלום שלה תוכח כבלתי ניתנת ליישום , הם יבקשו 
למצוא דרכים אחרות . ועידה בין - לאומית , בהרכב כזה או אחר , מוגדרת 
בפי דיפלומטים ישראלים בוואשינגטון כ"חרב המתהפכת מעל ראש ישראל " . שתי המעצמות 
נחושות בדעתן ליצור זיקה מסוימת בין תהליך מדיני במזרח התיכון לבין תהליך 
של פירוז מנשק גרעיני וכימי , ופיקוח על הפצת הנשק הקונוונציונאלי באזור . 
שרי החוץ של שתי מעצמות העל הזכירו במפורש בימים האחרונים את הצורך לשתף 
את ישראל בתהליך כזה . ההתנחלויות בשטחים הן עדיין סמרטוט אדום בעיני הממשל 
האמריקאי והסובייטי , ושתי המעצמות קושרות את הסיוע לקליטת העלייה היהודית 
בריסונה של מדיניות ההתנחלות בשטחים ( בין אם בדרך של מתן אור ירוק סובייטי 
לטיסות ישירות מברית המועצות , ובין אם בדרך של אור ירוק אמריקאי למתן ערבויות 
נוספות למלווי שיכון לעולים ) . עוד לפני יישובו של המשבר במפרץ , ייאלץ 
שמיר להסתגל לחוקים חדשים במשחק המזרח - תיכוני . ראש הממשלה יצטרך להסתגל 
לשינויים . 
