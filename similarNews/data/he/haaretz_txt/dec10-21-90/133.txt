לא הפתיעו איש , אך רבים , בפולין ומחוצה לה , שעוד לפני שנים מעטות היו 
שמחים אולי על בחירתו של לך ולנסה , נבוכו עתה ואף התמלאו חששות . לפני 
שבועיים , כאשר התברר שיריבו העיקרי של ולנסה , ראש הממשלה לשעבר , תדיאוש 
מזובייצקי , הודח אל המקום השלישי על - ידי אלמוני גמור , דמות מפוקפקת 
ביותר , סטניסלב טימינסקי , היה בכך משום הלם קשה לפולנים שהבינו עד כמה 
אין ציבור הבוחרים בשל להכרעות דמוקרטיות , ועד כמה מפגרת התערבותו הפוליטית . 
ממילא נחלץ מיד מזובייצקי המובס ופנה לאוהדיו לתת את קולותיהם בסיבוב השני 
ליריבו ולנסה , בבחינת הרע במיעוטו . שבועיים של מערכת בחירות קרקסית , 
סוריאליסטית בתכלית , שבמופעים אחדים שלה צפיתי בוורשה בשבוע שעבר כלא 
מאמין למראה עיני , דחקו את טימינסקי , סמל ההצלחה הקפיטליסטית , לפינה : 
ברור היה שסיכוייו מעטים מאוד , אבל עצם העובדה שהיו לו סיכויים , שהיה 
ונותר לו קהל בוחרים כלשהו , היתה בבחינת לא ייאמן . במיוחד בשביל שכבת 
האינטליגנציה הפולנית שתמכה במזובייצקי ביש המזל , שהגינותו ויושרו היו 
לו לרועץ . הבוחרים נמלטו מן העמל המרובה שהבטיח להם מזובייצקי , אל ההזיות 
שעוררו המועמדים האחרים הזיות מטורפות בעליל שהעלו הבטחות טימינסקי להפוך 
את פולין תוך שנה למדינה מערבית לכל דבר , והזיות פטריוטיות שעורר לרוב 
לך ולנסה במופעי הבחירות המביכים שלו . עצם היחלצותו של ולנסה לתחרות על 
משרת הנשיא היתה הרת אסון בשביל הדמוקרטיה הפולנית המתגבשת בקשיים רבים , 
בתנאים של כלכלה הרוסה שתבעה רפורמות קיצוניות . ולנסה עצמו בחר , כזכור , 
במזובייצקי רק לפני למעלה משנה לתפקיד ראש הממשלה מטעם סולידריות , וחזר 
לביתו בגדנסק , משולל כוח פוליטי מובהק אבל נהנה מיוקרה עצומה . והנה , 
תוך זמן קצר התברר שלבו גס ביוקרה הזאת , והוא מבקש לו תפקיד שכרוכה בו 
עוצמה פוליטית ממשית . תוך זמן קצר התגלתה לעיני כל תאוות השלטון והכבוד 
המסוכנת שלו . הוא הבהיר שאת תפקיד הנשיא הוא רואה על - פי הדגם האמריקאי , 
או למצער הצרפתי , מה שעתיד להתבטא בחוקה הלא כתובה עדיין . בשלב זה קומם 
ולנסה על עצמו את מיטב האינטליגנציה הפולנית , שתמכה בו במשך שנים בהתלהבות 
רבה . אנשים כמו אדם מיכניק , עורך העיתון המרכזי של סולידריות , וברוניסלב 
גרמק , יו"ר סיעת סולידריות בפרלמנט , כתבו ודיברו בגלוי על אי התאמתו 
של ולנסה למשרת הנשיא . ולנסה הגיב על כך בדברי התגרות על " האינטלקטואלים 
הוורשאים " המנותקים מן העם , ובאיסור על השימוש בסמל תנועת סולידריות 
בכותרת העיתון שעורך מיכניק . הערות אחדות בעלות נימה אנטישמית פופוליסטית , 
הוסיפו על הדיוקן החדש , המרתיע , של לך ולנסה . עתה היה הקרע גמור . 
עם הקרע הזה נהרסה למעשה סולידריות , אלא שמי שהרס את התנועה היה המנהיג 
עצמו , הנשיא של היום , לך ולנסה . " מה קרה לוולנסה , איך הוא השתנה 
כל כך ? " שאלתי בשבוע שעבר בוורשה את אחד מיועציו של החשמלאי לשעבר ממספנות 
גדנסק , שנעשה לנשיא ימים אחדים לאחר שיחתנו . " לא הוא השתנה , אלא 
אנחנו השתנינו " , השיב האיש . " ולנסה היה האיש האידיאלי להנהיג מרד נגד 
השלטון . עתה דרוש לנו , לצורכי השלטון , מנהיג מסוג אחר לגמרי " . אך 
ולנסה לא ידע להכיר בכך : תאוות השלטון , או הכבוד , גברה על הכל , ופולנים 
רבים מרגישים כיום כי נמלטו מפני הדב הקומוניסטי רק כדי להיקלע בין מלתעות 
הריאקציה הפופוליסטית שעשוי לייצג לך ולנסה בגלגולו הנוכחי . 
