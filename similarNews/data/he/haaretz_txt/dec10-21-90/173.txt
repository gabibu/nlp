כמעט חודש וחצי לאחר שהוגש דו"ח ועדת פוגל בנושא הבנייה להשכרה לשר האוצר , 
עדיין לא התקבלה החלטה על יישומו . כזכור , מינה השר מודעי את הוועדה , 
בראשות הממונה על אגף התקציבים לשעבר , אהרון פוגל , כדי שתמליץ על דרכים 
להגדיל את כדאיות הבנייה להשכרה . הוועדה , שהורכבה מאנשי הסקטור הפרטי 
ונציגי האוצר , המליצה על שורה של תמריצי מיסוי במטרה להבטיח תשואה סבירה 
למשקיעים . כמו כן הציעה הוועדה שהמשק ייפתח ליבוא חופשי של כל תשומות הבנייה 
כדי להוזיל את עלויותיה . חברים בוועדה הביעו באחרונה אכזבה וייאוש מהעיכובים 
המתמשכים ביישום הדו"ח . יצוין כי בה בעת שהוועדה עבדה על הדו"ח , החליט 
שר האוצר על המעבר לבנייה תקציבית בהיקף מוגבל . צעד זה עמד בניגוד מוחלט 
לעמדתם של רוב חברי הוועדה , שדרשו ביטול כל התערבות ממשלתית בענף הבנייה . 
חברים בוועדה העריכו כי שר האוצר אינו מזדרז לאמץ את הדו"ח בגלל ניגוד עמדות 
זה . 
