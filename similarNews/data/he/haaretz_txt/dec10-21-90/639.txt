פני כשלושה חודשים יצאה רנה ליטוין במדור זה נגד דבריהן של כמה ציירת , 
שנכתבו בקטלוג " הנוכחות הנשית " במוזיאון תל - אביב . לפני שלושה שבועות 
ביקר יזהר סמילנסקי דברים שאמרה סוזאן לנדאו , האוצרת לאמנות עכשווית במוזיאון 
ישראל . התופעה של אנשי ספרות התוקפים טקסטים של ציירים ואוצרים ראויה לעיון . 
אי אפשר להתכחש לכך שרבים מהניסוחים שתקפו ליטוין וסמילנסקי היו נוקשים 
ודוגמאטיים . אני גם מסכים עם סמילנסקי שכמות השטויות שנאמרו ונכתבו על 
ידי סוזאן לנדאו בחודשים האחרונים היא מהממת . לא זכור לי מקרה כה קיצוני 
של אוצרת שלא הבינה את התערוכה שהיא עצמה אצרה . אין בכוונתי להגן על סוזאן 
לנדאו אלא לנסות ולהבהיר אי הבנה מסוימת המתגלה ביחסם של אוהבי אמנות רבים 
אל האמנות העכשווית . ליטוין וסמילנסקי קוראים לאמנים להפסיק לכתוב ולדבר , 
ולחזור לרשום ולצייר . קריאה זו מעוגנת בתפישה תרבותית נפוצה הרואה את 
תפקידה של האמנות ביצירת אובייקטים יפים , תיאור סובייקטיווי של המציאות 
או הבעת רגשות . המחשבה , הדיבור , הכתיבה , שמורים לאינטלקטואלים , 
לאנשי המלים . האמנים ממונים על הרגש , החוש , החושניות , האמת האינטואיטיווית , 
האמירה מהבטן . חלוקה זו מתבססת על ההבחנה הרומנטית בין תרבות לטבע . 
האמנים אמורים להיות , על פי התסריט הרומנטי , אנשי קשר , פראים אצילים , 
מובלעת של אנשי תרבות רגישים הנוגעים בטבע בקצה מכחולם . האמנות המודרנית 
המשיכה במידה רבה את התסריט הרומנטי . גם כשהאמנות עסקה בטכנולוגיה , באנרכיזם , 
בלא - מודע , במחאה חברתית , היא המשיכה לציית לתפקיד שנועד לה בסדר העולם 
הרומנטי . היא יצרה אובייקטים המייצגים את הרגש , המצפון , היצר , החוש , 
והשאירה את החשיבה המילולית , האנליטית , הביקורתית , לאינטלקטואלים . 
היום מנסה האמנות לערער על תסריט רומנטי - מודרניסטי זה . היא מנסה לשנות 
את חוקי המשחק , לערער על הסדר המיוסד על ההבחנה תרבות - טבע . ערעור זה 
הוא גם החולייה המקשרת בין האמנות של היום לבין הפמיניזם , שכן גם לנשים 
נועד על פי התסריט הקיים התפקיד של נציגות הטבע בתרבות ( רגישות , אינטואיטיוויות , 
פוריות ) . מכאן גם הקרבה האידיאולוגית בין האמנות העכשווית לבין קבוצות 
שונות של מיעוטים , העולם השלישי , " האחרים " אלו שתפקידם כנציגי הטבע 
הוכתב להם על ידי התרבות . שכן , ברור שהתסריט " תרבות - טבע " נכתב 
על ידי התרבות . דוברי " התרבות " , ובמקרה הנוכחי ליטוין וסמילנסקי , 
שואפים לשמור על הסדר הקיים המבטיח להם את המונופול על המלים . הם אלה 
שיכתיבו מה העיסוק היאה לאמנים , הם יכתיבו מה היא החוויה האמיתית והנכונה . 
זהו כמובן צעד פוליטי , שעיקרו שמירה על עמדת כוח . הכוח לדבר ולהגיד 
לאחרים לשתוק . בפועל , מה שליטוין וסמילנסקי אומרים לאמנים ( כמו לנשים ) 
הוא תהיו יפים ותשתקו . חשוב להדגיש שהן ליטוין והן סמילנסקי הסתפקו בביקורת 
טקסטים . שניהם לא דיברו על האמנות עצמה . לכאורה צניעות הראויה להערכה . 
הם לא חרגו מתחומי מומחיותם . אולם בסמוי יש בעמדתם זלזול עקרוני . שניהם 
לא ניסו להבין למה התכוונו הדוברים , גם אם ניסוחיהם היו עילגים . שניהם 
לא טרחו להביט באמנות ולהציע פרשנות אלטרנטיווית . שניהם לא מתאמצים להבין 
מדוע אמנים מנסים , ואפילו חייבים , לדבר , לנסח את עמדותיהם , להתווכח 
עם עמדות קיימות . שניהם רוצים אמנות יפה ושותקת . אין זה המקום לפרט ולהסביר 
כיצד מנסה האמנות היום לערער על תפקידה המסורתי כתעשיית היופי והרגישות של 
החברה , כייצרנית האובייקט המפתה , כמבטאת הרגש , המגע האותנטי , האמת 
האישית . האמנות אינה יכולה לדבר אמת כשהתפקיד מוכתב לה מבחוץ . האמנות 
חייבת להיות ( גם ) אינטלקטואלית , לחשוב את עצמה בעצמה , לחקור איך 
ומה היא רוצה לומר . האמנות היום מסרבת בעיקרון להתמסר בקלות . אם רוצים 
אותה צריך להתאמץ . תערוכת בגודל טבעי " , כמו גם תערוכת " הנוכחות הנשית " 
או רוב המאמרים בחוברת האחרונה של " קו " הם חלק ממאבק זה , שכאמור אינו 
רק אמנותי אלא גם פוליטי . 
