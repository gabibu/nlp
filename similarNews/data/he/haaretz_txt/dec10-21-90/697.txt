שלמה מינץ רואה ייחוד בכך שהתזמורת הקאמרית הישראלית , שהוא משמש לה יועץ 
מוסיקלי , עורכת פסטיבל של מוסיקה קאמרית , המאפשר לנגניה מפגש מוסיקלי 
עם מוסיקאים קאמריים מעולים בעולם . הוא נשא דברים בפתחה של מסיבת עיתונאים 
שיוחדה ל"פסטיבל מוסיקה קאמרית צרפת - ישראל " , שנערך במלאות 002 שנה למותו 
של מוצרט , עם רביעית איסאיי , הכנר אוגוסטין דומאיי ועוד סולנים מצרפת 
וישראל . ראשיתו של הרעיון במוזיאון הלובר . מוניק דבו , מנהלת תוכניות 
המוסיקה במוזיאון , מספרת שהיא מקיימת שם כ06 קונצרטים בשנה . השנה היא 
הזמינה את מינץ וידידיו , שניגנו שם , עם התזמורת הקאמרית באוקטובר ונובמבר . 
מינץ עצמו פתח את הופעותיו במסגרת אותה תוכנית שעליה הוא חוזר כעת בישראל 
בביצוע יצירה סולו של פאול בן חיים . שותף חשוב לארגון הפסטיבל בצרפת היה 
ארגון " סאסאם " , המגן על זכויות היוצרים של מלחינים צרפתיים , ומטבע 
הדברים תורם ומשקיע בכך שגופים מוסיקליים יבצעו מוסיקה צרפתית . לכן בפסטיבל 
שיבוצע בישראל שסאסאם , וגם אייר פרנס מממנים חלק מארגונו ייכללו , 
מלבד יצירות מוצרט , גם יצירות של שוסון , פורה , דביסי , ברליוז וראוול . 
אבל במסגרת האירוע בישראל , תחת השם המרשים " פסטיבל מוסיקה קאמרית צרפת - 
ישראל " , הכולל 11 קונצרטים של שש תוכניות שונות , יבוצעו רק יצירות מוצרט 
ומלחינים צרפתיים . אף לא יצירה של מלחין ישראלי לרפואה . מינץ ומנכ"ל 
התזמורת הקאמרית רוני אברמסון נשאלו שאלות נוקבות בנושא הזה . תשובותיהם 
היו אם להתבטא בלשון המעטה תמוהות . אברמסון אמר שהחלק הישראלי של האירוע 
הוא העובדה שהתזמורת הקאמרית הישראלית כגוף , וגם כמה מנגניה ( הצלן עמנואל 
גרובר , נגן כלי ההקשה אלי חפץ , הוויולן גד לברטוב ) לוקחים בה חלק . 
הוא נתן לנו להרגיש שעצם העובדה שמינץ משתתף באירוע עושה אותו לישראלי . 
מינץ עצמו נראה נעלב כשטענו כלפיו שהתזמורת לא חיפשה מספיק את היצירה הראויה 
לביצוע במסגרת זו , וציין שהוא תרם את חלקו לביצוע היצירה הישראלית בעבר . 
גם הוא וגם אברמסון אמרו שהתזמורת הקאמרית הישראלית ניסתה בעבר להגיש לקהל 
הישראלי מוסיקה ישראלית , אבל זה לא הוכיח עצמו מבחינה מסחרית . יש משהו 
בדברים : קהל אינו נוהר לקונצרטים של מוסיקה ישראלית , שהיא מטבעה מודרנית . 
אפילו בקונצרט של הפילהרמונית , שהיו בו יצירות בריו , בטי אוליברו ומהלר 
בעיבוד בריו וזו תוכנית נועזת מכל מה שהתזמורת הקאמרית הישראלית עשתה בשנים 
האחרונות היו הרבה מושבים ריקים . אין לנו מלחין ישראלי שיהיה פופולרי 
או קליט כשוסון , דביסי או ברליוז הצרפתים . אבל אף אחד לא דרש מהם לעשות 
ערב שלם של מוסיקה ישראלית . איש גם לא היה בא אליהם בטענות אילו היו קוראים 
לאירוע הזה " פסטיבל מוסיקה צרפתית " ומייחדים אותו למוצרט . אבל השם 
" פסטיבל מוסיקה קאמרית צרפת - ישראל " מחייב גם אותם . ההיאחזות בטעם 
הקהל מקוממת : נכון שלתזמורת הקאמרית אין מספיק תמיכה ציבורית , אבל יש 
לה חובה למוסיקה ישראלית , והיא גם זו שמחנכת את הקהל למה שהוא צריך לשמוע . 
זה מקומם , גם אם נזכרים שהאנסמבל הקאמרי נוסד בזמנו על ידי גארי ברתיני 
גם כדי לבצע מוסיקה ישראלית . זה מעגל סגור . אם הם יכללו יצירה ישראלית 
ויורו לקהל על יחס הכבוד הראוי לחלק זה של יצירה על ידי הכללתה בין שני 
קונצרטי של מוצרט בביצוע מינץ , למשל , ילמד הקהל במשך הזמן גם לכבד את 
היצירה . מינץ אמר שהם ינגנו יצירה ישראלית אם הממסד יקים קרנות לביצוע מוסיקה 
ישראלית . זו גישה של יושבי - קרנות : קודם שהממסד יתמוך , ואחר כך אנחנו 
נעשה . תעשו אתם קודם , ואחר כך תבקשו תמיכה . במלים אחרות : " הצרפתים 
משלמים , ואנחנו מנגנים מוסיקה צרפתית נוסף למוצרט " . להסתתר מאחורי העדר 
תמיכת הממסד והתלות בקהל כשכל מה שנדרש מהם הוא בסך הכל הכללת יצירה אחת , 
ולו כדי לצאת ידי חובה בפסטיבל שכותרתו " צרפת - ישראל " זאת פשוט חוצפה 
ישראלית . הערב הם מתחילים בכרמיאל , בביצוע קונצרט מסדרת " קולות " , 
שיבוצע גם בתיאטרון נגה ביפו ובירושלים , בערב על טהרת מוצרט . ערב אחד 
מן הפסטיבל ייכלל בסדרה " בממד חדש " וארבע תוכניות בסדרת " גוונים " . 
אלה סדרות מנויים רגילות של התזמורת , עובדה המחזקת עוד יותר את התחושה 
שהם פשוט מתחמקים מיצירה ישראלית . אני משוכנע שהם יבצעו מוסיקה ברמה הגבוהה 
ביותר , והמלחינים הצרפתיים ומוצרט הם גם ערובה לאיכות . אבל משהו בכל 
זאת צורם . 
