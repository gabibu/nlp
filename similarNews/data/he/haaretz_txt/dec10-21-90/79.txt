הפילוג שחל בין פעילי החזית הדמוקרטית בשטחים הפך בימים האחרונים לרשמי . 
זהירה כמאל , שעמדה בראש התאחדות ועדות הפעולה של הנשים , ומי שמזוהה 
עם פלג עבד - רבו בחזית , הכריזה בשבוע שעבר על הקמת מפלגה חדשה בשם " ארגון 
החזית הדמוקרטית במדינת פלשתין " . בבחירות האחרונות לשלושת הגופים המרכזיים 
של החזית הדמוקרטית : התאחדות הפועלים , ארגוני הנשים והתאחדות הנוער , 
התבטא הנתק בחזית בכך שבכל אחד מהגופים התנהלו בחירות מקבילות של תומכי 
שני הפלגים . בהודעות שפורסמו בעיתונות נאמר כי תומכיו של נאיף חוואתמה 
הביסו את המזוהים עם יאסר עבד רבו . מתנגדיה של כמאל טענו כי היא הובסה 
ופרסמו הודעות בעיתונות מזרח ירושלים על הדחתה מהתפקיד . כיושבת ראש חדשה 
הוכתרה נדה טויר , אשה אלמונית מגנין , המזוהה עם פלג חוואתמה בארגון . 
בין שני הפלגים התחולל מאבק מר והיו גם לגילויי אלימות בכמה מקומות . ברקע 
העימות המחלוקת בין עבד רבו , סגנו של חוואתמה , הדוגל בקו מדיני ריאלי 
ברוח הפרגמטיזם של הפתח עם מגמה פרו - אמריקאית ( הוא אף ניהל מטעם ערפאת 
את המגעים עם האמריקאים , לפני הפסקת הדיאלוג ) , לבין הפלג המזוהה עם 
חוואתמה והנוטה למדיניות קיצונית ברוח חזית הסירוב . בשטחים מתנהל המאבק 
בין שני הפלגים גם על הזרמת כספים , מוקדי כוח והשפעה וחלוקת משרות . עם 
הכרזתה של כמאל על ייסוד המפלגה החדשה , פועלים בשטחים גם להלכה שני ארגונים 
בשמה של החזית הדמוקרטית . בין שני הפלגים צפוי עימות על זכות הייצוג ועל 
הכרה מצד גורמי אש"ף . שני הזרמים הפועלים בשם החזית הדמוקרטית בשטחים כבר 
הודיעו על נכונותם להצטרף להתאחדות הכללית של איגודי הפועלים בגדה וכל אחד 
מהם שואף להיות המייצג הבלעדי של החזית הדמוקרטית ולזכות בהכרה מצידה . בהכרזת 
היסוד של המפלגה החדשה , שבראשה עומדת זהירה כמאל , מובעת גם דבקות בהחלטות 
המועצה הלאומית הפלשתינית ה91 והחלטות הוועד המרכזי של החזית הדמוקרטית . 
