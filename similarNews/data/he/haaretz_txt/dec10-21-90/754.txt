מדי ערב משדרת הטלוויזיה הסובייטית שעות ארוכות של דיוני הפרלמנט . מלבד 
הופעות גאלה גרנדיוזיות שהרוסים אוהבים כמוהן , ואני זכיתי לצפות באחת מהן 
( פתיחת דיוני הסובייט העליון ) , הדיונים הם מייגעים ונטולי ברק . אבל 
התרגלתי לצפות בהם , תחילה מתוך עניין מיוחד בשפה המדוברת לא רק בנאומים 
אלא גם בקריאות - הביניים וכו ואחר - כך מתוך עניין בדיונים עצמם ובאורחם 
ורבעם של הדפוטטים , נציגי העם . כך ביליתי את ערביי , נתון ללעגם הקל 
של חברי האנגלים למסע , שהיו מבלים בהופעות הבאלט קירוב ובכל מיני הצגות 
וקרקסים נפלאים ביותר , לדבריהם . רוב הדיונים בפרלמנט שבתוככי הקרמלין , 
בבניין האדיר הנראה מגדת הנהר מוסקווה , הם בנושאים כלכליים , כמובן . 
ונסבים על התוכניות השונות לתקנות הכלכליות שדרושות באופן כה חמור ודחוף 
לברית המועצות , שכלכלתה כבר , לכאורה , מעבר לסף התהום . התוכניות רבות 
ושונות : תוכנית שאטאלין , אבאלקיאן , רישקוב ושילובים של כל תוכניות 
אלו או חלקים מהן קוראי העיתונים כבר יודעים על זה לא מעט . כל הזמן מדברים 
על הצורך בהכנסתה של כלכלת השוק התחרותית במקום הכלכלה הריכוזית , חסרת - 
התוחלת . גורבצוב וילצין אפילו הוציאו ביחד חוברת בשם " הדרך אל השוק " . 
את החוברת קניתי בחנות הספרים בית הספר בנייבסקי פרוספקט בשני רובל , ששוויים 
עשרים סנט , לפי שער החצי - רשמי שבו אפשר להחליף דולרים בדוכני - החליפין 
בבתי - המלון . מלבד שער זה קיימים עוד שלושה שערים אחרים , ובתוכם השער 
החצוף הקרוי " שער רובל הזהב " , הקובע כי הרובל שווה ללירה שטרלינג ושבו 
חברי האנגלים חויבו לקנות את כרטיסיהם לקירוב וכיו"ב . אופייני הדבר שגם 
גורבצוב וגם ילצין , כל אחד בסגנונו , טורחים להדגיש שאין בכוונתם להכניס 
את כלכלת השוק המערבית לבריה"ם , ואין גם צורך בכך : הרי העם הרוסי הגדול 
הוא שהמציא את כלכלת השוק עתיקת - היומין . ההרגשה היא שעוד רגע יתחילו 
להזכיר את הירידים בניזני נובוגרוד , אבל לא : אחרי ההכרזות הפטריוטיות 
הם עוברים לדיון בצורך לשלב את היוזמה הפרטית ואת התחרותיות בסוציאליזם . 
גורבצוב מזמן את יוקרתו של לנין לאישוש הסינתזה ה " אפשרית וההכרחית " 
בין הסוציאליזם וכלכלת השוק . וכך כל הזמן תיקונים נצחיים ל"נא"ף " הבלתי - 
נשכח . אפשר לחשוב ששנות הנא"ף המדיניות הכלכלית החדשה של לנין היו שנות 
פריחה של הכלכלה הסובייטית , ולא ניסיון כושל אחרון למנוע הידרדרות לכאוס 
טוטלי . מבין השיטין של תוכנית גורבצוב עולה כי הוא יודע שאין לה קשר אמיץ 
ביותר עם המציאות , והוא מעלה אותה כדי להעלות משהו בכלל . ככל הנראה להרוויח 
זמן . האם גורבצוב מבין את כלכלת השוק המערבית ואת המנטליות שמאפשרת אותה ? 
כמעט לזכותו אתה רוצה לחשוב שלאו דווקא , שהוא כדפוטטים בפרלמנט טוחן 
מים . לעשות משהו מבלי שההבנה האלמנטרית של מנטליות השוק חדרה לתודעתו . 
הדפוטטים מגלים בעליל את אי יכולתם להבין מה רוצים מהחיים שלהם , למה כל 
הזמן עליהם לשמוע את המלה הזאת , " רינוק " ( שוק ) ומה בעצם כוונתה . 
כאשר ניסה לפני חודשים אחדים ראש הממשלה , רישקוב , להעמיד אותם על עיקרי 
כלכלת השוק , הוא דיבר , למשל , על הצורך ברפורמה של המחירים כצעד ראשון ; 
ואז הושתק מיד , כמעט קרעוהו כדג . כלכלת שוק כן ; רפורמה של המחירים , 
לא . ושוב דשדוש במקום . מדהים איך רישקוב עודנו קם ומדבר אחרי כל זה 
על כלכלת השוק הפעם בלי רפורמה של המחירים . פרדוקסים שכאלה לא הגה אפילו 
לנין . מובן גם הצורך האנושי - אישי של הפוליטיקאים הללו להינצל , ולו במחיר 
הפרחת פרדוקסים גמורים ואי - יכולתם האנושית כל כך לומר את הדבר העיקרי : 
שכלכלת - השוק תובעת שינוי ערכים גמור , שאי אפשר לבצעה באופן חלקי ושבימינו 
הנא"ף הוא אשליה גמורה כפי שהיה בעצם בימי לנין שפולחן האישיות שלו מדהים 
אותך כל הזמן ברוסיה ; ככל שידע קודם , עיוני , מתקין אותך לקראתו ( 
במוסקווה ראיתי בתים עם טבלאות לזכר לנין רק בזכות העובדה שלנין שהה בהם 
שעה או שעתיים לצורך מפגש כלשהו ) . כמובן שבריה"ם רחוקה כיום מכלכלת השוק 
כשם שהיתה רחוקה ממנה לפני חמש שנים . הרוסים מתקנאים ברפורמות הכלכליות 
ובריסון האינפלציה בפולין , ואפילו שולחים משלחות ללמוד מן הפולנים , שמומחיותם 
הכלכלית החדשה גם היא עודנה טעונה עיון . אבל בריה"ם היא מנגנון אדיר ומורכב 
מאין כמוהו , ופולין איננה יכולה לשמש מודל כלשהו . הפוליטיקאים הרוסים , 
וגורבצוב בראשם ואפילו ילצין הפופולרי הרבה יותר ממנו , אינם מסוגלים 
להביא את העם העמים הרבים , המסוכסכים לידי הסכמה יסודית באשר לצורך בהורדת 
רמת החיים ( זה באמת מעורר גיחוך ) בדרך האכזרית אל השוק . עם זאת המלה 
" קונסנסוס " חוזרת בכל נאום ובכל מאמר , ובטלוויזיה של הבוקר שמעתי אפילו 
דיון לשוני בנושא ההזדקקות היתרה למלה הלועזית הזאת , והצורך להמציא מלה 
רוסית תחתיה . כך או כך , הרוסים פשוט אינם בנויים כלל אפילו לחורף קשה 
כמו זה שעבר אשתקד על הפולנים . אותותיו הפוליטיים המאוימים או המגוחכים 
בפולין ( הצלחתו היחסית של המיליונר הקנדי בבחירות לנשיאות פולין היא ודאי 
אות כזה ) ניכרים בה יותר ויותר . אך סדר הגודל של בעיותיה של בריה"ם 
שבה גם נמחה כבר שלא כמו בפולין זכר התקופה הפרה - קומוניסטית עושה את ההשוואה 
לפולין לחסרת כל ממש . ומה עשוי לקרב את המדינה האדירה , ולו התחל מן הרפובליקה 
הרוסית ככל שאפשר ליחד את הרפובליקות מבחינה כלכלית , והרי אי אפשר בעצם 
אל השוק ? תרופות פלא אין , ואפילו מספרן של תרופות הכרוכות בייסורים 
איננו בלתי - מוגבל . ההרגשה היא שבראשיהם של ראשי השלטון מתגבשת התודעה 
של אי - הפיכותו של המבנה הכלכלי היסודי של בריה"ם . אחרי שבעים שנות סוציאליזם 
נדמה כי אין דרך חזרה . התיקונים היחידים עשויים להיות בשיפור המבנה הקיים , 
בתיקון ההפצה של המוצרים , בביעור השחיתות . כלומר : חזרה למה שכבר הושג , 
או הושג לפחות לכאורה , לפני הפרסטרויקה , בימים הנוראים ביותר של הקומוניזם . 
ההרגשה הקשה היא שבריה"ם נידונה כיום לקומוניזם . שהמצב , כאמור , הוא 
בלתי - הפיך . החלום שהעלה סולזניצין בחזונו שהתקבל בבוז רב כל כך על ידי 
המערב בעקבות הבוז שהפגין כלפיו גורבצוב עצמו נראה רחוק מן הדעת בריאקציוניות 
התמימה שלו . אך גם הדרך אל השוק של גורבצוב היא אוטופית . קפמאליד4התודעה 
הדטרמיניסטית של אי - הפיכות מצבה של בריה"ם ניכרת אולי עוד יותר ביחס לבעיה 
השנייה המשמשת סלע - מחלוקת בדיוני הפרלמנט ובמאמרי העיתונות הסובייטית : 
הבעיה הלאומית , או רצונן של מדינות רבות להיפרד מן המסגרת האימפריאלית . 
לעתים קרובות אין האנשים במערב מודעים למלוא סביכותה של הבעיה הזאת , וממילא 
מוצאים לה פתרונות קלים מדי . עיון מקרוב מאפשר לצרף אותה לבעיות שעליהן 
נאמר שכל המציע להן פתרון סימן בדוק הוא שלא הבינן ( כך נאמר על הבעיה האירית , 
וזה חל באותה מידה אולי על הסכסוך הישראלי - ערבי ) . ביום חתימתה של 
האמנה הפאריסאית למען אירופה החדשה , רואיין גורבצוב ראיון לעומק על - ידי 
שני צוותות של מראיינים מברית המועצות ומצרפת ששאלו על אותם נושאים עקרוניים . 
השאלות נשאו גוונים שונים , כך שמיד אפשר היה להבחין אם השאלה באה מן המזרח 
או מן המערב . הצרפתים שאלו - דרשו : מדוע לא תיתן , אדוני הנשיא , לרפובליקות 
הרוצות בכך להיפרד מברית המועצות ? מה החשיבות שאתה רואה בהחזקה בהן בניגוד 
לרצונן ? גורבצוב ענה על כך במישרין : אין לנו ברירה אלא להישאר ביחד . 
לשום רפובליקה אין רוב לאומי שיאפשר לה לכונן דמוקרטיה עצמאית . מדוע ? 
שאל גורבצוב שאלה שעליה השיב בעצמו : מדוע , אתם חושבים , סירבו ראשי 
המדינות הבלטיות לערוך משאלי - עם כדי לשאול את אזרחיהן אם הם רוצים להיפרד 
מבריה"ם ? הם סירבו לעשות זאת משום שהבינו כי יפסידו בכל משאל - עם כזה , 
כי התנועות הלאומניות שהם עומדים בראשם מייצגות מיעוטים ברפובליקות שלהם . 
בכל רפובליקה נוצר ריבוי לאומים שאינו מאפשר למעשה " מדינה ליטאית " או 
" מדינה מולדווית " שהן הזיות של מנהיגיהן הלאומניים . אלה שבעבר כינה 
אותם גורבצוב " מוסיקאים ולא פוליטיקאים " , כשהוא רומז להיותו של לנדסברגיס 
הליטאי מורה למוסיקה במקצועו . יהיו ודאי שיראו בדברי גורבצוב תכסיס לא חדש 
ביותר ללגיטימציה של המשך השליטה בכוח של מוסקווה ברפובליקות . ייתכן שיש 
בכך משהו . אבל כשאתה נותן את דעתך על מכלול הזיקות שבין כל הרפובליקות 
הללו לבין השלטון המרכזי , על היסודיות שבה גובשה הצנטרליזציה הסובייטיית , 
מתחילים לחוש באי - נוחות . אולי נכון הדבר שאי אפשר כבר לפרק את הפאזל 
המאוים הזה ששמו ברית - המועצות הסוציאליסטיות ? שהעמים הללו אכן נועדו 
לחיות במסגרת אחת . ואין זו רק שאלה של רוסיפיקציה ותיקה ( בליטא לא היתה 
רוסיפיקציה מרחיקת - לכת , למשל ) , הבעיה היא של סובייטיזציה עיצוב 
ערמומי להדהים של יסודות המדינה הסובייטית שהרחיק לכת כל - כך עד שלמראית - 
עין לפחות אין דרך חזרה , אלא אל הכאוס המוחלט . הסברה שהקומוניזם , עם 
התיקונים האפשריים שלו , הוא גזירה שעל בריה"ם לעמוד בה לאורך ימים , היא 
איומה כל כך שאיש אינו מעז להגות אותה . גם אני מעלה אותה בדחילו - ורחימו , 
רק מתוך תודעת השוליות הגמורה של דעותי . הלוואי שאתבדה , הלוואי שתימצא 
דרך רציונלית כלשהי ולא אלימה מתוך סבך האימים הזה . ולחלומות כאלה מלוות 
מיד נימות לאו דווקא רציונליות : שיקום איזה גאון חד - פעמי , שיימצא העוז , 
שתימצא הדרך אל החופש מתוך המועקה האיומה שבה שרוי , לפחות תיאורטית , 
חציו של העולם . אך הביקור ברוסיה חיזק בי את התודעה שעלתה בדעתי פה ושם 
קודם לכן : שבעיית בריה"ם ( וסין ? ) היא בבחינת דילמה שכל פתרון שלה 
עלול להיות הרסני יותר מהמשכו של המצב המוקשה הנוכחי . 
