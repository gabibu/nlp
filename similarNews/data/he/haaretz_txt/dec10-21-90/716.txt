עוד לפני שעולה השחר מובילות מוניות מעזה נוסעים מהרצועה לגשרי הירדן . 
הן עוברות דרך מזרח ירושלים , מורידות סטודנטים מרפיח ומחאן - יונס הלומדים 
בגדה ומסיעות חולים לבית החולים אל - מקאסד שעל הר הזיתים , הנחשב 
לטוב שבבתי החולים הערביים בארץ . אחר - כך המוניות עומדות ריקות שעה ארוכה 
בתחנה שליד שער שכם וממתינות לנוסעים חזרה לעזה . במונית שירות כזאת נסעתי 
ביום שלישי השבוע לפני הצהריים ממזרח ירושלים לעזה . הנהג , צעיר ממחנה 
פליטים בדיר אל - בלח , הבטיח שישמור עלי ודאג שאשב במושב לידו . כל הדרך 
עבר עבירות תנועה מסמרות שיער . נהג במהירות אדירה , עקף בלוליינות . 
הוא שלף ממעיל הרוח שלו מגלה - רדאר זעיר , והמקרה היחיד שהאט קצת היה 
כשהמכשיר ציפצף ומתוכו בקע קול באנגלית : האט את המהירות . . . האט את 
המהירות . ניסיתי לקרוא בנסיעה את עיתוני הבוקר של מזרח ירושלים ולא הצלחתי . 
מה שקלטתי מהם היו כותרות אחדות ומודעות - אבל רבות על מותו של ד"ר אסחאק 
מוסא אל - חוסייני . כל המודעות הכתירו אותו בתואר " אבי הספרות הפלשתינית " . 
חי ומת בירושלים בגיל 58 . שמו נודע עוד בימי המנדט , וספרו " זיכרונות 
תרנגולת " נחשב ליצירה המודרנית הראשונה של ערביי הארץ . במושבים מאחור 
ישבו כמה נשים ונערות שדיברו ללא הרף . מהמעט ששמעתי הבנתי שהיתה זו שיחה 
ארוכה בענייני נישואין . מסתבר שבשטחים יש מחסור רציני בחתנים . אלפי צעירים 
ערבים כלואים בבתי - סוהר ובמחנות - מעצר . עוד אלפים יצאו בשנים קודמות 
לעבוד בארצות הנפט הערביות או ללמוד מעבר לים . נוצר כאן עודף גדול בנערות 
ורבות מהן אינן מצליחות להינשא . בזכות הנשים שמאחור עברנו מהר במחסום ארז . 
החיילים הציצו פנימה , ראו את הנערות , כולן במטפחות מסורתיות לראשן , 
וסימנו לנו להמשיך . על - פי התקנות בגדה וברצועה , נשים אינן חייבות 
לשאת תעודות - זהות וכמעט שלא מחפשים אצלן . אחרי המחסום ואזור התעשייה 
הגענו לצומת הכביש העוקף את עזה . יש שם שוק קטן עם רוכלים המציגים תוצרת 
ישראלית , האסורה בשטחים על - פי כללי האינתיפאדה . הנהג אמר שזהו שוק 
הכרמל המקומי וקוראים לו " שוק קוקה - קולה " , מפני שזהו המקום היחיד בעזה 
שאפשר למצוא בו את המשקה הפופולרי המיוצר בארץ . בצומת חלפנו בלי לעצור 
על פני עוד נקודות ביקורת צבאיות ופנינו לעיר . ואז התחילו הצרות . הנהג 
הבחין שממול לא באות לקראתנו מכוניות והאט . גם המכוניות שנסעו אחרינו האטו . 
ממשאית שחנתה מעברו השני של הכביש אותת לנו הנהג בידיו וצעק שנסתובב . 
בכניסה לעזה יש בעיות . איזה בעיות ? שאלתי את נהג המונית , והוא ענה 
שאינו יודע . או אבנים , או הפגנה , או שמחרימים מכוניות מקומיות לצורכי 
פשיטות פתע של חיילים בלבוש אזרחי . לא מעניין אותו : אומרים להסתובב , 
סימן שיש סיבה טובה להסתלק מכאן . פנינו מערבה לתוך מחנה הפליטים גבאליה 
ובעקבותינו עוד מכוניות עזתיות , כולן בחיפוש דרכים העוקפות את הכניסה הראשית 
לעיר . המרחק מתוך מחנה גבאליה אל עזה הוא קילומטרים ספורים . אבל הנסיעה 
התארכה לכמעט שעה . בערך אותו הזמן שלקח לנו להגיע מירושלים למחסום ארז . 
עברנו באין - ספור סמטאות צרות , לא סלולות ומלאות מהמורות וגלי אשפה . 
מאז הרצח ביפו בסוף השבוע שעבר שרר פה עוצר שהוסר רק הבוקר , ואלפים יצאו 
החוצה וגודשים עתה את הדרכים והסמטאות . מאות עגלות וחמורים , קבוצות נשים 
בלבוש כפרי וחבילות על ראשן , סלי קניות , ערימות זרדים , חפצי בית שונים . 
בכל רגע קופצים תינוקות יחפים לפני גלגלי המונית ובכל פינה שנייה אנחנו 
צריכים לעצור ולחזור על עקבותינו . פעם הסיבה היא סמטה שהצבא חסם באחרונה 
בגושי בטון גדולים , ופעם זו מכונית ישנה ומקרטעת שנעצרת לפנינו ולא מצליחה 
לזוז . במקרה אחד חסמו המונים את סמטת השוק של המחנה ובמקרה אחר , בעיירה 
גבאליה , עמדה מולנו חבורת צעירים שהקימה מתרסים ואחד מהם הודיע לנו שהיום 
שביתה ואין מעבר . אני מדלג על תיאורי הריחות הרעים , הצפיפות האיומה והעוני 
הנורא הנשקפים מכל עבר . לפני כשנה ביקר כאן סגן שר החוץ הבריטי והגדיר 
את מה שראה כעלבון לכבוד האנושי . אף פוליטיקאי או איש ציבור ישראלי לא 
היה בגבאליה וסביבותיה כבר שנים . הישראלים היחידים כאן הם סיורי הצבא , 
ואחדים מהמשתתפים בהם קציני מילואים אוהדי מפלגות שונות ששירתו בסביבה 
ניסחו באחרונה , עם שובם הביתה , קריאה לממשלת ישראל להסתלק מעזה . בעקבותיהם 
פירסם חבר הכנסת יוסי ביילין הצעה לתת לעזה עצמאות ולהכריז בה על הקמת מדינה 
פלשתינית . הפרטים לא חשובים . הדבר החשוב היחיד העולה על דעתו של ישראלי 
שנכנס למחנה הפליטים גבאליה ורואה אותה הוא המחשבה איך לברוח משם , איך 
לא להיות אחראי , לא להיות שותף למראות הללו . בינתיים אנחנו עסוקים בניסיון 
למצוא סמטה העוקפת את מאחז צה"ל שבמרכז המחנה . המונים סיימו זה עתה את 
תפילת הצהריים במסגד " הצהוב " ( בפי החיילים ) הסמוך למאחז . הדרך 
חסומה בהמוני אנשים , והנהג אומר שאם יידעו שיש ישראלי במונית יקרעו אותנו 
לגזרים . גם אותו . אמנם גם הוא מוסלמי אדוק , אבל שולל אלימות . אחת 
הנשים מאחור אומרת שכולם עסוקים עכשיו בעניין אחר , מתפללים בדבקות שיירד 
גשם . אישה אחרת עונה לה בהכרזה : לא יירד גשם עד שהצלבנים ( האמריקאים 
במקרה זה ) לא ייצאו מסעודיה ומהמקומות הקדושים במכה ומדינה . אללה , 
לדבריה , עוצר את הגשם עד שיטוהרו הערים הקדושות . במונית איש לא מגיב . 
גם אני שותק ומחכה שנצא כבר לשכונות הדרומיות של עזה . אך כשהגענו סוף - 
סוף לעיר הסתבר שכל מרכזה , כיכר פלשתין ושוק אל - פראס , סגור לתנועה . 
שוב דרכי עקיפין וסמטאות מזוהמות . במקומות רבים הציב צה"ל ריבועי בטון 
גדולים כדי לעכב את התנועה ולאפשר ביקורת . אצל מכרים בחנות בגדים ברחוב 
הראשי עומר אל - מוחתאר אני שומע שוב את מה שאמרו לי בטלפון כאשר קבענו להיפגש 
היום . אומרים שמדי יום עזה הופכת יותר ויותר לגונגל פראי . אין כמעט שוטרים 
ומשטרה , אין בתי - משפט ( אזרחיים ) , איש הישר בעיניו יעשה . ככל 
שהמצב הכלכלי מידרדר ופועלים יוצאים פחות לעבוד בישראל , הופכת עזה כולה 
לסינדיקט פשע , שעיסוקו מסחר ברכוש גנוב . אפשר להשיג פה הכל בחצי או בשליש 
ממחירו בשוק בארץ . ציוד אלקטרוני מכל סוג טלוויזיות , מערכות וידאו ומוסיקה 
ומכשירי צילום וכמובן חלפים למכוניות מכל הדגמים . כנופיות מקומיות , 
לרוב בשיתוף עם ישראלים , הקימו מערכות משוכללות של גניבות בישראל , פירוק 
ואחסנה בעזה והפצה לכל המעוניין . עזה היא מקום אידיאלי לשמש מחסן של סחורות 
גנובות . צה"ל והשב"ך עסוקים מעל לראש בענייני ביטחון , ולמי יש זמן לסתם 
גנבים . ספק בצחוק ספק ברצינות שואלים אותי אם אני צריך משהו . יביאו רק 
כדי להוכיח לי . אני מוותר על הניסיון . משם הלכתי לרחוב תלתין הסמוך ( 
הקרוי כך בשל רוחבו , שלושים מטרים ) לפגוש בזוהיר אל - ראיס , מראשי 
הציבור בעיר . עורך - דין במקצועו ופרדסן , שהוציא לפני שנים עיתון בשם 
" אל - עולום " . ישבו אצלו הבנקאי בגמלאות חביב גראדה ומי שהיה יושב ראש 
אגודת עורכי הדין ברצועה , מוחמד אל - סקא . שאלתי אותם על העלייה הניכרת 
בכוחן של הקבוצות המוסלמיות בעזה ועל מעצר מאות הפעילים הקנאים . נראה שאינם 
מתרגשים מהעניין . בכל העולם הערבי יש תחושה שהלאומיות החילונית הכזיבה . 
במקומות שרק אפשרו מעט דמוקרטיה ובחירות חופשיות חלקיות , מיד נבחרו נציגים 
מוסלמים רדיקליים . כך בירדן ובאלגיריה . ואם זאת התמונה בארצות ערביות 
עצמאיות , קל וחומר שתחת מצוקת השלטון הישראלי ייסחפו בני השכבות העממיות 
לאמונה בדת הגואלת . סיסמת השמאל והחילוניות הערבית " הדת לאלוהים והמולדת 
לכולם " ( אל - דין לאללה ואל - וטן ללגמיע ) נהפכה בפי הקנאים הדתיים 
ל"הדת לאלוהים והמולדת לאלוהים " . בכרוזי פלוגות הגיהאד והחמאס ועל קירות 
עזה אפשר לקרוא עוד ניסוחים , כמו " האיסלם הוא הפתרון " ו"דת ועולם " 
( דין ודוניא ) , כלומר הדת היא חזות הכל , חובקת את העולם כולו . אלו 
הסיסמאות שמעתיקים פעילי עזה מרחובות קהיר . הבנקאי גראדה מציע לנו הישראלים 
שלא להיכנס לניתוח כל התסבוכת המוסלמית , אלא לחשוב רק על המו"ם לשלום שבו 
אנחנו יכולים לעשות משהו . בדבריו אין חידושים גדולים . ככל שנתמהמה יהיה 
קשה יותר ונחמיץ הזדמנות . לדבריו , הפלשתינאים בכלל , ובעזה בפרט , 
קרובים כבר למצב שבו מוכנים ללכת עד הסוף . לא אכפת להם לרעוב ללחם והם 
ייתפסו לכל קיצוניות , ובלבד שישיגו כבוד לאומי וחירות . חופש , הוא אומר , 
חופש : להיות מסוגל לנסוע מעזה ברחבי הארץ , לבקר , לפגוש ידידים . כבר 
שנים ארוכות שעזה כולה היא כלא . משעה שמונה בערב יש עוצר כללי שנמשך עד 
לפנות בוקר , שאז צריכים הפועלים לצאת לעבודה . שנים שבעזה לא יוצאים לתיאטרון , 
אין בתי - קולנוע , אין הרצאות , אין שום פעילות מוסיקלית , אין פגישות 
ערב עם חברים , אין מסעדות , אין כינוסים . כלום . כל יציאה לרחוב כרוכה 
בהשפלות , מחסומים , תעודות , כרטיסים מגנטיים לעבור לישראל . לא יוצאים 
כמעט מהבית . לפעמים משחקים קצת קלפים עם שכנים , רואים טלוויזיה והולכים 
לישון . עוברים חודשים שהם לא רואים אפילו את חבריהם הטובים בתוך עזה . 
מביתו של זוהיר אל - ראיס בשכונת זיתון נשקפים הכביש הראשי לדרום הרצועה 
וכל האזור הגדול של סגאעיה עד מחסום נחל - עוז . עכשיו כבר אחר - הצהריים 
והכל נראה שקט . הרחובות התרוקנו לאחר יום של מה שמוגדר שביתה חלקית . 
המונית בדרך חזרה נתקעת הפעם בשיירה גדולה לפני מחסום ארז . גילו שם מכונית 
נטושה חשודה וחבלנים מפרקים אותה . עוד שעה של ציפייה ושוב לא בודקים אותנו . 
החיילים מסמנים לנו להמשיך בנסיעה והנה אשקלון והפנייה לכביש ירושלים . 
