ניו - יורק ( מיוחד ל"הארץ " ) . מועצת הביטחון תתכנס הבוקר ותצביע , 
קרוב לוודאי , על הצעת החלטה מוסכמת המוקיעה את ישראל בעקבות חידוש מדיניות 
גירוש הפלשתינאים מהשטחים . להצעת ההחלטה תצורף כנספח הצהרה נשיאותית בדבר 
ועידה בין - לאומית לשלום . בהתייעצויות שנערכו אתמול בין חברות המועצה , 
הושגה הסכמה כללית עקרונית על נוסח הצעת ההחלטה . עם זאת נדחתה ההצבעה 
לפי הצעת שגריר בריטניה , כדי לאפשר לצדדים ליישב חילוקי דעות אחרונים בדבר 
השינויים שתובעות המדינות הבלתי מזדהות החותרות להדגשה מפורשת יותר בהתייחסות 
לוועידה בין - לאומית , ובה - בעת לערפול ההפרדה בין המשבר במפרץ הפרסי 
לסכסוך הישראלי - ערבי . הצעת השגריר הבריטי לדחות את ההצבעה נתקלה בהתנגדות 
ואף עוררה חילופי דברים חריפים . בהצבעה שנערכה על הצעתו הצביעו 9 מחברות 
המועצה בעד הדחייה ו6 נגדה . צרפת וסין העממית , שלפני שבוע תמכו בדחיית 
ההצבעה , הצטרפו אתמול למתנגדות . הצעת ההחלטה המוסכמת מתבססת בעיקרה על 
נייר העבודה האמריקאי , שעבר ביומיים האחרונים תיקונים שניתן לסווגם כוויתורים 
מצד ארה"ב לדרישות המדינות הבלתי מזדהות . הנסיגה האמריקאית הוסברה אתמול 
במרכז האו"ם כסימן מובהק למורת הרוח בממשל מהחלטת ישראל לגרש את ארבעת הפלשתינאים . 
כך , למשל , ויתרה ארה"ב על התנגדותה להכללת ירושלים בשטחים הכבושים . 
ההצהרה הנשיאותית אומרת כי חברות מועצת הביטחון מאשרות את מחויבותן לתמוך 
בתהליך של משא ומתן פעיל , שבו ישתתפו כל הצדדים המעורבים ושיוביל לשלום 
כולל , צודק ובר - קיימא , על בסיס החלטות 242 ו833 . מו"ם זה יביא בחשבון 
את הזכות לביטחון , השמורה לכל מדינות האזור כולל ישראל , ואת הזכויות 
הלגיטימיות של העם הפלשתיני . על סמך זאת , מטעימה ההצהרה הנשיאותית , 
מסכימות החברות שוועידה בין - לאומית לשלום שתכונס בזמן המתאים ובהכנות הנאותות 
תוכל לסייע ליישום המאמצים להשגת הסכם שלום בר - קיימא לסכסוך הישראלי - 
ערבי . מועד כינוס הוועידה יישאר נושא למשא ומתן בין הצדדים . קפידבינבמטרה 
להדגיש כי ניתן לאכוף על ישראל ועידה בין - לאומית , ניסו אתמול נציגי המדינות 
הבלתי מזדהות להשמיט את הקטע לפיו ההכנות לכינוסה ייעשו על - ידי " כל הצדדים 
המעורבים " . הם גם התנגדו לנוסח הסעיף האחרון של הצהרה הנשיאותית , המטעים 
כי לדעת חברות המועצה " הסכסוך הישראלי - ערבי והמצב בין עיראק לכוויית 
הם שני נושאים שיש להתייחס אל כל אחד מהם באורח עצמאי , לפי עניינו " . 
ארה"ב עומדת על כך שניסוח זה יישאר בעינו . חילוקי דעות נותרו גם לגבי נוסח 
הסעיף במבוא להחלטה , המאזכר את ההצהרה הנשיאותית . לפי הנוסח האמריקאי 
אומר הסעיף : " מועצת הביטחון רושמת לפניה את הצהרת נשיא המועצה , המתייחסת 
לתהליך של משא ומתן כדי להשיג שלום כולל , צודק ובר - קיימא לסכסוך הישראלי - 
ערבי " . נציגי הבלתי מזדהות תובעים להוסיף את המונח " מסגרת " למשא ומתן 
כרמז ברור לוועידה בין - לאומית . ההערכה במרכז האו"ם היא שההחלטה תאושר 
היום בלי התנגדות . אישורה המובטח של הצעת החלטה , שהיא בעיקרה יוזמה אמריקאית , 
מהווה מהלומה מדינית לישראל מאחר שזוהי הפעם הראשונה שרעיון הוועידה הבין - 
לאומית יאוזכר בכתב במסמך של האו"ם . הצעת ההחלטה כוללת מרכיבים נוספים 
שישראל דוחה על הסף , כמו דרישה מישראל להחיל דה - יורה את סעיפי אמנת זנווה 
הרביעית והתייחסות לאפשרות של כינוס המדינות החתומות על האמנה . ההחלטה 
תובעת מהמזכיר הכללי של האו"ם לדווח אחת לארבעה חודשים למועצה על יישום ההחלטה . 
יחד עם זאת ציינו פרשנים , כי סעיפי הצעת ההחלטה אינם מציבים דרישות אופרטיוויות 
מפורשות בפני ישראל , ודחייתה את ההחלטה לא תגרור בהכרח דיון מחודש במועצת 
הביטחון דבר המתיישב עם המטרה של הממשל , המבקש להסיר מסדר יומה של מועצת 
הביטחון את הנושא הישראלי , כדי שתוכל להתמקד במשבר במפרץ הפרסי . במאמר 
ראשי שיבח אתמול הניו - יורק טיימס את עיקרי נוסח הצעת ההחלטה . לדברי העיתון 
עלה בידי הממשל האמריקאי לשמור על שני מרכיבים חשובים , למרות שהם נראים 
כסותרים . הראשון תובע מישראל להתייחס ביתר רצינות וזהירות להחלת החוק הבין - 
לאומי בשטחים , והשני דוחה את מאמציו הציניים של שליט עיראק ליצור זיקה 
בין השאלה הפלשתינית לפלישתו לכוויית . " התוצאה היא " , מסכם העיתון , 
" שהממשל יוכל להימנע ממצב מכאיב של הטלת וטו מביך " . העיתון מציין כי 
הצעת ההחלטה תחייב את ישראל לכבד את האמנה הבין - לאומית לגבי השטחים הכבושים , 
בעקבות ירי השוטרים בהר - הבית . בנוסף , מתייחסת ההחלטה ליישום בעתיד 
של השאיפה לכנס ועידה בין - לאומית שתוכן בצורה נאותה . הניו - יורק טיימס 
מוסיף כי אזכור ועידה בין - לאומית מתבסס למעשה על המדיניות האמריקאית בעבר , 
שאין בה התייחסות או זיקה למצב בכוויית . אם כי , מוסיף העיתון , הרמז 
לזיקה עשוי לגרום צרות . בדרך של השערה כותב הניו - יורק טיימס , כי אם 
ישראל תתמיד בהתנגדותה לוועידה בין - לאומית אפשר יהיה להאשימה בהפרה של 
החלטת מועצת הביטחון כמו עיראק . העיתון אומר כי מיומנות דיפלומטית של השגריר 
תומס פיקרינג ושל שר החוץ גיימס בייקר הביאה לפשרה באזכור ועידה בין - לאומית 
בהצהרה נשיאותית נפרדת . לדברי הניו - יורק טיימס , החלטת ישראל על גירוש 
הפלשתינאים הגבירה את דאגת ואשינגטון והביאה את הממשל לתמוך בהצעת ההחלטה . 
ההחלטה , אומר העיתון , תהווה מסר לממשלת ישראל ובה - בעת תמנע זיקה לעיראק 
או קורת רוח לשליט עיראק . ממשל בוש יכול להשתבח במדיניות המתיישבת עם עקרונות 
ומדיניות אמריקאיים , מסיים העיתון . 
