מעולם לא נתפס יצחק שמיר ברטוריקה כל - כך מאופקת , שבלטה השבוע על רקע 
תגובתם ההיסטרית של חברים בצמרת הליכוד לרצח השלושה ביפו . קשה להיזכר מתי 
קרא ראש הממשלה להתחשב בתגובה הבין - לאומית ולהביא בחשבון היבטים מדיניים . 
במקום להבטיח , מעשה שגרה , כי יד הרוצחים תיגדע וגומר , שיתף שמיר את 
הציבור בלבטים אם לגרש את ארבעת פעילי החמאס מעזה . ההסבר להתנהגותו של 
שמיר הוא , כנראה , ההסבר לתגובתה הרעשנית של ארה"ב לגירושים , ואולי 
גם להחלטתה הלא - מוסברת לדחות את ביקורו של עוזר מזכיר המדינה , דניס רוס , 
באזור , בלי לקבוע מועד אחר לניסיון לחדש את יוזמת השלום הישראלית . קצה 
ההסבר לכל אלה מסתתר בדברים שאמר שלשום שר החוץ , דוד לוי , למנהיג הרוב 
הדמוקרטי בסנאט , גורג מיצל . אחרי שהזהיר מעצם ההתדיינות עם סדאם חוסיין 
הביע שר החוץ את ביטחונו כי " התוצאה תהיה שסמוך מאוד ל51 בינואר הוא יבצע 
את הנסיגה " . ההערכה שסדאם ייסוג מכוויית לפני שיפוג מועד האולטימטום מבוססת 
על ידיעות שזרמו לדרג המדיני הבכיר ממקורות רבים ומגוונים . המידע הזה לימד 
את שמיר שהחלטתו של משה ארנס לגרש ארבעה פלשתינאים משחקת תפקיד מרכזי במשחק 
הכפול שמנהלים האמריקאים בזירת המפרץ . הגירוש סיפק עוד שלב לסולם שארה"ב 
מניחה לרגליו של שליט עיראק שלב הוועידה הבין - לאומית . התגובה המנופחת 
לגירוש נועדה להכשיר את הקרקע לשילוב הוועידה הבין - לאומית בהחלטת מועצת 
הביטחון בעניין השטחים או בנספחיה . עכשיו תורו של סדאם חוסיין לנוע . 
הכל החל בביקורם של המלך חוסיין , יאסר ערפאת וסגן נשיא תימן בבגדד . בעקבות 
שיחה ממושכת עם סדאם חוסיין הודיעו השלושה לאמריקאים כי הלה מעוניין בהסדר 
ומוכן לקבל את הניסוח הבין - ערבי שלפיו הפתרון למשבר צריך להתקבל לפי " הרצון 
הבין - לאומי " ( מטבע לשון שבה השתמש השבוע גם הנשיא בוש ) , כלומר , 
נסיגה , לאו דווקא מלאה , מכוויית . בתמורה מבקש סדאם שמועצת הביטחון 
תקבל החלטה פה אחד שתזכיר את הוועידה הבין - לאומית , ולו גם במבוא להחלטה 
אנטי - ישראלית או בהודעה נשיאותית . הדבר נועד לאפשר לו מוצא של כבוד 
הכרזה שהבעיה הפלשתינית בראש מעייניו . מאז מתנהל משחק של חתול ועכבר בין 
סדאם חוסיין לנשיא בוש . סדאם דוחה את המפגשים עם ארה"ב עד אשר תיחשף התנהגותה 
במועצת הביטחון ואילו האמריקאים מעדיפים לדחות את ההצבעה באו"ם עד לאחר שיתברר 
להם , פנים אל פנים , האם שליט עיראק אכן מתכוון ברצינות לעשות את העסקה . 
אם זו אכן תצא אל הפועל , כפי שחוששים בצמרת המדינית בירושלים , ארה"ב 
תוסיף לטעון שאין שום זיקה בין סיום הסכסוך במפרץ בעזרת מהלך מדיני לבין 
תחילתו של מהלך מדיני לסיום הסכסוך הערבי - הישראלי . כמו בעניין התיאום 
האסטרטגי עם ישראל מאז ראשית משבר המפרץ , גם כאן תעניק לה ארה"ב סיפוק 
חלקי , בהודעות מרגיעות שמטשטשות את האמת . הדבר מאפשר לאמריקאים לקדם 
מדיניות הנוגדת את רצונה של ישראל ושל שדולותיה בוואשינגטון . בשלב זה , 
בעיקר נוכח הפכפכנותו של סאדאם חוסיין , קשה לדעת אם ההסדר שרקחה הקואליציה 
הפרו - עיראקית אמנם יצא אל הפועל . ואולם , עצם הנכונות של הממשל לנסות 
מהלך שיוביל בהכרח לעימות עם ישראל מדאיגה את ממשלת הסטטוס - קוו בירושלים . 
דיפלומט ישראלי בכיר כתב פעם , שתהליך שלום בין ישראל לערבים טומן בחובו 
משבר ביחסי ישראל - ארה"ב , שכן דינו לחשוף את הפערים העמוקים בין שתי הידידות 
ביחס להסדר , בעיקר עם הפלשתינאים . נראה ששמיר אימץ את התזה הזאת , המתיישבת 
להפליא עם תכונותיו הבסיסיות של ראש הממשלה . מכיוון שהממשלה שאותה מייצג 
שמיר אינה נכונה לצמצם את הפערים ביחס לפתרון , לא נותר לה אלא לשחק בגורם 
הזמן , כדי לדחות את תהליך השלום . הוויכוח סביב נוהל המו"ם ושאלת הייצוג 
הפלשתיני סיפקו בשנים האחרונות לליכוד פתילי השהיה יעילים . נכונותם של 
האמריקאים לאמץ , אמנם בלא חמדה , את הוועידה הבין - לאומית כנוהל לגיטימי , 
סילקה את הפתיל האחד . החרדה מפני טרנספר , כמו גם מהתגברות כוחו של החמאס , 
מאיצה בתושבי השטחים לדבר עם ישראל ומגמישה את תביעותיהם בתחום הייצוג . 
מנגד , צורכי הקליטה מקנים משנה חשיבות לגזר הסיוע האמריקאי . כדי לבלום 
מגמות אלה על שמיר להרוויח לא יותר מחמישה - ששה חודשים . הוא יודע שעם 
תום המשבר במפרץ , לכל היותר בפברואר - מארס 1991 , תתפנה ואשינגטון לעסוק 
במשברים אחרים במזרח התיכון עד ראשית אוגוסט , לכל היותר . במועד זה פורש 
הממשל לחופשת קיץ ובשובו ימצא את עצמו הנשיא בשנת בחירות סגולה בדוקה בפני 
לחץ אמריקאי על ישראל . אבל לפי עדותם של פקידים אמריקאים העוסקים בנושא , 
גם הממשל מכיר היטב את לוח השנה ואת שמיר . 
