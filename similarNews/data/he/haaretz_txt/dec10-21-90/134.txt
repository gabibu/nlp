שוב מספרים לנו , בתום השנה השלישית לאינתיפאדה , כי ההתקוממות הפלשתינית 
בשטחים דועכת . שוב טוענים נביאי השקר כי רק הכוח יפתור את הבעיה הפלשתינית . 
צריך רק ללמוד להיות אכזרי , למנוע מההמונים הפלשתינאים עבודה ופרנסה , 
ואלה ילחצו על מנהיגי האינתיפאדה . הרוב השקט של הפלשתינאים אינו רוצה 
למעשה בהתקוממות . מי שיחטט בעיתונים הישנים ימצא כי נבואות כאלה ניתנו 
החל משבועיים אחרי שפרצה ההתקוממות . מי שחוזר ומבטיח זאת , אם מקרב הפוליטיקאים , 
אנשי הצבא או המתנחלים , אינו מבין כי מדובר בתופעה שישראל אינה יכולה 
לפתור באמצעים צבאיים בלבד . הפלשתינאים אינם יכולים לנצח את ישראל באמצעות 
האינתיפאדה , אך גם ישראל אינה יכולה לנצח את הפלשתינאים . אצלנו חוזרים 
ומציגים את הנזקים הנגרמים לפלשתינאים , ומתעלמים מהנזקים הנגרמים לישראל . 
אלה נזקים מתמשכים המתפשטים כמו מגיפה . אפילו חיסול פרויקט הצוללות יש 
לו קשר עקיף לאינתיפאדה . לולא ההוצאות הגדולות בשל ההתקוממות המועמסות 
על תקציב הביטחון , היה קל להמשיך בפרויקט זה . אם תימשך ההתקוממות היא 
עלולה להיות כגנגרנה האוכלת בבשרו של צהל . היטיב לתאר זאת קצין זוטר בגולני 
שאמר בראיון בטלוויזיה , אחרי שעמד שעות ליד מחסום דרכים ובדק המוני פועלים 
פלשתינאים בדרכם מעזה לישראל , " זה מטמטם " , אמר החייל . ואכן , האינתיפאדה 
מטמטמת את צה"ל . האינתיפאדה מסיטה את צה"ל מתפקידו העיקרי . היא הפכה יחידות 
רבות למשטרת ביטחון גדולה . החיילים הופכים אמנם לשוטרים מקצועיים , אך 
זה אינו תפקידם . צה"ל לא נועד להיות זנדרמריה המתמודדת לאורך שנים עם אזרחים . 
רבים מהקצונה הבכירה , כמו אלופי הפיקודים בדרום ובמרכז ומפקדותיהם , 
מקדישים חלק ניכר מזמנם ומחשבותיהם לאינתיפאדה . זהו נושא המעסיק אותם יותר 
משאר הנושאים הצבאיים . לפני כשנתיים הוחלט להציב קצינים מצטיינים בתפקידים 
מרכזיים בשטחים , אך המצטיינים אינם ששים לכך מחשש להסתבכויות . חרף ההכחשות 
ברור כי האימונים בצה"ל נפגעו בגלל האינתיפאדה . חיילים שנשלחו למוצבי בקעת 
הירדן והופתעו על ידי נער מחבל טענו כי לא אומנו . בגלל האינתיפאדה מוצאים 
דרגים אחוריים של הצבא את עצמם בקו הקדמי , כשאינם מוכנים כיאות . יחידות 
יוצאות למילואים כשתפקידן לפקח על רחוב מסוים במחנה פליטים , והכוננות היא 
נגד נערים החוזרים מבית הספר . האם זה תפקיד של צבא שנחשב כמפואר ביכולתו 
המבצעית ? מי פתי ויאמין שיכולתו המבצעית של הצבא לא תישחק ודמותו העצמית 
לא תפגע אם מצב זה יימשך ? בתחומים שונים בצה"ל התגלו באחרונה סימני רפיון 
מדאיגים , של הססנות , של חיילות ירודה ומשמעת לקויה . קשה למצוא לכך 
סיבה מרכזית , מלבד השפעתה המחלחלת של האינתיפאדה . נזק חמור אחר שגרמה 
האינתיפאדה לצבא , היא גרירתו של צה"ל למחלוקת הפוליטית הקשה . רבים ממחנה 
הימין אומרים כי אין מדכאים את האינתיפאדה משום שצה"ל לא רוצה בכך . במלים 
אחרות , יש קצינים בכירים המעוניינים , כביכול , מסיבות פוליטיות , שהמתקוממים 
יצליחו . באחרונה נתן לכך ביטוי ח"ך עוזי לנדאו , בקריאתו הנלוזה לטהר 
את צה"ל ושירות הביטחון מקצינים מסוימים . מעולם לא הושמעו הערות לעגניות 
כלפי חיילי צה"ל כפי שהושמעו מפי יהודים , מתנחלים בעיקר , בתקופת האינתיפאדה . 
בעת הממשלה הקודמת תלו את האשמה בשר הביטחון מהמערך , רבין , ובקצינים 
כמצנע ושומרון . עכשיו מכוונים כבר החצים לארנס , ומחר יעשו זאת ודאי גם 
נגד אהוד ברק . העתיד אינו מבשר טובות לצה"ל במאבקו נגד האינתיפאדה . על 
הרחוב הערבי משתלטים , כפי שחזו המעריכים , הקיצונים . הגורמים הפונדמנטליסטים 
נותנים את הטון . ישראל מסייעת לכך במעצר המנהיגים המתונים יותר ובמעשים 
אוויליים שיגרמו לאבטלה ורעב בשטחים . העילות לאינתיפאדה נשארו כפי שהיו 
לפני שלוש שנים , והגורם החברתי - כלכלי אף החריף . אם ייסגר הקו הירוק 
בלא סידורים מתאימים , נחזה בגל אינתיפאדה של מיואשים . מאז הביעו הפלשתינאים 
את תמיכתם בסדאם חוסיין וגל הדקירות , חלה גם בישראל הקצנה . תהליך זה 
יחליש לבסוף את הליכוד או יחזק את הקיצונים ובראשם את רחבעם זאבי , הקורא 
למעשה לגירוש הערבים . הקריאות לטרנספר הן ביטוי לייאוש אצלנו . מבחינה 
מעשית אלו דיבורים בעלמא , ואם תעיז אי פעם ישראל לעשות זאת , נמצא את 
צה"ל מתפרק כשמולו ניצב כוח בין - לאומי שימנע בכוח מלבצע גירושים המוניים . 
צה"ל שומר באדיקות , ובצדק , על הכלל שלא להתערב בהחלטות הדרג המדיני . 
אך יש שעות שבהן עליו להשמיע את דברו בצורה נחרצת יותר . דומה שאנו ניצבים 
בשעה כזו . מינויו הקרוב של רמטכ"ל חדש לצה"ל , אהוד ברק , כניסתה של 
האינתיפאדה לשנתה הרביעית וההכנות לעידן חדש במזרח התיכון לאחר סיום המשבר 
במפרץ הפרסי , יוצרים את השעה הזו . על הפיקוד החדש של צה"ל לומר למדינאים 
בגילוי לב , מהן הסכנות אם הצבא ימשיך להיות הזנדרמריה של הפלשתינאים בשטחים 
המוחזקים . 
