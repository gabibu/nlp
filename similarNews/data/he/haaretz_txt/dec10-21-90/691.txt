סאלי - אן פרידלנד הרסה את שרידי המחיצה שהפרידה בינה כמבצעת לבינה כיוצרת , 
וכבשה את התחום החדש . לאחר היצירה והביצוע של " דב הוז 91 , שלושה ריקודים 
בסלון " ( סולו בביצועה ) , וכן דואט בשיתוף יצירתי עם ענבל פינטו ו"מסיבה " 
של עשרה רקדנים ראויה פרידלנד שיזמינוה ליצור גם במסגרת הלהקות המקצועיות 
החשובות בישראל . הצלחתה הושגה הודות לכך , שמסלולה המקצועי כולל רכישת 
שליטה בטכניקות ובמהויות של הבלט הקלאסי והמחול המודרני , וביצועים תחת 
ידם של כוריאוגרפים שונים ביניהם תמי בן - עמי , שחשפה צפונות מרתקות בגופה 
של סאלי - אן פרידלנד הרקדנית . בשל אלה חי גופה של פרידלנד את מסורות המחול 
המערבי במלאות , ואין בסגנונה התנועתי העכשווי טעם של בוסר . אף לא תנועה 
אחת מתבצעת כשהיא מרוקנת מאיכות ומתוכן . בשלות אמנותית זו הושגה לא רק בביצועיה , 
ובמידה ניכרת גם בביצועים של אלה שחוללו בהשראתה , אלא אף ביצירתה , שיש 
בה מיזוג משכנע של דמיון ורגש , ארגון החומר וקביעת ההתפתחות והצורה . 
הסולו והדואט , הנצפים כשלמים לחלוטין , וה"מסיבה " המוצלחת , שאולי 
ראוי עוד להעשירה במרקם ולרכזה בצורה , חברו יחדיו לכוריאוגרפיה שנושאה 
המרכזי הוא הבדידות ושהתואר " פיוטית " הולם אותה . ערב כזה , שבו נמסכו 
מחול , במה ( משה יוסיפוב ) , מוסיקה ( אורי וידיסלבסקי , נינה סימון , 
מייקל נאמן ותזמורתו ) ותאורה ( גודי קופרמן ) , הוא סיבה טובה לחגוג . 
