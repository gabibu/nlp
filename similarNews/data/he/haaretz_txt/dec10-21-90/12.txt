הקונצרט מס 1 של הסדרה החדשה למוסיקה עתיקה כלל יצירות מאת באך בעיבודים 
לאותם הכלים שהקונסורט מורכב מהם , עם סופרן או בלעדיו . הרכב זה לאורך 
קונצרט שלם ( לבד משני פרליודים ופוגות לצמבלו ) גרם , בהכרח , חוסר 
גיוון . מידת החירות שאפשר ליטול בעיבודים לכלים שלא להם הועיד באך את יצירותיו , 
שנויה במחלוקת . " אמנות הפוגה " אמנם משמשת אליבי לכל הרכב מזדמן , 
משום שאין הוראות - ביצוע בדבר הכלים המבצעים . אך מלבדה , יש להניח 
שאורגניסט מעולה כבאך לא התכוון לחליל ( עדית שמר ) , כינור ( סנדרין 
טאס ) , בסון ( ריצרד פלאי ) וצמבלו ( דויד שמר ) כאשר חיבר טריו - 
סונטות לאורגן דווקא , ובקנטטות טרח בדרך - כלל לדייק בציון כלי - הסולו . 
הצבתו של בסון כתחליף לצלו ופתרונות דומים הם שרירותיים ופוגמים באותנטיות , 
שקבוצה זאת מתהדרת בה בגלל השימוש בכלי התקופה . בעיקר הבסון , בעוצמת - 
צליל שתלטנית , שיווה לכל יצירה שבה השתתף אופי של קונצרטו לבסון - סולו , 
בליווי שאר חברי הקונסורט ברקע החיוור . בסגנון של זמרת - הבארוק לא ידוע 
כלל האוסר על הפקת קול רכה ומעוגלת , בעיקר בצלילים הגבוהים , והמעודד 
שירת סופרן דמויית - חצוצרה . אף על פי כן , נמנעת מרים מלצר בעקביות מהפקת 
קול שאיננה חדה וחריפה ברגיסטר הגבוה , אם כי הקולורטורות שלה היו מרשימות 
בגמישותן , ובדרך - כלל גם בדייקנותן ובניקיונן , באריות מתוך שש קנטטות 
שונות . את הפרליודים והפוגות מתוך " כלי המקלדת המאוזן " השמיע דוד שמר 
בסגנון של " נגינה בלתי - שוויונית " , במידה המעוררת תמיהה ביצירות שאינן 
צרפתיות . למרות זאת לא התעלה מעל לתחושה של אקדמיות , שאין עמה השראה 
רבה . 
