לפני כשבוע דווח על חשש להיחשפות עובדים לחומרים מסוכנים בבית הספר לרוקחות 
באוניברסיטה העברית בירושלים . כמה עובדים התלוננו על סחרחורות . ועד העובדים 
בקמ"ג , החושש כי עובדיו נחשפו בעבר ואולי גם מצויים כיום בסכנת חשיפה לחומרים 
רעילים ומסרטנים , פנה לקבלת ייעוץ מד"ר גרי ווסטין מומחה לרפואה מונעת 
באוניברסיטה העברית . מכמה מפעלי אלקטרוניקה הגיעו תלונות של עובדים החוששים 
מפני היחשפות לשדות אלקטרומגנטיים , גלי רדיו וגלי מיקרו . ד"ר גון גולדשמידט , 
מבית הספר לרפואה באוניברסיטת באר שבע , חוקר אם יש לשדות האלקטרומגנטיים 
ולגלים השלכות מסרטנות . עובדים במפעל פזכים באשקלון , המייצר חומרי הדברה 
חלו בסרטן , ואחד מהם נפטר בינואר השנה . הפרשה זכתה להבלטה בתקשורת בחודש 
שעבר , רק לאחר שהנהלת המפעל החליטה לפטר עובדים על רקע מדיניות צמצומים . 
כמה מהעובדים נבדקו ביחידה לרפואה תעסוקתית וסביבתית בבית הספר לבריאות 
הציבור באוניברסיטה העברית , לאחר שאיבדו את אמונם ברופאים התעסוקתיים של 
משרד העבודה וקופת חולים הכללית . שאול חכם , פועל במפעל מכתשים בנגב , 
נפטר לפתע בחודש שעבר . משפחתו טוענת כי החומרים המסוכנים שעמם הוא בא 
במגע גרמו לו נזק בריאותי מצטבר , ולבסוף הביאו למותו . הנהלת המפעל סבורה 
כי אין קשר בין מותו לעבודתו . מפעל אגן כימיקלים שילם לפני כחצי שנה פיצויים 
בסך יותר מחצי מיליון ש"ח לארבעה מעובדיו של המפעל באשדוד . הארבעה ניהלו 
מאבק משפטי שנמשך יותר מעשור , שבו ביקשו להוכיח כי היחשפותם לחומרים מסוכנים 
גרמה את מחלותיהם . המפעל הכחיש וניהל נגדם מלחמה עיקשת , עד שלבסוף הסכים 
להתפשר . עובד בבנק ישראל התלונן במחלקה לבטיחות בהסתדרות על תנאי העבודה 
במרתפי הבנק וליד משרפת הכסף הישן המוצא מן המחזור . עורך הדין ראובן לסטר 
מירושלים , המייצג עובדים ממפעל ישאסבסט שבגליל המערבי ( כיום איתנית ) 
, ממשיך להיאבק בהנהלת המפעל , חברות הביטוח , הביטוח הלאומי ורשויות 
אחרות , כדי שיכירו במחלתם של חלק מהנפגעים וישלמו להם פיצויים סבירים . 
העובדים שנפגעו בשנות השבעים הקימו עמותה בשם " ארגון חשופי אסבסט " . 
