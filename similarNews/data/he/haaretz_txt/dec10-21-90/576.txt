בנוף הספרותי האמריקאי ויליאם פוקנר הוא דמות יוצאת דופן , ודומה שקוראים 
שגדלו על מיטב המסורת הנטורליסטית בספרות , ועל סגנונו של בן דורו , ארנסט 
המינגווי , מתקשים לעכל אותו . ולא רק הם . גם הביקורת הישראלית אינה 
יודעת כיצד להתייחס לפוקנר . אין גם פלא שגנטלמן דרומי זה , מגדולי המחדשים 
בספרות המודרנית , נערץ דווקא בצרפת ובאנגליה . אכן , מאז הנרי גיימס 
לא היה מי שהקנה לרומאן באמריקה דחיסות כזאת של תפיסות ואמצעים מתוחכמים . 
אלא שבניגוד לבני דורו המינגווי ודוס - פסוס פוקנר היה גם אדם וסופר 
שצמח על מסורת מאוד מוגדרת . . פוקנר , האריסטוקרט הדרומי שירד מנכסיו , 
שתיין מועד , מתבודד , שהתרחק גם מחברת סופרים אחרים " העריץ את הדרום , 
שנא אותו , בכה למענו , הספיד אותו , נהנה ממנו , וחי בו " . הדקאדנס 
של הדרום האמריקאי , והתפוררות נופיו ואנשיו , זוהו בספריו עם הקיום האנושי . 
הדרום שלו הוא סמל לריקבון , לשנאה ולאימה ; החיים בו טרגיים ואנשיו אבודים 
ומקוללים . והציטטה מאדגר אלן פו " האימה שאני כותב עליה אינה של גרמניה , 
אלא של הנפש " תואמת את נקודת - ראותו . מי שמחפש אצל פוקנר דמויות 
אמינות מבחינה פסיכולוגית ומוטיווציה פסיכולוגית מנחה שוגה בהבנת יצירתו . 
מעייניו נתונים למצבים קיומיים ולהתפוררות הנפש , שאותה הוא מתעד מתוך 
השקפת - עולם פסימית - מקאברית . פוקנר הוא מאמני הסגנון של המאה . כתיבתו 
משופעת ברטוריקה ובפאתוס , שמהם הוא אינו חושש , ובין מאפייניה יש מי שמונים 
קושי בקריאה ובהבנה , משפטים ומשמעויות נפתלים , תחכום אלים ודמיון עשיר . 
כפי שכתב עליו אחד המבקרים : " משורר שלא היה משוכנע שהוא רוצה לכתוב 
שירה , ומספר שתקף את הרומאן מכל נקודות המבט האפשריות " . לא לשווא בחר 
פוקנר במתכונת הרומאן הגותי , התואם הן את אישיותו והן את הניוון של הדרום , 
גם אם השקפת - עולמו היא של מוראליסט מיוסרת , מיזנתרופית , אמביוולנטית . 
" דקלי הפרא " , שיצא לאור עוד בשנת 93 , ורק עכשיו זכה לתרגום עברי של 
משה זינגר , שעשה מלאכה מעולה , הוא רומאן מרתק גם מפני שפוקנר השתמש 
הפעם בטכניקה מיוחדת וחיבר שתי עלילות נפרדות , המשליכות זו על זו וקשורות 
כמעט רק בקשר צורני , עד כי היו מהדורות שבהן הן נדפסו גם בנפרד . פוקנר 
עצמו הבהיר בראיון : " זה היה סיפור אחד , סיפורם של שרלוט ריטנמייר והארי 
וילבורן , שהקריבו הכל למען האהבה , ואחר - כך איבדו אותה . כשהגעתי לסיום 
החלק הראשון הבנתי פתאום שמשהו חסר , שצריך הדגשה . משהו שירים את הסיפור , 
כמו קונטראפונקט במוסיקה . אז כתבתי את איש זקן , עד שדקלי הפרא התרומם 
שוב אל הטון המתאים . . . וחוזר חלילה . והוא האנטי - תזה . סיפורו 
של האיש שהשיג את אהבתו ובילה את שאר הספר בהימלטות מפניה . עד כדי כך שחזר 
לכלא מרצונו , שם יהיה בטוח . אלה שני סיפורים רק במקרה . אולי בהכרח " . 
זהו אמנם סיפורם של זוג הנאהבים שרלוט והארי , " שני אנשים שמשהו בדומה 
לאהבה בוודאי היה ביניהם , או שלפחות ידעו את ההשתוקקות הגופנית שרק באמצעותה 
יכול הבשר לנסות וללכוד את המעט שניתן בכלל לדעת על אהבה " . הוא רופא מתמחה 
בבית - חולים בניו אורלינס והיא אשת - איש , אם לשתי בנות ואמנית . השניים 
מתאהבים זה בזה ונודדים חסרי כל ממקום למקום , " מפיצים סביבם , כמו ריח , 
תחושה של חילול קודש ושל אסון " . הארי , שמרבית הסיפור מסופרת מנקודת - 
מבטו , מודע לעצמו בפיכחון אכזרי . בניגוד לאסיר הגבוה ב"איש זקן " , הפועל 
על - פי האינטואיציות שלו , הארי מוותר על הכל למען האהבה . " ויתרתי 
על יושר בענייני כסף , על ביטחון , על תואר . ואז במשך רגע נורא חשב , 
אולי גם הייתי מוכן לוותר על האהבה לפני שאני מוותר על זה " . דרכם של זוג 
הנאהבים מוליכה לעבר האבדון , ולא רק בגלל נסיבות ( הארי מבצע הפלה בשרלוט 
והיא מוצאת את מותה , בשעה שהוא בוחר מרצונו בבית הכלא ) , אלא מפני שבאהבה 
טמון זרע הפורענות , והיא נהרסת מבפנים . " האהבה והסבל הם אותו דבר 
עצמו , והערך של האהבה הוא הסכום שאתה חייב לשלם תמורתה " . קיים גם המתרס 
הלא - עביר בין נשים לגברים , אותו חלק בשרלוט ש"אפילו לא אוהב את האהבה " . 
ואם שרלוט רוצה לקחת את האהבה האסורה ולהופכה למכובדת , הארי עומד אבוד 
אל מול המין הנשי , נרתע מהמכובדות . " התכונות הטובות היסודיות , חיסכון , 
יצרנות , עצמאות , הן שמולידות את כל התכונות הרעות : פנאטית , שביעות 
רצון עצמית , התערבות בענייני הזולת , פחד , והגרוע מכל מכובדות " . כל 
מה שנותר הוא הזיכרון שבבשר , " וכשאני אהיה לאין כל הזיכרון יחדל להיות " . 
גם הארי וגם האסיר הגבוה , אם כי ב"איש זקן " פוקנר מקשה עלינו בזיהוי 
הדמויות , בוחרים בבית הכלא כמפלט אחרון הארי אולי כדי לשמר את הזיכרון 
של הבשר , בניתוק גמור ; האסיר הגבוה בגלל פחדיו מנשים , וזה הרי גם הפחד 
מפני החיים . " איש זקן " מצטיין בתיאורים רבי העוצמה של השיטפון הגדול 
של המיסיסיפי , המזכירים ביכולת הכתיבה את הרמן מלוויל . באחרית - הדבר 
שלה , " התמימים בעידן המודרני " , מצטטת סמדר שיפמן מבקר המכתיר את 
הפרק בספרו על " דקלי הפרא " כסיפורם של שני תמימים . ואמנם מותה של התמימות 
מעסיק מבקרים וסופרים אמריקאים רבים , ופוקנר בתוכם . שיפמן כותבת " שברומאן 
זה משקפים שני הסיפורים הנפרדים - לכאורה זה את זה במראות הפוכים , ובעולם 
הבורגני - קונפורמי אין מקום להירואיות של האסיר הגבוה ולאנטי - תיזה שלה 
הרומנטיקן עמוס המודעת של הארי " . היא כותבת כי פוקנר פורע את חשבונותיה 
של התרבות המערבית , הן עם המסורת האבירית והן עם האידיאות הרומנטיות , 
שעדיין ממשיכות להתקיים ולהשפיע עלינו . אבל מעבר לחשבונות פוקנר גם מבקש 
את צלליתה של האמת , ואנחנו נלווים אליו בהרפתקה זו , לכודים בקסמיו 
המורבידיים . 
