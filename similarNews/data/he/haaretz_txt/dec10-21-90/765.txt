אם יש את נפשכם לדעת איך שערורייה כמו רמי דותן יכולה בכלל לקרות , לכו 
קודם כל בעקבות ריח הכסף . מדובר בכסף גדול , עשרות מיליארדים , שזורם 
אלינו מאמריקה כמן משמים . רובו של הכסף מוקצה לחיל האוויר . מנוע אחד 
של מטוס שווה ששה פנטהאוזים . מטוס אחד מתקדם שווה חצי סביון . התחושה 
הזאת שהכסף הגדול הולך ל"חיל האוויר הטוב ביותר בעולם " משכרת , יוצרת 
אליטיזם של " אין כמונו " , ו"לנו מותר הכל , איש לא יגיד לנו מה לעשות " . 
מעלתו או חסרונו של הכסף הגדול הזה שלא אנו יצרנו אותו . וכשהכסף לא יוצא 
מכיסך , אתה פחות זהיר בהוצאתו , והפיתויים האישיים נעשים גדולים יותר . 
לא במקרה כל כך הרבה חברות פרטיות , הקרויות בגנאי או בקנאה " אימפורט - 
אקספורט - רפפורט " , עם אקס - אנשי צבא ואקס - אנשי משרד הביטחון , מסתובבות 
כלוויינים סביב מערכת הביטחון . הקופה של אמריקה , סניף ישראל . השפע 
הזה של כסף ביטחוני לא שלנו עשה הרבה עשירים . הוא גם הקנה לשולטים על מנגנוני 
ההוצאה מטעם המדינה את האפשרות להחליט את מי יעשירו , ואת הדילמה וגם הפיתוי 
מתי יגיע תורם לעשות משהו גם לעצמם . שר הביטחון הראשון של ישראל , דוד 
בן - גוריון , קבע בשלב עיצוב אופיו של צה"ל את הכלל שאנשי צבא לא עוסקים 
במסחר . קצין לא ייפגש עם סוחר , היה כלל ברזל . הצבא , גרס בן - גוריון , 
מתפקידו להיערך למלחמה , ומשרד הביטחון יעסוק בצד המסחרי . הם יכינו את 
רשימות הציוד הדרוש להם , ומשרד הביטחון יטפל בקנייה . למרבה הצער , ברבות 
השנים הלך והשתבש קו התפר בין אנשי הצבא לדרג האזרחי . התפתח מצב שהציווילים 
חתמו על הצקים , ואילו אנשי הצבא נעשו יותר ויותר מעורבים ישירות ברכש , 
בעיקר בחיל האוויר . אפשר להסביר את הטשטוש הזה בחלוקת התפקידים בירידת 
איכות הפקידת במשרד הביטחון ובביורוקטיה . אך הסיבה האמיתית היא בגידול 
אמצעי הרכש , שהעניקו לנהנים העיקריים מהסיוע , אנשי חיל האוויר , עוצמה 
רבה גם כשליטים על דרכי ההוצאה של הכסף הגדול : גם בקביעת צורכיהם וגם בהחלטה 
עם מי ולשם מה יצרו מגע ישיר עם מפעלים וסוחרים . המגע עם הכסף האמריקאי 
הגדול חיזק את טשטוש התחומים בין הלוחם לסוחר . הוא הצית את יצר התעשרות 
אצל רבים מקציני הצבא , ודחף אותם לעבור לעסקים פרטיים עם הצבא . קצינים 
לא מעטים משוחררי צה"ל ( אגב , עם פנסיה מוקדמת מלאה ) חצו את הקו משירות 
במערכת הביטחון לעסקים פרטיים עם מערכת הביטחון . בניו - יורק לבדה יש כיום 
עשרות חברות בראשות יורדים שעבודתם האחרונה היתה במשלחת משרד הביטחון בניו - 
יורק , ואשר עיסוקן העיקרי הוא מכירה למשלחת משרד הביטחון שם . גם ישראל 
מלאה בהן . בחורים , שאך אתמול היו קניינים מטעם המדינה , היו בן - לילה 
למי שמוכרים למדינה כאנשי עסקים פרטיים . וכל המידע הטרי וכל הקשרים האישיים , 
בארץ ובחו"ל , הם נכסם העיקרי . חברים לנשק , מהטובים לטיס שאכלו מאותו 
מסטינג , נשארו חברים אחד כבר סוחר פרטי , ואחד עדיין בצבא ורוצה להיות 
סוחר . ביחד הם קובעים מה יקנו , מה ימכרו , למי ועם מי , ומי יקבל מה 
ואיך , ומי יפוצה מהצד , ואיך ביחד ירימו קצת את הסיסטמה ויערימו על מערכות 
הפיקוח ויעשו כסף . היחס הסלחני לתופעה זו יצר מטבע הדברים תופעה שקצינים 
מתחילים , בעודם בשירות , להכין את הקרקע לקריירה השנייה שלהם כאנשי עסקים 
עם הצבא . יכול להיות שמישהו רוצה למרוח את דותן בזפת ובנוצות ואחר רוצה 
לתלות אותו . אך רבים מאלה המחרפים ומגדפים עתה את דותן , הם שהביאו לעולם 
את התופעה שאפשר לחצות את הקווים ולהתעשר מהצבא . זה הזמין שחיתות . רבים 
אינם מבינים איך זה יכול היה לקרות . זו לא השאלה היחידה שאפשר לשאול . 
הייתי יכול למלא את העמוד הזה רק בתהיות בלי מענה . למשל , איך קרה שחוץ 
מדוד עברי שנה וחצי על תקן של דון קישוט הלוחם בטחנות רוח נתנה כל המערכת , 
בעיקר חיל האוויר , גיבוי מלא וכיסוי מלא לדותן לאורך שנתיים של רינונים , 
בעודנו ממלא תפקיד המופקד על מיליארדים ? אפשר לשאול למה מבקר מערכת הביטחון 
לא בדק את תלונתו רבת העמודים של עופר פעיל מיוני 9891 ? איך קרה שוועדה 
שהוקמה לבדיקת התלונה " שכחה " להזמין את פעיל עצמו לעדות , ופסקה שדותן 
בסדר בלי לשמוע מה יש לו לומר ? איך קרה שאחרי שזומן לעדות בלחצו של עברי , 
מצאה ועדת צלניר המפורסמת שדותן בסדר למרות שיש " פגמים בהיבטים המקצועיים " ? 
איך קרה שבכל שלב החקירה היה דותן מיודע על כל פיפס שהושמע בוועדה ? איך 
קרה שלמרות הרינונים והחשדות שעברי התייחס אליהם ברצינות ולמרות איומו 
להתפטר , נענה יצחק רבין לתביעתם התקיפה של בן - נון ושומרון , ואישר את 
קידומו של דותן כראש להק ציוד בחיל האוויר ? איך קרה שלא נדלקה נורה אדומה 
כשדותן סירב להיבדק בפוליגרף של השב"ך בתירוץ , ש"יש איזה עניין של ירושה 
משפחתית שלא דיווחו עליה למס הכנסה " ? איך הסכים ראש השב"ך לתת תעודת יושר 
לדותן בלי הפוליגרף ? וכמובן השאלה העיקרית : איך יכול היה קצין בתפקיד 
כה רגיש להקים חברות פיקטיוויות , לקבל שוחד , להיות שותף בעסקים כשסביבו 
חבורה לא קטנה של משתפי פעולה מבפנים ומבחוץ מבלי שאיש הבחין ? לא רק הכסף 
הגדול סינוור את עיני האנשים , אלא משהו יסודי השתבש חמורות במערכת הביטחון 
בדרכי הפיקוח , הבקרה והבדיקה , בשיטת קבלת ההחלטות , ובעיקר ברגישות 
לטוהר המידות . רמי דותן הוא תוצר של ההידרדרות הזאת . אחד כזה , קצין 
ונוכל , לא יכול היה לפעול כפי שפעל , להגיע לאן שהגיע , אלמלא הקרקע 
שעליה צעד היתה מלאה מחילות אפלות שאיפשרו לו זאת . 
