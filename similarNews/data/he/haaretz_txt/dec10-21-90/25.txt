לרגל יום זכויות האזרח , יהיה היום בבית סוקולוב בתל - אביב משפט פומבי 
בנושא " חופש הביטוי והזכות לפרטיות " . יזמה אותו אגודת העיתונאים בתל - 
אביב , בשיתוף לשכת עורכי - הדין . השופטים יהיו עו"ד חנה אבנור , לשעבר 
נשיא בית - המשפט המחוזי בתל - אביב , עו"ד יאיר בן דוד , דובר לשכת עורכי - 
הדין ומחבר התסריט למשפט ועו"ד גבריאל שטרסמן , האומבודסמן של " מעריב " . 
את התביעה ייצג עו"ד דב וייסגלס , ואת ההגנה עו"ד מיבי מוזר . להלן התסריט : 
זה קרה סמוך לחמש לפנות בוקר , ליד בונגלו מס 7 במועדון הנופש הבין - לאומי 
" לוס אקטיבוס " באילת . חגי סקופר , כתבו הוותיק של השבועון " זה 
קורה " לענייני חברה , שבילה חופשת סוף - שבוע בכפר , יצא לריצת הבוקר 
היומית . כשעבר בשביל המוליך לבונגלו השכן , שבו התאכסנה בגפה תיירת שוודית 
נאה , הבחין בדמות גבר המגיחה מפתחו . בסקרנותו כי רבה הגביר סקופר את 
צעדיו והתקרב לדמות . הוא הלך אחריה כברת דרך עד שהגיעו לפינה שבה ניצב 
עמוד תאורה . כשנפל האור על הדמות , הרגיש סקופר כמוכה רעם . הגבר המתנשף , 
שכיפתר את חולצתו תוך כדי הליכה מהירה , לא היה אחר מאשר ד"ר יורם אנושי , 
מומחה למחשבים ומנהל לשכת המידע הממשלתית , גוף המשתייך למשרד ראש הממשלה 
ואחראי על ריכוז ותיעוד האינפורמציה בכל תחומי החיים בישראל . ואכן , שעתיים 
לאחר מכן , בחדר האוכל של הכפר , הבחין סקופר בד"ר אנושי יושב בחברת אישתו 
וילדיו וסועד ארוחת בוקר , כאילו לא אירע דבר . עוד באותו יום מיהר סקופר 
אל הטלפון הציבורי היחיד שעמד לרשות אורחי הכפר , והעביר ידיעה למערכת . 
" אני רוצה את זה במסגרת , במקום טוב בהתחלה ! " צווח לתוך השפופרת . 
בגיליון הטרי של " זה קורה " , שהתפרסם כעבור יומיים , הופיעה בעמוד השני 
ידיעה בולטת במסגרת , תחת הכותרת : " מה חיפש ד"ר אנושי בחדרה של השוודית 
הצעירה באשמורת הבוקר ? בהמשך דיווח הכתב לקוראיו כיצד נראה ד"ר אנושי יוצא 
מהבונגלו של העלמה השוודית לפנות בוקר , כשהוא מכפתר את חולצתו , וכיצד 
ישב לאחר מכן עם אישתו וילדיו בחדר האוכל כשארשת תמימה של בעל אוהב ומסור 
על פניו . פרסום הידיעה עורר , כצפוי , הדים רבים . על - פי השמועות , 
שחלקן אף זכה לסיקור בעיתונות היומית , עזבה אישתו של ד"ר אנושי את הבית 
ובני הזוג פתחו בהליכי גירושין . כתבים המקורבים למשרד ראש הממשלה ציטטו 
גורמים בכירים במשרד , שרמזו על החלפתו הצפויה של ד"ר אנושי לצורך " קידומו " 
לתפקיד אחר בשירות הממשלתי . ימים ספורים אחרי פרסום הידיעה ב"זה קורה " 
הגיש ד"ר אנושי , באמצעות פרקליטו , תביעת נזיקין לבית - המשפט המחוזי 
בתל - אביב נגד סקופר , עורך " זה קורה " והמו"ל שלו , בגין פגיעה בפרטיותו . 
בתביעה , שהסתמכה על סעיף ( 2 ) 11 לחוק הגנת הפרטיות תשמ"א1891 , נטען 
בין השאר , כי " זה קורה " חדר שלא כדין לפרטיותו של ד"ר אנושי , באמצעות 
פרסום הנוגע לצנעת חייו האישיים , ועקב כך גרם נזק כבד לשמו הטוב של התובע , 
לחיי משפחתו ולקריירה המקצועית שלו . התובע דרש לפצותו במיליון ש"ח . בכתב 
ההגנה שהגישו הנתבעים , באמצעות פרקליטם , כפרו מכל וכל בטענותיו של ד"ר 
אנושי ובזכותו לפיצוי כלשהו . בפרסום הידיעה היה משום עניין ציבורי עקב 
תפקידו ומעמדו של התובע , טענו הנתבעים . ובכלל , הרי מדובר באירוע שהתרחש 
ברשות הרבים . הסוגיה שתידון במשפט הפומבי לא הועמדה עד כה למבחן משפטי . 
הכניסה בלא תשלום . הדיון יתחיל ב03 : 61 . 
