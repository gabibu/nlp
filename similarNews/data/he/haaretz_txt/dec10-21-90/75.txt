ניו - יורק ( מיוחד ל"הארץ " ) . ראש הממשלה יצחק שמיר קרא אמש ליהודי 
ארצות הברית לבקר בישראל דווקא עכשיו . שמיר נאם במפגן הזדהות עם ישראל , 
שהתקיים בבית כנסת ברובע גרייט - נק . " אני מודע לדאגתכם בגין המצב במפרץ . 
אך אין פחד בישראל . למעשה , ישראל יותר שלווה ובטוחה מהרבה מדינות אחרות 
בעולם " . שמיר אמר , " אני בטוח כי אתם יודעים את פירוש המלה דווקא . 
ובכן , דווקא משום ששליט עיראק רוצה להפחיד את היהודים ולהרחיקם מישראל , 
ודווקא משום שהוא רוצה לתקוע טריז בין היהודים לעולם דווקא לכן אתם צריכים 
עכשיו לבקר בישראל ולהפגין את האחדות והסולידריות היהודית " . ראש הממשלה 
התקבל בחמימות ובתשואות סוערות . " אני מביא לכם את ברכת ארץ ישראל וירושלים " , 
אמר בדברי פתיחה , " ירושלים לא תחולק שנית . היא בירתה הנצחית של מדינתנו . 
זו העיר שלנו ושלכם לנצח " . בהתייחסו למשבר במפרץ הפרסי הטעים , כי שליט 
עיראק יודע היטב כי אם יפגע בישראל , נגיב בלי היסוס . " סדאם חוסיין 
שואף לגרור את ישראל לסכסוך . הוא שואף להונות את העולם ולהציג עצמו כמגן 
הערבים נגד הציונים . אך הוא לא יצליח . הוא מרמה רק את עצמו ואת תומכיו 
העיוורים " . שמיר ביקר את האו"ם ואמר , כי אם הארגון הבין - לאומי רוצה 
לפתוח פרק חדש לאור סיומה של המלחמה הקרה , עליו ראשית כל לחדול מהחלטות 
אנטי ישראליות ולפני כן לבטל את ההחלטה המשווה ציונות לגזענות . הוא לעג 
לשליט עיראק , המנסה להיות המושיע התורן של העולם הערבי , המכתיר את עצמו 
כנביא הפאן - ערביזם שיוביל את העם הערבי למלחמה ולניצחון על אויביו . שמיר 
הוסיף , כי אש"ף התייצב לצדו של שליט עיראק , כיוון שמטרות סדאם חוסיין 
שוות לאלה של אש"ף : " אני תמה לעוד אילו הוכחות זקוק העולם כדי להסיק 
שיש להוציא את אש"ף מכלל החברה התרבותית ולשלול השתתפותו בתהליך שמטרתו שלום " , 
אמר שמיר . ראש הממשלה סקר בפני הנאספים את האתגר שהעלייה ההמונית מרוסיה 
מציבה בפני ישראל והטעים , כי על יהודי התפוצות לסייע לישראל לעמוד באתגר 
עצום והיסטורי זה . יצחק שמיר נפגש אתמול עם יושב ראש ועידת הנשיאים סימור 
רייך ועם מנכ"ל הוועידה מלקולם הונליין . הוא שוחח עם איל ההון היהודי ג"ורג " 
קליין הידוע כמקורב לממשל הריפובליקאי . הערב יקבל שמיר את " פרס מגן ירושלים " 
ומיד לאחר הטקס ימריא לוואשינגטון . 
