הממשלה נהנית במליאת הכנסת מרוב מוצק , אך בסיעת הליכוד מובע בה אי - אמון 
גלוי . היא יותר קיצונית מהאופוזיציה . לא שמעון פרס אמר כי החיים בישראל 
היו לגטו בגלות , אלא יו"ר הקואליציה שרה דורון ; ולא יצחק רבין ביטא את 
המלה " ביעותים " בהקשר של הממשלה , אלא יו"ר ועדת החוץ והביטחון אליהו 
בן אלישר . שכן חברי - הכנסת של הליכוד חשים , כי הממשלה קלעה את עצמה 
ובעצם כלאה את עצמה למצב קלאוסטרופובי . סוגרים עליה והיא מתגוננת מפני 
תנועת - מלקחיים . ח"כים אלה מסרבים להודות שהם גרמו תסבוכת כשסירבו לנהל 
משא ומתן עם המלך חוסיין ועם פייסל אל - חוסייני , ואפילו לא עם עצמם , 
במהלך חד - צדדי להפחית למזער את השליטה הישראלית בשטחים . עתה נהפך החמאס 
לפטיש והאמריקאים הם הסדן . בפעילותה הקדחתנית במועצת הביטחון נגד מדיניות 
ירושלים קילקלה ואשינגטון ליצחק שמיר את חדוות ביקור - הכלום בצל - קורתו 
של גורג בוש . האמריקאים שוללים צעדי התגוננות לגיטימיים . כשצה"ל הגיב 
על התגברות האינתיפאדה בהצבת צלפים מיהרו רק מחלקת המדינה ויוסי שריד לגנות 
את המהלך . אפילו זה לא עובר באמריקה בשקט , ובעיקר היא מגנה בחריפות את 
מדיניות הגירושים . גם הפלשתינאים איבדו מתבונתם . אין מי שיתייצב אצלם 
מול קיצוני החמאס . הן מפני שהממשלה עצרה את פעילי אש"ף המתונים , הן מפני 
שהרצח ותרבות - הדקירה של החמאס משקפים משהו מההוויה הערבית השבויה במקסם - 
השווא של הגיהאד . הנהגת הפלשתינאים , שמרבה להתגדר בהשוואה ליישוב העברי 
במאבקו לעצמאות , שוכחת כי האיזון והריסון של דוד בן - גוריון מעולם לא 
נסוגו מפני הקיצוניות היהודית . אין עדיין סימן שאצל הפלשתינאים אפשר להחזיר 
את שד החמאס לבקבוק . בין אמריקה לבין החמאס איבדו הממשלה והליכוד את הצפון . 
בצליל נבון של שליטה עצמית הסביר שלשום שר הביטחון , משה ארנס , כי אין 
פקודה צבאית היכולה לשים קץ לאינתיפאדה , אבל גדעון גדות וצחי הנגבי משוכנעים 
כי צה"ל מסוגל לחסלה . אפילו שמיר גילה כי " אין תרופת פלא " , אך יהושע 
מצא מהליכוד דבק בשפת האיומים על הפלשתינאים . בעצבנותו מייחל הליכוד לנס - 
חנוכה , לאיזה פך שמן , דאוס - אקס - מאכינה להצלת מדיניותו מסיבוכיה . 
זה מוליד תוכניות - הזיה קואליציוניות . רפאל איתן תובע הרבה גירושים בשקט 
תקשורתי . כאילו רשת סי - בי - אס משדרת מתל - עדשים . זה גם מוליד אשמים 
קלים . יגאל הורביץ מצא אחת כזאת פרקליטת המדינה דורית בייניש . הוא דווקא 
צריך לדעת כי אם שגתה בכך שלא היתה תקיפה דיה בהגשת כתבי - אישום , אין 
זה בתחום האינתיפאדה . מקבץ התסכולים פרץ השבוע כל מחסום . רוני מילוא זומן 
אתמול לדיון בליכוד מפני שחברי - הכנסת חוששים מאובדן התמיכה הציבורית . 
רובם רוצים להישאר בשלטון גם במחיר של הקצנה ובידוד בין - לאומי , ומיעוטם 
דבק בשלטון - החוק , וזה כבר אינו עולה בקנה אחד . שכן אין עוד מי שמאמין 
בליכוד במדיניות הממשלה על כל חלקיה . ( אולי רק בני בגין ) . לא נמצא 
בירושלים שר הסבור כי הגירושים יבלמו את האינתיפאדה , ולא מישהו המוכן 
להציע מהלך חלופי . לכן הם מסתפקים בקו שכישלונו ודאי לא מדיניות בלי גירושים 
ולא מדיניות עם גירושים במספר מספיק . ח"כים רבים נוהים אחרי ההקצנה , אך 
רק מעטים סבורים שהיא תועיל . הם מסרבים לוועידה בין - לאומית , אבל יודעים 
שאין ברירה . חוששים מפני עימות מלא עם הפלשתינאים , אבל נגררים אליו . 
ומכיוון שהם יודעים בעמימות כי הוא חסר - תוחלת , הם עושים זאת בחוסר נחישות . 
משהו בליכוד של דצמבר 0991 מזכיר את ימיה האחרונים והשגויים של ממשלות האחדות 
הלאומית . עושים צעדים כדי לקיים את הממשלה ואת השלטון , ואפילו ירוויחו 
ימים ספורים בלבד . סגר השטחים ירגיע במקצת ? מציבים מחסומים . האירופים 
זועמים ? פותחים . הח"כים חוששים מאובדן השליטה על הציבור הנסער ? זורים 
בעיניו את חול עונש - המוות . אמריקה תובעת ענישה במשפט בלבד ? יש דן מרידור 
להגנת הבג"ץ . בכנסת אוסף צחי הנגבי חתימות למען מדיניות נוקשה ? שולחים 
לתחנות טלוויזיה זרות את אהוד אולמרט המתון . רק שהם לא יוכלו להמשיך בכך . 
אפילו הצלחתם בסקרים לא תדביק את הסדק , שיתרחב . משהו בליכוד מוביל 
לניפוץ . אי - אפשר עוד לאחות בין התאווה - לשלטון לבין הכמיהה לשלטון - 
החוק . גם לא ברור מה משרת טוב יותר את היצמדותם לשלטון , יד חזקה או רכה . 
מישהו בתוכם מימין או משמאל , נוקשה או מתון לא יוכל עוד . 
