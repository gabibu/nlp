לגולדי הון זה קרה , עם בעלה הטרי , ב"הטוראית בנגמין . לקריסטי אלי זה 
קורה בסרט זה עם מאהבה הטרי , במהלך אחר צהריים של פורענות אחד . בשני 
המקרים מתפגרים הפרטנרים שלהם לסקס חפוז , במהלך האקט המיני או מייד אחריו . 
בשני המקרים , מעורבותן של הנשים במשגל הקטלני משחררת אותן והופכת אותן 
לעצמאיות . האם זו התשובה לכל אותם סרטים בהם גברים רוצחים נשים , והרצח 
מתואר כאקט מיני , החניקה היא חיבוק , דקירת הסכין היא חדירה והגסיסה היא 
אורגזמה ? הקשר בין מין ומוות הוא אחד הנושאים המרכזיים בקולנוע האמריקאי . 
בסרט זה מטרת הסיוט שהופך למציאות , על הסקס שיכול להרוג , היא להעניש 
גם את הגבר וגם את האשה שמעורבים בו . היחס של הסרט אל האירוע הוא כל כך 
לא חד - משמעי , עד כי בסופו של דבר אין הוא יודע מה לעשות עימו , והוא 
יוצא מה"פלונטר " העלילתי והאידאולוגי בצורה מביכה ואומללה . קריסטי אלי 
( שלאחרונה חיפשה אבא לבנה ב"תראו מי שמדבר " ) מגלמת כאן את דמותה של עקרת 
בית מתוסכלת , אשת רופא , בן למשפחת רופאים ששולטת בו ובחייו . רק אחותה 
הצעירה מודעת למצוקתה ומעודדת אותה לקחת מאהב . בתחילת הסרט מחכים הכל לביקורו 
של אחיו הבכור של בעלה , רופא אף הוא , שהסתובב שנים רבות בעולם והיה אפילו 
מועמד לפרס נובל . במקרה היא פוגשת בו לפניהם , ובלי לדעת שהוא גיסה נזכרת 
בעצתה של אחותה ונסגרת איתו בחדר בית מלון למשך אחר צהריים קטלני . הסקס 
היה טוב וממושך , אולם הבחור התפגר . אולי מיניותה המשתחררת היתה יותר 
מדי בשבילו או שפעילותו ההומניטרית התישה אותו . זו רק תחילת העלילה , 
שבה מעורבים גם מתקין תריסים היסטרי ואחיו השוטר . קשה לדבר כאן על הגיון 
קומי או אלגנטיות של מיבנה . הסרט מורכב מסיטואציות שנעשות תפלות יותר ויותר , 
ומסתיים בפתרון ממנו יוצא בעלה של גיבורת הסרט כמנצח היחידי . הסרט טוען , 
כביכול , שסקס לא אחראי יכול להיות מסוכן : הוא יכול להרוג . אבל הוא 
גם מנסה לשכנע אותנו שבגידתה של גיבורת הסרט בבעלה , על תוצאותיה הקטלניות , 
משחררת אותה ; הוא מספק בן זוג לאחותה הצעירה ( כתוצאה מחקירת המשטרה 
המתנהלת בעקבותיו ) ומציל את חיי נישואיה . כדי שנמשיך להזדהות עם הגיבורה , 
מקדיש הסרט כמה מבדיחותיו המביכות ביותר כדי להוכיח לנו שהיא ומאהבה המקרי 
השתמשו בקונדומים ( חמישה ! ) בזמן הרפתקאתם הקצרה . למרות שהמוות במיטה 
הוא עונש לשני בני הזוג . הגבר מת , אך האשה , שבטוחה שהיא הרגה את הפרטנר 
שלה בלהיטותה המינית , והרי אין דבר מפחיד יותר מהמיניות הנשית , נשארת 
בחיים . היא ממשיכה להיענש עד לסוף המאושר , שלא רק שאינו משכנע , אלא 
הוא מוג לב ובוגד בה לחלוטין . זו אינה בגידה נעימה . כולם בסרט עובדים 
קשה מדי , בעיקר השחקנים : לוחצים , מעוותים את הפנים , מגיבים כמו בתיאטרון 
חובבים , ויוצרים קריקטורות שאף אחת מהן אינה משעשעת באמת . את העבודה 
הגרועה ביותר עושה כאן הבמאי , קרל ריינר הוותיק , דמות מפתח בהתפתחותה 
של הקומדיה הטלוויזיונית , שמביים ללא קצב או השראה . אלי , שיש הרגשה 
שבתנאים אחרים יכלה להפוך לקומיקאית סימפטית ואינטליגנטית , מגלמת כאן שוב 
את דמותה של אשה שמעשיה והתנהגותה ברגעי לחץ הם כה מטופשים , עד שבהדרגה 
אנו מאבדים את כל אהדתנו לה . 
