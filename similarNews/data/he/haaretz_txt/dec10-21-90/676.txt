חודש אחרי כניסתו לתפקיד סגן שר החינוך והתרבות הממונה על ענייני הספורט , 
היה אמש פנחס גולדשטיין איש בשורות . במסיבת עיתונאים ראשונה שלו כסגן 
שר סיפר גולדשטיין , כי השיג מימון מהאוצר בסך מיליון ש"ח להכנותיה של משלחת 
ישראל לאולימפיאדת ברצלונה וכן גייס תקציב נוסף בסך שלושה מיליון ש"ח למימון 
הוצאות השיטור במגרשי הכדורגל . סגן השר דיבר על כמה מתוכניותיו : הקמת 
מועצה עליונה לספורט ; חידוש " אות הספורט " לאזרחי מדינת ישראל ; צימצום 
ההשפעה והכח של מרכזי הספורט ; פתרון החובות של הספורט הישראלי ; הסדר 
עם מס הכנסה לפריסת החובות ; הקמת התאחדות לספורט בבתי הספר . גולדשטיין , 
שכיהן בעבר יו"ר ועדת הספורט של הכנסת , ביקר את יחסה של המדינה לספורט : 
" אין תודעת ספורט בישראל וגם הממשלה חסרת תודעה כזו . האוכלוסיה עוסקת 
יותר בהאזנה לרדיו , בצפייה בטלוויזיה ובקריאת עיתונות ספורט מאשר בעיסוק 
ספורטיווי . בכוונתי להכין את הקרקע להקמת מיניסטריון ספורט , אולי בכהונה 
הבאה של הממשלה , ובכוונתי לצרף את המושג ספורט למשרד החינוך שייקרא משרד 
החינוך , התרבות והספורט " . לגבי הקמת מועצה עליונה ( שבה יהיו חברים אישי 
ציבור , ספורטאי עבר ואחרים ) אמר גולדשטיין , כי שוחח על הנושא עם נשיא 
המדינה שתמך ברעיון . סגן השר מתכונן להעניק חסות ממשלתית למשלחת ישראל 
לברצלונה וכן להביא להגדרה מדוייקת של מעמד הספורטאי . אחד הנושאים בהם יטפל 
סגן השר גולדשטיין קשור בדו"ח הבקורת של משרד מבקר המדינה על ההתאחדות לכדורגל . 
אחרי פירסום הדו"ח החריף בקיץ הודיע השר זבולון המר , כי ידון במימצאים 
עם ראשי ההתאחדות לכדורגל , אך " השר המר עסוק ועל כן ביקש ממני לטפל בנושא " , 
אמר סגן השר גולדשטיין . הוא הבהיר , כי עניין דו"ח מבקרת המדינה על ההתאחדות 
לכדורגל לא ירד מהפרק ויהיה אחד הנושאים הקרובים בהם יטפל . 
