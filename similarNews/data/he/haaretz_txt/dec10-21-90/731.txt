שני דירקטורים בתדיראן הודיעו על התפטרותם מדירקטוריון החברה : מאיר שני , 
מנכ"ל חברת הביטוח המגן , שהוזכר כמיועד לתפקיד מנכ"ל תדיראן , ומנחם 
אבירם , יו"ר מועצת המנהלים של חברת נשר . הרקע להתפטרות הוא כנראה מצבה 
הקשה של תדיראן , והצעותיהם לשידוד מערכות . השניים הביעו את כוונתם להתפטר 
עוד לפני חודשים מספר , אך התבקשו על - ידי גורמים בהנהלת החברה להשהות 
את התפטרותם ולמנוע בכך זעזועים בחברה . במקום אחד המתפטרים מונה רו"ח יצחק 
פורר כדירקטור בתדיראן . לגבי האחר מתנהלים דיונים . שני מונה לדירקטוריון 
תדיראן על - פי בקשתו של מנכ"ל כור ויו"ר דירקטוריון תדיראן , בני גאון . 
מועצת המנהלים של תדיראן העמידה אותו בראש ועדה מטעם הדירקטוריון , שנועדה 
לגבש תוכנית כספית לתדיראן , ואמור היה ללוות את הפעלתה . ההחלטה על הקמת 
הצוות נבעה מהקשיים שהתעוררו בין הנהלת תדיראן לבנקים שסרבו להעניק לתדיראן 
אשראי חדש . ראשי חברת העובדים , הנהלת כור וקונסורציום הבנקים הנושים בתדיראן 
דנים על המשך אחזקת הבעלות על תדיראן . בעבר הוצע כי הבעלות על תדיראן תועבר 
לבנקים הנושים , עד למציאת גורם שירכוש את החברה . עתה נסוגו הבנקים מכוונה 
זו . הדיונים מתרכזים על דרך ניתוקה של תדיראן מקונצרן כור . גורם המקורב 
להנהלת תדיראן אמר אמש , כי כבר בחודשיים הקרובים תושלם מכירתה של קבוצת 
מוצרי הצריכה של תדיראן . לדבריו , לאחר מכירת הקבוצות יש להתרכז בהבראת 
החברה . 
