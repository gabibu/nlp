בסוף השבוע יסתיים הסיבוב הראשון בליגה הלאומית לכדורגל , כאשר יתקיימו 
משחקי המחזור ה - 11 . " ספורט הארץ " ביקש מהמאמן הלאומי יצחק שניאור 
לסכם בקצרה את עשרת המחזורים שחלפו . שניאור : הרמה השתפרה כי חלק מהקבוצות 
חיזקו עצמן בשחקנים שהיו זקוקים להן , הן ע"י רכש זר והן ע"י שחקנים צעירים 
או שחקני נוער . אנחנו לא אירופה אך אפשר להבחין שיש יותר תנועה ויותר לחימה . 
רואים שיפור לעומת השנה שעברה , למרות שלפעמים המשחק ברוטלי יתר על המידה . 
ביציעים יש יותר צופים , כי הקהל הבחין בשיפור ובישראל תמיד היה פוטנציאל 
של צופים למשחקי הכדורגל . הפועל פתח תקוה הוא לדעתי המועמד העיקרי לזכיה 
באליפות , אולי יחד עם בית"ר תל אביב . לפתח תקוה יש מאגר שחקנים טוב וכאשר 
נכנס שחקן מחליף , לא חשים בהבדל . בפתח תקוה נעשית עבודה כבר כמה שנים 
ורואים את התוצאות במגרש . לגבי מכבי חיפה , נראה לי שהשחקנים שלו רכים 
מדי , אך אולי הוא יביא בלם מברית המועצות והתמונה תשתנה . מכבי תל אביב 
משחק טוב מאד וחבל שאורי מלמיליאן פצוע . חסר הברק של אורי . מכבי עשה 
רכש מצויין עם הבלם הרוסי אנדריי באל . הוא הרכש הזר הטוב ביותר עד היום 
יחד עם החלוץ מפנמה של בית"ר תל אביב , דיילי ואלדז . קבוצה אחרת שהפתיעה 
אותי היא הפועל ירושלים . מזמן לא היו לה תוצאות מרשימות כאלה . בית"ר ירושלים 
מיצה את היכולת שלו מעל ומעבר , למרות שחשבו כי יהיה בשר תותחים . זו קבוצה 
שנבנית יפה . שחקנים שהיו חלשים בגביע הטוטו , השתפרו ללא הכר ומשחקים 
אחרת . למרות שנוצחו 23 ע"י מכבי תל אביב , הם הפגינו יכולת טובה וכמעט 
ניצחו . בני יהודה נחלשו עם עזיבתו של סיני , ומפני שהקישור השתנה . אך 
יש להם צעירים מוכשרים דוגמת רווה שרעבי ( מבקיע השער נגד הפועל ת"א ) 
והם עוד יוכיחו את עצמם . גם בנתניה נבנית קבוצה צעירה , למרות שאין לה 
כשרונות מיוחדים למעט אולי שי הולצמן . הפועל תל אביב לא מיצה את הפוטנציאל 
שלו . הוא נמצא בתהליך של חילוף משמרות ויכול להיות שישתפר בסיבוב השני . 
המשחק בין הפועל פתח תקוה למכבי תל אביב , השבת בבלומפילד ( 22 ) , היה 
לדעתי הטוב ביותר העונה . שתי הקבוצות שיחקו כדורגל שוטף והתקפי . לפתח 
תקוה היה יתרון קל בשדה , אך עם מלמיליאן היו יחסי הכוחות שונים ואולי גם 
התוצאה . ההפתעה הגדולה של הסיבוב היתה התוצאה בנתניה ( ניצחון על חיפה 
50 ) . מספר השערים הרב נובע מכמה סיבות . הקבוצות שיפרו את המהירות , 
משחקות יותר מודרני כאשר שחקנים רבים תוקפים ועובדה ששערים רבים מובקעים 
ע"י הקשרים . סיבה אחרת היא שאין לנו שוערים יציבים . שוער שמציל לקבוצה 
משחק בשבוע אחד , משחק גרוע במחזור שלאחר מכן ומפסיד לקבוצתו את המשחק . 
לא הייתי אומר שאחת הבעיות שלנו היא חוסר בבלמים אחוריים . אפשר לומר זאת 
על כל תפקיד . אולי יש חשש בקבוצות להציב לתפקיד האחראי הזה שחקן צעיר . 
גם אבי כהן היה קשר לפני שהוסט לעמדת בלם אחורי במכבי תל אביב ע"י יעקב 
גרונדמן . 
