עד השבוע , במשך 32 שנות השלטון הישראלי בשטחים , לא הוטל עוצר מלא על 
בית - לחם . ביום שלישי היתה העיר סגורה ולרוחב הכבישים הפנימיים נמתחו 
גדרות תיל . התנועה על הכביש הראשי המוביל לחברון היתה דלילה מאוד ואפילו 
רחבת החניה הסמוכה לקבר רחל , ההומה בדרך כלל ממכוניות ישראליות של עולי 
רגל , היתה ריקה . בכניסה לקבר רחל עמדה מונית בודדת שהובילה זוג תיירים 
חרדים מברוקלין . הבעל החזיק בידו סרט בד אדום ומתח אותו שבע פעמים סביב 
מצבת הקבר סגולה נגד עין הרע . והאישה לחשה פסוקי תהילים . הם שאלו אותי 
אם אני רוצה פיסה מהסרט האדום , שתביא עלי ברכה , והסכמתי . מה זה כבר 
יכול להזיק ? במורד שממערב לקבר רחל נמצא מחנה הפליטים עאידה , המוקף במבני 
תעשייה ומלאכה . בכניסה לעיר ממוקם מחנה נוסף , אל - עזה , שסביבו בתים 
חדשים וחנויות תיירים מפוארות . כמעט כל מיידי האבנים בכבישים הצפוניים 
של בית - לחם באים מהמחנות הקטנים הללו . בתחילת האינתיפאדה , באפריל 8891 , 
נורה למוות חייל צה"ל ששמר על משרד המנהל הישראלי בכביש הסמוך למחנה אל - 
עזה , ואז נסגר רק אזור התקרית לזמן מה . הפעם אירעה החבלה מעברו השני 
של המחנה , לא הרחק משרידי אמת המים העתיקה , שהובילה את מימי מעיינות 
אל - ערוב לירושלים . אחרי התקרית הרס בולדוזר של צה"ל את גדר האבנים , 
שבה הוטמן חומר הנפץ , ועקר את מעט עצי הפרי שהיו בבוסתן שמאחור . השטח 
הקטן גודר ונתלו בו שלטי אזהרה האוסרים להיכנס אליו . מחסומי הצבא אינם מתירים 
לנסוע אל תוך העיר אבל אינם מונעים מלחנות בצד הכביש ומלהיכנס לביתו של ראש 
העירייה אליאס פרייג . מביתו רואים את בניין הממשל ואת מקום התקרית . פרייג 
הגיע זה עתה מסיור קצר בעיר . איפשרו לו לעבור , הוא אומר , " החיילים 
מכירים אותי " . ואכן הוא ראש עיר ותיק וידוע , מהאחרונים שנשארו על כיסאם 
מאז הבחירות המוניציפאליות שהיו בגדה ב2791 וב6791 . בעבר נחשב מנהיג מסורתי , 
התומך בירדן , אבל עם הזמן התברר לכל שהוא מקובל גם על אש"ף . הוא נפגש 
בשעתו פעמים אחדות עם יאסר ערפאת ונסע לתוניסיה . פרייג זוכה להערכת הכלל , 
משום שנבחר לתפקידו בבחירות דמוקרטיות ולא מונה כמו ראשי עיריות אחרים 
בידי הממשל הצבאי . בשיחה עמו לא נכנס פרייג לניתוח הוויית האינתיפאדה . 
לשאלה אם יש או אין מעבר לשימוש בנשק חם הוא עונה : " אין שום שינוי , 
יש עליות ומורדות בתקריות וכך יהיה עוד עשרים או שלושים שנה אם יתגברו , 
כמו עכשיו , הייאוש והמרירות , ואם אתם הישראלים תמשיכו לדבר רק על גירוש 
ערבים ועונשים וטרנספר " . הוא כועס על מה שנראה לו כחוסר אונים של מועצת 
הביטחון והתעללות של ארצות - הברית בפלשתינאים , והכל מפני שאין להם נפט . 
הטרמינולוגיה הפלשתינית שבפיו מוכרת : ארצות - הברית והקהילה הבין - לאומית 
נוהגות בצביעות , בגלותן עניין במפרץ בגלל הנפט , בעוד שהן מניחות לישראלים 
לעשות בגדה ובעזה ככל העולה על רוחם . מיד אחרי הפיגוע בעיר גינה אליאס פרייג 
את החבלה שגרמה למותו של הצנחן גיא פרידמן , ועכשיו הוא טרוד בבעיות שיוצר 
העוצר המתמשך . מדי רגע קוראים לו לטלפון . הממשל הצבאי , הצלב האדום , 
תושבים במצוקה . הוא מסדיר את תנועת האמבולנסים העירוניים , שרק להם מותר 
לנוע בזמן עוצר ולהוביל חולים ויולדות . זה עתה עשה סידורים לספק לחם לעיר 
ממאפיות בבית - גאלה הסמוכה . הוא מאוד פסימי , מודע לאווירה החדשה בשטחים 
המוצאת ביטוי בכרוזים ובסיסמאות על הקירות הקוראים למאבק אלים בישראל . 
לפי שעה רק קבוצות המוסלמים הקנאים והחזית העממית של גורג חבש תבעו במפורש 
לאחוז בנשק . " המפקדה המאוחדת " של האינתיפאדה הסתפקה בהנחיה כללית להפעיל 
את כל האמצעים נגד ישראל , אבל נראה שגם הפתח הולך בעקבות האווירה ברחוב , 
והשבוע פורסם כרוז מטעמו המשבח את " מלחמת הסכינים " . לא השינויים באינתיפאדה , 
אלא המשבר במפרץ פגע יותר מכל בבית - לחם , שהיתה עד לפני זמן לא רב עיר 
פורחת . מחלון ביתו של אליאס פרייג נראה הגיא הרחב הפונה לבית - גאלה , 
שהיה לפני שנים אחדות שטח טרשים ריק ועתה הוא בנוי כולו . השגשוג הכלכלי 
של שנות ה07 וראשית שנות ה08 שינה כאן כליל את הנוף . לשכונה החדשה ממול 
קוראים התושבים דוחה , על שם בירת נסיכות הנפט קטר שבמפרץ , לשם יצאו בני 
הסביבה לעבוד ושלחו את הכסף לבניין הבתים הללו . בעזרת כספי המפרץ התפתחה 
תעשיית התיירות של בית - לחם , עד שסיפקה תעסוקה לכמעט % 08 מתושבי העיר . 
עכשיו אין כספים מהמפרץ ואין תיירות . פרייג אומר שבשנים הטובות היו באים 
לבית - לחם מיליון תיירים כל שנה . אפילו בזמן האינתיפאדה המשיכו התיירים 
לבוא ולספק פרנסה לחנויות המזכרות , לחברות האוטובוסים , לעשרות מסעדות 
ולכמה בתי מלון . אחרי פלישת עיראק לכוויית ירד מספר התיירים ואחרי חלוקת 
מסיכות הגז אין הם באים כלל . בית החרושת של פרייג לעיבוד צדף נסגר , ונסגרו 
כמעט כל מפעלי התיירות האחרים . מתוך 08 המסעדות בעיר נותרו פתוחות בשבוע 
שעבר רק ארבע . בתי המלון נסגרו וכל העובדים הלכו הביתה . " בעצם אני 
לא מדייק " , אומר פרייג , " הממשל לא נותן להם לשבת בשקט בבית ודורש מהם 
להתייצב ולשלם מס הכנסה כאילו מיליוני תיירים ממשיכים להגיע לכאן " . אפילו 
מפועל הניקיון בעירייה דרשו מס גבוה ופרייג הלך להשתדל בעבורו אצל המושל . 
בינתיים התרוקנה גם קופת העירייה והוא לא שילם את משכורות נובמבר . כסף 
ערבי שנשלח אליו באופן סדיר מחו"ל חדל להגיע . מהו כסף ערבי , אני שואל , 
כסף שמועבר באמצעות אש"ף ? פרייג אינו מפרט : כסף ערבי זה כסף ערבי . 
עוד עשרה ימים יחול חג המולד , ולהוציא הטקסים הדתיים בכנסיות לא יהיה השנה 
מאומה בבית - לחם . העירייה אינה טורחת לקשט את העיר כבר עתה ברור שלא 
יהיו צליינים . נדמה לו לפרייג שמדי שנה המצב הולך ורע , והוא אומר : 
" אם לא הייתי ראש עיריית בית - לחם לא הייתי יוצא בכלל מהבית בחג המולד , 
ממילא לא יהיה בעיר כלום מלבד מצור של מאות חיילים ואנשי ביטחון ישראלים 
שלא נותנים לאף אחד לזוז " . מעולם הוא לא דיבר בתסכול כה עמוק על המצב בעירו . 
בחוץ שעת צהרים מאוחרת ובכביש הראשי מעט תנועה . כלי רכב בעלי לוחיות זהוי 
של חברון שבים מירושלים ומכוניות ישראליות נוסעות ליישובי גוש - עציון . 
ליד קבר - רחל חונה רק רכב צבאי וצפונית משם מרחיבים את הכביש לירושלים . 
