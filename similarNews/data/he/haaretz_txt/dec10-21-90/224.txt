כמו הד לקולות קדומים נשמעו השבוע דבריו של שר הביטחון הפעם זה משה ארנס 
על התגובה הישראלית למה שנראה כהחרפת האינתיפאדה במלאות לה שלוש שנים . 
" על אש נגיב באש " לא נשמע הרבה אחרת מאשר לשבור את העצמות . כאשר משתמשים 
רק בידיים , סבר שר הביטחון של אז , התשובה היא מה שנקרא לגדוע את יד הטרור . 
כאשר יורים , אומר לנו עכשיו מחליפו , המענה הוא לירות בחזרה . דלות רבה 
ואכזרית של יצירתיות ההנהגה מצויה בתגובות אלה בשני קצותיה של תקופה קשה . 
במהלכה התנהל אצלנו קרב על הפתרון המדיני שהסתיים לפי שעה בניצחונה החלול 
של העמדה הימנית . לא נוכל לדעת אם כושר שכנוע רב יותר והרכב אחר של הנהגת 
המערך היו מחוללים שינוי . מותר עם זאת לומר כי ציבור שאינו מוכן לספק את 
התמיכה הדרושה למהלכי שלום נועזים , אינו יכול לבוא בטענות אלא כלפי עצמו . 
שקר יעשה בנפשו אם ייצא ידי חובת הגיונו ומצפונו רק על - ידי ביזוי נבלותם 
של הפלשתינאים . הפרספקטיווה של הזמן שחלף עוזרת להעמיק את המבט אל התהליך 
הנרחב הזה בשטחים . מהר מאוד חלפה האשליה של שר הביטחון רבין , שבשובו 
המושהה מביקור בארה"ב לפני שלוש שנים הבטיח פתרון בתוך ימים או שבועות . 
אך גם עכשיו , למרות הסטטיסטיקות המבולבלות על קשיים והישגים בדיכוי ההתקוממות , 
אין שום הצדקה להניח שהמרי הפלשתיני לא יימשך עוד זמן רב . סיכומי שלוש 
השנים בסוף השבוע שעבר נשמעו ברובם כמו החלק הראשון של " גוליבר " או של 
" עליסה " : אי אפשר היה לדעת אם הגיבור לא יעבור בקרוב מארץ הגמדים לארץ 
הענקים או אולי ייפול לארץ המראות . מעל כל הפרשנויות ( חלקן סיפורי תרמית 
עצמית על אודות הכישלון הפלשתיני בשטחים ) ריחפה בעיקר אי - ודאות . עובדה : 
בעוד יום השנה השלישי עמד בסימן ריבוי סכינאות מנוולת , הביא השבוע הראשון 
של השנה הרביעית את השלב החדש של שימוש בנשק חם ובמטעני חבלה . אבל גם נוכח 
הקורבנות , שכל אחד מהם הוא עולם מלא , האמת היא כי ישראל לא ספגה בשלוש 
שנים אלה אותה מידה של נזק בנפש וברכוש שתזעזע אותה לראות את איום ההתקוממות 
בכל היקפו . מדי פעם נזעקנו בלב שותת דם . מדי פעם נשמעו הקריאות כי לא 
ניתן ולא נוכל עוד ועד מתי . אבל גם הזיכרון הקיבוצי המתפוגג שלנו אינו 
יכול שלא לשחזר עוצמות אחרות של זעם ציבורי ושל נחישות לעשות לשינוי מצב 
בלתי נסבל . כך היה אחרי סברה ושתילה כאשר ציבור גדול ידע נכון יותר לומר : 
חש בקרבו את הדחף לאלץ את ממשלתו לקום ולעשות מעשה . שנים ארוכות ומרות 
חלפו כאן מאז ראשית דצמבר 78 מבלי שדחף כזה יתעורר . מי שטוען כי ההתקוממות 
הפלשתינית לא הצליחה לצבור תאוצה שתוציא אותנו משיווי משקל , אינו מבחין 
בסתירה הטראגית שבאמירה כזאת . יכולתנו לחיות עם האינתיפאדה איננה מדד של 
עוצמה ישראלית אלא של ליקוי המאורות ברחוב הישראלי . מדינה בעלת עוצמה ותשתית 
כשלנו מסוגלת , כמובן , לעמוד באירועים כאלה תקופה ארוכה : היא יכולה 
אך אסור לה . כושר הדימוי שלנו מוגבל על - ידי חוסר הנכונות לצייר את האינתיפאדה 
בממדיה הגרועים ביותר . רבים מאתנו מעדיפים לשער ובצדק שנוכל להחזיק מעמד 
נוכח מה שקורה בשטחים ובחוצותינו . בכך נדמה לנו שאנו מגדירים את חיוניותה 
של החברה הישראלית ואת עוצמת כוחות הביטחון שלנו . אבל לא צריך להיות לנו 
שום עניין לברר את גבולותיו של הכושר הוודאי הזה . גם צרפת של דה - גול היתה 
מסוגלת להתמיד בניסיונות הדיכוי של המרי בשטחים המוחזקים באלגיר . דה - 
גול סבר שלא מן הראוי להמשיך ולהעמיד את האפשרות הזאת למבחן . ואף כאן מנהיגות 
נכונה , הרוצה בהסדר טריטוריאלי נועז ואינה מתנגדת לו בכל כוחה , היתה 
יכולה להתחיל בשינוי של מצב שהוא שורשה של ההתקוממות . במקום להשליך את 
מנהיגי הפלשתינאים למעצר ולנסות לגרש אותם , היא היתה יוזמת הידברות אתם . 
עכשיו נתחיל לשמוע על כל מיני רעיונות חדשים . על ריכוז המאמץ הביטחוני 
בצירי התנועה העיקריים בשטחים . אולי על יציאת כוחות צה"ל מקסבות מסוכנות 
במיוחד ומלב רצועת עזה . אם אמנם כך יקרה , יהיו אלה צעדים נכונים כשלעצמם . 
אבל אין מאחוריהם אותה ראייה של היעד הסופי אשר בלעדיה לא יהיה כאן סוף 
לזוועה . אין בהם הבנת השקר העמוק בדבר כוחנו , המסתיר חולשה גדולה . 
