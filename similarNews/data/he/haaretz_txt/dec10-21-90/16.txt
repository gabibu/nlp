סרטים סובייטיים רבים שהוקרנו לאחרונה , תיארו את המציאות העירונית העכשווית 
בבריה"ם כסיוט . רבים מהם עושים זאת בסגנון קולנועי שהוא על סף ההזיה . 
יש משהו בסרטים אלה שמזכיר את הסרטים האמריקאים של שנות השבעים , שתיארו 
את הכרך הגדול כמנגון אנושי שיצא מכלל שליטה שבו נאבקים אלה באלה הכוחות 
השולטים בעולמו העליון והתחתון . זה נכון במיוחד לגבי סרטו הראשון , כבמאי , 
של פאוול לונגין . ההשפעה האמריקאית מורגשת גם בסגנונו של הסרט , גם משום 
שהוא משתמש במוסיקת הגז ושולח את אחת משתי דמויותיו העיקריות , בסופו של 
דבר , אל עבר הארץ המובטחת , ארה"ב . למרות שיש בסרט אלמנטים ריאליסטיים , 
הרי זה ריאליזם הזייתי , שמעניק לסרט את כוחו ההיפנוטי . בצבעיו , בקצביו , 
בתזזית שאוחזת בו , באירועים ובמראות הגודשים אותו , הסרט הוא מין סיכום 
נושאי וצורני של קולנוע אירופי ואמריקאי משנות הששים , השבעים והשמונים . 
הרבה חדש אין כאן , מעבר לעובדה שהסרט מגיע אלינו מבריה"ם , וזה עדיין 
מצליח להפתיע אותנו . הוא עשוי ביעילות , והוא מסמך קולנועי מרתק . העלילה 
מתארת עימות בין שליקוב , נהג מונית אלים ותוקפן , מתאגרף לשעבר ( פיוטר 
זאיצנקו ) , וליושה , נגן סקסופון יהודי ואלכוהוליסט , נודניק הרסני 
ואגרסיווי , ( פיוטר מאמינוב , שהוא אחד מכוכבי הפוף הנודעים של בריה"ם ) 
. ליושה נהנה להתעלל ביריבו הגברתן ולקבל מכות ממנו . המפגש בין השניים 
מתרחש בעת מסע לילי ברחובות מוסקווה במונית של שליקוב , שבסופה נמלט ליושה 
היהודי בלי לשלם לו את שבעים הרובל שהוא חייב לו . כאן מתחיל המרדף של שליקוב 
אחר ליושה כדי להשיג ממנו את הסקסופון שלו , ואחר כך ניסיון להשיג את הסקסופון 
בעולם התחתון במוסקווה של סוחרים בסחורות גנובות , של זונות , של אלכוהוליסטים 
ומסוממים . אין לשכוח שלקולנוע הסובייטי היסטוריה ארוכה בהצגת פנים אלה 
דווקא של החברה הסובייטית בסרטיו הרדיקליים ביותר : דזיגה ורטוב , הציג 
בשנות העשרים , ביומני ה"קינו עין " ו"קינו פרוודה " , את בעיית האלכוהוליסטים 
והזונות במציאות הסובייטית החדשה . הסרט הזה הוא מעין חזרה אל יסודותיו 
החתרניים של הקולנוע הסובייטי . הסרט מתחיל באופן מהמם במסע לילי ברחובות 
מוסקווה . לונגין נהנה להציג בפנינו את צדה הכעור והזדוני של ההוויה העירונית , 
והוא גודש את סרטו בסצינות קצרצרות רבות שאמורות להתחבר לכלל תרבות הפוף 
והנגד הפועלת כיום בחברה הסובייטית . הוא במאי אינטליגנטי , כך שהגודש 
הזה חותר מעבר לסתם התרסה וזוכה לנפח פיוטי ואנושי . העלילה ומערכת היחסים 
בין שני גיבוריה , משמשות ללונגין ליצירת אליגוריה על מערכות הכוחות הפועלות 
כיום בחברה הסובייטית . לונגין מטפל בהיבט מעניין זה במידה מרובה של אירוניה 
והומור שחור . התוקפנות שמאפיינת את דמויותיו גולשת גם אל תוך הסרט עצמו , 
והיא אפקטיווית . ניתן לראות בסרט עדות מרתקת ומעמיקה למדי של מצב מנטלי 
עכשווי . אינני שותף להתפעלות הכללית ממנו , כי נדמה לי שחסרה לו קומה 
נוספת שהיתה יכולה להפוך אותו ליצירה בעלת עוצמה של ממש . יש בו משהו שמזכיר 
את האפקטיוויות והעוצמה של פזמון מוצלח במצעד הפזמונים , שעשוי להישכח כעבור 
חודשים מספר , אולם בינתיים כיף להקשיב לו . 
