חבלי הרצתו של המשרד לאיכות הסביבה הם קשים ביותר . עד היום לא הושלם תהליך 
העברת הסמכויות והעובדים הסביבתיים אליו ממשרד הבריאות . שנה ורבע לאחר 
הקמת המשרד חדל השר רוני מילוא לכהן כשר לאיכות הסביבה . מאז , במשך שמונה 
חודשים , לא כיהן שר במשרד במשרה מלאה ותהליך גיבוש המשרד החדש נפגע מכך 
לא מעט . בימים אלה מונה סגן השר במשרד ראש הממשלה , יגאל ביבי , לתפקיד 
סגן השר לאיכות הסביבה ולממונה המיניסטריאלי על המשרד . אין ספק שביבי 
הוא הטוב ביותר מבין המועמדים לאיוש הלשכה הריקה . אישים כמו אברהם שריר 
או אפרים גור , עם תדמית ציבורית מפוקפקת למדי , בוודאי שלא היו תורמים 
לדימויו של המשרד לאיכות הסביבה . אחרי חגיגות הכניסה לתפקיד והכותרות בעיתונים , 
מתחיל מבחנו המעשי של סגן השר ביבי , שלזכותו יש לומר שכמי שכיהן כראש 
עיריית טבריה במשך שנים , נושאי איכות סביבה אינם זרים לו . מבחנו העיקרי 
של ביבי יהיה ביכולתו לתת למשרד לאיכות הסביבה את המעמד הראוי לו בממשל הישראלי . 
במדינות המערב נחשבת השרת לאיכות הסביבה לאחד התפקידים הבכירים בממשל . 
לא כן בארץ . עד היום לא הצליח המשרד במישור הממשלתי להבדיל ממעמדו בציבור 
הרחב לרכוש את יחס הכבוד הראוי מצד ראשי הממשל , ובמיוחד מצד שר האוצר , 
המתבטא גם בהקצאת תקציבים הולמים . יש בין אנשי משרד האוצר כאלה שעדיין 
חושבים כי ניתן יהיה יום אחד לסגור את המשרד . מי שקורא את ספרי התקציב ועוקב 
אחרי התייחסות אנשי האוצר למשרד לאיכות הסביבה , מגלה כי קיימת התנכרות 
לאורך כל הדרך למשרד שעליו מוטלות כיום משימות לאומיות ממדרגה ראשונה . 
יחסם המשווע של אנשי האוצר למשרד לא החל בתקופת מודעי אלא עוד בתקופת כהונתו 
של שר האוצר שקדם לו , שמעון פרס , שסירב להעמיד תקציבים בסיסיים למשרד . 
יתרה מכך , לאחר שהשר מילוא הצליח בפברואר להשיג תקציב נוסף של חמישה מיליון 
שקל למשרד , וסכום זה היה אמור לשמש את איכות הסביבה בשנה הנוכחית , הועבר 
רק לפני ימים ספורים תקציב נוסף זה כשהוא מקוצץ לשלושה מיליון שקל בלבד . 
ועוד : גם סכום מקוצץ זה הוא בגדר של תשלום חד - פעמי ולא הוכנס לתקציב 
איכות הסביבה לשנת התקציב הבאה . מה שמוטל עתה מיידית על ביבי הוא להתמודד 
על הגדלת בסיס התקציב של המשרד לאיכות הסביבה לשנה הבאה ( 1991 ) . הצעת 
תקציב זו אושרה עקרונית בממשלה בשבוע שעבר , ועתה היא אמורה להיות מובאת 
לדיונים מפורטים יותר בוועדת הכספים של הכנסת , שביבי חבר בה . הדבר יאפשר 
לו לפעול כדי להשפיע על חברי הוועדה להכניס שינויים בהצעה המקוצצת מדי של 
האוצר . יש להדגיש כי אין המדובר בסכומי עתק אלא בכבשת רש המסתכמת בתקציב 
כולל של כעשרה מיליון שקל . ביבי גם יצטרך להפשיל שרוולים כדי להתמודד עם 
ההנהגה הנוכחית של משרד האנרגיה בדמותם של השר יובל נאמן והמנכ"ל אורי וירצבורגר . 
על סדר היום הסביבתי של ישראל עומדים נושאים כמו הבג"ץ של בתי הזיקוק וחברת 
החשמל נגד הצווים האישיים לשיפור איכות האוויר , התנגדות משרד האנרגיה לתקני 
איכות האוויר החדשים שנחתמו בשעתו על ידי השר לאיכות הסביבה , אך לא פורסמו 
בשל התנגדות זו , דבר שמעכב החלתם בארץ של תקנים הנהוגים במדינות המערב 
כבר שנים רבות , הכנסת דלק ירוק נטול עופרת לשימוש רחב בארץ , ונושאים 
נוספים שמשרד האנרגיה חוסם את קידומם . האתגר הגדול ביותר שעמו יצטרך המשרד 
לאיכות הסביבה להתמודד בשנים הקרובות קשור בתנופת הפיתוח הצפויה בשל גלי 
העלייה . אסור לחזור על השגיאות שנעשו בשנות החמישים והששים , שאת מחדליהם 
אנו משלמים באיכות החיים והסביבה של אוכלוסי ישראל עד היום . 
