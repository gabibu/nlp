פורים , הערות ומתנות קטנות . הפגישה הלילית הראשונה שלנו מלמדת על תכונה 
יקרה של הרוסים : הכנסת האורחים החמה כל - כך , אהבתם להעניק מתנות זה 
לזה ולאנשים שאתם הם רוצים להתיידד . תיירים שמצאו שהרוסים ברחוב הם מחוספסים 
ומנותקים , הפקידים הסובייטים קרים ונוקשים והמלצרים מייאשים ברודנותם ובאדישותם , 
מופתעים תכופות מצד נדיב זה של האופי הרוסי . אך קור וחום משמשים באופי 
הרוסי בערבוביה . ומורכבות זו של אופיים מסבכת את דרכו של מיכאיל גורבצוב 
לקראת מדינת חוק , ומחבלת גם בצעדים הבסיסיים ביותר וההססניים בדרך כלל 
המיועדים לחלץ את הכלכלה הסובייטית מהבוץ . גורבצוב זכה אמנם בפרס נובל 
לשלום על מדיניות החוץ שלו , אך מבית בעייתו הבסיסית היא כיצד לעורר מוטיווציה 
בקרב בני עמו . בעוד טוב המזג של הרוסים , ושל רוב שאר הלאומים הסובייטיים , 
הופך את החיים האישיים לנסבלים , תכונות רצויות פחות מקשות לעתים תכופות 
על ניהול החיים בציבור ומציבות מכשולי ענק בדרך לרפורמות : הם אסקפיסטים , 
לא מעשיים , נרפים בעבודתם ומקנאים קנאה צורבת בכל מי שמנסה להתקדם . 
במערב יודעים וגורבצוב טרח למקד את תשומת הלב בנקודה זאת שהביורוקרטיה 
המפלגתית והממלכתית מתחפרת בעמדותיה וש81 מיליון פקידים , על - פי אומדנו 
של גורבצוב , הנאחזים בכוח ובזכויות היתר , חוסמים את הרפורמות ומחבלים 
ברבות מהן . אך הרבה פחות מכך מבין המערב שהלך רוחו של האיש הממוצע מעכב 
את הרפורמה לא פחות . צדו השני של מטבע רוחב הלב והרגשנות הרוסיים הוא חוסר 
אחריות וחוסר מעשיות . " המנטליות הרוסית איננה מבוססת על הגיון בריא " , 
אמרה הסופרת טטיאנה טולסטאיה . " החשיבה שלנו אינה סדורה , לוגית . 
בתרבות המערב , אולי בתרבות האירופית , הרגש נחות מן השכל ; אבל לא ברוסיה . 
לא טוב להיות רציונלי , פיקח , חכם , אינטיליגנטי וכולי . היות אמוציונלי , 
חם , חביב , אולי אפילו רוחני במלוא מובן המלה זה טוב " . " זוהי הנפש 
הרוסית " , אמר לי המשורר אנדרי ווזנסנסקי יום אחד אחר הצהריים , כשישבנו 
על ספסל בפארק . " אני חושב שיש בנו אהבת הספר , מה שנקרא חיים רוחניים . 
אנחנו יכולים לדבר יומם וליל על כל מיני שאלות קיומיות . זוהי דרך החשיבה 
הרוסית . " אני רוצה שהכלכלה שלנו תהיה כמו במערב . אני רוצה שתהיה לעם 
שלנו איכות חיים טובה , רמה טובה , כמו באמריקה , וטכנולוגיה כמו ביפאן 
ובאמריקה . אבל אני חושש שנאבד חלק זה של הנפש הרוסית , אהבתנו לספרות , 
וגם , איך אפשר להגיד את זה , את האופי הלא - מעשי שלנו . אנו עצלים 
מדי , ואולי זהו חיסרון . אבל זה גם יתרון " . לפי השקפה זאת , הרוסים 
מועדים לאסקפיזם , אם על דרך ההתפלספות " העצלה , החולמנית " של האינטליגנציה 
כניסוחה של טולסטאיה או על דרך האלכוהוליזם הגס וההמוני הנפוץ בקרב הפועלים 
והאיכרים ומשקף לעתים קרובות יצר הרס - עצמי . השיטה עצמה לא רק מעודדת 
התנהגות מעין זו אלא אף מזינה אותה . המחסור האימתני במצרכים שולח אנשים 
לבקש להם ניחומים מיידיים . אם העתיד אינו מציע כל תקווה , לשם מה לתכנן 
לטווח הרחוק ? למה לא להפריח משכורת חודשית שלמה במסיבת יום הולדת אחת ? 
במשך השנים גידלה השיטה הסובייטית מהנדסים שלמדו לחפש בראש ובראשונה את התוצר 
המוגמר , והם ממלאים עתה את מסדרונות משרדי הממשלה והמפלגה , מנהלים מועצות 
ערים וארגונים מפלגתיים בכל הדרגים . אך גם אם מחשיבים קבוצה זו , שאך 
בקושי אפשר להשוותה לאנשי העסקים במערב , הרוסים אינם עם תאב - קריירה ; 
התמרורים העיקריים בחייהם אינם הצלחה , התקדמות , עשיית עסקים וצבירת 
רכוש חומרי . זה נשמע פרדוקסלי , בהתחשב בתעמולה הסובייטית הבלתי - נלאית 
על עבודה ומשמעת כתכונות לאומיות . אך חריצות , משמעת ויעילות אינן זוכות 
להערכה רבה מצד רוב האזרחים . לפני שנים תיאר בפני כלכלן ממשלתי את מקומה 
של העבודה בסולם הערכים של הרוסי . " אדם יכול להיות פועל טוב , אך עבודה 
אינה אלא דבר " , אמר לי . " מה שחשוב הוא רוחניותו של האיש , יחסו לאחרים . 
אם הוא חסר מעצורים , קר , אנשים לא יחבבו אותו . יש לנו שם לזה , סוחובאטי , 
יבשושי , אבל סוחוי יבש אפילו גרוע מכך . ולבסוף , סוחאר , יבש כצנים , 
ללא כל מגע אנושי אין גרוע מזה " . הערצה זו לחום אנושי מלבבת , אך הרוסים 
נוטים לעבור את הגבול . באמצעות אותן תכונות משובחות הם נוטים להצדיק התנערות 
מאחריות , העדר יוזמה ורשלנות בעבודה . אם אמריקה נשלטת בידי מכורים לעבודה , 
ברית - המועצות שקועה עד צוואר בחוסר מוטיווציה . אנשי כלכלה ומדעי החברה 
מאשימים את הכלכלה המתוכננת של סטאלין ואת הפיקוח הריכוזי הנוקשה בעיצוב 
כוח עבודה צייתני וסביל , המוכה בנגע ההעדרויות , הבטלנות , תוצרת באיכות 
לקויה , מוסר עבודה ירוד ואלכוהוליזם חמור . " אפתיה , אדישות , סחיבות 
והעדר יחס של כבוד לעבודה הגונה הפכו למכת מדינה " , אומר הכלכלן ניקולאי 
שמליוב , התומך ברפורמה . " בה בעת מתרחבת הקנאה התוקפנית בכל מי שמרוויח 
הרבה , ואפילו ביושר " . גורבצוב וקודמו , יורי אנדרופוב , זיהו במוסר 
העבודה הסובייטי הירוד את עקב אכילס הלאומי , והם החלו תוקפים את הבעיה 
ברגע שהגיעו לשלטון . כל אחד מהם התחיל בתפקידו בתרועות על הגברת המשמעת 
בעבודה והיאבקות בקהות הבטלנית של מעמד הפועלים הסובייטי ובבת לווייתו , 
ההתמכרות לאלכוהול . אנדרופוב , ראש הק - ג - ב לשעבר , סגר בשעות העבודה 
את החנויות לממכר משקאות חריפים ואפילו הורה לסוכני משטרה לגרש פועלים מה"בניאה " , 
בית המרחץ הרוסי , מקום מקלט ידוע . אנשים לא רק מתרחצים שם , ב"בניאה " , 
אלא גם שותים בירה ואוכלים דג מלוח ומשחקים בקלפים או סתם מעבירים את הזמן 
בפטפוטים . בפי הפועלים הסובייטים עצמם שגורה אמרה שמבטאת את הציניות הגלויה 
שלהם : " הם מתיימרים לשלם לנו ואנו מתיימרים לעבוד " . לעתים קרובות הפועלים 
מפצים את עצמם על שכרם הירוד בגניבה מהמדינה . האמרה הידועה היא : " מה 
ששייך לכל איננו שייך לאף אחד , ומשום כך , מדוע שלא יהיה שלי ? מכת הסחיבות 
היא רחבת היקף . במחתרת פועלת תעשיית טקסטיל מוברח ומחסנים של חומרי בנייה 
וציוד , פירות וירקות טריים ובשר . אנשים אוהבים להחליף בדיחות על מעללים 
אלה . מספרים על פועל היוצא מבית החרושת לאחר העבודה כשהוא מסיע מריצה מכוסה 
ביריעת בד . השומר בשער , שתפקידו למנוע גניבות , מרים את היריעה , וכשהוא 
מגלה שהמריצה ריקה הוא נותן לפועל לעבור . למחרת מופיע שוב אותו פועל והוא 
שוב מגלגל לפניו מריצה מכוסה . שוב מתברר שהיא ריקה , ושוב מניח לו השומר 
לעבור . ביום השלישי השומר אינו יכול להתאפק ושואל את הפועל בתסכול : " חבר , 
הרי זה בטוח שאתה גונב משהו . אבל מה ? " " מריצות " , עונה הפועל . 
השיטה חדורה בציניות ובאחיזת עיניים . מנהלי עבודה ופקידי מפלגה מקומיים 
מרמים תדיר את בכיריהם בנוגע לרמת התפוקה . כשגורבצוב הגיע לשלטון היה זה 
ברור שכולם , מקטן ועד גדול , מזייפים תוצאות . באוזבקיסטאן , למשל , 
גילו חוקרים שמדי שנה מדווחת הרפובליקה כולה על כמות יבול כוזבת של מיליון 
טונה כותנה ; הם חיפו על השקר בסכומי שוחד לא מבוטלים שנועדו לסכור את פיותיהם 
של הפקידים . לעתים קרובות פוטרים את הפרסטרויקה , בנייתה מחדש של האומה , 
במס שפתיים ובלגלוג . אחת הבדיחות הטריות מספרת על אדם הממחיש לרעהו את 
משמעות הפרסטרויקה . בידו שני דליים . האחד ריק והשני מלא תפוחי אדמה . 
ברוב גאווה הוא שופך את תפוחי האדמה לדלי הריק . " אבל דבר לא השתנה " , 
מתמרמר השני . " נכון " , מסכים הראשון , " אבל תחשוב איזה רעש זה עושה " . 
" אנשים מצפים לאיזה שינוי חיצוני שיתרחש תחת הפרסטרוקיה , אך הפרסטרויקה 
היא קודם כל פנימית " , אומר חברי ולדימיר פוזנר , פרשן טלוויזיה . " על 
הפרסטרויקה להתרחש במחשבה . כדי שהיא אכן תתפקד אנשים חייבים לשנות את יחסם 
לדברים , וזה יקרה כשהחברה תשתנה . זהו משחק גומלין , תהליך הדרגתי , 
ולא הצווים יקדמו אותו " . קשה לעקור מן השורש מנהגים נושנים , גם אצל אינטלקטואלים 
האמורים להיות שוחרי רפורמות . בוקר אחד ביקרתי אצל ולדימיר יאדוב , מנהל 
המכון הסוציולוגי במוסקווה . המקום היה נטוש כמעט כולו , וכששוחחתי עם 
יאדוב הערתי על העדרם של אנשים ביום עבודה רגיל . " היום הוא מה שהנהג שלי 
מכנה יום הרחצה " , גיחך . " אין אף אחד פה במחלקה , חוץ מהמנהל וכמה 
מעוזרי . השאר הלכו להם . תיאורטית , זהו יום הספרייה , וכולם אמורים 
להיות בה " . הוא משך בכתפיו . " אתה זוכר מה אמר גורקי ללנין , כשזה 
שאל אותו מדוע לא ישוב מחו"ל כדי לכתוב ברוסיה ? אתה יודע , ולדימיר איליץ , 
אמר גורקי ללנין , בבית , ברוסיה , כולם מסתובבים ולוחצים ידיים ומחליפים 
בדיחות וסיפורים . אף אחד לא ממש עובד . ובכן , אותו הדבר ביום הרחצה 
שלנו . כולם מסתובבים ומברכים לשלום ומחליפים בדיחות וסיפורים " . מדי פעם 
נתקלתי בפקידים ובאינטלקטואלים בגיל העמידה , הסבורים שהיחס הסובייטי לעבודה 
השתרש בנעוריהם , ובמיוחד בקרב בני המעמד הבינוני המשכיל , שהתיר לילדים 
לפתח תלות נוחה בהורים . הרוסים הם רכי - לב ביחסם לילדים . הם מפנקים 
אותם ומנסים להגן עליהם מפני קשיים ; הם מניחים להם להמשיך ולהתגורר בבית 
אחרי שסיימו את לימודיהם באוניברסיטה ולעתים קרובות תומכים בהם כספית כל 
אותן שנים . ההבדל בין הצעירים הרוסים והאמריקאים כה בולט עד שסופרים ועיתונאים 
סובייטים המסיירים בארצות - הברית התבקשו לכתוב בפרוטרוט על עבודות הקיץ 
של הסטודנטים האמריקאים . הורים סובייטים נפעמים ומזועזעים כאחת כשהם לומדים 
לדעת על סוגי העבודות של נוער אמריקאי מהמעמד הבינוני : מלצרות , עבודה 
בתחנות דלק , שמרטפות , חפירת תעלות . הם מזועזעים לשמוע שהורים מבוססים 
מאלצים בקור אתילדיהם לעבוד לפרנסתם ; לרוסים רבים הדבר מזכיר ניצול ילדים . 
אך הם מתרשמים מכך שבני נוער אמריקאים מגלים יוזמה ועצמאות . בטיול בן יום 
באזור החקלאי של מחוז ירוסלאבל , המטיר עלי פקיד מפלגה בכיר ושמו איגור 
ביישב שאלות על סוגי העבודות שעסקו בהם ילדי , ואיך שיכנעתי אותם לצאת לעבודה . 
בנו בן העשרים לומד באוניברסיטה , אך מעולם לא היתה לו עבודה . כמו צעירים 
סובייטים אחרים , הוא השתתף בפרויקטים של הקומסומול , ארגון הנוער של המפלגה 
הקומוניסטית , אך פעילויות אלה לא הובילו אותו לעצמאות כלכלית . " הוא 
תלוי בי " , סיפר לי ביישב . הוא לא הרוויח מעולם כסף . מובן , אני מצפה 
שתהיה לו קריירה טובה כשיסיים את בית - הספר . אך אינני בטוח שהוא יודע 
איך לדאוג לעצמו . אני מנסה להניע אותו למצוא עבודה . אך זהו שינוי גדול , 
וזה קשה לו ולכולנו " . בעקבות התלות בהורים באה גם תלות במדינה , שאותה 
מעודדת השיטה הסובייטית . לאחר סיום לימודיהם מקבלים הסטודנטים עבודה במסגרת 
ה"רספרדלניה " , חלוקה , בתרגום מילולי , והם חייבים לעסוק בה כדי להחזיר 
למדינה את הוצאות לימודיהם . לעתים קרובות , מתוך אינרציה או בשל האפשרויות 
המוגבלות , הם נצמדים למשרות אלה משך שנים רבות , לעתים אפילו כל ימי חייהם . 
הפרט משתלב בהיירארכיה המקומית אשר תומכת בו ומגבילה את יוזמתו כאחת . התלות 
מטופחת גם באמצעות הסובסידיות לדיור , למזון , לטיפול רפואי , לחינוך . 
הדירות הסובייטיות הן ספרטניות וקודרות , אך זולות . תשלום דמי שכירות 
חודשיים לדירת חדר יכול להסתכם ב51 רובל בלבד . גם דמי השכירות לדירה בת 
שלושה חדרים עשויים להיות לא יותר מ52 עד 03 רובל שכר שניים או שלושה ימי 
עבודה . השירות הרפואי עלוב אך ניתן חינם אם מתעלמים מהשוחד החיוני לקבלת 
שירות . החינוך אף הוא ניתן חינם אין כסף , גם ברמת האוניברסיטה . מוצרי 
המזון הבסיסיים לחם , חלב , תפוחי אדמה וגבינה כולם מסובסדים , השנה 
בעלות של 69 מיליארד רובל , כ551 מיליארד דולר . רוב הפועלים הסובייטים 
תובעים במפגיע להגביר את יעילות הכלכלה ולהגדיל את היצע מוצרי הצריכה , 
אך הם מגיבים בשלילה תוקפנית על כל הצעה שעשויה לבטל את הסובסידיות של מוצרי 
הצריכה הבסיסיים ולהנהיג מחירים לא קבועים . 
