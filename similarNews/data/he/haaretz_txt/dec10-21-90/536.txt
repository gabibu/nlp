ברלין ( מיוחד ל"הארץ " ) . הקהילה היהודית בגרמניה מחתה אתמול בחריפות 
בפני הממשלה בבון ובפני הממשלות של המדינות המחוזיות כאן על הכוונה להגביל 
בצורה משמעותית את מספר היהודים הסובייטיים שייקלטו בגרמניה . בהודעת ראשי 
הקהילה נאמר , כי יהודי גרמניה יוסיפו להיאבק למען קליטה בלתי מוגבלת של 
יהודים נרדפים מרוסיה . נושא המכסות נדון בסוף השבוע שעבר בכינוס של שרי 
הפנים של המדינות המחוזיות הגרמניות , שנערך בדרזדן . לדברי השרים התקבלה 
העקרון של הנהגת מכסה שנתית ליהודים מבריה"ם שייקלטו בגרמניה אך לא נקבע 
מספר מדוייק . העיתונות הגרמנית דיווחה , שיש כוונה להעמיד את המכסה על 
אלף בשנה . בסוף השבוע הזה ייפגשו במינכן ראשי הממשלות של המדינות המחוזיות , 
ובהזדמנות זאת תיקבע כנראה המיכסה באופן מחייב . גרמניה מוצפת בבקשות הגירה 
מצד בעלי מוצא גרמני מהמזרח , מצד פולנים רבים , רומנים , צכים ועוד . 
בנוסף לכך מגיעים לגרמניה מדי חודש מאות מבקשי מקלט פוליטי ממדינות העולם 
השלישי . בקרב האוכלוסייה הגרמנית גוברת העויינות כלפי הזרים הרבים ונשמעות 
תביעות להגביל את מספר הנכנסים לתחומי גרמניה . הקהילה היהודית רואה בהגירה 
של יהודים מרוסיה הזדמנות לחזק את שורותיה , ולחדש את הקהילות שפעלו בערים 
שהיו בעבר בתחומי מזרח גרמניה . בשטח הזה עומדת הקהילה לרשת קרוב לאלף בניינים 
ושטחי קרקע שהיו שייכים בעבר לקהילות היהודיות שנחרבו על ידי הנאצים , ואחר 
כך על ידי הקומוניסטים . שגריר ישראל בבון , בנימין נבון , יצא בשבוע שעבר 
בסדרת ראיונות שהעניק נגד קליטה בלתי מוגבלת של יהודים בגרמניה . הוא אמר , 
שלא מדובר בפליטים , משום שליהודים הסובייטיים מחכה מולדת בישראל . לדברי 
השגריר יש להגביל את הקליטה ליהודים בעלי מוצא גרמני , או למי שקרובי משפחותיהם 
כבר חיים בגרמניה . השמאל בגרמניה תומך בקליטה בלתי מוגבלת של יהודים כדי 
לחדש את הקהילות ולחזק את המרכיב היהודי באוכלוסייה . אצל חלקים מן השמאל 
הגרמני נובעת התמיכה בקליטת יהודים גם מעמדה אנטי ציונית מופגנת . הימין 
הגרמני , בדרך כלל , מתנגד לקליטה בלתי מוגבלת של יהודים ורוצה להגבילה 
ליהודים " בעלי מוצא גרמני " , או כאלה המשתייכים ל"חוג התרבות הגרמנית " . 
על פי נתונים רשמיים בגרמניה הגישו יותר מעשרת אלפים יהודים סובייטיים בקשות 
להגר לגרמניה . כאלפיים יהודים מבריה"ם שוהים במזרח ברלין או בערים מזרח 
גרמניות אחרות . הם באו לשם לפני חודשים אחדים , לאחר שהממשלה לשעבר של 
מזרח גרמניה הכריזה על מדיניות של הגירה חופשית ליהודים הרוצים בכך . ההכרזה 
הושמעה כאשר כבר היה ברור , כי מזרח גרמניה עומדת להתפרק . בברלין מתחדד 
בינתיים הסכסוך בין הקהילה היהודית המרכזית בראשות היינץ גלינסקי לבין הקהילה 
האורתודוכסית הנפרדת " עדת ישראל " , המנוהלת על ידי מריו אופנברג . הקהילה 
המרכזית תובעת מהשלטונות של ברלין המאוחדת להעמיד לרשותה בניינים שניתנו 
לאופנברג ותומכיו , ושהיו שייכים קודם לכן ל"עדת ישראל " ( קהילה שחוסלה 
בשעתו על ידי הנאצים ) . אופנברג טוען , שהוא וחברת קבוצתו הם היורשים 
החוקיים של " עדת ישראל " . המאבק בין שתי הקהילות מתרכז גם בקליטת היהודים 
הסובייטיים השוהים בעיר . " עדת ישראל " מנסה להרחיב את בסיס התמיכה שלה 
על ידי קליטת יהודים אלה וארגון פעילויות שונות בתחומי התרבות והסעד . הקהילה 
המרכזית מצידה פועלת כדי שהיהודים האלה יצטרפו לשורותיה . 
