יש משהו מוזר ובלתי מובן בדיון על הצטיידות חיל הים בצוללות חדישות . מתייחסים 
אל הים על פי ממדיו , כל ממד בנפרד . ממד השטח ( אורך ) זוכה להערכה 
מסוימת וממד העומק להערכה אחרת . משל כאילו היו מתייחסים אל פיקוד מרחבי 
לפי ממד אחד , נאמר : ממד האורך או הרוחב ( עומק ) . כאילו היה מישהו 
אומר : מאחר שעומקו של הפיקוד קטן מאורכו , ייקבע בו סדר כוחות המתאים 
לבעיית האורך בלבד , אבל יוזנח כל הנוגע לממד הרוחב ( עומק ) . הדבר 
נשמע כל כך בלתי אפשרי , עד אשר יהיו כאלה שיטענו , בצדק , כי המשל חסר 
משמעות . אבל הם לא יבינו בקלות כי ההתייחסות אל הים על פי אחד מממדיו בלבד , 
למעט הממד האחר , היא חסר משמעות באותה מידה . בים אין רוחב כמו ביבשה 
אלא אורך ועומק , והעומק לא ככינוי מושאל אלא כפשוטו : מתחת לפני הים . 
הבעיה המרכזית מבחינה אסטרטגית שיש לדון בה ביחס לים , היא האם הוא מהווה 
זירת מלחמה . אם התשובה היא שלילית , ברור שאין צורך בפיקוד ים ולא בחיל 
ים . מספיקה משטרת ים למניעת הברחות וחדירות מסתננים . אך אם הים הוא זירת 
מלחמה , אין אפשרות להתעלם מאחד מממדיו , ובוודאי לא מממד העומק שהוא החשוב 
ביותר . הוא החשוב ביותר משום שבו מצויה הסכנה הגדולה ביותר לשיט המסחרי . 
בעבר , עם הקמתו של צה"ל , היה ברור להנהגה הביטחונית , כי ישראל תלויה 
למחייתה בנתיבי ים פתוחים ומובטחים , כיוון שהרוב המכריע של האספקה הדרושה 
לקיומה מזון , חמרי גלם , סחורות ייצוא וייבוא תלוי באופן מוחלט בנתיבי 
הים . לעובדה בסיסית זו נוסף הנתון שמדינות ערב שלחופי הים התיכון , מקיימות 
כולן ציי מלחמה בגדלים משמעותיים , ויכולות לשלוט בקלות על הנתיבים המוליכים 
לחופי ישראל . אם שר הביטחון אומר כי אין לו צורך בעומק הים כממד לחימה , 
הריהו אומר כי הים אינו מהווה זירת מלחמה . זוהי קביעה אפשרית , בשווייץ 
למשל . לכן , כדברי ההלצה הידועה , אין אדמירלים בצבא השווייצרי . אבל 
השאלה היא האם צודק שר הביטחון באומרו , כי הים חדל להוות זירת מלחמה בשביל 
ישראל ? ואין לקבל את הטענה , ששר הביטחון כנראה יעלה , כי אמנם מהווה 
הים זירת מלחמה , אלא שאין כסף להקים בה סדר כוחות מתאים . כי פירוש הדבר 
שאין כסף להבטיח את קיומה של המדינה בעת מלחמה , אם תיטול בה חלק מדינה 
ערבית אחת שיש ברשותה צי מלחמה . נשמעת הטענה כי חיל הים אשם בכך שלא תהיינה 
ברשותו צוללות חדישות , כי הוא העדיף בעבר את רכישת ספינות ה"סער " . טענה 
זו אף היא מתבססת על ההנחה שאפשר לקיים את הגנת הים באחד מממדיו בלבד . 
ובכן , לים יש שני ממדים , מבחינת חיל הים כי את ממד האוויר מפקיד צה"ל 
בידי חיל האוויר ביבשה ובים . אילו היה חיל הים מחליט לוותר על ספינות שטח 
כדי לקיים צי צוללות , היה עושה אותה שגיאה שעושים אלה המוכנים לוותר על 
צוללות אלה הסבורים כי בזירת מלחמה כלשהי אפשר להסתפק בהתכוננות בממד אחד 
בלבד . לא התעקשותו של חיל הים להצטייד בספינות שטח פועלת כיום לרעתו , 
אלא העובדה שבאופן היסטורי הוא נחשב לפחות חיוני משלושת זרועות הלחימה . 
