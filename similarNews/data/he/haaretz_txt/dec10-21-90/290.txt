כינוס השגרירים בבית מפלגת העבודה וניגוח הממשלה בפני הנציגים הזרים , דווקא 
ערב פגישתו של ראש הממשלה , יצחק שמיר , עם נשיא ארצות - הברית , ובשעה 
שהוא נעדר מהארץ , משקפים את מצבה העגום של מפלגת העבודה , הנתונה , מאז 
פירקה את ממשלת האחדות הלאומית ונחתה באופוזיציה , בהידרדרות מתמדת . מפלגת 
אופוזיציה זכאית , כמובן , לקיים מפגשים עם שגרירי מדינות זרות ולהביע 
באוזניהם את עמדתה בנושאים הלאומיים העומדים על הפרק . אולם מעולם , כפי 
שהודו בימים האחרונים השגרירים עצמם , לא כינסה מפלגת אופוזיציה את כל השגרירים , 
תוך יצירת אירוע תיקשורתי שכזה . מאז פרסום הדברים , בסוף השבוע שעבר , 
עסוקה מפלגת העבודה בהסברים , אך הנזק כבר נעשה . בחודש האחרון הצליחה 
המפלגה לספק לא מעט כותרות , שכל אחת מהן יכולה להצביע על מצוקתה . העיתונים 
מדברים על המתיחות הפנימית בין רבין לפרס , על דיכוי הדמוקרטיה הפנימית 
במנגנון המפלגתי , על הכרזות פוליטיות הנוגדות את מצע המפלגה וחוקתה , 
וקרובות לרוח מפלגות השמאל הקיצוני , על מחלוקת קשה של אחדים מראשי המפלגה 
עם ההסתדרות , בעיקר סביב אופי החברות במפלגה , על השמצות פנימיות , גם 
בנושאים שהיו פעם מוסכמים , כמו הדרך שבה יש להביא לשינוי שיטת הבחירות 
והממשל , וכמובן , על חוסר יכולתה של מפלגת העבודה לשמש אופוזיציה פרלמנטרית . 
בסוף השבוע שעבר הורו גם הסקרים על נפילתה האלקטורלית הגדולה של המפלגה , 
שאינה מצליחה להתאושש מהזעזועים שפקדו אותה בשנה האחרונה . על - פי סקר 
שפירסם חנוך סמית בסוף השבוע שעבר , אילו נערכו היום בחירות היתה מפלגת 
העבודה זוכה ב%12 מהקולות בלבד ; זהו אחוז התמיכה הנמוך ביותר בתולדותיה . 
בצמרת המפלגה מבינים כי בתקופה זאת נוח ביותר לליכוד להביא לבחירות מוקדמות , 
בין היתר כיוון שכיום יכול שמיר להמשיך לעמוד בראש הליכוד , דבר שאינו 
מובטח אם יתקיימו הבחירות במועדן . היום עדיין ניתן להתעלם מהמשבר הכלכלי - 
החברתי ההולך ומחריף , ומצוקת העלייה עדיין אינה מסכנת את שלטון הליכוד . 
אך יש גם מי שחושב על מעמדו האישי , ומעדיף ללכת לבחירות מוקדמות , ובלבד 
שיידחה כינוס ועידת מפלגת העבודה , המתוכנן לחודש יולי הקרוב . במקביל לכינוס 
השגרירים האומלל , הפגין גם דור הביניים של המפלגה , במהלך פנימי , את 
אוזלת ידו . קבוצה זאת , האמורה להצמיח מתוכה את הנהגת העתיד , התמרדה 
נגד כוונתם של פרס ורבין למנות את מזכ"ל נעמת , מאשה לובלסקי , לתפקיד 
יו"ר הוועדה המכינה של ועידת המפלגה , שחשיבותו רבה . משה שחל ויעקב צור 
החליטו להציג את מועמדותם לתפקיד , ולרגע נדמה היה כי דור הביניים יממש 
סוף סוף את כוחו במאבק בהנהגה ויגיע להישג משמעותי . אלא ששחל חשש להפסיד 
ונכנע ללחצים שהפעיל עליו פרס . צור , בתורו , לא רצה להתמודד לבדו ונכנע 
ללחצים שהפעיל עליו רבין , ובסופו של דבר התקפלה הקבוצה כולה . לא ברור 
אם בעוד שנה יצליחו הגורמים השונים בדור הביניים לגבש מועמד מוסכם לרשת את 
פרס ואת רבין . הסיכוי היחיד לחיזוקה האלקטורלי של מפלגת העבודה נעוץ אולי 
ביוזמתם של חברי הכנסת חיים רמון , יוסי ביילין , חגי מרום ואחרים , להביא 
להפרדת החברות בהסתדרות מהחברות במפלגה . לפני ימים אחדים התחיל המפקד המפלגתי ; 
קבוצה זאת פועלת לאפשר גם לחברי קופת חולים מכבי להיות חברי מפלגת העבודה . 
אלא שראשי ההסתדרות מתנגדים , כמובן , להצעה , ומנסים לקבור אותה תחת 
גל איומים . בשרשרת האירועים הפנים - מפלגתיים והחוץ - מפלגתיים , דומה 
שבכירים במפלגת העבודה , ההורסים במו ידיהם את סיכוייה של מפלגתם בקרב קהל 
הבוחרים , מכריעים את הכף . בסופו של דבר , יצליחו לרפות גם את ידיהם 
של מי שמנסים להצילה , אולי ברגע האחרון . 
