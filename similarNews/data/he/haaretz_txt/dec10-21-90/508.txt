אתה יושב מול המסך , צופה בעבודת הבימוי הראשונה של דניס דוגאן , מודע 
למקומות בהם היית אמור לפרוץ בצחוק רועם , אך שום דבר אינו קורה . בהדרגה 
אתה מקבל את המבט הזגוגי האופייני לקומדיות שאינן מצחיקות , ונכנס למין 
הלם חושים שהוא תוצאה של הפער בין המאמץ שנעשה על הבד ותגובותיך . ואז אתה 
מתחיל לחשוב שהבעיה היא בך . הילד הרע הוא דמות שכיחה בקולנוע , בקומיקס 
ובקריקטורות . הסרט מנסה להחזיר אותו אלינו בגרסה קיצונית ואנטיפטית במיוחד . 
שמו הפעם גוניור , והוא בן שבע . יש לו פני מלאך חמודות , אך נפשו זדונית . 
הוא נזרק מכל משפחה אומנת או מוסד שניסו לרסן אותו , ובהתנהגותו הוא מוציא 
אצל המבוגרים את הדחפים האלימים . אי אפשר להאשים מבוגרים אלה . גוניור 
הוא מפלצת קטנה , וכפי שהוא מתואר בתסריט עלוב זה , אין לו את היכולת או 
השנינות לחשוף את הטירוף והכסילות שבעולם המבוגרים . הוא פשוט אנטיפט קטן 
שיצמח ויהיה אנטיפט גדול . פושע - פסיכופט בשם מרטין בק הוא הדמות היחידה 
המייצגת לגביו איזושהי סמכות , וגוניור כותב לו מכתבים וחולם לפגוש אותו . 
אם ביצירות קומיות אחרות ייצגה דמותו של הילד הרע איזושהי אנרכיה חברתית 
שפרצה מתוך התא המשפחתי האמריקאי , וחיברה בין הקומדיה וסרט האימים , אשר 
גם בו מתוארים ילדים , לעיתים קרובות , כמקור הרוע , הרי לדוגאן אין התבונה 
או הכישרון למקם את דמותו של גוניור בהקשר רחב זה . אם יש אלמנטים של סרט 
אימים בסרט זה , הרי שהם באים לידי ביטוי בהומור התוקפני , המביך והלא 
מצחיק שלו . גוניור נופל לידיהם של זוג חשוך ילדים שמאמץ אותו , בלי לדעת 
לאיזה שדה מוקשים הם נקלעים . מכאן והלאה מידרדר הסרט לסדרה של סיטואציות 
קומיות , בהן מנסה גוניור להרוס את חייהם , רכושם ושפיותם של הוריו החדשים . 
הבדיחות נעשות מונוטוניות ובוטות יותר ויותר . יש לסרט גם צד סדיסטי , 
שניתן היה להשתמש בו , לו נעשה על ידי במאי נבון ומבוקר יותר , אך בצורתו 
הנוכחית הוא פשוט לא נעים . באידאולוגיה האמריקאית העכשווית , באחד מרגעיה 
הריאקציונריים ביותר , חזר האב להיות הדמות העיקרית במשפחה ( ואת האם ממילא 
צריך להעניש , כי בגללה אין לזוג ילדים משלו ) , ולכן האב המאמץ הוא שצריך 
לאלף את בנו הסורר ולקרב אותו לערכיה המקודשים של המשפחה האמריקאית . והוא 
אכן מצליח , וגם אם זה לא משכנע במיוחד , הרי שהסוף הסנטימנטלי , המטופש 
והדוחה מוכיח שוב את ניצחונו של עיקרון ההמשכיות הגברית בחברה האמריקאית . 
לסרט קצב ונפח של סדרה טלוויזיונית קומית בת חצי שעה , והוא נמתח בקושי 
רב וללא הצלחה יתרה לאורך של כמעט שעה וחצי . כל מה שחסר הוא הצחוקים המכאניים 
המודבקים לסדרות טלוויזיה . אין זה מפתיע , משום שדוגאן בא מהטלוויזיה , 
וכוכב הסרט , גון ריטר , זכה להצלחותיו הגדולות ביותר בסדרות כאלה , 
כמו " שלושה בדירה אחת " ו"הופרמן " . אני עדיין מאמין בריטר , שהוא קומיקאי 
פיסי מוכשר , וקשה לראות אותו מתבזה בסרט זה . איימי יאסבק מגלמת את דמות 
האם האומללה , שעונשה בסרט זה הוא הרבה מעבר למה שנעשה בדרך כלל לנשים בקולנוע 
האמריקאי . מייקל אוליבר הוא המפלצת הקטנה הנמצאת במרכז העניינים . 
