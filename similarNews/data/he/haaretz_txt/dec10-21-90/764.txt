דומה כי מאז לכידתו של אדולף אייכמן לא התירה העיתונות הישראלית השתוללות 
מילולית מעין זו המקיפה כעת את רמי דותן . האיש , צריך להזכיר , הוא בבחינת 
חשוד המצפה למשפטו . בינתיים כבר נאמר עליו שהוא " נבלה " , " מושחת " 
ו"מטורף " . הרמטכ"ל אמר " לכלוך " , מפקד חיל האוויר אמר שדותן " בוגד " . 
פקודת היום הנחפזת של האלוף אביהו בן נון ראויה לעיון . " תקופה ארוכה 
היתה בנו הנטייה הטבעית להאמין שבתוכנו זה לא יכול לקרות " , כתב בן נון 
והסביר : " במשך כל שנות שירותינו בחיל האוויר , חונכנו להאמין ולתפקד 
על - פי סולם ערכים מאוד נוקשה ובלתי מתפשר . ניקיון כפיים , אמינות , 
דיווח אמת היו תמיד נדבכים בבסיס העבודה שלנו , בבסיס היכולת שלנו לתפקד 
כלוחמים וכבני אדם . באופק שלנו , לא העלינו בדמיוננו תופעה שכזו " . מאז 
שמישהו המציא את הסיסמה " הטובים לטיס " , הם אכן מאמינים בדימוים העצמי 
המחניף ; יש גם המדברים על " משפחת חיל האוויר " . דם בניה , אפשר להתרשם , 
כחול . הם שומרים על סגירות אריסטוקרטית ומתחתנים בתוך עצמם . תגובתם של 
מפקדי החיל לשעבר מעניינת במיוחד בבחינת צוהר לעולם המושגים שלהם . עזר 
ויצמן היה מורח את דותן בזפת , מגלגל אותו בנוצות ומוביל אותו לראווה ברחובות 
העיר . מוטי הוד היה גוזר עליו מאסר עולם . בני פלד היה מוציא אותו להורג . 
פתאום כולם ארגנטינה . יש אולי משהו יפה בריעות הכנפיים הזו ; אולי יש 
בה תרומה לאיכותו המקצועית של החיל ; אבל יש בה גם משהו מסוכן . כי אותה 
סגירת של בני אלים " לך שמים לך ארץ " ואותו להט יצרים המביא אותם עכשיו 
לגלגל בנוצות את מי שנתפס , עלול להביא אותם גם לחפות אלה על אלה . גם אם 
משה ארנס צודק , וחיל האוויר הישראלי הוא אכן הטוב ביותר בעולם אין סיבה 
להניח שאיכותם המקצועית של אנשיו משקפת גם מידות מוסר נעלות . הכל מסכימים 
שרמי דותן הוא איש מקצוע מעולה . חיל האוויר יכול על - כן להפיק תועלת מהפרשה , 
אם ילמד ממנה לא רק היכן צריך לסתום את הפרצות שאיפשרו את המקרה הזה , 
אלא גם להתייחס ביתר ספקנות אל דימויו העצמי . מפקד חיל האוויר אומר שעל 
החיל להתמודד עם פרשת דותן " באומץ ובלי לטייח " , והוא צודק : זה כולל 
בין היתר את הצורך לבדוק את נוהלי הבקרה במערכת ; ואת הצורך לבדוק מי היה 
אחראי לתקלה שאיפשרה לדותן לעשות מה שעשה , ואת הצורך לבדוק באיזו מידה 
הדימוי העצמי של חיל האוויר איפשר את התקלה . בשלב זה אין לדעת מה תעלה החקירה . 
הרכש הביטחוני של ישראל מקיף מיליארדים רבים , ומטבע הדברים הם עוברים 
מיד ליד הרחק מעין הביקורת הציבורית . על - כן אין להוציא מכלל אפשרות שהחקירה 
במה שמיוחס לדותן תחשוף עוד פרשות . דותן מאושפז בבית חולים . אף כתב לא 
דיבר אתו מאז מעצרו . כמו לא אחת במקרים כאלה , העיתונות מתבססת כעת בעיקר 
על מה שהיא שומעת מפי חוקריו . לדותן אין אפשרות להגיב על הדברים . זה 
מחייב ריסון . הפרסום הנרחב שניתן לגידופים מפי מפקדי חיל האוויר לשעבר מחייב 
לומר גם זאת : במדינה מתוקנת חשוד במעשה פשע אינו מאבד את זכויות האזרח 
שלו גם אם ליכלך את האגו של חיל האוויר . 
