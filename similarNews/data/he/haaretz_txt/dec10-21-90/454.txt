" מי שרוצח אדם בכוונה תחילה , כאילו רצח את כל האנשים יחדיו " , אומר 
אחד הפסוקים של הקוראן . זאת ללמדך , בפסוק אחר , כי " כל בני האדם שווים 
בפני אללה ישתבח שמו " . השייחים אסעד ביוד אל - תמימי בירדן , אחמד יאסין 
בעזה , עבאס מדני באלגיריה ואחרים , העומדים בראש ארגוני הגיהאד האיסלאמי , 
והנקראים ברצועה ובגדה חמא"ס , כופרים בפסוקים אלה . הם עצמם אינם מודים 
בכך ואומרים כי את פסוקי הקוראן יש " להבין ולפרש בצורה אמיתית ונכונה " . 
לדידם כוונת המונח " אדם " , באותם פסוקים , היא " לאדם המאמין ומקיים 
ללא עוררין את ההלכה האיסלאמית " . מכאן שהאיסור על ההריגה מתייחס לאדם שלא 
מספיקה השתייכותו לדת האיסלאם , אלא עליו להאמין ולקיים את ההלכה האיסלאמית . 
על אחת כמה וכמה כאשר מדובר בשאינם משתייכים לדת האיסלאם , והמסווגים בעיניהם 
כ"כופרים " , הגם שהם משתייכים לאחת משלושת הדתות השמימיות הנזכרות בקוראן 
והמוכרות על ידו . אולם לדידם של אותם שייחים אפשר להתייחס ב"מידת הרחמים 
ליהודים ולנוצרים הנתונים " לחסות " האיסלאם במדינות האיסלאם . לא כן 
הדבר כאשר אותם " יהודים כופרים עושקים את אדמת האיסלאם ומקיימים יישות 
עצמאית של כפירה בפלשתין " . השייח אל - תמימי ותומכיו בתנועה האיסלאמית , 
הנהנים מחופש פעולה ומחסות הממשל ההאשמי בעמאן , אומרים את הדברים בגלוי 
באמצעי התקשורת : " חובה קדושה לחסל את היהודים " . צריך לזכור , שעוד 
לפני הצהרותיו הגלויות בשבועות האחרונים , פורסמו " פתאווה " ( פסקי 
הלכה ) באותו נוסח בגדה וברצועה שכללו את הקריאה המפורסמת " תן לחרב לדבר " . 
פסקי הלכה אלה באים במקביל לגלי הסתה פרועה בדרשות המסגדים ובמרבית אמצעי 
התקשורת הערביים ובעיקר הירדניים . כך הם מוצאים את דרכם ללב אותם צעירים 
שביצעו את מעשי הרצח בשבועות האחרונים בתחום הקו הירוק . השייחים אל - תמימי , 
יאסין ואחרים , הנחשבים ל"בעלי ענין ישיר " בסוגיה הפלשתינית , כופרים 
גם ב"תוכנית השלבים " אותה אימץ אש"ף במועצה הפלשתינית . לדידם , כל אדמת 
" פלשתין מהים ועד הנהר היא אדמת הקדש מוסלמי " ואין זכות לאיש , ויהיה 
זה ערפאת או אחרים , להתמקח , להתפשר או לוותר על חלק ממנה . דעות בסיסיות 
אלה מוקנות בהצלחה לצעירים המזוקנים השומעים בצימאון את דברי הדרשנים לא 
רק במסגדי הרצועה והגדה אלא גם בירדן ובמדינות ערביות נוספות . עבד אל - 
עזיז אל - רנתיסי , מראשי החמא"ס ברצועה , אומר , בין היתר , לעיתון 
" אל - חיאת " המופיע בלונדון , כי ההישג המרכזי של ההתקוממות בפרוס השנה 
הרביעית הוא התמוטטות עקרון הדו - קיום . אל - רנתיסי ומנהיגיו מעלים חיוך 
רחב כל אימת שהם שומעים הצהרות ישראליות , הקובעות כי " תופעת הסכינאות 
לא תיפסק ללא חידוש מאמצי השלום " . ככלות הכל אותם " סכינאים " פעלו בבקעה , 
ביפו ובמקומות אחרים לא בגלל סירוב ישראל להכיר בתביעת אש"ף להגדרה עצמית 
לפלשתינים או לכינון מדינה בגדה וברצועה . הסכינאות , לדידם של ראשי הגיהאד - 
חמא"ס היא חלק ממלחמת התשה כוללת , שמטרתה , לדברי אל - רנתיסי , לגרום 
להשפעות שליליות על החייל הישראלי ולהביאו לידי מנוסה מול האבן . וכן 
מטרתה לגרום " לפחד ברחוב הישראלי " ולקורבנות בנפש וברכוש . ראשי הגיהאד - 
חמא"ס ופעיליו בגדה וברצועה , שנמנעים כנראה מליטול במישרין חלק בפעולות 
רצח וחבלה , נהנים מיתר ביטחון , חופש תמרון ופעולה מעמיתיהם בסוריה למשל . 
עד כה לא היתה להנהגת החמא"ס סיבה לחשוש מתגובה דרסטית , מקיפה וכוללת 
מצד השלטונות חרף פעולות הרצח האחרונות . הדבר מעודד את ההנהגה ופעיליה 
וגם את המבצעים להמשיך בהגשמת הקריאה " תן לחרב לדבר " . הדבר גם מעודד 
את אותה הנהגה , הזוכה לסיוע רב בעולם הערבי , להמשיך במאמציה להשתלט על 
הרחוב ולהפוך למי שנותן את הטון בשנה הרביעית להתקוממות . 
