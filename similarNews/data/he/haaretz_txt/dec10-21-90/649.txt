מחזהו של דייוויד ראב מפגיש את זוועת מלחמת וייטנאם , שאותה מגלם בן המשפחה 
דייוויד החוזר עיוור הביתה , עם החלום האמריקאי המיופייף , שאותו מגלמת 
משפחה אמריקאית " טיפוסית " , אשר אינה מסוגלת לקלוט את הבן החוזר , ומקיאה 
אותו באלימות מתוכה . המשפחה האמריקאית לקוחה מתוך מציאות של אופרת - סבון 
ופרסומות . הקריקטורה המיופייפת של אמריקה אינה מסוגלת להתמודד עם הזוועה 
של מציאות החיים . הנושא האוניברסאלי כל - כך שיש לו תוקף גם אצלנו מוגש 
בתוך מסגרת תרבותית ייחודית לאמריקה , שזר יתקשה להבין אותה . אנחנו דומים 
לאמריקה , אבל אנחנו לא אמריקה . עצם בחירת המחזה היתה מחייבת בחינה של 
המסגרת התרבותית שבה הוא מועלה בארץ . בחינה כזו לא נעשתה בתיאטרון חיפה . 
העלאת המחזה כפי שהוא נכתב , מביאה אל הבמה קריקטורות ריקות , של המשפחה 
המאושרת ושל הבן הסובל . השחקנים והבימוי מדגישים את הצד החיצוני והגרוטסקי 
של הדמויות ומעוררים גיחוך , ולא זוועה , למרות הנושא והעלילה . אמנון 
מסקין ורחל דובסון מתחרים מי יהיה מוגזם ומגוחך יותר . בין מה שאסף מסקין 
עושה על הבמה , בתפקיד הבן הצעיר , ובין משחק , אין אפילו קשר מקרי . 
במסגרת הזאת מתקבל אמיר לוי בתפקיד הבן החוזר כאמין מעט יותר , אבל זה 
לא מסייע להצגה בהרבה . 
