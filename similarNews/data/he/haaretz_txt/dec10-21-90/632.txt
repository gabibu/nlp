הסיבה העיקרית לצפות שוב בהצגה זאת היתה שינוי מהותי בליהוק : אורנה פורת 
מחליפה את ליא קניג בתפקיד אם החתן . המציאות וחיי התיאטרון גרמו לעוד שני 
שינויים בליהוק : יגאל שדה מחליף את גיל פרנק בתפקיד החתן ורבקה בכר מחליפה 
את רבקה גור בתפקיד המוות והשכנה . עובדה הראויה לציון בפני עצמה היא שאחרי 
כמאה הצגות עדיין ממלא הקהל את אולם הבימה הגדול ו"חתונת הדמים " איננה 
הצגת בידור . פירושו של דבר , שאפשר לצאת להתמודדות אמנותית בעלת יומרות 
באולם הגדול של תיאטרון הבימה , במציאות הכלכלית של התיאטרון הישראלי , 
וגם להצליח . לא יעבור עוד זמן רב ויתברר ש"חתונת הדמים " היתה להיט שהכניס 
לקופת התיאטרון הלאומי יותר כסף מאשר " סאלח שבתי " , שנוצר כדי להכניס 
כסף . אורנה פורת גילמה כבר את אם החתן בהצגה שביים יוסף מילוא בקאמרי . 
הפעם היא נתונה בתוך מערכת בימתית מיוחדת במינה , שעם כל יופיה היא מערכת 
קרה מבחינה רגשית . היצר הספרדי של לורקה נעול בהצגה זאת בתוך מערכת דימויים 
מחושבת מאוד . פורת מתאימה להפליא למערכת רגשית זאת . יש בהופעתה משהו יבש 
וקר לכאורה , ולכן עוצמתה הרגשית חזקה פי כמה . לליא קניג היה הישג יפה 
בתפקיד זה , אבל יש אצל פורת משהו כאילו עצור , בשליטה עצמית מוחלטת , 
ולכן יש לדמות אלמנט הירואי , ולא רק אנושי ומרגש . הדמות שעיצבה קניג 
עוררה רחמים . פורת מעוררת כבוד וכאב . היא אפילו מרשה לעצמה רגעים שבהם 
היא כמו מלגלגת על עצמה , בייחוד בחלק הראשון של המחזה , וגם זה משכנע . 
העובדה שתפקיד זה , בהפקה אחת , ניתן לשתי שחקניות כל כך שונות , מלמדת 
משהו גם על תולדות התיאטרון העברי . אני חושב שאין זה מקרה שאורנה פורת 
וחנה מרון , שלשתיהן רקע גרמני , פנו אל התיאטרון הקאמרי , ואילו ליא 
קניג , שמשהו סלבי - יהודי הוא חלק ממשחקה , נקלטה כל כך טוב בהבימה . 
היום , לכאורה , כל ההבדלים האלה היטשטשו , אבל עם אורנה פורת " חתונת 
הדמים " היא הצגה אחרת . משהו באופיה מצדיק יותר את התפיסה הכללית של 
הבמאי והמעצב . מול פורת ניצבת טטיאנה קנליס - אוליאר , בתפקיד הכלה . 
היא שחקנית מעולה , המעצבת תפקיד מעולה , ויופיה הרב משרת אותה להפליא . 
קל להבין שבגללה סערו יצרים , וגבר הרג גבר , כמו שקל מדי להבין מדוע 
היא נסחפת מזרועותיו של יגאל שדה ( לגיל פרנק היתה בתפקיד החתן נוכחות מרשימה 
יותר ) אל עבר אשר צרפתי . בצפייה שנייה זו בלטה איכות משחקה של רוזינה 
קמבוס בתפקיד אשת לאונרדו יותר מאשר בערב הבכורה . מעלותיה של ההצגה , ורגעיה 
היפים , אינם מטשטשים את העובדה שהרבה אפקטים צורניים בתוכה עדיין נשגבים 
מבינתי . גם בצפייה שנייה אינני מבין מדוע צריכים שלושה גברים להסתובב בשמלות 
נשים על הבמה . ואני מבין שדמות הלבנה היורדת מהקיר ( דינה בליי ) אמורה 
לסמל את הלבנה ברקיע , ובכל זאת זה עדיין נראה כשחקנית שעושה לפעמים דברים 
מביכים על הבמה ומסכנת את גופה בהתעמלות בגבהים . הוראות הבימוי לא הופכות 
כאן לדימוי בימתי משכנע . 
