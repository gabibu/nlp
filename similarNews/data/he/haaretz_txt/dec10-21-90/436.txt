הפרפר המלכותי ( דנוס פלקסיפוס ) אינו מאכל תאווה . ההגנה הכימית שלו 
חזקה , ומי שניזון ממנו עשוי למצוא עצמו גוסס בייסורים ומסיים את חייו תוך 
דקות ספורות . למרות זאת , הסתגל מין של עכבר החי במקסיקו לדיאטה המבוססת 
כמעט כולה על פרפר רעיל זה . גון גלנדנינג ולינקולן באואר מאוניברסיטת פלורידה 
חקרו את העכבר פרומיסקוס מלנוטיס . הם מצאו , כי במשך החורף נודדים עכברים 
אלה אל ההרים שבמרכז מקסיקו , שם מרוכזים הפרפרים בצפיפות גבוהה ביותר . 
העכברים ניזונים מהפרפרים , שגופם עשיר בחלבונים . בחודשי החורף , נובמבר 
עד אפריל , נאספים הפרפרים המלכותיים , שמוטת כנפיהם עשויה להגיע ל21 ס"ם , 
בכמות של עד שניים וחצי מיליון פרפרים לדונם . הפרפרים הם טרף קל , משום 
שהקור מצמצם ביותר את כושר התנועה שלהם . הם נופלים מענפי העצים אל הקרקע , 
ושוב אינם מסוגלים להמריא . גלנדנינג ובאואר אומרים , כי תזונה המבוססת 
על פרפרים אלה מאפשרת לעכברים התרבות מהירה במשך החורף , שאינה אפשרית 
עבורם באזורים שאליהם הפרפרים אינם מגיעים . החוקרים מצאו , כי ארבעה מינים 
נוספים של עכברים החיים בסביבה אינם מסוגלים לאכול את הפרפרים הרעילים , 
ולפיכך אינם מגיעים לאזורי הריכוז שלהם . הפרפר המלכותי ניזון מעשבי בר 
ממשפחת האסקלפיים שלהם נוזל חלבי . מן הנוזל החלבי הוא מפיק רעל , הפוגע 
בפעילות הלב והעצבים . בטווח הארוך פוגע הרעל המרוכז בגופו גם בכבד ובכליה . 
לא ברור לגמרי כיצד מצליח עכבר מסוים זה לאכול את הפרפר ולא להיפגע מהשפעת 
הרעל . עם זאת נמצא , כי העכבר מעדיף את חלקיו הפנימיים של הפרפר , 
שריכוז הרעל בהם נמוך מריכוזו ברקמות החיצוניות של הגוף . להערכת החוקרים , 
ניזון העכבר מלא יותר מעשירית מגופו של הפרפר . כמויות הפרפרים בשטח מאפשרות 
לו לבחור את אותם חלקים בודדים שבהם רמת הרעל נמוכה . שאר מיני העכברים שבסביבה 
וכן 53 מתוך 73 מיני ציפורים מקומיות נרתעים מאכילת הפרפר הרעיל , לכן בינתיים 
לא נשקפת סכנה להמשך גזע זה , אולם סכנה כזאת תיתכן בעתיד , אם בעלי חיים 
נוספים יפתחו מנגנוני חיסון נגד הרעל . 
