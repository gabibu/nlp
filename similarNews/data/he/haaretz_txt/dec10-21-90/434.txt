המחזאי השווייצרי הנודע פרידריך דירנמאט מת שלשום בבוקר בשווייץ מהתקף לב . 
הוא היה בן 96 . דירנמאט היה מהמחזאים הנודעים ביותר שכתבו בשפה הגרמנית 
במחצית השנייה של המאה ה02 . מחזותיו , בהם " ביקור הגברת הזקנה " ו"הפיסיקאים " , 
דנו בשאלות האחריות המוסרית והאשמה של הפרט בגורלו , וזכו בהצלחה בעולם 
כולו . דירנמאט נולד ב1291 , בכפר בקנטון ברן . הוא בן של כומר ונכד לסטיריקאי 
שווייצרי פופולארי , שאף נכלא בזמנו בשל פרסום שיר משמיץ . הוא למד באוניברסיטאות 
ברן וציריך . מחזהו הראשון שזכה לפרסום היה " רומולוס הגדול " : קיסר רומא 
מוכן להניח לרומא ליפול לידי הגרמנים בלי קרב , מאחר שהוא מזועזע מעברה 
העקוב מדם . ומנגד , אודואקר הקיסר הגרמני רוצה למסור את גרמניה לרומא 
כי הוא חרד שעתידה יהיה עקוב מדם . המחזה הוצג בישראל בתיאטרון " הבימה " , 
אך ללא הצלחה . תיאטרונו של דירנמאט העלה בעיות מוסריות , תוך שימוש בעושר 
תיאטרוני רב , ובאמצאות רבות . ב"ביקור הגברת הזקנה " ( 6591 ) חוזרת 
המיליונרית קלרה זכנסיאן לכפר שבו גדלה , כדי לנקום בתושביו , ובעיקר באהובה , 
שהכניס אותה להריון וזנח אותה . " העולם הפך אותי לזונה , ואני אהפוך 
אותו לבית זונות " , היא אומרת , ובכספה קונה את נאמנותם של אנשי הכפר , 
כדי שיסכימו לשפוט את אהובה מן העבר למוות . מחזה זה זכה הצלחה בעולם כולו , 
הוצג בארץ ( ב"הבימה " וב"קאמרי " ) , והוסרט בכיכובם של אינגריד ברגמן 
ואנתוני קווין . דירנמאט סבר כי הוא כותב בעולם שבו כבר אין אנשים אשמים 
או אחראים , ולכן הטראגדיה אינה אפשרית יותר . את מחזותיו כינה " קומדיות " , 
אבל משמעותן המוסרית היתה חמקנית וסותרת את עצמה . ב"פיסיקאים " ( הועלה 
בארץ ב"קאמרי " ) שדן באחריותו של המדען , הוא מפגיש את גדולי הפיסיקאים 
בבית חולים לחולי - רוח . מחזותיו האחרים היו " נישואי מר מיסיסיפי " , 
" ביוגראפיה " , " פראנק החמישי " ו"מלאך בא לבבל " ( שבית - לסין היה 
אמור להעלותו בעונה הקרובה , בבימויו של פיליף דיסקין ) . דירנמאט כתב 
גם פרוזה , ובין היתר גם סיפורים בלשיים , שכן סבר כי רק כתיבה שאיש לא 
חושד ביומרותיה האמנותיות , היא אמנות לשמה . 
