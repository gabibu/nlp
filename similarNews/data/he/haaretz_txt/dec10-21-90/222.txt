ההתנגדות החריפה שעוררה בספסלי הליכוד יוזמת החקיקה החשובה של יו"ר ועדת 
החוקה של הכנסת , ח"ך אוריאל לין , שנועדה למנוע את התופעות הנפסדות של 
ח"כים ( דוגמת אפרים גור ואליעזר מזרחי ) הנודדים ממפלגה למפלגה , מעידה 
שהח"כים אינם חשים שום בושה או דאגה מההידרדרות הנורמות שלהם . הצעת החוק 
" למניעת מעילה באמון נבחרי ציבור " , שאושרה בראשית יולי פה אחד בקריאה 
ראשונה והועברה להמשך דיון בוועדות הכנסת והחוקה , הובאה בשבוע שעבר לאישור 
המליאה בקריאה שנייה ושלישית . ח"ך לין שהציג את הצעת החוק , אמר : " אני 
גאה משום שהוא יהווה שיפור עצום בנורמות ההתנהגות של נבחרי הציבור " , " אני 
בוש שבכנסת ישראל צריך להעביר חוק שיקבע נורמות של התנהגות , שעפ"י כל 
אמת מידה תרבותית של נימוס וטוהר המידות , אין צורך בחוק כדי למנוע אותה " . 
אולם דווקא חבריו לסיעה של לין יצאו נגדו כנשוכי נחש . מיכאל איתן זעק : 
" זהו חוק דרקוני , איום ונורא . איך אתה מביא אותו לאישור הכנסת מבלי 
שהתקיים על כך דיון בסיעה ולא היה על כך דיון ציבורי ? " פסח גרופר זעם : 
" יש בחוק הזה כמה סעיפים שלא עולה על הדעת שאנחנו יכולים להצביע עליהם . 
אלה סעיפים פשיסטיים " . גם דוד ליבאי ( מערך ) ועוזי לנדאו הביעו הסתייגות 
מכמה מסעיפי החוק . אין זה סוד שגם בעבר , החל מן הכנסת הראשונה , היו 
תופעות שח"כים פרשו מסיעתם ממניעים אידיאולוגיים ומצפוניים . ערי זבוטינסקי 
( בנו של זאב זבוטינסקי ) והלל קוק פרשו מתנועת החרות והקימו סיעה עצמאית . 
משה דיין נדד עם המנדט שלו ממפלגת העבודה לממשלת בגין כדי ליטול לידיו את 
משרת שר החוץ . יוסי שריד נטש את חיקו החם של המערך כדי להצטרף לר"ץ . 
שר הקליטה , הרב יצחק פרץ , נטש את ש"ס בעקבות המאבקים הפנימיים עם שר 
הפנים , הרב אריה דרעי , ונטל עמו את המנדט שלו . אבל אף אחת מן הדוגמאות 
הללו איננה דומה ל"תרגיל " הציני שביצעו שר האוצר , יצחק מודעי , וחבריו , 
פסח גרופר ופנחס גולדשטיין , שנטשו את הליכוד והקימו את " התנועה לקידום 
הרעיון הציוני " ; להסכם שחתם אברהם שריר ( ליכוד ) עם שמעון פרס בדבר 
תמיכתו בהצבעת האי - אמון בממשלה ; ולעריקתם של אפרים גור ( מערך ) ואליעזר 
מזרחי ( אגו"י ) לשורות הליכוד . אין ספק , שכמה מהסנקציות הכלולות בהצעת 
החוק של לין ( שבמקורה היתה הצעת חוק מטעם ועדת החוקה של הכנסת ) הן חריפות 
מדי . שכן לא מתקבל על הדעת שח"ך שיחליט להיעדר מהצבעת אי - אמון , בניגוד 
לעמדת סיעתו , ייחשב כמי שפרש מסיעתו . משום שבדרך זו נמנעת מהח"כים כל 
אפשרות להצביע עפ"י הבנתם ומצפונם בשאלות עקרוניות , והם יהפכו לאוטומטים 
הנדרשים לציית בחיל וברעדה לכל איתות של יו"ר הסיעה או " מצליף " . בצדק 
טען ח"ך יגאל הורוביץ בדיון , שיש בהצעת החוק הגזמה מסוימת , משום שהיא 
תמנע ממנו להצביע בניגוד לעמדת סיעתו בנושא של חקיקה דתית , שלה הוא מתנגד 
בתוקף . גם אין לקבל את ההצעה הסוחפת שלפיה ייאסר על ח"ך שנדד ממפלגה למפלגה 
להיכלל בבחירות הבאות באחת הרשימות של הכנסת היוצאת . לעומת זאת , יש לברך 
על היוזמה לנקוט סנקציות נגד עריקים , לרבות ההצעה למנוע מהם קבלת טובות 
הנאה , כגון משרת שר או סגן שר , מימון הוצאות ועוד תמורות המהוות שוחד 
פוליטי . הצעה זו עשויה לצמצם ( אם לא להפסיק לחלוטין ) את הניצול לרעה 
שח"כים עושים במנדט שניתן למפלגתם ולא להם באופן אישי . ח"ך דוד ליבאי סבור 
שאין להסתפק בסנקציות אלו , משום שיש עדיין כר נרחב לטובות הנאה שמפלגה 
מסוימת תבקש להציע לעריק , על מנת לפתות אותו לחצות את הקווים ; יכולים 
להציע לו משרה בהנהלת הסוכנות , כיסא בוועדה המרכזת ופיתויים אחרים , שהצעת 
החוק איננה בולמת . יו"ר הוועדה לביקורת המדינה מציע סנקציה מרחיקת לכת וכואבת 
מאוד לכל ח"ך השוקל לנטוש את מפלגתו . הוא ממליץ שכל ח"ך המחליט לחצות את 
הקווים , יצטרך להחזיר את המנדט למפלגתו ולפרוש מהכנסת . יו"ר ועדת החוקה 
איננו מקבל הצעה זו משום שלדעתו אין לה סיכוי לעבור . לדעתו , גם אין להתעלם 
מכך שישנם מקרים שבהם ח"כים נוטשים את מפלגותיהם מסיבות עקרוניות ומצפוניות 
ולא בשל בצע כסף ומשרה . מכל מקום , נוכח הסערה וחילוקי הדעות שעוררה הצעת 
החוק במליאת הכנסת שעברה , וההחלטה להחזירה לדיון מחודש בוועדת החוקה , 
יש להניח שעוד יחלוף זמן רב עד שהח"כים עצמם יחליטו להטיל עונשים מרתיעים 
על חבריהם . תחזית פסימית זו נובעת מכך שהשיקולים המנחים את הח"כים ( לפחות 
את חלקם ) אינם ענייניים אלא פוליטיים - אינטרנסטיים צרים , ובמציאות כזו 
אין לצפות מהם שיקבלו החלטות הגיוניות , כי השיקול הפוליטי ( קרי , הכוח 
שהמנדט מקנה להם ) חזק מכל שיקול אחר . 
