חברת הכנסת גאולה כהן הכחישה בתוקף את הידיעה , לפיה סיעת התחיה אימצה , 
או עומדת לאמץ , את רעיון הטרנספר ( של ערביי ארץ - ישראל ) כפי שחרתה 
אותו סיעת מולדת על דגלה אבל היא מאשרת כי אבי פרחן הציע זאת במועצת התחיה . 
האיש נמנה עם עסקני התחיה הבולטים , והעובדה כי ראה את השעה כשרה להעלות 
את הצעתו , אומרת דרשני . אבי פרחן טען כי " התחיה חופשית מהסכמים והתחייבויות 
שהליכוד כבול בהם , ויכולה לאמץ עמדות אמיצות . . . הסקרים מצביעים על 
תמיכה במהלך כזה . לא ייתכן שיתקבל הרושם כי לתנועה של איש אחד יש חזקה 
על הרעיון , כשלמעשה , לנו ישנה זכות היוצרים עליו " . אין זה חשוב בידי 
מי זכות היוצרים למגמה לפתור את הבעיה הדמוגרפית בארץ - ישראל שממערב לירדן 
על ידי סילוק האוכלוסייה הערבית ; אפשר בהחלט , כי ח"ך רחבעם זאבי אינו 
בעל מונופול בנידון זה . חשוב הוא כי הלך רוח זה קונה לעצמו תומכים בקרב 
הממסד המפלגתי של התחיה ; ואין להסביר זאת אך ורק על רקע משאלים המתפרסמים 
בעיתונים . התחיה איננה רק מרגישה חוסר נוחות בתוך הקואליציה עם הליכוד , 
שאינו יכול להרשות לעצמו לזלזל לחלוטין בשיקולים של מדיניות חוץ ; חזונו - 
חלומו של גנדי קרוב ללבה . ראש סיעת מולדת מדבר על טרנספר " מרצון " , 
מבוקר ולכן הומאני . אבל הוא והמלמדים סניגוריה על תוכניתו , חייבים לדעת 
כי תזוזות אוכלוסין שאירעו באירופה במאה שלנו , התרחשו כולן בעקבות מלחמות , 
והביצוע היה רחוק מאד מלהיות ראוי לשם תואר זה . הפינים בקראליה , הגרמנים 
בפולין ובצכוסלובקיה , היוונים באסיה הקטנה גורשו למעשה בחוזק יד , ואמירה 
תפלה היא לדבר על פינוי המתנחלים שלנו מפתחת רפיח וימית , כאילו זה היה 
" טרנספר " וודאי שזה לא היה טרנספר מרצון . יובל נאמן , שר המדע והאנרגיה , 
מזהיר את אזרחי ישראל הערביים מגילויי אהדה לאינתיפאדה ולמחבלים פלשתינאים 
הדוקרים יהודים למוות ; אבל , ככל שקולות אלה צורמים לאוזנינו הם יוסיפו 
להישמע , כל עוד ממשלת ישראל תוסיף לחסום , ככל שרק תוכל , את הדרך לפתרונה 
של בעית הפלשתינאים בגדה וברצועה באמצעות משא ומתן . ערביי ישראל והשטחים 
למדו את לקח 8491 ; מיעוט מבוטל זז אחרי מלחמת ששת הימים , ומרצונם לא 
יזוזו גם להבא . מי שמצביע על זרם דקיק של מהגרים מהשטחים , כמו ישראל 
הראל ( " הארץ " 21 . 7 ) ותולה בכך תקוות , משלה את עצמו ואחרים . 
לא יתואר כי ארה"ב ומדינות אירופה יתמכו בתוכנית הטרנספר , ואף יממנו את 
ביצועה . הדמיון יכול לצייר תרחיש לפיו המוני ערבים יברחו מאימת מלחמה , 
כפי שהמוסלמים , להבדיל מהדרוזים , ברחו בבהלה מכפריהם ברמת הגולן . 
אבל זוהי האפשרות היחידה ; ובשוחרי הטרנספר דבק על כן החשד כי הם מקווים 
בסתר לבם לזעזוע כזה . טרנספר הוא , לאמיתו של דבר , שם נרדף לגירוש . 
טענות הטרנספריסטים כי לכך אינם מצפים , אינן אמינות ; אם הם כנים עם 
עצמם , הם חייבים להודות כי ערביי ארץ - ישראל לא ינטשו את מולדתם אלא אם 
העזיבה תיכפה עליהם בכוח הזרוע . אפשר להגיע לידי המעטת החיכוכים בין שני 
עמי הארץ באמצעים לא - כפייתיים . חה"ך יצחק רבין דיבר באחרונה על פדרציה 
בין ישראל לבין יישות פלשתינית ; הידיעה ( " ידיעות אחרונות " 21 . 2 ) 
לא הוכחשה . לקח לו , לשר הביטחון לשעבר , שלוש שנים עד שהגיע למחשבה 
זו ; היא נראית נבונה והומאנית לאין שיעור יותר מתוכניתה של סיעת מולדת . 
