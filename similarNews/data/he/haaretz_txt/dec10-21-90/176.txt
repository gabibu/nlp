ועדת עבודה משותפת למשרדי הדתות והתיירות תתכנס היום לישיבתה הראשונה , 
כדי לדון בהקצאת כספים לשיפור הפרסום , התשתית והשירותים הנלווים באתרים 
קדושים ליהדות , וזאת לשם עידוד התיירות מחו"ל ומהארץ . על הצוות המשותף 
יהיה להגיש תוך חודש תוכנית לארבע שנים בנושאים אלה ולקבוע את סדרי העדיפויות 
לטיפול . על הקמת ועדת העבודה המשותפת החליטו שר התיירות , גדעון פת , 
ושר הדתות , אבנר שאקי , בישיבה שקיימו בסוף החודש שעבר . בישיבה הוסכם 
כי לא ניתן להקיף בשנה תקציבית אחת את הטיפול בכלל הנושאים והאתרים , וסוכם 
לגבש תוכנית רב - שנתית ולקבוע סדרי עדיפויות לביצוע מדי שנה . אחת מבעיות 
המימון הגדולות לגבי אתרים קדושים , דוגמת הכותל או מירון , היא שלא ניתן 
לגבות בהם דמי כניסה , שכן החוק מחייב להבטיח גישה חופשית אליהם . 
