ואשינגטון ( מיוחד ל"הארץ " ) . חברי הצוות של בית הנבחרים האמריקאי העוסקים 
במשא - ומתן התקציבי , גיבשו אתמול תוכנית חדשה של הסכם על קיצוצים בתקציב 
הפדרלי של ארה"ב . הם מעריכים שהסכם זה יזכה לאישור מליאת הקונגרס ולאישורו 
של הנשיא גורג בוש . חברי הקונגרס אמרו אתמול כי יביאו את הצעת ההסכם למליאת 
הקונגרס . בכך הם מקווים לשים קץ למשבר התקציבי שפרץ ביומיים האחרונים , 
שבמהלכו החליט הנשיא בוש להשבית את המוסדות הממלכתיים של ארה"ב , בהעדר 
תקציב להפעילם . דובר הקונגרס תומס פולי , האשים אתמול את בוש כי יצר מצב 
משבר שאין בו כל צורך , כאשר הטיל וטו על הצעת חוק של הקונגרס המאפשרת להפעיל 
את המערכת הממלכתית שבוע נוסף , כדי שתהיה לקונגרס ארכה להמשיך את דיוני 
חוק התקציב עם אנשי הצוות של הבית הלבן . הקונגרס קיבל את ההחלטה לחוקק חוק 
זה , לאחר שהצעת התקציב שהושגה בין צוותי המו"ם של הקונגרס והבית הלבן , 
לא קיבלה את אישור הקונגרס . בית הנבחרים הזדרז לאשר את חוק הביניים , 
המספק ארכה של שבוע להפעלת המוסדות , אך הנשיא החליט להטיל וטו על החוק , 
וסירב לחתום עליו . לאחר שהוברר כי לחץ ההשבתה של המערכת הפדרלית רובץ על 
כתפיהם של חברי הקונגרס , הם התכנסו אתמול בבוקר לגבש תוכנית קיצוצים חלופית , 
שתזכה לתמיכה במליאת הבית . אמש נמסר באמצעי התקשורת בארה"ב כי ההצעה החדשה 
לקיצוצים פחות נוקשה מזו שנכשלה בהצבעה בקונגרס ביום חמישי שעבר . דובר בית 
הנבחרים , תומס פולי אמר אתמול לעיתונאים כי התוכנית החדשה תכלול חלוקה 
צודקת יותר של נטל המס , וחברי קונגרס אחרים אמרו , כי גם סוגיות כגון 
סעד ורפואה זכו בהצעה החדשה להתייחסות רכה ומתחשבת יותר . מטרת הקונגרס היא 
להעביר את החוק עוד היום , כדי שמחר , כאשר תתחדש פעולת המוסדות הממלכתיים 
בארה"ב , לאחר סוף שבוע ארוך שכלל יום חופש לאומי החל היום ( " יום קולומבוס " ) 
, אפשר יהיה להפעילם כרגיל . אם - לא - כן , תימשך ההשבתה של כל המערכת 
הפדרלית , והיא תכלול שירותים שונים העלולים לשתק תחומים אחדים של החיים 
הציבוריים בארה"ב . 
