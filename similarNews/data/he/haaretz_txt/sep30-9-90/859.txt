( ע ) . מרכז השלטון המקומי הודיע אתמול לבית המשפט הגבוה לצדק , כי 
הוא מתנגד לעמדתו של אחד מראשיו , ראש עיריית הרצליה אלי לנדאו , לגבי 
קיצור שבוע הלימודים בגנים . לפני כשבועיים אירעה התפתחות מפתיעה בבג"ץ , 
שחשפה חילוקי דעות בהנהגת מרכז השלטון המקומי . ביהמ"ש היה אמור לדון אז 
בעתירתן של שלוש אימהות עובדות , שביקשו להורות למשרד החינוך , מרכז השלטון 
המקומי והסתדרות המורים , לבטל את ההוראות לפיהן גני הילדים לגילאי 5 ייפתחו 
בימי ו " רק לפי הצורך , ובתשלום ההורים " . לפני תחילת הדיון , הגישו 
העותרות תצהיר של לנדאו , המשמש כיו"ר מועצת מרכז השלטון המקומי , ובו 
הוא התייצב נגד עמדת ארגונו . בעוד שמרכז השלטון המקומי טען כי החלטת הממשלה 
לקצר את שבוע הלימודים בגנים ולהטיל על ההורים את מעמסת התשלום על פתיחת 
הגנים בימי ו היא סבירה , ויש לבצעה גרס לנדאו כי הפעלת גני הילדים בימי 
ו כסדרם , היא הכרחית וחיונית . פרקליט מרכז השלטון המקומי , עו"ד עוזי 
עצמון שלנדאו כפר בייצוגו ובטיעוניו ביקש מהשופטים להתפטר מהופעה בתיק 
זה . " אם אדם מרכזי במערכת שאותה אני מייצג אומר דברים הפוכים , לא אוכל 
למלא תפקידי כנדרש " , הסביר עו"ד עצמון . השופטים אליעזר גולדברג , יעקב 
מלץ ומיכאל בן - יאיר שהבינו את מצוקתו , דחו אז את המשך הדיון כדי לאפשר 
להנהלת מרכז השלטון המקומי לקבל החלטה ברורה וסופית בסוגייה . עתה , הודיע 
לבג"ץ מנכ"ל מרכז השלטון המקומי , מיכאל אלמוג , כי ארגונו דבק בעמדתו 
וכי עו"ד עצמון אכן הוסמך לייצג עמדה זו . אלמוג מבהיר , כי כבר לפני כחודש 
וחצי הודיע לכל ראשי הרשויות המקומיות על עמדת המרכז . הוא מדגיש , כי 
מהודעה זו היה ברור כי אם לא יממן שר החינוך את פתיחת הגנים בימי שישי , 
ייערך המרכז לפתיחתם במימון ההורים שירצו בכך . אלמוג מוסיף כי " המרכז 
מתנגד לעתירה , ככל שיש בה בקשה להטיל על הרשויות המקומיות מעמסה כספית 
נוספת כלשהי למימון פתיחת גני הילדים בימי שישי " . עתה , עם הבהרת עמדת 
המרכז לשלטון מקומי , ישוב בג"ץ לדון בעתירת האמהות . בפניו תלויה ועומדת , 
באותו עניין , גם עתירת ועד ההורים המרכזי בירושלים , המבקש לפתוח בימי 
ו את הגנים בשל בעיותיה הביטחוניות הייחודיות של העיר ומחשש למעבר ילדים 
חילוניים למוסדות חרדיים המקיימים שבוע לימודים מלא . 
