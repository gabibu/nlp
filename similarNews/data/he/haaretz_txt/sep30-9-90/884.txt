בריסל ( ע"ר ) . שרי האוצר של השוק האירופי המשותף קיבלו בחיוב את הודעת 
בריטניה על צירופה לשיטת ניוד המטבעות במסגרת המערכת המוניטרית האירופית , 
ואין ספק כי היום יבקשו מן השותפה הבריטית לנקוט באמצעים נוספים , עד כדי 
הסכמה להנהגת מטבע יחיד לכל מדינות השוק האירופי . שרי האוצר , העומדים 
להתכנס לישיבה בלוקסמבורג , יקיימו דיונים נוספים בשאלה כיצד להגיע לשיתוף 
פעולה מוניטרי חזק יותר בין 21 המדינות החברות בקהילייה , וידונו בהקמת 
בנק מרכזי משותף ובהנהגת מטבע יחיד לכולן . " השרים , נגידי הבנקים המרכזיים 
וועדת השוק המשותף מקדמים בברכה את הכנסת הליש"ט לשיטת הניוד של הקהילייה 
האירופית , והם רואים בכך צעד משמעותי ביותר לקראת אינטגרציה כלכלית ומוניטרית 
של הקהילייה " , הודיעה הוועדה המוניטרית של הקהילייה בשבת . עם זאת אמר 
שר האוצר הבריטי , גון מייגור , כי אין לפרש את צירופה של הליש"ט לשיטת 
הניוד האירופית כריכוך התנגדותה של לונדון להנהגת מטבע אחיד לכל מדינות השוק . 
אולם רבים מן הפקידים הבכירים בשוק האירופי המשותף , מאמינים כי הצעתו 
של מייגור להקים מוסד שיסייע בהפיכת יחידת המטבע של השוק ( אי - סי - י ) 
למטבע בעל זכות עצמית , תוביל אותו בסופו של דבר להנהגת המטבע האחיד לכולם . 
שר האוצר הספרדי , קרלוס סולשאגה , אמר כי חשוב מאוד שבריטניה תגלה מעורבות 
רבה יותר בענייני האיחוד המוניטרי של השוק האירופי . זה מכבר מדברים בשוק 
המשותף על איחוד מוניטרי כולל . צרפת , איטליה , בלגיה ונציבות הקהילייה 
האירופית , רוצות להגיע לאיחוד כזה עוד במאה הנוכחית . לעומת זאת , בריטניה 
וכמה גורמים במערב גרמניה טוענים כי אין עדיין לקבוע מועד להקמת בנק אירופי 
מרכזי , עד אשר יצומצמו ההבדלים בשיעור האינפלציה בין המדינות השונות של 
הקהילייה . 
