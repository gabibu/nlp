( ע ) . בית המשפט הגבוה לצדק אישר בימים אלה את הריסת ביתו של חבר בחוליית 
" האריה הרעול " של ארגון הפתח , הנאשם בהשתתפות בשלושה מעשי רצח אכזריים 
של משתפי פעולה באזור רמאללה , וביניהם עריפת ראשו של אחד הקורבנות במכת 
חרב . בג"ץ דחה את עתירתו של האשם קראבסה מהכפר עין - עריק שליד רמאללה , 
שבנו מוחמד נעצר לפני תשעה חודשים עם חשיפת חולייה של ארגון הפתח , שעסקה 
ברצח משתפי פעולה . העותר טען נגד הריסת הבית כולו ודרש להסתפק בהריסת 
שני החדרים בהם התגורר בנו משום שלטענתו בבית מתגוררות עוד חמש משפחות . 
פרקליטות המדינה ביקשה לדחות את עתירת האב וגוללה את המעשים המזעזעים המיוחסים 
לבנו של העותר . על פי כתב האישום שהוגש נגד מוחמד קרבאסה , הוא השתתף 
יחד עם שישה חברי חוליית הפת"ח ברציחתם של שלושה משתפי פעולה באזור רמאללה . 
בסך הכל מיוחסים לחוליה רצח של חמישה תושבים מקומיים . בין היתר מואשם מוחמד 
קראבסה כי השתתף ברצח חסין אבו רדואן , ממחנה הפליטים אמערי . הלה נלקח 
מביתו על ידי הנאשם וחבריו אל המסגד , שם נדקר בכל חלקי גופו בסכינים ופגיונות 
ואחד הרוצחים ערף את ראשו בחרב . על פי כתב האישום מיוחס המעשה לנאשם . 
קרבאסה מואשם בעוד שני ניסיונות לרצח משתפי פעולה ובחקירתו מסר שמות של 51 
תושבים נוספים שהחוליה התכוונה לחסלם . הפרקליטות הדגישה בבג"ץ את חומרת 
המעשים המיוחסים לבנו של העותר . השופטים שלמה לוין , אליעזר גולדברג ומיכאל 
בן - יאיר השתכנעו מנימוקי הפרקליטות וקבעו כי אין מקום להתערבותם בשיקול 
דעתו של המפקד הצבאי , שהורה להרוס את בית משפחת קרבאסה . נקיטת אמצעי 
ההרתעה האמורים אינה מתחייבת מכתב האישום שהוגש נגד העצור אלא ממעשיו החמורים , 
אותם פרט בהודעתו . על כן העובדה שטרם החל משפטו אינה מצדיקה את התערבותנו 
בהחלטת המפקד הצבאי " , פסקו השופטים . 
