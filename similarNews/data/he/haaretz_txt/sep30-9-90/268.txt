מוסקווה ( ע"ץ ) . יומון הממשלה הסובייטית " איזווסטיה " לא הופיע אתמול 
בשל מחסור בנייר . זו הפעם הראשונה שאחד העיתונים הסובייטיים המפורסמים 
ביותר , שעד לפני זמן קצר שימש כשופר רשמי של הממשלה , נאלץ לוותר על הופעתו . 
המחסור בנייר הוא בעיה מתמדת עבור העיתונים בבריה"ם , אך הוא החמיר בשבועות 
האחרונים , עם סירובו של מפעל בקארלייה ( מצפון ללנינגראד ) לספק את תוצרתו , 
במחאה על המחסור במוצרי מזון . ההתפוררות של ברית - המועצות יחד עם האוטונומיה 
שהוענקה למפעלים , הובילו להתערערות מוחלטת של הכלכלה , ולאי - כיבוד חוזים . 
הצו הראשון שפרסם גורבצוב ביום חמישי שעבר במסגרת הסמכויות המיוחדות שהוענקו 
לו על - ידי הפרלמנט כדי ליישם את המעבר לכלכלת - שוק , נועד לחדש את הקשרים 
החוזיים . הנשיא דרש כי עד סוף 1991 " יכובדו ההתחייבויות " , ואיים בעונשים 
פיננסיים כבדים על מפעלים המפירים חוזים . מפעלים כאלה יחוייבו לשלם קנסות 
בגובה של מחצית ערך המשלוחים שלא סופקו . משקיפים גורסים כי הצו הנשיאותי 
מהווה הודאה בחוסר אונים מוחלט מצד השלטון , ואיש איננו יודע אם איום זה 
יספיק כדי להביא לייצוב הכלכלה , כדרישת גורבצוב . 
