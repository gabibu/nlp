לאחר הופעתו של אלן אלדה בתפקיד הראשי באחת מסדרות הטלוויזיה המצליחות בכל 
הזמנים , " ם . א . ש " , סדרה שהפיק ולעתים גם כתב וביים , הוא נעשה 
סמל הגבר הלבן האמריקאי , חלקלק , שמח בחלקו , וקצת מגוחך . הצרה היא , 
שלאלדה אין היכולת להתייחס לדמות זו במידת האירוניה הראויה . הוא מבקש 
להיות התשובה הוואספית לוודי אלן , ואינו מצליח אלא להיות התשובה הגברית 
לדוריס דיי . בסרטו הראשון , " ארבע העונות " , ב1891 , היו סצינות חריפות 
וכתובות היטב . את שלושת הסרטים שעשה מאז ניתן להגדיר כקומדיות חברתיות 
נטולות עוקץ . אלדה מבקש לעשות סרטים שעוסקים במשברים העוברים על בני המעמד 
הבינוני האמריקאי , ובמיוחד על הגבר שבמילייה הזה . ואולם , הוא חסר 
את החריפות או הרגישות כדי לטפל בנושא זה באופן שיעורר הזדהות של ממש . סרטו 
החדש עוסק בחתונה . החתונה , ההכנות לה והטקס עצמו מוצגים כצומת סימבולי , 
שנפגשים בו הכוחות המעצבים את הסביבה האנושית שבסרט . אין לו היכולת האנליטית 
להעניק לראייה חברתית זו נפח סטירי ממש , ואין לו מה להוסיף למה שכבר נאמר 
בנושא זה בעשרות סרטים בעבר , מ"אבי הכלה " של וינסנט מינלי ועד " חתונה " 
של רוברט אולטמן . אלדה מגלם בסרטו את דמות אבי המשפחה , העומד בתחרות 
מתמדת עם סביבתו המשפחתית והכלכלית . הוא מבקש להשיא את בתו הצעירה ( מולי 
רינגוולד ) ברוב פאר והדר , כדי להרשים את הורי החתן האמידים ואת קרוביו 
ושותפיו לעבודה . עקב כך הוא נקלע למערכת לחצים המאיימים למוטט אותו כלכלית 
ונפשית . הגבר הזה הוא גם איטלקי , הנשוי ליהודייה ( מאדלן קאן ) . 
הגיוון האתני אינו משנה הרבה , שכן מדובר בסטריאוטיפים מוכרים : לאלדה 
יש עסק עם אנשי מאפיה וגם עם משפחתה היהודית של אישתו . את הכל כבר ראינו , 
ובצורה חריפה ומשעשעת הרבה יותר . אלדה מתעקש , למשל , להחדיר לעלילה 
אלמנטים של הזיה , בדמותו של אביו המנוח ( גואי בישוף ) , ואינו יודע 
מה לעשות עם זה . העלילה מתקדמת בקצב היסטרי ומייגע כאחת , ואין בה די 
הפתעות כדי לרתק . החלק המוצלח ביותר שלה מתרכז בסיפור אהבתם של בתו השנייה 
של אלדה בסרט ( אלי שידי ) , שהיא שוטרת במקצועה , וגנגסטר צעיר וחלקלק 
( אנתוני לאפאליה , העושה מין פרודיה של רוברט דה נירו ) , שעובד עמו , 
בפקודת גיסו , איש המאפיה ( גי פשי ) . גם זה היה יכול להיות הרבה יותר 
מוצלח בידיים אחרות . דמיונו וראייתו החברתית של אלדה מוגבלים , והדבר בולט 
במיוחד ביחסו לצעירים בסרט . הוא מנסה לתאר את בתו העומדת להינשא כדמות 
אקסצנטרית ומרדנית ( ולרינגוולד יש נוכחות כל כך מיוחדת ומשונה , שזה כמעט 
מצליח ) , אך התוצאה לא משכנעת . הוא יוצר תמונת עולם חד - ממדית , כאילו 
העולם כולו הוא סדרה קומית טלוויזיונית . נראה שעשר שנים על המסך הקטן הותירו 
את חותמם בו . כל סצינה חותרת אל כמה בדיחות הכלולות בה , והיות שמרביתן 
פושרות למדי , התוצאה סתמית . אין זה מפליא שוודי אלן , בסרטו " פשעים 
ועבירות קטנות " , העניק לאלדה את תפקיד הבמאי היהיר והמטופש , הגונב ממנו 
את אהובתו . אלדה עשה את התפקיד הזה מצוין . 
