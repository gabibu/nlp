רבות נאמר על האופן שבו יוצג בעשרות סרטים הקשר בין האדם וחיית המחמד שלו , 
במיוחד זו המכונה " ידידו הטוב ביותר של האדם " . קשר זה זכה לייצוג בדרגות 
שונות של נאיוויות ופרוורטיות ולחיית המחמד בין אם בסרט ילדים או בקומדיה 
ובין אם במלודרמה ניתן בדרך - כלל תפקיד פטישיסטי מובהק . התא המשפחתי 
בקולנוע האמריקאי אינו שלם לרוב ללא חיית המחמד , ולמרות הגיוון הזואולוגי 
היא ממלאת תפקיד אידיאולוגי מורכב ומוגדר היטב . ניתן גם לומר שהתגלמות 
חיית המחמד בקולנוע היא דמותו של אי - טי . לא זכור לי סרט שעסק בנושא זה 
באופן כה משונה כמו הדרמה הבריטית הזאת , המבוססת על ספרו של ג . ר . אקרלי . 
כאן יש אמנם תינוק שדומה קצת לאי - טי , אך האובייקט האבוד והנחשק הוא 
כלבת זאב צעירה ויפה בשם איווי . נקבה מושכת זאת חודרת למערכת יחסים שכוללת 
זוג הומוסקסואלים פרנק ואהובו הצעיר גוני ואת אשתו של גוני , מיגן . 
כאשר גוני , נציג אופייני של מעמד הפועלים , נשלח לכלא בעוון פריצה , 
הוא מבקש מפרנק להשגיח על כלבתו . פרנק מסרב תחילה , אך בהדרגה נקשר אליה . 
הכלבה איווי מחליפה תפקידים במהלך הסרט : היא האובייקט הפטישיסטי המוחלט , 
החודר למערכת היחסים בין פרנק וגוני ופועל בתוכה ; היא סמל של חירות ושל 
הסגר ; האישה שחודרת למערכת היחסים בין שני גברים , וגם הילד לו משתוקק 
פרנק . אי אפשר שלא לראות בסצינה שבה נאלץ פרנק לנעול את איווי בארון דירתו 
מידה רבה של סמליות בהקשר ההומוסקסואלי של הסרט . קשה שלא לגלות מידה של 
אירוניה בסרט שנוטל את מבנהו העלילתי מ"לאסי " ומחליף את דמות הגיבור - 
הילד בהומוסקסואל מזדקן ; או , לחילופין , נוטל את מבנהו של סרט - חברים 
כגון " טרנר והוטש " , שבו חודר כלב לשגרת חייו של שוטר צעיר ומשבש אותם 
ומחליף את דמות שומר החוק בזו של הומוסקסואל המאוהב באסיר ביסקסואל . האירוניה 
נובעת גם מהעובדה שמטען עלילתי פרוורטי במופגן זה זוכה מידיו של הבמאי , 
קולין גרג , לטיפול קולנועי - טלוויזיוני בריטי מסורתי , חסר השראה ומייגע , 
כמו מרבית הדרמות הבריטיות המוקרנות על המסך הגדול . הסגנון הוא ריאליזם 
נוסח בריטניה , הדגש הוא על הדמויות , ובעיקר על פניהן כך שהסרט יעבוד 
היטב על מסך הטלוויזיה . עם זאת , מסורתיות זו מלוה במידה רבה של ישירות 
אופיינית , וגם הפרוורטיות ישירה וגלויה . שני שחקני הסרט מגיעים אליו 
כשמאחוריהם " ניסיון הומוסקסואלי " קודם : אלן בייטס ( פרנק ) גילם 
את דמות המרגל ההומוסקסואלי גאי ברגס בדרמה " אנגלי בחו"ל " ; גארי אולדמן 
( גוני ) היה גו אורטון ב"זקוף תאוזן " . אין ספק שגרג לקח זאת בחשבון , 
ועברם של השחקנים ממלא תפקיד במערך הסופי של הסרט . למרות מוגבלותה , התוצאה 
משונה ולפיכך מעניינת . הסגנון הקולנועי הבריטי , המשעמם לרוב , מצליח 
לשרת כאן את ההיבט האקסצנטרי והפרוזאי כאחת של הסרט . כאשר מתגברים על המגבלות 
ועל הקטעים המעצבנים , הרבים למדי , מגלים בידור קולנועי שלעתים הוא מפתיע . 
