אין ספק כי הפרקליט הצבאי הראשי תא"ל אמנון סטרשנוב , יצטרך ללמוד היטב 
את פסק הדין במשפט גבעתי ב , אשר ניתן אתמול בביה"ד של פיקוד הדרום . על 
הפצ"ר יהיה לקרוא היטב את עמודי הפרוטוקול המתייחסים באופן אישי לגורמי הפיקוד 
הבכירים , החל מאלוף משנה אפי איתם וכלה באלוף יצחק מרדכי ולבדוק את מעורבותם 
בהעלמת עין כפי שהגדירו את הפקודות , ובענישה שפיקודיהם ביצעו בשטח . 
עכשיו הסתיימו משפטיהם של הדרגים הזוטרים בצה"ל במשפט גבעתי א הועמדו לדין 
ארבעה חיילים סדירים , כשהבכיר בהם הוא חייל בדרגת סמל ראשון . במשפט גבעתי 
ב הועמדו לדין קצינים וחיילים והנאשם הבכיר היה בדרגת רב סרן ; ובמשפט גולני , 
שנערך בבית דין של פיקוד הצפון , היה הנאשם הבכיר סמל . הזרקורים אם כך 
יופנו עתה אל הדרג הצבאי הבכיר שפעל בשטח . בעמוד 561 של הפרוטוקול , קובעים 
שופטי ביה"ד באורח חד משמעי , כי " ניתן להסיק על פי מכלול העדויות , 
כי במסגרת כנסי הפיקוד הבכיר , יכלו המג"ד וגם קצינים רבים אחרים שהעידו 
בפנינו בעניין זה , ללמוד מתגובותיהם של גורמי הפיקוד הבכיר כלפי הדיווחים 
שעלו מן השטח ומן הדרך בה סוכמו ישיבות אלה כי דעתם של מפקד האוגדה ואלוף 
הפיקוד , נוחה למדי באשר לאופי הקשה של השימוש בכוח ככול ששימוש זה בכוח 
מביא לתוצאות הרצויות של חיסול ההתפרעויות " . גם בהתיחסותם למח"ט גבעתי לשעבר , 
אל"ם אפי איתם , כותבים השופטים : " למרבית הצער , אין התנהגותו של 
המח"ט אותה תקופה עומדת לכאורה , בקנה אחד עם האיסור , עליו הצהיר בפנינו 
לנקוט בכוח ענישתי . על פי עדויות קציני החטיבה , שפורטו על ידינו לעיל , 
מורה המח"ט איתם לנקוט סדרה של מעשי עונשין כנגד התושבים המקומיים חלקם 
אינו עומד בקנה אחד עם הוראותיה של תחיקת הביטחון . לפי הנטען כרוך המח"ט 
ישירות גם במעורבות ישירה בהכאה ענישתית של תושבים במספר מקרים " . בפסקה 
אחרת כותבים השופטים , בהתיחסם לדרג הפיקוד הבכיר : " אין להוציא מכלל 
אפשרות כי גורמי הפיקוד הבכיר היו מודעים , או לפחות היו אמורים להיות מודעים , 
לשחיקתה של הכוונה המקורית ולא עשו דבר , אלא בשלב מאוחר יחסית " . השופטים 
נתנו לסטרשנוב פתח , להורות על פתיחת חקירה גם כלפי הפיקוד הבכיר בצה"ל , 
קרי האלוף יצחק מרדכי ותא"ל יעקב אור וכן אל"ם אפי איתם . ראוי לציין 
כי השופטים מדגישים , כי בכל מקרה לא היתה פקודה ישירה של הפיקוד הבכיר 
לחיילים להכות . כך או כך , פסק הדין המשתרע על פני 081 עמודים , כבר נלמד 
בפרקליטות הצבאית ומיטב המשפטנים בפרקליטות בוחנים את ההיבטים המשפטיים . 
משפטי גבעתי א , גבעתי ב וגולני הם רק קצה הקרחון לבדיקת כל הפקודות שניתנו 
באותה תקופה לחיילי צה"ל , כפי שהגדירו זאת השופטים : " היעדר קו תיחום 
מוגדר בין אירוע שבמסגרתו מותר השימוש בכח , לבין סיום האירוע שלאחריו 
אסור השימוש הוא אותו תחום אפור שרבים דנים בו בפנינו ואיש אינו נדרש אותה 
תקופה להלבינו , או להשחירו , באורח חד משמעי . אי נקיטת אמצעים ישירים 
כדי להביא לענישתם של מתפרעים , על אף הצמצום המשמעותי של המעצרים , יצרה 
הנחה כי ההכאה הינה בבחינת הכלי העיקרי הן לחיסול הפרת הסדר , והן לענישת 
המתפרעים . התנהגות חריגה לכאורה של המפקדים בזמן האירועים , המשמשת כמודל 
חיקוי לפיקודיהם " . ראוי לציין כי הדרג המדיני , קרי שר הביטחון דאז יצחק 
רבין , אינו מוזכר בהכרעת הדין . 
