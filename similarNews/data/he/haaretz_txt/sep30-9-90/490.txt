המכה העשרים של השודד על האופנוע , יותר משהיא מעידה על אוזלת ידה של המשטרה , 
חשפה בלבול בערכי - היסוד של המערכת המופקדת על שמירת החוק והסדר במדינה . 
מספרים שמפכ"ל המשטרה בכבודו ובעצמו היה מעורב אישית במצוד אחר האופנוען 
השודד . אולם הוא , או כל סמכות בכירה אחרת במשטרה , לא נזעק להכחיש בתוקף 
את הידיעות כי במהלך המרדף נורו יריות וניידת משטרה נגחה אופנוע וכמעט דרסה 
את רוכבו . בסוף עוד יתרחש אסון . יום אחד רוכב אופנוע חף מפשע ירכב טרוד 
בענייניו ולא יבחין באיתות ניידת משטרה המסמנת לו לעצור , והשוטרים , שהכבוד 
האבוד מרעיד להם את האצבע על ההדק , יפתחו באש ויחסלו אותו . הקלות המזעזעת 
בה הועמדו חייו של הרוכב הנמלט בסכנה מעלה תחושה כי בישראל מותר לשדוד את 
הקופה הציבורית , לחבוט בקשישים ואפילו לשדוד בנקים , אך מי שחייו יקרים 
לו חייב להיזהר בכבודו העצמי של השוטר . רב - ניצב טרנר ושוטריו בוודאי מרגישים 
די נבוכים מול גלי האהדה המלווים את מעשי השודד , בה בשעה שהם , מגיני 
הציבור ואבירי החוק , הפכו למשל ולשנינה . גם בלי להידרש לסיבות החברתיות 
והפסיכולוגיות שהפכו את האופנובנק ( יש אומרים כספנוע ) , למין זר מודרני , 
גיבור תרבות המעורר בקרב רבים שמחה לאידם של הבנקים והמשטרה , הרי ההכרזות 
היהירות של חוקרי המשטרה בוודאי תרמו להפיכת פעילותו הפלילית למין עימות 
של כבוד . השחצנות הפכה את הכל לתחרות שבה רוב הציבור , כצופה תאב - שעשועים , 
מעודד את תעלולי הבנדיט המלגלג על מערכת משטרתית רבת - עוצמה . אף אחד לא 
מעוניין להגיע לבנק ולמצוא עצמו מביט בסלילי הקנה של אקדח תופי מוכסף . 
אף אחד מאיתנו גם לא חפץ לחיות במדינה בה גנבים ושודדים עושים ככל העולה 
על רוחם . אך השודד על האופנוע השכיל עד כה לא לפגוע , באופן אישי , אף 
באזרח אחד . המשטרה , לעומת זאת , כבר ירתה ונגחה וידידים מעידים בפני 
שגם היכתה ועלבה ברבים יותר מאשר פעם אחת . יוצא , אם כן , שמי שאמור 
להגן על הציבור מסכן את שלומו וזכויותיו הרבה יותר ממי שבפניו הציבור אמור 
להתגונן . לא מזמן הכריז רב - ניצב יעקב טרנר כי המשטרה תשים דגש בעבירות 
תנועה שמבצעים נהגי אוטובוסים ורוכבי אופנועים . במסגרת " הדגש " הורה 
המפכ"ל להחרים אופנועים ולהחזיק בהם בתואנה כי הם נדרשים כראיה במשפט . 
ההתחכמות הזו לא רק מטילה צל כבד על תום הלב של מי שתום - לב ונקיון - כפיים 
חייבים להיות נר לרגליו , אלא גם משדרת לשוטר הפשוט מסר ברור : כשמדובר 
באופנועים המטרה מקדשת את האמצעים . אם מסיבות השמורות עימו ממליץ טרנר על 
שימוש ציני בחוקי הראיות לצרכים שהמחוקק מעולם לא התכוון להם , ואם ( ללא 
קשר לגורמי תאונות הדרכים ) הוא מסמן את האופנוענים כציד מועדף , קשה לדרוש 
מהטרף , אפילו הוא שומר חוק מטבעו , שיפסע אלי מלכודת ללא התנגדות . רוכב 
אופנוע ( מי כמו המשטרה יודע זאת ) מסוגל לנצל את יתרון הזריזות והביצועים 
של כלי - התחבורה שלו ולהתחמק מהשוטר החפץ לרשום לו דו"ח תנועה . רוב הרוכבים 
הם " ילדים טובים " שעמדו עד כה בפיתוי ללא מאמץ . החשש מהחרמת האופנוע 
בגין כל שטות או גחמה של קצין משטרה עלול לעודד חלק מהם לבצע פעולה בלתי 
הגיונית ולנסות לברוח . השילוש הבלתי - קדוש של החרמות לא - מוצדקות המעוררות 
תיסכול , שודד אופנוען ושוטרים שקיבלו איתות העלול להאיץ את שליפת האקדח , 
יוביל במוקדם או במאוחר לקורבן - שווא . אחרי שאופנוען שיחסיו עם הבנק 
הסתכמו באוברדפט וריבית ייהרג בשוגג , תתעורר בוודאי זעקה שתדרוש לחקור 
את פעולות המשטרה . רצוי שהיא תפשפש במעשיה כבר היום , לפני שהדם יכתים 
את מצפונה . כי רצח , ואת זה בוודאי יודע מפכ"ל המשטרה , הוא פשע חמור 
בהרבה משוד מזוין . 
