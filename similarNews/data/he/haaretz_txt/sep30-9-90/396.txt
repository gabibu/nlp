שר החינוך והתרבות , זבולון המר , ושר התקשורת , הרב רפאל פנחסי , יישבו 
את המחלוקת ביניהם ותוכנית הבוקר המתוכננת של הטלוויזיה הישראלית תאושר . 
פנחסי הודיע לפני ימים אחדים שאינו נותן את אישורו לתוכנית , מכיוון ששר 
החינוך אישר אותה בלי להיוועץ בו תחילה , כפי שהיה עליו לעשות . עתה מתברר , 
שרשות - השידור פנתה אל שני השרים כחוק . שר החינוך נתן את אישורו , ואילו 
שר התקשורת התמהמה . עתה יושבו ההדורים , ושני השרים ישלחו לרשות - השידור 
מכתב משותף בחתימת שניהם , שבו יינתן האישור הרשמי כנדרש בחוק . הבעיה 
היחידה שנותרה כרגע , היא שבשטח אין כל התקדמות בהכנות לקראת הפקת התוכנית . 
לפי התכנון , היתה התוכנית אמורה להיות מוכנה לשידור באמצע החודש הזה . 
אך הסכם עבודה עם הטכנאים , הכולל משמרת לילה , טרם נחתם , ועדיין לא 
הושגה הסכמה באשר להפעלת ציוד האי - אן - גי , שבלעדיו לא תיתכן הפקת מהדורה 
כזו . הטכנאים אף הגישו להסתדרות בקשה להכריז על סכסוך עבודה . הסכם לגבי 
שעות נוספות והפעלת ציוד הווידאו ידרוש תוספת תקציב מן האוצר . אחד המועמדים 
להגיש את תוכנית הבוקר הוא מנהל הטלוויזיה לשעבר , חיים יבין . יבין , 
שיקבל את תנאי הפרישה שלו ב13 בדצמבר , יועסק בטלוויזיה בחוזה מיוחד לשנים 
אחדות . סוכם , שבשלב זה יעסוק יבין בסדרה על יהודי ברית - המועצות . 
כמו כן הסכים לערוך ולהגיש את התוכנית " פנורמה " , אם כי הביע את רצונו 
שלא להיכנס לתפקיד עד שתיפתר בעיית ההדחה של מיכאל קרפין מ"מבט שני " . באחרונה 
התקיימו שיחות בינו לבין המנכ"ל , אריה מקל , בדבר החזרתו להגשת חדשות . 
