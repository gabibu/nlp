השטח המלבני המתמשך לכל אורכו של רחוב אדם הכהן , משדרות בן - גוריון ועד 
לרחוב ארלוזורוב , שימש בעבר הרחוק כבית ספר חקלאי ונשאר חרוט בזיכרון כ"משק 
הפועלות " . בימים שהרחובות יהושע בן - נון ושלמה המלך היו הקצה המזרחי של 
צפון תל - אביב , ובית חולים אסותא היה נטוע בגבול אדמות הכפר הערבי סומיל , 
היה " משק הפועלות " מיתחם כפרי בשולי העיר . לאחר מלחמת השחרור שעטה 
העיר מזרחה , והקיפה את המשבצת הירוקה בשכונת מגורים צפופה . בית הספר 
החקלאי הפסיק למלא את יעודו , ובקצהו הצפוני , על רחוב ארלוזורוב , הוקמו 
המבנים הארעיים של קן " התנועה המאוחדת " . מסתרי המגרש הענק , על סבך צמחייתו 
הפראית ושביליו המפותלים , הפרו את געגועי בני העיר אל הגונגלים הקמאיים . 
בניין התנועה נמחק לפני שנים מספר , ובמקומו מוקם היום קומפלקס מגורים 
ומסחר יוקרתי . על שארית האתר ניצב הבית הלבן והנאה של בית ספר גרץ . העדות 
היחידה לימים עברו היא הבית בפינת שדרות בן - גוריון : " בית חנה " , בניין 
תלת קומתי ונקי קווים , ששנים רבות לא זכה לתיקוני טיח הכרחיים . עכשיו 
נמסר כי " נעמת " , היורשת של ארגון אמהות עובדות , ובעלת משקי הפועלות " 
האוטופיים של העלייה השלישית , מכרה אותו . את הבניין המקורי תכנן בשנת 
1391 הארכיטקט יעקב פינקרפלד . זה היה בניין בן שתי קומות בלבד , כשמחצית 
שטח הקומה השנייה שימשה כמרפסת גג פתוחה , מוקפת בפרגולת בטון שקופה . 
גגון תלוי ארוך הטיל צל על חלון הזכוכית הגדול בקומת הכניסה , והפתחים היו 
כתמי כהות בבוהק הסיד הלבן . היה זה בניין טיפוסי לאיכויות של " הסגנון 
הבין - לאומי " , התל - אביבי כל כך , של שנות השלושים . מסות הבניין היו 
פשוטות וישרות זווית , אך לא משעממות , ורחוקות מהדימוי הקובייתי השבלוני , 
בו מאשימים היום את המודרניזם התם של אז . המבנה היה מלאכת מחשבת של גופים 
בחלל . בליטת גוש הפינה המזרחי - צפוני , כנגד נסיגת המסה המרכזית . בליטת 
הגגון בקומת הקרקע , כנגד נסיגת קיר הקומה בהמשכו ופתיחת המרפסת המוצלת . 
חלון צר ואופקי מחבר בין שני הגושים , ומרפסת נוספת קוטעת את רצף החלונות 
בקומה השנייה . מהפרופורציות הנאות האלה ומהתפיסה האבסטרקטית - ציורית של 
הבניין לא נותר כמעט דבר . כשהחליטו בשנות החמישים להגדיל את נפחו , הוסיפו 
קומה שלישית , אטמו את המרפסות , חיסלו את רחבת הגג מעוטרת הפרגולה , 
ובנו מעליה קומה . תחת המתח שבין הצפוי למפתיע , המוצל לחשוף והשקוף לאטום , 
ניצבים עכשיו הפתחים כחיילים ממושמעים במרווחים שווים . הבניין ממשיך לעמוד 
עד עצם היום הזה , אבל הוא נרצח כבר אז . בקרוב יימחק , קרוב לוודאי , 
ובמקומו יוקם קומפלקס נוסף של מגדלי מגורים ומסחר . איך לא . 
