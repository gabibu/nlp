לונדון ( מיוחד ל"הארץ " ) . שר החוץ הבריטי דאגלס הרד זכה למכתב תודה 
מאש"ף על התקפתו על ישראל . נציג אש"ף בלונדון עפיף צפיה כתב לו כי הדבר 
מעודד את הפלשתינאים הרואים קשר בין הנעשה בארץ לבין הנעשה במפרץ הפרסי . 
למרות זאת תקף אתמול הרד את התנהגות אש"ף במשבר ודחה את הקשר בין נסיגת 
ישראל מהשטחים ונסיגת עיראק מכוויית . הרד אמר בסעודה לכתבים בכירים של העיתונות 
המקומית : " כל מי שיש לו חוש אנושי צריך להזדהות עם הפלשתינאים . ארצם 
כבושה , אין להם זכויות פוליטיות , ויום יום הם קרבנות של מדיניות המונעת 
על ידי שיקולים גרועים , ומאמינה שביטחון ישראל נשען על אוניברסיטאות סגורות , 
על התיישבות בלתי חוקית , ואפילו עונשים קיבוציים " . שר החוץ הבריטי אמר 
כי אחרי יישוב הסכסוך במפרץ , יהיו הזדמנויות ליישב בעיות אזוריות אחרות , 
לרבות הסכסוך הישראלי - ערבי . " צאתו של סדאם מכוויית יהווה ניצחון של 
גורמים ערביים מתונים . זו עשויה להיות ההזדמנות הטובה ביותר לישראל להשיג 
את ההכרה בה מצד מדינות ערב בגבולות בטוחים " . אחרי שעיראק תצא מכוויית , 
אמר הרד , יוכלו חמש המדינות הקבועות במועצת הביטחון , בריטניה , ארה"ב , 
בריה"ם , צרפת וסין , להכין ועידה בין - לאומית למזה"ת . הוא מתח ביקורת 
חריפה על אש"ף על תמיכתו בעיראק . " הם מצאו תירוצים לכיבוש אדמה ערבית . 
הם התנגדו לדעתם של רבים מידידיהם הערבים וסיכנו את ההתקדמות שהשיגו ברכישת 
כבוד בין - לאומי " . הרד אמר כי אש"ף נתמך עדיין על ידי הפלשתינאים וכי בריטניה 
לא תנתק את המגעים עם הארגון . בראיון לרשת בי - בי - סי אמר שר החוץ , 
כי חזר על דעתו זו דווקא עתה , כיוון שהוא רוצה שהפלשתינאים לא יראו בסדאם 
חוסיין את בן - בריתם היחידי . הוא דחה את הצעתו של סדאם חוסיין לקשור את 
יישוב המשבר במפרץ לנסיגת ישראל מהשטחים ולנסיגת ישראל מלבנון . " לסדאם 
אין מלת - כבוד , ועלינו לזכור זאת כאשר הוא יציע את יוזמת השלום הבאה שלו " , 
אמר הרד . " טיימס " של לונדון כתב אתמול במאמר ראשי , כי מי שמדגיש 
שאין קשר בין הסכסוך במפרץ לבין הסכסוך הישראלי - ערבי , כפי שעשה הרד , 
מוטב היה לו לחכות עד אחרי יישוב הסכסוך במפרץ , ולא לצאת עתה בהכרזות 
ורעיונות . הרד יבקר בישראל ובמצרים בשבוע הבא ויציג נקודות לתוכנית שלום 
במזה"ת שתכלול שיחות בין ישראל לערבים וועידה בינ"ל . 
