כשעורך - דין מתבקש , על - ידי לקוחו , לפתוח בהליכים משפטיים נגד חייב 
המתחמק מתשלום , מבקש הפרקליט פרטים מדויקים בדבר נכסיו של החייב , חשבונות 
הבנק שלו , כולל ניירות ערך ותוכניות חיסכון , ומספרי כלי הרכב הרשומים 
על שמו . זאת , כדי שיוכל להטיל עיקולים על הרכוש והכספים . משרדי החקירות 
הם המספקים את המידע הנדרש . לא פעם מושג המידע בדרכים לא חוקיות וכדי להגן 
על עצמם , אין עורכי - הדין מוכנים לקבל דפי מחשב ממאגר המידע של מס הכנסה , 
אלא דורשים דו"ח מידע בכתב ידו של הלקוח , או על טופס רשמי של משרד החקירות , 
כדי שיוכלו לטעון שלא ידעו שהמידע הושג ברכים פסולות . להלן דוגמה של דו"ח 
חקירה סטנדרדי , שהוכן על - ידי משרד חקירות והוגש למשרד עורך - דין . 
כותרת הדו"ח היא " דו"ח על חברה " . כותרת המשנה הראשונה היא " תאריך רישום 
החברה ושמות המנהלים ובעלי המניות " . סעיף זה עדיין אינו מסגיר כל מקור , 
שהרי את הנתונים אפשר לקבל כחוק מרשם החברות . כותרת סעיף ב היא " נדל"ן " , 
ובה מפורטים הקרקעות והדירות שבבעלות החייב . משרדי חקירות הפועלים באורח 
חוקי מגלים את הנתונים על רכוש זה באמצעות משרדי הטאבו , ובדו"ח רושמים 
" מגרשים ודירות " . המלה " נדל"ן " מופיעה כמלת קוד במשרדי מס רכוש ובדיווחי 
הנישום . סעיף ג עוסק ב"כלי רכב " . הסעיף מפרט את כלי הרכב , מספרם ושנת 
ייצורם . נתונים אלה ניתן להשיג , בבדיקה גלויה , במשרד התחבורה , ואולם 
הם מופיעים גם בתיקו האישי של הנישום . בסעיף אחר , " השתייכות ענפית " , 
הדיווח הוא לפי קוד פנימי של שלטונות המס . הסעיף הבא הוא " תיק ניכויים " . 
במסגרת סעיף זה מצוין מספר תיק הניכויים ומספר המנהלים והמועסקים בחברה . 
כאן ניכרים בבירור עקבות הגישה למאגרי שלטונות המס . עתה מגיעים שני סעיפים 
המוליכים למסמכי מע"ם . כותרת סעיף אחד היא " השתייכות ענפית , מע"ם " , 
ואילו סעיף שני , שכותרתו " מחזורים כספיים " , מפרט את שם רואה החשבון 
של החברה ואת תשלומי המע"ם השוטפים . סעיף נוסף בכותרת עוסק ב"דו"חות שנתיים " 
ומפרט את שומות מס הכנסה . סעיף אחר מדווח על " חשבונות בנקים " , ובו 
מפורטים מספרי החשבונות בסניפי בנקים שונים , מצב חשבון ופירוט תוכניות 
חיסכון , מניות ומט"ח . לכאורה , אפשר להשיג נתונים אלה על - ידי קשרים 
מתאימים , לא חוקיים , עם פקידי בנקים , אבל הניסיון מלמד שהבנקים מקיימים 
מידור יעיל בתחום זה . מנהל סניף יכול לשלוף רק את דפי החשבון של לקוח מסניפו , 
וכמוהו גם מפקח אזורי . רק מבקר הבנק וקומץ פקידים בכירים יכולים לעיין 
בכל חשבונות הלקוחות בכל סניפי הבנק . לכן , קרוב לודאי שתוכן סעיף זה 
הגיע בדרכים לא כשרות , לא מהבנקים , אלא ממס הכנסה . סעיף אחרון מופיע 
תחת כותרת " ר"ף " , דהיינו רישום פלילי . במסגרת סעיף זה מסופק חומר שניתן 
להשיגו באורח חוקי בבתי - המשפט ובצדו מדווח מידע חסוי . העקבות מוליכים 
למחשב המשטרה . שלמה קוריס , לשעבר קצין בכיר בצה"ל , שהתמחה במסגרת שירותו 
הצבאי בביטחון שדה , מנהל משרד חקירות פרטי . אין הוא חוסך במילים קשות 
נגד רבים מעמיתיו , לשעבר אנשי צבא , העוסקים בחקירות פרטיות . כשאתה 
פועל כאיש צבא , כאיש משטרה , או כחוקר מס , אומר קוריס , אתה פועל מכוח 
החוק ומפתח דפוסי פנייה פיקודיים . חוקרים רבים , שייצגו בעבר את החוק , 
אינם מסוגלים להבין שתעודת חוקר פרטי אינה מקנה להם סמכויות מיוחדות . אומר 
מאיר פלבסקי , בעל משרד חקירות : " הפיתוי לעשות קיצורי דרך במהלך החקירה 
ולעבור על החוק הוא עצום . מי שהולך בדרך זו , ייפול בסופו של דבר . אפשר 
להגיע לתוצאות טובות בעקבות עבודת נמלים של איסוף מודיעין בשיטות חוקיות . 
בשנים האחרונות הצטרפו למקצוע אנשים בעלי רקע ביטחוני עשיר . הבעיה היא 
שרבים מהם אינם מבינים , ששיטות העבודה במסגרת תפקידם הממלכתי שונות בתכלית 
משיטות העבודה בחקירה הפרטית . מי שאינו מבין זאת כבר הסתבך , או עתיד 
להסתבך , עם החוק " . חוקרים ומשרדי חקירות אלה דוחקים את רגליהם של משרדי 
חקירות סולידיים , המקפידים לשמור על החוק ומשיגים מידע בעלות גבוהה יותר , 
בפרק זמן ארוך יותר וברמת דיוק נמוכה יותר . רק חברות ואזרחים החוששים 
לפנות לחברות חקירה העוברות על החוק פונים למשרדים הסולידיים , ומספרם של 
אלה הולך ומצטמצם . אם נשווה את רשימת משרדי החקירות המופיעה כיום ב"דפי 
זהב " לרשימה שהופיעה לפני שלוש שנים , נראה שהמספר הוכפל . מרבית המשרדים 
עוסקים כיום בחקירות כלכליות , תחום שבו טמון " הכסף הגדול " . אולם נגע 
האזנות הסתר וההתקשרויות הלא חוקיות עם פקידי המס , התפתח וצבר תאוצה דווקא 
במשרדים שעסקו בתיקי גירושין . בתי הדין הרבניים מתעלמים מחוק האזנת סתר 
ומחוק הגנת הפרטיות . כדי לזכות במשפט גירושין , מגישים הצדדים ראיות הנוגדות 
את הוראות החוק לצנעת הפרט . משרדי חקירות בתחום זה היו גם הראשונים שיצרו 
קשרים לא חוקיים עם פקידים בחברות המנפיקות כרטיסי אשראי . לפי דפי החשבון 
החודשיים , ניתן להוכיח שהבעל קנה לאהובתו מתנות יקרות ערך , או בילה בחו"ל . 
שיעור דמי המזונות נקבע גם לפי רמת הכנסותיו ורכושו של הבעל , כמופיע בתיקו 
במס הכנסה . בשבוע שעבר דן בג"ץ בעתירה לאסור על בית הדין הרבני ועל בעל 
המצוי בהליכי גירושין לעשות שימוש בקלטת שהוקלטה בלא ידיעתה של האשה ובתצלומים 
שצולמו בלא רשות לצורך הדיון בהליך גירושין . ביהמ"ש נמנע מלהכריע בשאלה 
אם חוק האזנת סתר חל גם על בתי הדין הרבניים , והפנה את העותרת שתעלה את 
טענותיה בפני בית הדין הרבני . רק לאחר הכרעתו , תוכל להגיש עתירה נוספת 
לבג"ץ . משרדי החקירות רואים במס הכנסה , על אגפיו השונים , את מקור המידע 
המקיף והחשוב ביותר . שני לו בחשיבותו הוא המידע המודלף מהמשטרה . חוקרים 
פרטיים מספרים שבמשך שנים נוצרו התקשרויות לא חוקיות גם עם פקידי המוסד לביטוח 
לאומי , המכין את שומותיו על בסיס שומות מס הכנסה , עם פקידי משרד הבריאות 
ובתי - החולים ( בעיקר בתחום בריאות הנפש ) , עם אנשי צבא , עובדי חברות 
אשראי ועוד . בין פורשי שירותי הביטחון יש לא מעטים שהתמחו במשך שנים , 
ואף נשלחו להשתלמויות בחו"ל , בנושאי חדירות סתר , האזנות , פריצת מנעולים 
וכספות . זה מקצועם הבלעדי ובו הם נחשבים למומחים . עם פרישתם מהשירות , 
רבים מהם פונים , כדבר מובן מאליו , למשרדי החקירות , אלא שהפעם , העיסוק 
שהביא להם תהילה במסגרת שירותם הממלכתי הוא בלתי חוקי . אנשים אלה מתעלמים 
מכך או מדחיקים זאת ועושים הכל כדי להצליח בתפקידם החדש . אנשי צבא ומשטרה , 
כמו גם עובדי רשויות המס , הפורשים מתפקידם , ממשיכים לקיים קשרים הדוקים 
עם עמיתיהם לשעבר , והללו מעבירים להם מידע חסוי . עובדי ציבור לשעבר , 
בהם אנשי משטרה ושירות הביטחון , הפורשים מתפקידם ופונים למשרדי חקירות , 
ממשיכים לעתים להשתמש בתעודותיהם כאילו הם עדיין ממלאים תפקיד ממלכתי . 
לפני שלושה חודשים החנה איש שירות הביטחון לשעבר , המועסק כיום כחוקר פרטי , 
את מכוניתו ליד בניין בורסת היהלומים ברמת - גן . בדרכו למסעדה סמוכה , 
הבחין בשני ערבים שנראו בעיניו חשודים . הוא שלף את תעודתו , ערך חיפוש 
על גופם , עצר אותם והזעיק ניידת ממשטרת רמת - גן . השוטרים הודו לו וגבו 
ממנו עדות , בלא שיעלה בדעתם לשאול באיזו סמכות עצר את החשודים , ערך חיפוש 
על גופם והציג בפניהם תעודה שפג תוקפה . דוגמאות כאלה נשנות בתחומי חיים 
שונים והן משקפות נורמות מסוכנות שמורישים אנשי ציבור למשק הפרטי . 
