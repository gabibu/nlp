יכולים איסר הראל ומאיר עמית להופיע בכל אמצעי התקשורת ולהכריז שוב ושוב 
כי ויקטור אוסטרובסקי הוא רודף בצע חסר ערכים , ולפיכך כל מה שכתב בספרו 
הן שטויות שאין כלל צורך להתייחס אליהן ברצינות . אך עם כל הכבוד לשני ראשי 
המוסד לשעבר , ספרו של אוסטרובסקי גורם לישראל נזק , ואין זו הדרך הנכונה 
לערוך את בקרת הנזקים המתחייבת של הפרשה . מקבלי ההחלטות בישראל טעו בטיפולם 
בפרשת אוסטרובסקי מהרגע הראשון , וחמור מכך , הם ממשיכים לטעות גם עתה . 
התעלמות מופגנת מהספר עתה , לאחר הניסיון הכושל למנוע את פרסומו , אינה 
פתרון . על קובעי המדיניות לפעול , במהירות ובמרץ , לצמצם ככל האפשר את 
הנזקים שגרמה הפרשה . . אין ספק שאוסטרובסקי הוא רודף בצע . ברור גם שהוא 
פגוע נפשית ותאב נקם לאחר שהורחק מהמוסד . מקריאת הספר עולה גם שרמתו האינטלקטואלית 
אינה גבוהה במיוחד , ומי שמתמצא מעט בנושאי המוסד יכול להעיד כי הספר רצוף 
שיבושי מושגים , מונחים ומלים שאוסטרובקי , קלט בעת ששהה במוסד זמן ממושך 
יחסית . כל זה נכון לגמרי , אך אסור לשכוח כי אוסטרובסקי בילה יותר משנה 
במוסד , עבר סדרה לא קצרה של קורסים , התחכך באנשי המוסד , וייתכן שקלט 
מסיפורי עלילותיו של המוסד , ואת כל אלה העלה על הכתב ביומן אישי שאותו 
טרח לכתוב בתקופת עבודתו במוסד . לפיכך , הקביעה הנחרצת כי כל מה שכתב 
הינן שטויות , אינה נשמעת אמינה במיוחד . מה גם שהיא פשוט אינה נכונה . 
יוסי אלפר , סגן ראש המרכז למחקרים אסטרטגיים באוניברסיטת תל - אביב ואיש 
מוסד לשעבר , טוען כי נזק חמור גורמת פרשת אוסטרובסקי ליחסינו עם ארה"ב , 
וכן לכרסום בדימוי של ישראל בארה"ב . צריך להבין כי לאחר פרשת פולארד והפגיעה 
בדימויה הדמוקרטי של ישראל בעקבות האינתיפאדה , נופלים דבריו של אוסטרובסקי 
על אוזניים כרויות בארה"ב . כך למשל תיאורו המעוות של את אופיים ואת תפיסת 
עולמם של ראשי המוסד , ובנגזר מכך גם של מקבלי ההחלטות בישראל . אלה מתוארים 
כחבורה של אנשים ציניים , תועלתניים ונצלניים , שאינם מהססים לבגוד בשירותי 
המודיעין של בעלת בריתם הגדולה , וביודעין , מתוך מגמה צינית נפשעת , 
אפילו אינם מדווחים להם על מכונית תופת העומדת לקטול מאות מחיילי המארינס . 
ספק אם ראשי הסי - אי - איי מאמינים לסיפור של אוסטרובסקי על מכונית התופת 
בביירות , אך לא כל מקבלי ההחלטות והמחוקקים בארה"ב הינם אנשי מודיעין . 
בעיני אלה גדלה אמינותו של הספר מרגע שממשלת ישראל ניסתה למנוע את פרסומו . 
נזק חמור עלול להיגרם ליהודים רבים בארצות המערב בעקבות תיאוריו של אוסטרובסקי 
את שיטת " הסייענים " . מהספר עולה כאילו קיימת מערכת שלמה של יהודים , 
אזרחי מדינות המערב , הפועלים כסייענים למוסד , תוך שהם מבצעים מעשים 
מפוקפקים בשולי החוק . גם אם בדבריו של אוסטרובסקי יש מידה רבה של הגזמה 
והפרזה , הנזק נגרם . גם בתחום זה מתחייבת פעולה ישראלית לצמצומו . פרסום 
שמותיהם של אנשי המוסד עלול לחשוף אותם לסכנת חיים של ממש . חלקם מהווים 
יעדים מבוקשים על ידי ארגוני הטירור . ייתכן שישנה פגיעה מסוימת גם בחשיפת 
שיטות ההדרכה של סוכני המוסד . תיאור תהליך ההדרכה נשמע אמין למדי , והדבר 
נובע מכך שאוסטרובסקי נטל בו חלק . אך יש להניח , כי רוב הדברים או שאינם 
נכונים , או שלא יהוו חידוש של ממש לשירותי ביון זרים . קובעי המדיניות , 
ובמיוחד ראש הממשלה , חייבים לשנות את גישתם לפרשה ולפעול במהירות לצמצום 
הנזק . אחת הדרכים האפשריות היא מתן היתר לאנשי מוסד לשעבר לדון בפומבי 
בספר בפתיחות יחסית . אלה יודו בחלק מהדברים שנכתבו בספר , מבלי לחשוף 
כמובן את שיטות הפעולה ולסכן סוכנים , אך יצביעו על שפע ההגזמות , הטעויות 
והשקרים המופיעים בספר . רק כך ניתן יהיה להקנות לדברים אמינות . אחד מלקחי 
הפרשה מחייב גם את שינוי הגישה של המוסד לנושא התקשורת . לא ניתן עוד להמשיך 
ולשמור בקנאות כה גדולה על חשאיות ונתק מהתקשורת . לעתים , כמו במקרה הנוכחי , 
נזקו של נתק כזה גדול בהרבה מהנזק של חשיפת פרטים מסוימים מפרשיות העבר . 
ככל הידוע , סולד ראש המוסד הנוכחי מכל קשר אפשרי של הארגון עם התקשורת , 
אך פרסום ספרו של אוסטרובסקי חייב להביא לשינוי עמדתו . גם שירותי הביון 
האמריקאיים אינם ששים לחשוף את פעילותם , אך שם הבינו כי מוטב לפעול מול 
התקשורת ולשלוט ככל האפשר במידע המועבר אליה . זו הסיבה שבמשרדו של דובר 
הסי - אי - איי מועסקים לא פחות משבעה אנשים . 
