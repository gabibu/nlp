שלושה ימים לפני פתיחת משחקי הליגה הלאומית , נחשב בית"ר ירושלים מועמד 
כמעט ודאי לירידה לליגה הארצית . ההנחה הזאת נובעת גם מכשלונותיו בגביע 
הטוטו . מאמן בית"ר , זאב זלצר , שזו לו העונה השניה ברציפות בירושלים , 
רואה את עיקר הבעיה בהגנה : " המגינים שלנו התחלפו . משה בן הרוש עזב 
להפועל , אופיר שמואלי אינו רוצה לשחק בבית"ר , מאיר קדוש מחלים מניתוח 
במפשעה , ורק אודי אשש ואמיר כהן נשארו " . הוא מצטער על כך שהנסיון לרכוש 
את הבלם הבאר שבעי אפרים דוידי לא עלה יפה בגלל המצב הכלכלי החמור של בית"ר . 
סיבה נוספת , לדעתו , למצב הקשה של קבוצתו , היא היעדר הכנה נאותה לעונה . 
בית"ר לא קיים מחנה אימון כמו שאר הקבוצות בגלל בעיות כספיות , " והדרך 
היחידה שלנו להכנה היתה גביע הטוטו , שבו עשינו כל מיני נסיונות שברובם 
לא הצליחו " . גם להיעדר מנהיגות במגרש מודע המאמן . אמנם אשש הוא היום האיש 
הדומיננטי בקבוצה , אבל על המגרש זלצר מצפה מהוותיקים יעקב שוורץ וסמי מלכה 
ליטול את היוזמה , מה עוד שרוב השחקנים השנה הם צעירים חסרי נסיון . ויש 
בכך גם אני מאמין של זלצר : " אנחנו צריכים להישרד , להחזיק מעמד שנתיים 
עד שיצמח מנהיג והצעירים יתחשלו " . משחקו האחרון של בית"ר נגד שמשון ( 14 ) 
הבהיר לשחקנים את חומרת המצב . זלצר : " התוצאה כנראה זיעזעה כמה שחקנים , 
ואם לא אני אזעזע אותם . כמה שחקנים יצטרכו לחפש דרך חזרה להרכב " . זלצר 
תולה במצבה הכלכלי של הקבוצה חלק גדול מהמשבר המקצועי : יש בעיות של משכורות 
לשחקנים , ובית"ר מתקשה מאד לרכוש שחקני חיזוק מתאימים . על התאקלמות הזרים 
הוא אומר : " דרושה סבלנות רבה . לבית"ר יש בעיה אחרת עם הזרים . הם 
רוצים רק להרוויח כסף . לא מעניין אותם הסמל " . הוא מבין לרוחו של פאשב , 
שהרי לא עמדו בהתחייבויות כלפיו , אבל מוסיף : " כמאמן זה לא מענין אותי . 
אינני מפיק ממנו את המקסימום " . זלצר היה מחליף את החלוץ פאשב , שאינו 
נותן מה שהוא מסוגל , בבלם . היום הוא מחפש בלם טוב , לא יקר מדי . את 
הבעיה בהתקפה מאמין זלצר כי פתר בעזרת טרסוב , שיפתח כבר השבת נגד כפר סבא , 
יחזקאלי ופלד . את שוויג הוא מתכוון להסיט לקישור . זלצר : " אני מכיר 
את החומר העומד לרשותי ואני מאמין בו . המצב אינו אבוד . הכל זה שאלה של 
כסף : לאליפות זה לא יספיק , אבל להישאר בליגה בהחלט כן " . המוראל של האוהדים 
שפוף . זה ברור . " זו תהיה עונה שכולנו נתבייש בה " ; " הייתי מוכן 
כבר היום לחתום על הישארות בליגה " , אמרו בעצב שני אוהדים באימון אתמול . 
