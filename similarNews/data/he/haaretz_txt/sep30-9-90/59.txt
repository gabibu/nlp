המפקדים הצבאיים בשטחים , כתבו פעם שופטי בית - המשפט העליון , נושאים 
עמם למקום שליחותם את מנהגי מדינתם שלהם , שהיא מדינה שבה שולט שלטון החוק . 
השופטים לא התכוונו בפסיקתם לשלטון החוק הפורמלי , אלא לתפיסות יסוד ערכיות , 
המחייבות , בין היתר , מתן זכות הטיעון לאדם בטרם ייפגע רכוש השייך לו . 
עתירת האגודה לזכויות האזרח למניעת הריסת המבנים במחנה הפליטים אל - בורייג 
התבססה אכן על הלכת יסוד שנפסקה בבית - המשפט העליון ב9891 . באותה פסיקה 
קבע בג"ץ מפי נשיאו , השופט מאיר שמגר , שאין שלטונות צה"ל מוסמכים להרוס 
מבנים בשטחים מבלי שתינתן לנפגעים האפשרות להעלות את השגותיהם בפני בג"ץ . 
השופטים קבעו את קביעתם , שכבלה את הרשויות בכבלים של צדק , בניגוד לעמדה 
נחרצת שהובאה לפניהם על - ידי הודעה מטעם שר הביטחון . הסייג שהציג השופט 
שמגר לכלל שקבע היה צר ביותר . לפיו , מוסמכות הרשויות לפעול באופן מיידי 
רק בעת שמדובר במקרים של " צורך צבאי - מבצעי " , וזה מתקיים " כאשר יחידה 
צבאית מבצעת פעולה מבצעית , אשר במסגרתה עליה לסלק מכשול או להתגבר על התנגדות , 
או להגיב לאלתר על התקפה על כוחות הצבא או על אזרחים שנתקיימה אותו זמן , 
או נסיבות כיוצא באלה " . על רקע הפסיקה הזאת , מעוררת החלטת בג"ץ מהשבוע 
שעבר , שהתירה הריסת מבנים במחנה הפליטים אל - בורייג בלא מתן זכות טיעון , 
תמיהה לא מועטה . השופטים לא פירסמו את נימוקיהם , וחבל . ייתכן שפרסום 
הנימוקים , שיש לקוות שייעשה באופן מיידי , יפזר את ערפל ההחלטה . אלא 
שבינתיים נראית פסיקת בג"ץ בדבר זכות הטיעון בטרם הריסה כמרוקנת מתוכנה הערכי - 
משמעותי . אם סבורים השופטים שדי בכך שהרשויות מצהירות שהן פועלות לשמירת 
הביטחון , להבדיל מפעולת עונשין שעליה חל פסק - הדין בדבר זכות הטיעון , 
הרי שזוהי גישה פורמלית שיכולה לחסל את הכלל של הצדק הטבעי שנקבע כעיקר 
יסודי בפסק - הדין שנועד להציב חומה בפני שרירות . אם סבורים השופטים שהמקרה 
שנדון בפניהם יכול לבוא בגדר החריג של " צורך מבצעי בפעולה מיידית " , שהוצב 
בפסק - הדין המנחה , הרי שמדובר בהרחבה רבתי של החריג שנקבע . הרחבה כזו 
היא בגדר כוחותיו של בית - המשפט העליון , היכול לסטות מתקדימיו שלו , 
אך הציבור זכאי לדעת את טעמי השופטים לפסיקתם . נראה , כי החלטת בג"ץ מבטאת 
את רתיעת בית - המשפט מלהתערב בשיקולי ביטחון . רתיעה זאת יכולה להיות מוצדקת 
במקרים לא מעטים , וייתכן מאוד שכזהו המקרה שלפנינו . אלא שאם הצדק צריך 
גם להיראות , הרי שהוא יכול להיראות רק לאחר דיון ממשי . זאת , בעיקר 
כאשר מדובר בנזק בלתי הפיך , כאשר נעשה שימוש באמצעי שהוגדר כבר בפסיקה 
כ"חריף וחמור " , היכול להינקט " רק לאחר שקילה ובדיקה קפדנית ורק בנסיבות 
מיוחדות " . בג"ץ התגבר כבר בעבר על יחס הכבוד המיוחד שהוא מגלה לשיקול דעת 
הרשויות בעת שמדובר בענייני ביטחון . הוא פסק בניגוד לדעתן בשאלת הקמת התנחלות 
ל"צרכים צבאיים " , הורה על איחוד משפחות בשטחים בניגוד לגישת המפקד הצבאי , 
החליט על התרת הקמת הסתדרות עורכי - דין ביהודה ושומרון , וביטל את החלטת 
הצנזור הצבאי למנוע פרסום דברי ביקורת על ראש המוסד . החלטות אלה היו כשושנים 
בין החוחים , כאשר במקרים רבים מאוד נמנעה התערבות בשיקולי רשויות הביטחון . 
אפילו נזכור שאין בג"ץ אמור לבחון את תגובת הרשויות , ואין הוא קיים כדי 
לבוא במקומן , הרי שעדיין יש מקום לסברה שביקורת שיפוטית נמנעה , לפעמים , 
במקום שהיה בסיס להתערבות בסבירות שיקול הדעת של רשויות הביטחון . כאשר 
רשויות הביטחון מצוידות בסמכויות קיצוניות , וכאשר הביקורת של גופים אחרים 
( ועדת הכנסת , מבקר המדינה ) אינה שלמה , אין בג"ץ יכול לפרוק עצמו 
מחובת הצדק והביקורת השיפוטית . חובה זו היא מעיקרו של שלטון החוק ברשויות 
השלטון כולו . היא צריכה להתקיים גם בנושאים רגישים , שיש להם משמעות חיונית 
וקיומית , ובהקשר זה מה שראוי במדינת ישראל ראוי גם בשטחים המוחזקים על 
ידה . כל עוד לא יתפרסמו נימוקים משכנעים מאוד של שופטי בג"ץ להחלטתם , 
יהיה הצדק בבית - המשפט הגבוה לצדק בלתי נראה , אפילו הוא נעשה . 
