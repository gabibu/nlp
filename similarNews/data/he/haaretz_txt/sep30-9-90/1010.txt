האירועים בהר הבית עוררו חשש בדרג המדיני הבכיר בירושלים מפני לחץ בין - 
לאומי גובר להביא לפתרון הבעיה הפלשתינאית תוך נסיגה מהשטחים וקביעת הסדר 
בירושלים . התקרית בהר הבית אירעה שעה קלה בלבד לאחר שמשרד החוץ התלונן 
בפני שגריר ארה"ב בישראל , ויליאם בראון , על האזהרה שפירסם הממשל לאזרחיו 
מפני ביקור בירושלים . משרד החוץ התלונן במיוחד על אזכור ירושלים בין האזורים 
המסוכנים וציין כי ארה"ב עצמה הזכירה באחרונה לטובה את הרגיעה שחלה בעיר . 
גורמים מדיניים בירושלים הביעו אתמול תמיהה על עיתוי הודעתו הפומבית של ראש 
הממשלה יצחק שמיר משלשום , על הכוונה להקים שכונה יהודית חדשה בין הר הצופים 
להר הזיתים . לדבריהם , אין להוציא מכלל אפשרות שהודעה זו עודדה את ההתפרעות 
בהר הבית . מלשכת ראש הממשלה נמסר אתמול כי אין קשר בין התקרית לבין ניסיונם 
של נאמני הר הבית להניח אבן פינה לבית המקדש , ומה שגרם לכך היא התארגנות 
קיצונית מוסלמית מתוכננת . על - פי הנחיות של משרד החוץ , יודיעו שגרירי 
ישראל בבירות העולם שהתקרית היתה פרובוקציה שמתכנניה לא חסו על חיי אנשים . 
ישראל טוענת כי האירוע נועד להסיט מחדש את תשומת הלב מהמפרץ אל השטחים . 
הממשלה תדון ביום ראשון הקרוב באירועי הר הבית ותשמע סקירה מפי נציגי מערכת 
הביטחון . שרים אחדים תובעים למצות את הדין עם פייסל - חוסייני אם יתברר 
שהוא היה בין מארגני הארוע . במשרד החוץ מתחו אתמול ביקורת על יועץ ראש הממשלה 
למלחמה בטרור , יגאל כרמון , שהזהיר ישראלים מפני ביקור במצרים בגלל אפשרות 
למעשי טרור . גורמים במשרד אמרו כי פרסום אזהרה זו אינו מתיישב עם המחאה 
שהגישה ישראל לארה"ב בעניין . 
