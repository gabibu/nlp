נשיא ארה"ב לא השאיר ספק , בנאומו בעצרת האו"ם , כי מתפקידו של הארגון 
הבין - לאומי , לפי דעתו , " להוכיח שאין הוא מוכן לקבל או לסבול תוקפנות " . 
גורג בוש נחוש ברצונו : " לא ניתן היתר לסיפוח כוויית ועל מנהיגי עיראק 
להקשיב : המאבק הוא של עיראק נגד העולם " . מן הרגע הראשון כיוון המנהיג 
האמריקאי את צעדי תגובתו על פלישת עיראק לכוויית לאפיק של שותפות עם המספר 
הרב ביותר של מדינות אחרות ; מכאן נבעה , בכורח ההיגיון , פניית ארצות - 
הברית למועצת הביטחון , שזו תגנה את הפלישה לכוויית ואת סיפוחה . מועצת 
הביטחון היא המוסד שמגילת האו"ם מקנה לו סמכויות ביצוע ; על - פי פניית 
ואשינגטון החליטה המועצה להטיל סנקציות כלכליות על עיראק , התירה הטלת הסגר 
ימי עליה ולאחרונה גם הסגר אווירי . ההנהגה האמריקאית הצליחה , כמו בשנת 
0591 , כשצפון - קוריאה פלשה לדרום - קוריאה , להפעיל את האו"ם לפי רצונה ; 
אבל , בעוד שההישג ההוא התאפשר הודות לאי - נוכחותו של הנציג הסובייטי 
בישיבת מועצת הביטחון עתה מסכימה בריה"ם עם ארה"ב ותומכת , עד כה , בכל 
יוזמותיה של ואשינגטון . עם זאת גלוי לעין - כל כי הכוח הצבאי שארה"ב מרכזת 
על אדמת סעודיה שבריטניה , צרפת , מצרים וסוריה צירפו אליו כוחות משלהן 
אינו נועד להגנת סעודיה בלבד ; הכוח הזה עומד הכן כדי לכפות את רצון האו"ם 
על עיראק אם זו תתמיד בסרבנותה להוציא את גיסותיה משטח כוויית , לאפשר לשלטון 
החוקי לשוב אליה ולשחרר את אלפי הנתינים הזרים שהיא מחזיקה כבני ערובה . 
כוונת ואשינגטון היא להשיג , אם תגיע לכלל דעה כי הסנקציות וההסגרים לא 
יתגלו כיעילים במידה מספקת , החלטה של מועצת הביטחון שתסמיך את הכוח הרב - 
לאומי המתגבש מסביב לחיל המשלוח האמריקאי , להכריח את עיראק לוותר על כיבושה 
הבלתי - חוקי . מועצת הביטחון טרם קיבלה החלטת הסמכה כזאת ; וגם אם תקבל 
אותה , יש מקום לשער כי ההנהגה האמריקאית לא תיחפז להפעיל את האופציה הצבאית 
שהיא מכינה בשקידה רבה . קרוב לוודאי יותר שתשתמש בהחלטה כזאת , תחילה , 
כבאמצעי לחץ נוסף בחתירתה לפתרון דיפלומטי . " הרשו לי להדגיש " , אמר 
בוש בעצרת , " שכולנו פה באו"ם מקווים שכוחות צבאיים לעולם לא יופעלו . 
המשטר העיראקי צריך לעמוד בפני המציאות : לא נרשה את סיפוח כוויית . זו 
לא השקפת ארה"ב . זה עיראק נגד העולם " . אין לדעת כיצד סדאם חוסיין יפרש 
את דברי המנהיג האמריקאי . אם יתרשם מעוצמת הכוח של ארה"ב ושותפיה , יתפוס 
את היד שבוש הושיט לו . אם ידחה אותה , צפוי המשבר להתקדם לעבר פסגתו 
המכרעת . נשיא ארה"ב הצביע על הזדמנויות : " בעבור עיראק וכוויית ליישב 
את חילוקי הדעות שלהן בצורה קבועה ; בעבור מדינות המפרץ עצמן לכונן הסדרים 
חדשים למען יציבות ; ובעבור כל המדינות והעמים של האזור ליישב את הסכסוך 
המפלג בין הערבים לישראל " . לו סדאם חוסיין היה חכם , היה אוחז בשפע הזדמנויות 
כזה . עד כה התנה כל נכונות להגיע לפתרון מדיני בביטולן של כל החלטות מועצת 
הביטחון ובשחרור " פלשתין " , או , לפחות , נסיגת ישראל מכל השטחים המוחזקים . 
ההנהגה האמריקאית אינה מוכנה לכך , ופקידים במחלקת המדינה מבטיחים כי אין 
בדברי בוש על יישוב הסכסוך " המפלג בין הערבים לישראל " משום " לינקג " , 
כריכה יחדיו , שישראל מתנגדת לה . אין יסוד שלא להאמין להבטחה זו . אולם 
ניטיב לעשות אם נרשום לפנינו כי ואשינגטון אינה שוכחת , אף עתה , את בעיית 
עתידם הפוליטי של הפלשתינאים בגדה המערבית וברצועת עזה . 
