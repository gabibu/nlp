כל עוד נותרו באירופה אנשים ורבים מהם לא יהודים החשים חרדה ביום איחודה 
של גרמניה , מוטלת עליה החובה לעשות הכל כדי לשכנעם שאין יסוד לחרדה זו . 
בארבעים שנות עצמאותה , הוכיחה הרפובליקה הפדראלית שהיא ניתקה את עצמה מעברה 
הנאצי ושהיא שייכת לעולם הדמוקרטי . אך יש סיבות לכך שההרהורים בלב ובאמצעי 
התקשורת מתעוררים דווקא כאשר מסתיימת תקופת המבחן . מזרח גרמניה , השותף 
הזעיר לשידוך , מעולם לא זכתה לתעודת יושר . המשטר הקומוניסטי יצר גרמניה 
חדשה , מלאכותית , שאין לה קשר עם עברה , ובשמה התנערו הגרוטוולים , 
האולבריכטים ושותפיהם מכל אחריות כלפי קורבנות הרייך השלישי . השנאה כלפי 
מדינת ישראל שימשה להם גם הצדקה למוסר של " רצחת וגם ירשת " . 71 מיליון 
גרמנים , שלא קיבלו כל חיסון נגד חיידק האנטישמיות , יצטרפו ויתערבבו עתה 
בעם הגרמני המאוחד . אפשר היה לסמוך יותר על יכולתה של מערב גרמניה לחנך 
את הדור המזרח גרמני החדש , אלמלא נשמעו כמה נימות צורמות מאוד דווקא בתקופה 
האחרונה : היקף מעורבותה של התעשייה הגרמנית בפיתוח נשק לא - קונוונציונלי 
בעולם השלישי ובעיקר בעולם הערבי וניסיונות בון להתכחש לעובדות , מעוררים 
שאלה כפולה . האם השתחרר לחלוטין עולם העסקים הגרמני מנכונותו לנצל את תעשיית 
המוות לסיפוק תאוות הבצע שלו ? ומה עומק תחושת האחריות לשואה של גרמנים , 
שאינם נרתעים מלספק כלים להשמדת ישראל ? לא פחות צורמים הם שני דברים , 
שממשלת גרמניה אחראית להם במישרין : האחד הוא הסירוב לכלול במסמך האיחוד 
אזכור לאחריותה המיוחדת של גרמניה לשואת העם היהודי ולניצוליה ; והשני 
ההחלטה לנעול את שערי גרמניה בפני פליטים יהודים הבורחים מהאנטישמיות בבריה"ם . 
עדות לקהות חושים מוסרית היא כשממשלה גרמנית שוכחת , שהעבר שולל ממנה את 
הזכות למנוע מפליטים יהודים להיכנס לשטחה . 
