" קיים חשד סביר , כי קניית הדירה על ידי אריה ויפה דרעי היתה עסקה פיקטיווית 
או עסקה תמוהה או עסקה שנועדה להלבנת כספים " , קבע אתמול שופט בית משפט 
השלום בתל אביב , יצחק ברא"ז , שהחליט להאריך את מעצרו של אהרן ויינר מבלגיה . 
ויינר חשוד כי שימש איש - קש בקניית הדירה הקודמת של שר הפנים ורעייתו . 
ויינר , יהלומן ובעל חברה להשכרת רכב בבלגיה , הגיע לישראל לפני עשרה ימים 
כדי לשהות עם הוריו בחגים וכן למטרות עסקיות . הוא נעצר בהגיעו לנמל התעופה . 
רב - פקד משה פישמן , מהיחידה לחקירות הונאה במטה הארצי , ביקש להאריך 
את מעצרו בעשרה ימים נוספים . החשד המיוחס לויינר הוא קשירת קשר , יחד 
עם אחרים , בקבלת דבר במרמה על - ידי איש ציבור . בהחלטתו , כתב השופט 
כי החקירה טרם הסתיימה ובמידע הסודי שנמסר לו פורטו המטלות שעדיין על המשטרה 
לבצע ואלו הן פעולות קשות ומסובכות . " אני סבור " , כתב השופט , " כי 
יש לאפשר למשטרה , לסיים את החקירה ולבצע את הפעולות שעליה לעשות " . בהחלטתו 
כתב השופט כי אין יסוד לטענת הסנגור , עו"ד יהודה טוניק , שטען כי ויינר 
הוא האחרון שהמשטרה מבקשת להאריך את מעצרו בפרשה . השופט הדגיש כי הפעם 
המדובר בפרשת הדירה ולא פרשת האזנת הסתר ואין כל קשר בין שתי פרשיות אלה . 
ויינר , כתב השופט , הוא נכון לרגע זה העצור הראשון והיחיד בפרשת הדירה . 
השופט החליט לעצור את החשוד ליומיים בלבד תוך מגמה לתת לבית המשפט אפשרות 
לפקח על התקדמות החקירה . 
