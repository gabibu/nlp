, בעת ביקורו האחרון בוואשינגטון , העניק יצחק שמיר ראיון לתוכנית החדשות 
ברשת הטלוויזיה הציבורית ( פי - בי - אס ) . הימים היו ימי המהפיכה הגרמנית , 
בסמיכות זמנים מיידית לפתיחת חומת ברלין . ראש הממשלה אמר , בין השאר : 
" הרוב הגדול של העם הגרמני החליט להרוג מיליוני יהודים , וכל אחד מאתנו 
יכול לחשוב כי אם תהיה להם שוב ההזדמנות , והם יהיו הארץ החזקה ביותר באירופה , 
ואולי בעולם כולו הם ינסו לעשות זאת שוב " . ראש הממשלה החמיץ ביום ההוא 
הזדמנות גדולה . הוא יכול היה להציב את עצמו , את ארצו ואת עמו בראש טור 
המברכים . הוא יכול היה להגיד מה שאמרו לימים ואצלב האוול , מיכאיל גורבצוב 
ופרנסואה מיטראן נציגים של שלוש ארצות , שנכבשו או נהרסו בידי גרמניה : 
" אם ירצה העם הגרמני באחדות , אם ישיג אותה באמצעים דמוקרטיים , ואם 
יתחייב שלא לאיים על שלמותם הטריטוריאלית ועל חייהם של שכניו תהיה לו אחדות " . 
אילו אמר שמיר את המלים האלו הוא לא היה פוטר את גרמניה מאחריות היסטורית 
לשום פשע , בוודאי שלא לפשעיה נגד היהודים . הוא היה אך מטעים את האוניוורסליות 
של החירות ואת גדלות - הלב של הקורבנות . הוא היה מסיק מסקנות פשוטות מחוסר 
יכולתה של ישראל למנוע את אחדות גרמניה ומחוסר התועלת שבהתייצבות נגד המהלך . 
תחת זאת התחיל שמיר שרשרת מיותרת של הצהרות והצהרות - נגד , שאחד משיאיה 
המצערים היה התכתבות פומבית בין הקנצלר הלמוט קוהל ובין ראש מרכז שמעון ויזנטל 
בלוס אנגלס , הרב מארווין האייר . האייר הציג לקנצלר את כל השאלות הראויות , 
אבל הוא לא טרח להשמיע מלה אחת של ברכה על שחרור המזרח - גרמנים מעול רודנות 
ועל יציאתם לחופשי . אולי באמת צריך אדם להיות ואצלב האוול , כדי לדעת מה 
לעשות ברגעים כאלה . פחות משבוע לאחר בחירתו לנשיא יצא האוול לברלין , 
התייצב ליד חומתה , הציע בחיוך לשלוח פועלים צכוסלובקיים כדי להשלים את 
הריסתה ואמר : " אין אנחנו צריכים לחשוש מפני מדינה גרמנית דמוקרטית ושוחרת 
שלום , יהיה גודלה אשר יהיה " . וזה מפי ראש מדינה שגרמניה מחקה מן המפה 
ב9391 , המוקפת בטריטוריה גרמנית משלושה עברים גם כיום . בלי לפגוע ברגשות 
העמוקים ביותר של אלה החושבים אחרת , אני מאמין כי ישראל צריכה לברך את 
גרמניה המתאחדת . זו אינה גרמניה של היטלר , זו אינה גרמניה של ביסמרק , 
זו אינה גרמניה של ברברוסה . מעולם לא היתה גרמניה חופשית יותר ומשגשגת 
יותר . הרפובליקה הפדרלית , שבדמותה ובצלמה מתחדשת היום גרמניה , היא 
מופת של חיים דמוקרטיים . היא מתאחדת מכוח רצונם הדמוקרטי של אזרחיה , 
ובמובן הזה היא קרובה מאוד אל האידיאל של הפרלמנט הליברלי בפרנקפורט , אשר 
ניסה לכונן מלוכה גרמנית דמוקרטית ב9481 . הוא הציע את הכתר למלך פרוסיה , 
אבל הפרוסי דחה אותו , באשר האמין שהוא צריך להימשח על ידי אלוהים . ביסמרק 
הגיש לו את הכתר בוורסאי הכבושה , ב1781 , וההמשך ידוע . לגרמניה נשקף 
סיכוי מצוין להיות מקור תקווה ועוצמה לשכנותיה וגם למדינות רחוקות . אין 
היא פטורה מביקורת , אבל יש דמוקרטיות הראויות לביקורת יותר ממנה . גינתר 
גראס כתב לא מכבר ב"נאום קצר מאת קוסמופוליטן חסר שורשים " , כי אחרי אושוויץ 
אין גרמניה ראויה להיות אחת . הגרמנים , ואתם אירופה כולה , דחו את הגיונו 
של גראס . אין הוא צריך לכעוס . אין הוא צריך לכעוס אפילו על אלה העולבים 
בו במקומות ציבוריים ומעמידים בספק את הפטריוטיזם שלו . בימים של קתרזיס 
לאומי כזה , אנשים מתקשים להבין מסרים מורכבים ממין המסר שלו . לישראל 
וליהודים אין שום צורך להצטרף לדעת גראס . אושוויץ אינה צריכה להיות עוד 
סיבה להעניש את דור הנכדים . היא צריכה להיות מנע לתהליך של התחדשות ושל 
היטהרות . הגרמנים צריכים לזכור את אושוויץ לא כדי להתבייש בה , אלא כדי 
למדוד באמצעותה את שיעור התקדמותם . הם צריכים להתבונן בעצמם במראה לעתים 
מזומנות יותר . הם צריכים לשאול את עצמם מדוע ארצם כקולקטיב הרחיקה כל 
כך לכת , בעוד רבים מהם כיחידים עדיין נתפסים בתערובת של רתיעה ופחד בין 
שכניהם . אם מותר להשיא עצה לגרמנים ביום חגם : כדי שלא ליצור את הרושם 
המוטעה , שהם מנסים לחזור אל 1781 בלי ללמוד שום לקח מתקופת הביניים , 
עליהם להשאיר על כנם כמה ממוסדות הרפובליקה הפדרלית . ברלין יכולה להיות 
בירתם הנצחית , אבל ברלין תהיה לב גרמניה גם אם הממשלה והפרלמנט יישארו 
בבון . גרמניה צריכה להיוולד , לא להיוולד מחדש . 
