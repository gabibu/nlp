( ע ) . שר המשפטים דן מרידור מכחיש את טענות נשיא מצרים חוסני מובארק 
כי ישראל מקיימת מגעים חשאיים עם שליט עיראק . בראיון לתוכנית לגל"ץ בשבת , 
אמר השר מרידור : " אין מגעים חשאיים או לא חשאיים עם סדאם חוסיין , 
ולמרבה הצער אין מגעים גם עם מדינות ערב אחרות , מגעים שהיינו רוצים בהם 
אך הן נמנעות מהם . דברי נשיא מצרים נאמרו במסגרת מלחמות התעמולה בתוך העולם 
הערבי . דעתנו על שליט עיראק ידועה וידוע גם היחס שלו אלינו " . שר המשפטים 
ציין , כי את ההחלטה להקדים את חלוקת ערכות האב"ך לציבור , קיבלה ועדת 
השרים המיוחדת , לאחר ששמעה הערכות של גורמי המודיעין ולאחר שהביאה בחשבון 
את הנזקים לתיירות ולשטחים אחרים שתגרום חלוקת ערכות אב"ך . " האפשרות 
שסדאם חוסיין יפגע בישראל קיימת . הרמטכ"ל אמנם העריך שהסבירות נמוכה מאוד , 
ואולם עלינו להיות מוכנים למקרה שהערכה זו של הרמטכ"ל , לא תתאמת " . מרידור 
ציין כי אין לדעת כיצד יסתיים המשבר במפרץ . " צריכים להיות מאוד צנועים 
בניסיון לקבוע מה יהיה . רוב הדברים הגדולים שקרו , לא נצפו . עלינו לקוות 
שהמשבר יסתיים בדרך נכונה , בלי שנהיה מעורבים בו " . בתגובה על פסק הדין 
במשפט גבעתי ב , אמר שר המשפטים כי בית הדין תיאר תמונה נוראה ששום אדם 
תרבותי במשטר חופשי ודמוקרטי אינו יכול לסבול . על האפשרות שיועמדו מפקדים 
בכירים לדין , אמר השר מרידור : " זה בידי הפרקליט הצבאי הראשי " . על 
התביעה להעמיד לדין גם את שר הביטחון לשעבר יצחק רבין , אמר שר המשפטים : 
" בפסק הדין לא צוין ששר הביטחון לשעבר נתן הוראות בלתי חוקיות . לפיכך , 
השאלה היא תאורטית " . שר המשפטים נמנע מלומר את דעתו על כך ששר הפנים דרעי 
אינו משעה עצמו מן הממשלה בהמשך החקירה נגדו . עם זה , הדגיש מרידור , 
כי ראש הממשלה אינו יכול להשעות שר מן הממשלה , אלא רק לפטר שר . 
