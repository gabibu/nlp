( ע ) . עבד אל - חמיד נאשף , אסיר נמלט , אחד מראשי העולם התחתון במשולש , 
נתפס ונהרג לאחר חצות במרדף משטרתי , מלווה ביריות . נאשף הטיל בחודשים 
האחרונים חיתתו על תושבי טייבה . סגן מפקד מחוז המרכז במשטרה , תת ניצב 
יוסי זכריה , מינה צוות בודק לברור נסיבות מותו . ממרחב השרון נמסר , 
כי האסיר שכונה " היפאני " , היה שפוט על הריגה . הוא יצא לפני שלושה חודשים 
לחופשה מכלא רמלה ולא חזר . למשטרת טייבה החלו להגיע תלונות רבות על פעילויותיו 
הפליליות בטייבה ומחוצה לה . בין השאר השתתף בשוד אלים של תכשיטן , שבו 
נפצעו שני אנשים מיריות . בימים האחרונים , אף התלוננו תושבים , כי הוא 
נוהג להסתובב בכפר ויורה לכל עבר . בפני תושבי הכפר התבטא , כי אם יתקרבו 
אליו שוטרים יירה בהם . במשטרה התגבשה החלטה ללוכדו , לאחר שנודע כי הוא 
מסתתר בכפר במכונית סובארו וחמוש באקדח . ביום ראשון בערב , לאחר שהתקבלו 
ידיעות על מקום מחבואו בכפר , התפרסו בשטח כוחות בילוש ואנשי היחידה המרכזית 
של מרחב השרון . האסיר ישב בתוך מכונית סובארו עם נוסע נוסף והחל בנסיעה 
מהירה , מלווה ביריות לעבר השוטרים . תוך כדי המרדף השיבו השוטרים אש . 
הרכב המשיך בנסיעה מהירה ופגע בקיר . הנוסע שישב ליד האסיר נמלט וכאשר 
התקרבו השוטרים , מצאו את האסיר ללא רוח חיים , לאחר שכדורי השוטרים פגעו 
בו . 
