לעיתים נדמה שהקרנת הסרטים היא החלק הפחות בולט בפסטיבל . אני כותב שורות 
אלה בערבו של היום הראשון , במרחק מה ממרכז הפסטיבל , ומהרחבה שליד האודיטוריום 
והסינמטק החיפאי מגיעים אלי צלילי רוק סוערים מהוידיאו קליפים המוקרנים שם 
באינטנסיוויות רועשת . אינני בטוח שכך צריך להתנהל פסטיבל , אבל החיפאים 
אולי אוהבים זאת , ויש כמעט הרגשה שהעיר מתעוררת לחיים אחת לשנה ( או אחת 
לשנתיים כי אשתקד לא התקיים הפסטיבל ) כשהפסטיבל מגיע העירה . הצרה היא 
שצלילי ההמולה הבלתי פוסקת חודרים גם אל תוך אולם האודיטוריום שבו מוקרנים 
כמה מהטובים שבסרטי הפסטיבל , וקצת קשה לצפות בסרטם המופנם , המדוייק והסגפני 
של האחים טוויאני , " השמש זורחת גם בלילה " , כשמבחוץ בוקעים לאולם , 
ומלווים את השקט הנפלא של הסרט צלילי הלמבדה . תזמורות , מופעי רחוב , 
מופעי לייזר ועוד , אין בכך כל רע , כל עוד אין זה משכיח את העובדה שיעדו 
של פסטיבל סרטים הוא קודם כל להקרין קולנוע , ובתנאים הטובים והמכובדים 
ביותר שניתן . ברור לנו הרי שפסטיבל הוא תופעה תרבותית שמסמנת את יחסה של 
החברה אל תרבותה ; ברור הרי גם שלו הוקרנו מרבית הסרטים שכלולים בפסטיבל 
סתם כך בסינמטק כאן , בימים כתיקונם , הם היו מוצגים בפני אולמות ריקים . 
בהיותם חלק מתוכניתו של פסטיבל , באים לראותם , בהמונים , ומשתתפים בהילולה 
המלווה אותם . זה בסדר , אבל לא כדאי לשכוח מה העיקר . מה שיש כאן השנה 
בעיקר זה קולנוע " מסורתי " ו"עשוי היטב " מאירופה בעיקר , ובעיקר ממזרחה . 
יתכן שזו הבחירה הנכונה לקהל כאן , שרוצה לראות קולנוע " טוב " . אין 
זה נדיר , למשל , לשמוע כאן מישהו אומר : " ראיתי סרט נפלא מפולין שמראה 
את המלחמה דרך עיני ילדים " . בהיותך מבקר קולנוע , אתה מחייך קצת באירוניה , 
אבל אין מה לעשות , זה עדיין סוג הקולנוע שרוב הקהל כאן מעדיף . המשפט 
הנפוץ ביותר , לפיכך , בין עמיתי כאן , עד עתה , הוא שעדיין לא נראה 
כאן הסרט המפתיע , הבולט , המצויין של הפסטיבל , והסרטים שכן בולטים כגון 
זה של האחים טוויאני , ממילא נרכש כבר להפצה בארץ . שכיח יותר לשמוע את 
עמיתי מספרים זה לזה מכמה סרטים הם יצאו באמצע היום . הקרנת סרטם של האחים 
טוויאני , עיבוד יפה של סיפורו של טולסטוי " האב סרגיי " , לווה בטקס שבו 
חולקו פרסי תא מבקרי הקולנוע הישראלי . חולקו שני פרסים : " לא תרצח " 
נבחר לסרט הזר הטוב ביותר של השנה ו"המיועד " לסרט הישראלי הנבחר . ( 
היה משונה , אגב , לצפות בעקבות הטקס בסרטם של האחים טוויאני שאף הוא , 
כמו סרטו של דני וקסמן , עוסק במשבר זהות ודת , שיש בו גורמים עליוניים 
וצורניים שדומים ביותר לסרט הישראלי ) . פרס שלישי , שמחולק בדרך כלל , 
לא חולק השנה . גידי אורשר , יו"ר תא המבקרים , הודיע בטקס שלא נמצא שחקן 
או שחקנית ישראליים שראויים לפרס השנה . זאת טעות , כמובן : לא רק שניתן 
ורצוי לכבד מישהו , אלא ששולי ראנד , השחקן הראשי של " המיועד " היה 
ראוי ללא ספק להכרה , ואמירה שאין שחקן שראוי לפרס היא בדרך כלל עלבון גדול 
יותר מהתעלמות . הכרזתו של אורשר התקבלה בכמה קריאות בוז . 
