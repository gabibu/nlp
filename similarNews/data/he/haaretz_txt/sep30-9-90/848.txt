ואשינגטון ( מיוחד ל"הארץ " ) . יועצו לשעבר של נשיא ארה"ב לענייני ביטחון 
לאומי , זביגנייב בזזינסקי , תומך בניהול מגעים דיפלומטיים מאחורי הקלעים 
עם הממשל העיראקי , כדי להשיג פשרה שתאפשר נסיגה עיראקית מכוויית , ולאפשר 
לסדאם חוסיין להסדיר את המחלוקות הכלכליות והטריטוריאליות שלו עם ממשלת 
כוויית . במאמר רחב יריעה , שפירסם אתמול ב"ניו - יורק טיימס " , כתב בזזינסקי , 
מי שהיה יועצו של הנשיא גימי קרטר לביטחון לאומי , כי אין כל ערובה לכך , 
שאופציה כלכלית ( אמברגו ) או אופציה צבאית , ייאלצו את סדאם חוסיין 
לסגת מכוויית , וכי הדרך הריאלית לגרום לנסיגתו , היא לשלב בין הלחץ הכלכלי 
לבין מגעים דיפלומטיים שקטים , שיבטיחו לעיראק אפשרות ליישב את המחלוקות 
שלה עם כוויית . " אין לפסול על הסף , את האפשרות של הסדר כלשהו , אשר 
משלב נסיגה עיראקית עם הכללת הסוגיה הכלכלית והטריטוריאלית אשר עוררה את 
התוקפנות העיראקית " . לדברי בזזינסקי , אין להוציא מכלל אפשרות הפעלה 
של מתווכים ערביים או אירופיים ( בכלל זה אפשרות של תיווך סובייטי ) כדי 
לקדם הידברות כזו . היועץ לשעבר בזזינסקי , שמתחילת המשבר במפרץ הביע התנגדות 
נחרצת לפיתרון צבאי של הבעייה , אומר כי למען הצלחת המגעים האלה , לשם 
יישובו של המשבר במפרץ , נחוצה גם התקדמות בתחום הסכסוך הישראלי - פלשתיני : 
" לשם הצלחת המשא ומתן , ייתכן שיהיה צורך גם בהתקדמות מסויימת לקראת 
שלום בסכסוך הישראלי - פלשתיני , לנוכח הקשר הברור בין ההתעצמות הצבאית 
של ישראל ושל עיראק , והאפשרות הנמשכת של מעשי איבה בין ישראל לערבים " . 
קפידבינהזיקה שיוצר בזזינסקי בין התקדמות בתחום תהליך השלום הישראלי - פלשתיני 
לבין יישוב הסכסוך במפרץ , אינה בהקשר הרגיל שנשמע עד כה מפי כמה מדינאים 
ערביים ואירופים , אלא בהקשר של דיונים רב - לאומיים על הסדרי ביטחון באזור . 
בזזינסקי כותב במאמרו , כי ברור לו שמציאת פיתרון למשבר כוויית באמצעים 
דיפלומטיים , לא תוכל לתת פתרון לבעיית ההתעצמות הצבאית העיראקית . משום 
כך , הוא מציע לטפל בבעייה , במסגרת הסכמים של נוכחות צבאית אמריקאית במפרץ 
בטווח הקצר , ואילו אחר - כך , בטווח הארוך , " ייתכן שיוכח כי אפשר 
לכנס ועידה בין - לאומית , שתטפל בסוגיה הרחבה יותר של ביטחון האזור . 
ועידה כזו תוכל , לדבריו , לעסוק בבעיית ההתעצמות הצבאית העיראקית , ולהטיל 
עליה הגבלות , אך היא תעסוק גם בסוג אחר של התעצמות צבאית : " בהקשר של 
הסדרים אזוריים כלשהם בענייני ביטחון , ייתכן שיהייה הכרחי גם , כי ישראל 
תיאות סוף - סוף לקבל ( על עצמה ) את אמנת ההגבלה על תפוצת נשק ( גרעיני ) 
, ולהציב את תוכניותיה לפיתוח נשק גרעיני תחת מגבלות דומות ( לאלה שיוטלו 
על עיראק ) " . בזזינסקי הבהיר כבר בתחילת המשבר במפרץ , כי הוא מתנגד לנקיטת 
אופציה צבאית נגד עיראק , ובמאמרו הוא מונה את הטיעונים העיקריים נגד שימוש 
בכוח לשם יישוב המשבר במפרץ , אולם זו הפעם הראשונה שהיועץ לשעבר מביע 
עמדה שיש בה משום תמיכה בזיקה נסיבתית בין יישוב המשבר במפרץ לבין התקדמות 
בתהליך המדיני הישראלי - פלשתיני . סוגיית הזיקה הזו עלתה על סדר היום הציבורי 
בארה"ב בשבוע שעבר , לאחר נאומו של הנשיא בוש בעצרת הכללית של האו"ם , 
שבה אמר כי פיתרון בדרכי שלום של המשבר במפרץ , אשר יתבסס על נסיגה בלא 
תנאי של עיראק מכוויית , עשוי לפתוח אפשרויות לקידום השלום באזור בין ישראל 
לערבים . מדינאים והוגי דעות רבים בארה"ב מתחו ביקורת על כך שהנשיא רומז 
כי יש קשר מסויים או מידה של הקבלה בין ישראל לבין עיראק , או בין הכיבוש 
העיראקי בכוויית לבין הכיבוש הישראלי בשטחים . בוש עצמו הסביר מייד לאחר 
נאומו , במסיבת עיתונאים , כי אין הוא רואה כל זיקה בין שתי הסוגיות , 
אלא הוא סבור שייתכן שיישוב המשבר במפרץ עשוי ליצור אווירה נוחה יותר לכינון 
שלום בין ישראל לבין שכנותיה . 
