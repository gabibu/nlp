ועדת השרים המיוחדת , האמורה לקבוע מתי יחולקו מסכות גז לאוכלוסייה , צריכה 
להחליט אם בעקבות איומיה של עיראק לפתוח במתקפה צבאית כולל על ישראל לא 
נוצר מצב חדש , המחייב חלוקת מסכות . בסדרת איומיו הקודמים אמר סדאם חוסיין 
כי אם יותקף בידי ארה"ב , יגיב נגד מדינות שונות , ובהן ישראל . האיום 
האחרון שלו הוא קיצוני יותר , משום שהוא מדבר על מתקפה עיראקית כתגובה על 
הסנקציות , שהוטלו על ארצו . גם בהקשר זה צוינה ישראל כאחת המטרות להתקפה 
העיראקית . גורמים ביטחוניים סבורים כי בדברים אלה העלה סדאם חוסיין את 
רמת האיום בדרגה , ומוטב שלא להתעלם מכך . ממשלת ישראל החליטה להטיל על 
ועדת שרים מיוחדת לקבוע מתי יחולקו מסכות הגז . עוד לפני פלישת עיראק לכוויית 
התקבלה החלטה לפתוח בחלוקה מדורגת של מסכות גז , ולבצע ניסוי נרחב יותר 
לבדיקת יעילות ההיערכות החדשה . אם אכן סבורים גורמי הביטחון כי אסור להתעלם 
מהאיום החדש , צריכה הוועדה לקבוע אם לא נוצר מצב שונה , המחייב את חלוקת 
מסכות הגז לאוכלוסייה האזרחית . בישיבתה הראשונה החליטה הוועדה ברוב קולות 
להימנע , לפי שעה , מחלוקת מסכות הגז . שר החוץ , דוד לוי , תבע אז 
לחלק את המסכות לאלתר . לעומתו , טען שר החקלאות , רפאל איתן , כי אין 
לחלקן . מתנגדי החלוקה אמרו , בין השאר , כי הערכת המצב אינה מצביעה על 
כך , שהמלחמה היא בלתי - נמנעת וצפויה בהקדם . הובע גם החשש כי חלוקת מסכות 
הגז תגרום לבהלה מיותרת בקרב הציבור . בכל מקרה , אין כוונה לחלק את מסכות 
הגז לכל האוכלוסייה בעת ובעונה אחת . אם לא יחול שינוי פתאומי יש להניח 
כי חלוקת המסכות תעשה בהדרגה באזורי הארץ , וכי הן תנתנה לאזרחים , לזרים 
תושבי קבע ולתיירים . לא כן תושבי השטחים הפלשתינאים : במקרה הטוב , יתאפשר 
להם לרכוש מסכות גז בתשלום . מתושבי ישראל , דרך אגב , נגבה במשך שנים 
מס חודשי באמצעות התשלומים למוסד לביטוח לאומי למימון רכישת מסכות הגז . 
