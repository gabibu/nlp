בעל כורחו גומל סדאם חוסיין חסדים עם אויביו במזרח ובמערב . בצל המתארך 
של משבר כוויית זכתה כבר איראן לביטולם של כל הישגיו העיקריים , אך עתה 
היא זוכה בהישג נוסף הודות לעמדתה במשבר : לאחר שצידדה בצעדים הערביים האחרונים 
נגד עיראק , פורסמה הודעה רשמית מטעם שרי החוץ של איראן ושל אנגליה לרגל 
חידושם של היחסים הדיפלומטיים בין שתי המדינות . איראן היא הכלה המחוזרת 
על - ידי שני הצדדים בסכסוך המפרץ . העיראקים והמערביים כאחד מבטיחים להיטיב 
עמה אם תהיה שלהם והיא מנצלת היטב את יתרונות מעמדה המיוחד . ההודעה של השר 
דגלאס הרד ושל עמיתו האיראני , עלי אכבר ולייאטי , בדבר חידוש היחסים הרשמי 
כבר ביום ההודעה , הוא יום חמישי האחרון , וחידושם בפועל בעוד חודש , 
היתה ניצחון למדיניותו של הנשיא רפסנגני , השואף זה מכבר להוציא את איראן 
מבידודה הבין - לאומי . מובן , עם זאת , שניצחונו של רפסנגני על מתנגדיו 
מבית , אלה הדוחים כל פשרה עם המערב , ובראשם האייטולה חמינאי , יכול 
להיות קצר ימים : מאבק הכוחות הפנימי באיראן רחוק מלהיות מוכרע . כבר למחרת 
יום ההודעה על חידוש היחסים עם אנגליה , יצאו לרחובות טהראן מפגינים בנוסח 
המוכר , כשהקריאות " מוות לאמריקה " מזכירות למי שהיה עשוי לשכוח , שאיראן 
רחוקה מלהיות בת - בריתו של המערב . גם שר החוץ האיראני בעת מסיבת העיתונאים 
בניו - יורק דיבר על קיומו של מכתב שבו מכירה אנגליה בגדולתה של הדת האיסלמית 
כגורם מכריע בהסכמתה של איראן לחידוש היחסים . חוש נבואי הנחה את הרד לכתוב 
את המכתב ב1 באוגוסט , כך שלידי הממשלה האיראנית הוא הגיע כבר לאחר הפלישה 
העיראקית לכוויית . מובן שלונדון מתברכת בחידוש היחסים בין טהראן לבינה אף 
יותר מטהראן . אנגליה מקווה שאיראן תעזור לה בשחרור שלושת השבויים האנגלים 
שבידי החיזבאללה בביירות ובשחרור רוגר קופר , שהואשם לפני חמש שנים בריגול 
ועודנו כלוא בכלא אוין בטהראן . הרד מצדו הבטיח לאיראנים לפנות לממשלת ישראל 
שתעזור בשחרור 004 המוסלמים השיעים , השבויים בידי צבא דרום - לבנון . 
גם שמו של השייח עובייד הוזכר בהקשר זה . מובן שאנגליה מעוניינת גם בהפרת 
הקללה שהטיל חומייני על סלמאן רושדי , מחבר " פסוקי השטן " , זו הקללה 
הדתית שפירושה היה פסק - דין מוות לסופר , שנאלץ להסתתר מאז , שהיתה העילה 
לניתוק היחסים בין שתי המדינות במארס אשתקד . בהודעה על חידוש היחסים נאמר 
שהמדינות הבטיחו לא להתערב זו בענייניה הפנימיים של זו , מה שמתפרש כהסרת 
האיום מעל ראשו של רושדי בלי לגעת במישרין בממד הדתי של הפרשה . אכן , ספק 
אם צרותיו של סלמאן רושדי מגיעות בזה לקצן . גורמים בממשל האיראני כבר הודיעו 
שאין אפשרות דתית להסיר את הקללה שהטיל האייטולה חומייני . אחרים אומרים 
שיש לפנות אל חכמי הדת בעיר קום ולברר אם אפשר להסירה , בטענה שמי שהטיל 
אותה איננו עוד בחיים . סלמאן רושדי , שהופיע בשבת בפעם הראשונה מאז שהוא 
מסתתר בתוכנית טלוויזיה שצולמה במקום מסתורו , לרגל צאת הספר שלאחר " פסוקי 
השטן " וספר הילדים " הארון וים הסיפורים " , לא גילה סימני תקווה שהוא 
עשוי להשתחרר בקרוב . " אני בסדר " , אמר , " אבל אני חי בגיהנום " . 
נראה שגם בלי הוצאתו לפועל בעליל של פסק - דין המוות השיגה הקללה של האייטולה 
את מטרתה הסופית . 
