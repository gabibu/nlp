( ע ) . " מכל מדינות מזרח התיכון , ישראל היא הערוכה ביותר בהתגוננות 
ובטיפול באוכלוסיה במקרה שתותקף בנשק ביולוגי " , כך אמר אתמול מנהל המרכז 
הרפואי איכילוב בתל אביב , פרוף דן מיכאלי . " אנו הערוכים ביותר , משום 
שמערכת הבריאות הציבורית והשילוב עם הגורמים המטפלים בנושא בארץ , פועלים 
טוב יחסית , שנים רבות . עם זאת , כמובן , השאלה היא לדעת מהו הגורם 
שממנו יש להתגונן " , אמר . מיכאלי התיחס לנושא , לאחר שפורסם בעיתונות 
הזרה , כי לישראל הגיעו דיווחים של המודיעין האמריקאי על הצטיידות הצבא 
העיראקי בנשק ביולוגי . מיכאלי הטעים , כי כלי נשק ביולוגים מתוכננים ליצור 
מחלות זיהומיות בקרב אוכלוסיה באמצעות גורמים אלימים מסוגים שונים חיידקים 
או נגיפים . הוא הוסיף כי בדרך כלל נגרמות מחלות המוכרות לרפואה מזה שנים 
רבות . המטרה של המשתמשים בנשק זה היא לפגוע ללא הבחנה בציבור על ידי פיזור 
אותם גורמים בקרב האוכלוסיה . " הכוונה היא לפגוע בציבור רחב ככל האפשר 
שכן בנשק כזה אין סיכוי לפגוע במטרות " . מיכאלי ציין כי לנשק הביולוגי יש 
תקופת דגירה , כלומר יכולים לחלוף מספר ימים מזמן המתקפה עד להופעת המחלה , 
כך שההשפעה על כוחות הלוחמים בשטח היא פחות מובטחת , לעומת פגיעת נשק זה 
באוכלוסיה . באשר לדרכים להתגוננות מפני מתקפה בנשק ביולוגי , אמר מיכאלי 
כי היא אינה שונה מהתגוננות מפני כל מחלה מגפתית . לדבריו , מידת ההגנה 
עומדת ביחס הפוך למידת ההיגיינה והמערכות הרפואיות הקיימות באותה מדינה המותקפת . 
כלומר כמה שמדינה יותר מאורגנת ויש לה מערכת בריאות טובה יותר , הסיכוי 
להצליח בהתקפה באמצעות גורמים ביולוגים עליה קטן יותר . כך , לדוגמה , 
בארצות כמו הודו ובאנגלדש , יש תחלואה המונית בחולירע . לעומת זאת , 
כאשר הגיע בשנות ה07 החולירע לישראל , נפגעו מספר קטן ביותר של אנשים ורובם 
בקרב אנשים שסבלו ממחלות רקע , הסביר . לדברי מיכאלי , התגוננות באמצעות 
ירידה למיקלטים או שימוש בחליפות מגן מסוגים שונים , יכולה להיות יעילה 
רק בשעת ההתקפה עצמה . זאת , כאשר הגורם האלים עדיין מרחף באויר , לפני 
שהוא שוקע על קרקע ולפני שהוא התחיל להתרבות בקרב בעלי חיים ובני אדם וליצור 
הדבקה , וזה שלב קצר מאד . השלב היותר חשוב הוא איבחון המקרים הראשונים 
באוכלוסיה ונקיטת צעדים הנדרשים , כמו מתן אנטיביוטיקה ספציפית או במקרה 
וידוע מראש מה סוג הנשק הביולוגי בו מדובר אז יש לחסן את האוכלוסיה בהתאם . 
פרוף מיכאלי דיבר ב"קול ישראל " . 
