ועדת המעקב העליונה , המייצגת את הוועד הארצי של ראשי הרשויות הערביות , 
וכלל חברי הכנסת הערביים החליט אתמול לקרוא לשביתה כללית במגזר הערבי כמחאה 
על מה שכינו " הטבח שנעשה באחינו בחצר מסגד אל אקצא " . כל הדוברים בישיבת 
הוועדה , שנערכה בבניין עיריית שפרעם , הסכימו ביניהם שהאחריות למעשה מוטלת 
על הממשלה שהורתה למשטרה לנקוט בתקיפות נגד המפגינים המוסלמים . הוויכוח 
היחידי נסב סביב השאלה אם לקרוא לשביתה של יום אחד או שלושה ימים . הפשרה 
שהושגה לבסוף היתה הכרזה על שביתה של יומיים . חברי הוועדה קראו לציבור 
הערבי בישראל לתרום דם ותרופות ולהעבירם לאלתר לבתי החולים במזרח ירושלים 
בהם מאושפזים הפצועים שנפגעו במהלך המהומות בהר הבית . החלטה נוספת היתה , 
להעביר מיד את החלטות הוועדה למועצת הביטחון של האו"ם , כדי שיוקראו במהלך 
הדיון שיתקיים בעניין הריסת הבתים מחנה אל - בורייג . משלחת של ועדת המעקב 
אמורה לצאת היום לירושלים כדי לבקר את הפצועים ולנחם את משפחות הנפגעים . 
כן הוחלט לקיים תפילות מיוחדות בכל המסגדים ביום ו הקרוב לזכר הקורבנות . 
הדוברים טענו כי הצהרת ראש הממשלה יצחק שמיר שלשום , בדבר התכנית להקמת 
שכונה יהודית חדשה על הר הצופים , הצהרה שושודרה בהבלטה רבה בשידורי ישראל 
בערבית , היא שהביאה להתלקחות . בסמוך ללשכת ראש עירית שפרעם , התקהלו 
צעירים רבים שקראו לערוך הפגנות , לחסום כבישים ולקיים שביתות ממושכות . 
הוועדה החליטה לקיים מחר הפגנה המונית בכפר תמרה שבגליל המערבי בעת הלווייתו 
של עדנאן מואסי , תושב הכפר , שנהרג בהר הבית . 
