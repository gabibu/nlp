חבר הכנסת אברהם שריר ורעייתו רבקה מחקו אתמול את תביעת הדיבה בסכום של מיליון 
ש"ח שהגישו נגד עיתון חדשות בפרשת הכלב מוקי . קדמו למחיקת התביעה דבריה 
של השופטת המחוזית רות שטרנברג - אליעז בישיבה קודמת , כי בשל חלוף הזמן 
ממועד הגשתה אבד העניין הציבורי בבירורה ; אין טעם בקיום המשפט עתה והיא 
ממליצה לסיימה . תביעתם של בני הזוג שריר הוגשה בעקבות סדרת כתבות מאת העיתונאי 
רן גפן בעיתון חדשות . גולת הכותרת של הפרשה היתה מקרה שבו הוזעק נהג משרד 
התיירות מירושלים כדי שיקח שיירי אוכל לכלב ממלון דיפלומט בתל - אביב , 
לביתם של בני הזוג שריר ברמת - אביב . בתביעתם טענו בני הזוג שריר , כי 
אין אמת בפרסומים אלה ; אין להם קשר לכלב כלשהו והגישו תביעה בעילה של פגיעה 
בשמם הטוב . באמצעות פרקליטם ד"ר אמנון גולדנברג תבעו שהעיתון והעיתונאי 
יתנצלו בפניהם ותבעו מיליון ש"ח . פרקליט הנתבעים עו"ד מיבי מוזר הכחיש את 
כל טענותיהם של התובעים . בכתב ההגנה פירט מקרים בהם סופקו על - ידי עובדי 
משרד התיירות , שירותים לצרכיהם הפרטיים של בני הזוג שריר . כך , למשל , 
הוזכר בכתב ההגנה עניין העברת מתנות החתונה של בתם של התובעים מירושלים 
לתל - אביב . עוד נטען , כי נהג של משרד התיירות הסיע את רכבם הפרטי של 
בני הזוג שריר למכון לרחיצת רכב , ואף טיפל במבחן הרישוי השנתי שלו . בעניין 
הכלב מוקי צורפה לכתב ההגנה הצהרה של הווטרינר ד"ר דני ורסנו בה נאמר , 
בין - היתר , כי בעת הטיפול בכלב השייך לד . שריר , נכנס לקליניקה השר 
אברהם שריר עצמו , וגילה התעניינות בנעשה . בנוסף לכך צורפה חשבונית מס 
שניתנה בגין התשלום כשפרטי חשבון הבנק המופיעים באותה חשבונית הם של אברהם 
שריר שמחשבונו שולם לווטרינר על הטיפול בכלב . לכן , טען העיתון , היה 
למשפחת שריר קשר ישיר לכלב . עיתון חדשות הבהיר באמצעות פרקליטו כי עיסוקו 
של העיתון הוא בעיתונות ולא בניהול תביעות ולכן הסכים למחיקה . 
