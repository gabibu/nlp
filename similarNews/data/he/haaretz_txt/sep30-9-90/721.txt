לונדון ( ע"ר ) . הטלוויזיה הבריטית הקרינה אתמול סרט מסמר שיער על חקירת 
נשיא ליבריה המנוח , סמואל דו , בידי מנהיג המורדים פרינס גונסון . דו 
מופיע בסרט וידאו של המורדים הליברים , שהוקרן במהדורת החדשות של " ערוץ 
4 " הבריטי , כשהוא לבוש בתחתונים בלבד , פצוע ברגליו מיריות כדורים , 
וכורע ברך מול גונסון , המוקף מורדים חמושים במדי קרב . נראה , כי הנשיא 
המנוח נחקר על מקום הימצאו של זהב בשווי של מיליוני דולרים , אשר לדברי 
המורדים הועלם בידי שלטונו בליבריה . דו , שנראה מבועת , שלח מבטים מתחננים 
לעבר שוביו בעת החקירה . בשלב זה הפסיק " ערוץ 4 " את הקרנת הסרט , והוסיף 
לשדר את פס הקול בלבד שכלל זעקות . הקריין ציין כי " לאחר מכן קיבלו האירועים 
מפנה מסמר שיער " . כתב של " ערוץ 4 " , שראה את סרט הוידאו בן 03 הדקות 
עד תומו , הגדיר אותו כ"מעורר חלחלה " . מורדים קפצו על דו וכרתו את אחת 
מאוזניו בחדר החקירה . לאחר מכן הראה הסרט את המשך החקירה והעינויים , שנערכו 
תחת כיפת השמיים . הכתב אמר כי לא היה מסוגל להמשיך ולצפות משלב זה . המורדים 
שפכו מים על דו פעמים רבות , כדי להחזירו להכרה . ב9 בספטמבר מסר מנהיג 
המורדים גונסון טלפונית לבי - בי - סי בלונדון , כי פצע ולכד את דו בקרב , 
שנערך במטה של כוח השלום המערב אפריקאי במונרוביה , וכי הוא מתכוון להעמידו 
למשפט . יום לאחר מכן נמסר כי דו מת , וגופתו הוצגה לראווה . 
