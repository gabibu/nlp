פאריס ( מיוחד ל"הארץ " ) . משקיפים בפאריס מעריכים כי השינויים בממשלת 
צרפת שנערכו בימים האחרונים מעידים על חיזוק כוחו של ראש הממשלה , מישל 
רוקאר , ויש בהם רמז ברור כי רוקאר ימשיך לעמוד בראשות הממשלה הצרפתית . 
מזה זמן דיווחו אמצעי התקשורת הצרפתיים על היחסים המתוחים בין הנשיא מיטראן 
וראש ממשלתו . היו אף הערכות כי לנוכח פני הדברים יהיה על רוקאר לעזוב את 
תפקידו . באמצע השבוע החליטו מיטראן ורוקאר על ביצוע מספר שינויים בממשלה 
ביניהם הדחת שר המשפטים פייר אפראיאז והשרה לעיניינים אירופיים אדית קרסון . 
לתפקיד שר המשפטים התמנה שר החלקאות הנרי נאלה ולמשרד לעינייני אירופה תיכנס 
אליזבת גיגו . לתפקיד שר החקלאות מונה לואיס מרמז . משקיפים פוליטיים טוענים 
כי השינוי החשוב ביותר לא בוצע . המדובר בהחלפת שר ההגנה זאן פייר שוונמון . 
על אף ששורר חוסר שביעות רצון מתיפקודו , נמנעים מיטראן ורוקאר מהחלפתו 
על רקע המתרחש במפרץ הפרסי והחשש כי פיטוריו של השר , שאינו נלהב ממעורבות 
צבאית מיותרת , תתפרש באופן מוטעה . החלפתו של שר המשפטים היתה צפויה מזה 
זמן רב לנוכח הביקורת הרבה שנמתחה על פעילותו . השרה לנושאים אירופיים 
נקלעה לוויכוחים פנימיים עם מיטראן ורוקאר ואף מתחה ביקורת על מדיניותה של 
צרפת בכל הקשור לקהילייה האירופית . שר החקלאות נאלה , הגם שהוא חביבם 
של החקלאים , לא הצליח להתמודד עם הקשיים החמורים אליהם נקלעה החקלאות הצרפתית . 
על פי הערכות בפאריס עצם ביצוע החילופים בממשלה מצביע על כך שמיטראן החליט 
להשאיר בתפקידו את רוקאר על אף שתקופה ארוכה הפריעה לו העובדה שהפופולריות 
של רוקאר גבוהה למדי . על פי אותן הערכות טובים סיכוייו של רוקאר בכל הקשור 
לזכיה בעתיד בראשות המפלגה הסוציאליסטית ובמועמדותה לנשיאות . 
