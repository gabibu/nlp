( ע ) . אבן הפינה לבית המקדש השלישי לא תונח בהר הבית , בחול המועד 
סוכות . קבוצת נאמני הר הבית ביטלה את עתירתה נגד המשטרה בנושא זה , לאחר 
שבג"ץ מתח ביקורת משפטית שלוותה בטיעונים הלכתיים על כוונותיה . חרף כשלונם 
המשפטי הודיעו נאמני הר הבית כי הם רואים הישג בכך שכתוצאה מעתירתם ביטל 
הוואקף המוסלמי את החלטתו לצמצם החל מהיום את שעות הכניסה להר הבית . הם 
גילו כי בכוונתם להניח את אבן הפינה לבית השלישי מחוץ לעיר העתיקה , כפי 
שעשו אשתקד . בעתירתם לבג"ץ טענו נאמני הר הבית , באמצעות עו"ד משה דרורי , 
כי על הממשלה לאפשר להם להניח את אבן הפינה ולהקים את הסוכה בהר הבית , 
מתוך כיבוד זכותם לחופש הביטוי והפולחן , ואי כניעה לאיומי הוואקף המוסלמי 
להפר את הסדר . מנגד , ציינה הפרקליטות כי המשטרה מוכנה לאבטח את עליית 
העותרים להר הבית , אולם היא מתנגדת להנחת אבן הפינה מחשש שצעד זה יעורר 
הפרות סדר חמורות . הפרקליטות הזכירה כי בחג הסוכות אשתקד גרמה הפגנה דומה 
של העותרים להפרות סדר חמורות באזור הר הבית . רבים מהמתפרעים נעצרו ובחקירתם 
הודו כי הסיבה העיקרית להתפרעותם היתה הנחת אבן הפינה . עוד גרסה המדינה 
כי הקמת הסוכה על השביל הצר בכניסה לשער המוגרבים עלולה ליצור מוקד נוסף 
להתפרעויות , לרבות ידוי אבנים שעלול לפגוע במתפללים ברחבת הכותל המערבי . 
במהלך הדיון בבג"ץ טען עו"ד דרורי כי מדובר בסוכה קטנה שלא תחסום את השביל 
להר הבית . " מדוע להקים את הסוכה על הסוללה , ולא להסתפק בסוכה שברחבת 
הכותל ? למי זה מועיל ואיפה זה כתוב בהלכה ? " , תהה השופט אלון . עו"ד 
דרורי השיב כי שולחיו רוצים לפעול דווקא בהר הבית . " ירושלים שלנו , 
ואנו רוצים לממש את זכותנו " . נשיא ביהמ"ש השופט שמגר אמר : " העותרים 
מחפשים אחר הישג בטווח הקצר שיפגע לטווח ארוך " . השופט אלון שאל : " מדוע 
להניח שוב אבן פינה אחרי שהדבר כבר נעשה אשתקד ? עו"ד דרורי השיב : " כל 
עוד לא ניתן לבנות את בית המקדש , הם נאלצים להסתפק בהנחת האבן " . השופט 
אלון : " מה המעמד של העותרים בעניין הנחת האבן ? מדוע דווקא הם המוסמכים 
לכך ? יש צורך ביראה ודרך ארץ לגבי הנושא הזה , שהתנהלו עליו דיונים ארוכים 
בהסטוריה היהודית . לדוד המלך לא הרשו לבנות את בית המקדש , רק שלמה בנו 
היה כשר לכך . איך יכול סתם אדם , עם כל הכבוד , לבוא ולומר שהוא מניח 
אבן פינה ? דרורי : " זו הפגנה ויש לכבד את חופש הביטוי " . הנשיא שמגר : 
" הכל בכפיפות לקיומה של זכות מוקנית בחוק . כיבוד זכות הגישה למקומות 
הקדושים אינה דומה להנחת אבן פינה , שאינה כתובה בשום חוק . זה לגיטימי 
שהמשטרה שוקלת שיקולים ביטחוניים כאשר מדובר באקט הפגנתי שעלול לעורר הפרות 
סדר , להבדיל מאקט לגיטימי של עלייה לרגל למקומות הקדושים , אותו מוכנה 
המשטרה לאבטח " . דרורי : " אבל לא יתכן להיכנע לאיומי הוואקף " . הנשיא 
שמגר : " כאשר צד שני מפריע למימוש זכות הגישה למקום קדוש , על המשטרה 
מוטלת חובה לפעול על פי החוק . אבל כאשר אותו צד מפריע להמצאה אישית של 
מישהו , שהיא חסרת ביסוס בחוק , יש למשטרה שיקול דעת אחר . זה ההבדל בין 
הגנה על זכות לגיטימית לבין זכות שאינה קיימת . עם כל הכבוד , לעותרים 
אין שום זכות להניח אבן פינה , לא לפי המשפט החילוני ולא לפי ההלכה " . בשלב 
זה ניסה דרורי להציע פשרה : " ומה אם האבן לא תונח ורק תוסע במשאית בתהלוכה ? 
" . השופט אלון השיב בחומרה : " איך אפשר להפוך נושא כל כך מקודש בהסטוריה 
היהודית לתעלול של תעמולה ? אתה מביא פה דבר זר לכל ההסטוריה היהודית , 
יבא מתנועות אחרות . אבן על משאית זה הסמל להר הבית ? אתה רוצה לקדש את 
זה ? עקב חילופי הדברים שלהלן , השתכנעו העותרים סופית שלעתירתם אין כל 
סיכוי והם הסכימו לבטלה . 
