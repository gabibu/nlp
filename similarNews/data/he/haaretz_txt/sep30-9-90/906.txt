ההנהלה של קרן הפנסיה מבטחים תתכנס בימים הקרובים כדי לדון ב"מיני איחוד " 
בין קרן זו לבין קרן הפנסיה של פועלי הבניין וקרן הפנסיה של העובדים החקלאיים . 
אם תתקבל החלטה עקרונית המאשרת את מהלך האיחוד בין שלוש קרנות הפנסיה , 
יצטרך העניין לעלות לדיון גם במועצת מבטחים שתזומן כחודש ימים לאחר ישיבת 
ההנהלה של הקרן . יו"ר האגף לביטחון סוציאלי בהסתדרות , דב פלג , מסר לפני 
חודשים אחדים , כי באוקטובר השנה יבוצע האיחוד בין מבטחים וקרנות פועלי 
הבניין והחקלאים כשלב ביניים לקראת האיחוד המלא בין שש קרנות הפנסיה ההסתדרותיות , 
אולם נראה שבפני השלמת המהלך עומדים מספר קשיים שיגרמו לדחייה נוספת . המכשול 
הראשון לביצוע ה"מיני איחוד " הוא התנגדותם של ארגוני המורים העל - יסודיים 
ושל ארגון עובדי התעשייה האווירית למהלך זה , בטענה שקליטת שתי קרנות פנסיה 
חלשות בתוך מבטחים תרע את מצבה של הקרן . ארגון המורים העל - יסודיים אף 
מאיים לפנות לבית המשפט כדי למנוע את האיחוד . גם התאחדות התעשיינים הודיעה 
שהיא מסתייגת ממיזוג מבטחים עם שתי הקרנות האחרות , שאינן מבטיחות לה חוסן 
פיננסי ואקטוארי . המכשול השני הוא סירובן של חלק מקרנות הפנסיה האחרות , 
ובעיקר מקפת , לממן את ה"מיני איחוד " באמצעות הזרמה של חצי האחוז מכספי 
העתודה האקטוארית , כפי שהחליטה הוועדה המרכזת של ההסתדרות . מנכ"ל מבטחים , 
עו"ד בן - עמי עמירן , אמר אתמול בתשובה לשאלה כי בישיבת ההנהלה של הקרן 
יציג את הסיכויים והסיכונים שב"מיני איחוד " . עמירן מסר כי מדובר למעשה 
בקליטת שתי הקרנות בתוך מבטחים , אולם בדעתו להתנות את המהלך בכך שזכויותיהם 
הפנסיוניות של חברי שתי הקרנות האחרות ישתוו לזכויותיהם של חברי מבטחים . 
עמירן ציין שקרנות הפנסיה של פועלי הבניין ושל החקלאים התייעלו ומאזניהן 
האקטואריים השתפרו . 
