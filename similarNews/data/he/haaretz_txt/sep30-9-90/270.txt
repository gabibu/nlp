" סוריה עומדת בהתחייבויותיה הצבאיות כמדינת עימות נגד " האויב הישראלי " 
והיא מסוגלת לשגר כוחות נוספים לסעודיה מבלי לפגוע בהתחייבויות אלה " , כך 
אמר אתמול סגן נשיא סוריה עבד אל - חלים חדאם בתום שיחותיו בקהיר עם הנשיא 
חוסני מובארק . חדאם מסר לנשיא מובארק איגרת מהנשיא הסורי חאפז אל - אסד 
ודן עימו במשך שעה ומחצה על התפתחויות האחרונות במשבר המפרץ ועל הידוק שיתוף 
הפעולה בין מצרים לסוריה . בתשובה לשאלות הכתבים הערביים אמר חדאם כי ביקור 
הנשיא אסד בטהראן היה מוצלח וכי קיימת תמימות דעים בין סוריה לאיראן ביחס 
למכלול הבעיות באזור , ובראש ובראשונה במשבר המפרץ . עוד אמר כי סוריה 
עדיין מקווה כי עיראק תיענה להגיון ותפנה את כוויית . בתשובה לשאלה אחרת 
אמר כי ביטחון האזור נופל על אחריות מדינות האזור , ואילו הביטחון הערבי 
נופל על האחריות הבלעדית של המדינות הערביות , מכאן שכל סידורי הביטחון 
האזוריים חייבים להיות באחריות מדינות האזור בלבד , ללא התערבות חיצונית . 
עוד ציין כי הנוכחות הזרה באזור תוסר לאחר שיוסרו הסיבות שגרמו לכך . חדאם 
הדגיש כי סוריה ומצרים מתאמות את צעדיהן וכי בעתיד יהיו מהלכים משותפים . 
הוא הכחיש נמרצות כי נוצרה התקרבות סורית - ישראלית וכי צפויה פגישה בין 
שרי החוץ של סוריה וישראל . הכתב במצרים של רדיו " מונטה - קרלו " המצטט 
מקורות מצריים בכירים מסר כי הנשיא אסד הדגיש באיגרתו לנשיא מובארק שאיראן 
מחייבת ועידה אזורית בהשתתפות עיראק וכוויית לדיון במשבר המפרץ . כמו כן 
מחוייבת איראן להחלטות מועצת הביטחון . עוד נאמר באיגרת כי איראן נענתה 
לתיווך הסורי והביעה את נכונותה לקיים מפגשים ישירים עם מצרים לדיון בחידוש 
היחסים בין שתי המדינות ופתרון בעיית השבויים המצריים באיראן . הנשיא אסד 
פנה לעמיתו המצרי וביקש להשפיע על הממשל האמריקאי לזרז את הסיוע הכלכלי והצבאי 
שמזכיר המדינה גיימס בייקר הבטיח לסוריה בביקורו בדמשק . 
