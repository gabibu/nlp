כוחות צה"ל אטמו עוד ארבעה בתים במחנה הפליטים אל - בורייג הנתון כבר יותר 
משבוע בעוצר , בעקבות רצח חייל המילואים סמל אמנון פומרנץ . גורמים בצה"ל 
מסרו כי ארבעת הבתים שנאטמו הם בתיהם של חשודים , אשר הודו ביידוי אבנים . 
עד עתה הרס צה"ל 62 חנויות , שבעה בתים , ואטם ארבעה בתים . מקורות צבאיים 
מסרו אמש כי פעולות האטימה עוד לא הסתיימו וכאשר יודו תושבים נוספים ביידוי 
אבנים ייאטמו או ייהרסו בתיהם . עוד מסרו כי הפעולה להרחבת צירי התנועה 
הסתיימה . מקורות צבאיים ברצועה מסרו אמש כי מחנה הפליטים אל - בורייג יישאר 
בעוצר כל עוד לא תושלם החקירה . מקורות פלשתיניים מסרו כי למרות העוצר 
במחנה יידו התושבים אבנים ואף פצעו חייל . בידי כוחות הביטחון עצורים יותר 
מ051 תושבים , שחלקם השתתפו באופן פעיל ביידוי האבנים וחלקם סייעו במעשה . 
חומר החקירה בעניינם יועבר לפרקליטות הצבאית להגשת כתבי אישום . בשלב זה 
לא הודה איש בהצתת רכבו של פומרנץ . צה"ל עדיין לא מאפשר בשלב זה לנציגי 
אונר"א להיכנס למחנה הפליטים , אך הוא מאפשר לתושבים להצטייד במזון . 
