חוסיין מלך ירדן נפגש אתמול עם ראש אש"ף יאסר ערפאת ודן עמו בהתפתחויות האחרונות 
במשבר המפרץ . עוזרו של ראש אש"ף סלאח חלף ( אבו - איאד ) תקף קשות את 
סוריה על עמדתה הדוחה כל קשר בין פתרון משבר המפרץ לפתרון הבעיה הפלשתינית . 
הוא האשים את סוריה בהזנחת שחרור הגולן וירושלים , ובהפעלת לחצים על ארה"ב 
ביחד עם מדינות ערביות אחרות , כדי שתפתח במלחמה נגד עיראק . הכתב המצרי 
של רדיו מונטה - קרלו בקהיר מסר אתמול כי ערפאת שיגר איגרת לנשיא מצרים חוסני 
מובארק . במכתבו הכחיש מנהיג אש"ף כל קשר של ארגונו לניסיונות הפיגוע והחבלה 
במצרים . הוא הכחיש גם שעיראק הציעה לפלשתינים להשתתף בתוכנית כזו . ערפאת 
ציין כי הפלשתינים מודעים לתפקיד החשוב של מצרים ביישום שאיפותיהם . גנראל 
מוחמד גיהאד , מראשי ארגון המחבלים פתח הביע את ביטחונו כי המצרים , הסורים 
והמרוקאים יתייצבו לימין צבא עיראק , אם האמריקאים יתקפו . גיהאד הוסיף 
כי לעיראק יש אמצעים להסב אבידות כבדות לכוחות ארה"ב והיא יכולה לתקוף את 
ישראל בטילים לטווח בינוני ובמטוסי קרב . 
