שלשום התפטר מנכ"ל אחד הבנקים הגדולים . הסיבה להתפטרות היא טעות של אחד 
ממנהלי הסניפים שנתן הלוואה גדולה מדי לחברה , שמאוחר יותר התברר שהיא מצטיינת 
במעשים לא כשרים וכי יהיה קשה לקבל חזרה את כספי ההלוואה . לא נמצא בעל מניות 
או פרשן כלכלי שטען שלמנכ"ל יש נגיעה ישירה לנושא . איש גם לא אמר שיש לו 
אחריות ישירה , אך המנכ"ל כתב במכתב ההתפטרות שמי שעומד בראש ארגון חייב 
לשאת באחריות . איני חושד אף באחד מקוראי מדור זה , שלרגע קט חלפה בראשם 
המחשבה שהמדובר בישראל . למעשה , המדובר ביפאן , בבנק סומיטומו . אתמול 
פורסם כאן כתב - אישום חריף ביותר נגד ישראל קיסר . ארנון גפני , לשעבר 
יו"ר כור , נכנס ב78 לקונצרן שרוב חברותיו מפסידות ובגדול . אתמול האשים 
כאן את קיסר במחדלי ניהול אדירים . גפני מספר שבאוגוסט 88 , כחודשיים לפני 
הגשת הבקשה לפירוק כור על - ידי בנקרס טרסט , הוא פנה לקיסר כדי לדון בדחיפות 
במשבר החמור הצפוי לכור . קיסר סירב להיפגש . אף בעלים פרטיים לא היה מעז 
להתנהג כך , אך מה איכפת לקיסר ? הכסף שלו ? גם אני יכול להעיד , שבאותם 
ימים לא הצלחתי לקבל תגובה מקיסר או התייחסות כל שהיא לנושא כור . קיסר 
פשוט לא היה מחזיר טלפונים , כי קיסר רצה להרחיק ממנו כל קשר עם כור , 
כאילו לא הוא הבעלים האחראי . באותן שנים קשות של הפסדים קיבלו עובדי כור 
תוספות שכר ריאליות , משום שהסכם חסר - אחריות הצמיד אותם לשכר עובדי המדינה . 
מי אחראי לכך ? ומי אחראי להסכמי הפרישה הנדיבים שנחתמו בשנה האחרונה בקבוצת 
תדיראן ורוקנו את החברה משארית נכסיה ? דוגמה טרייה לשיטת האחריות הישראלית 
מצויה בפרשת פינוי סולתם . בדו"ח הוועדה שבדקה את הפרשה , מובעת ביקורת 
לא מבוטלת על בני גאון , מנכ"ל כור , שהיה צריך לתת שהות מסוימת לעובדים 
לפנות בעצמם את המפעל , כי הם כלל לא ידעו על הצו לפינוים שניתן בבית - 
המשפט , שלא בנוכחותם . גאון לא עשה זאת . הוועדה מוסיפה וכותבת שעצם 
הפנייה לבית - משפט בנושא סכסוך העבודה , והפעלת חברת אבטחה פרטית , חייבה 
את גאון לקבל את אישור מועצת המנהלים של כור . הוא לא ביקש אישור כזה , 
וממילא לא קיבל . הבה נבחן את תוצאות שיטת האחריות הישראלית : קיסר נואם 
בשצף קצף בוועדה המרכזת , שכל מי שיימצא אחראי בפרשת סולתם , ישלם במלוא 
חומרת הדין . אף לרגע אין הוא מעלה בדעתו שהוא נושא באחריות . גם בני גאון 
לא מעלה על דעתו שיש לו חלק בה . מי היחיד משלם ? אורי שמחוני שהתפטר . 
כי השיטה הישראלית הפוכה מזו היפאנית . שם ראש המערכת לוקח אחריות לכל 
טעות , ואת הקרדיט להצלחות מחלק לפקודיו . אצלנו כל ההצלחות שייכות לראשי 
המערכת ; לכשלונות כבר מוצאים את השעיר לעזאזל . כך אפשר להבין מדוע יפאן 
משגשגת ואנחנו היכן שאנחנו . 
