בהתחלה זה יכול היה להיחשב לעוד פרק אחד בסדרה בת מאות הפרקים , " קלקולים " , 
שבה כיכבו אישי הממשלה מראשית שנות השמונים : עלילה נפתלת עם שרים שלא 
רק מתנגחים בינם לבין עצמם , אלא מקלקלים גם את טובת הציבור שבחר בהם . 
לפעמים זה היה מצחיק ; בדרך כלל מדאיג , אבל לא נורא . פעם אחת , לפני 
שמונה שנים , במלחמת העשור הקודם , התברר כיצד ממשלה מקולקלת יכולה להיתרגם 
גם למציבות קברים . עכשיו , לפני מה שאולי תהיה מלחמת העשור החדש , יכול 
פחד להצמית את המתבונן . מה שמחדד את הדאגה בפני החיזיון , הוא דווקא תפאורתו 
הבין - לאומית הנוצצת . לא אולם ועידות ספוג זעה , לא סכינים קטנים כאן 
בבית . בקרב שועים ומלכי ארץ , בלב טרקליני העוצמה של המערב , נעה לה 
קבוצת אישים ישראלים ציפורני איש בצוואר רעהו ומנהלת את מדיניות החוץ שלנו 
כאילו לא הבחינה שאיננה עוד באולם הכינוסים של מגרשי התערוכה . עוזריו של 
שר החוץ לוי מתיזים בוואשינגטון על שליחיה הצמאים של העיתונות הישראלית את 
טענות שר החוץ בייקר על שר הביטחון ארנס , מיד בתום הפגישה הסגורה . הם 
מספרים על ארנס , שבביקורו שם לפני שבועיים , נהג כפיל בחנות חרסינה ונכשל 
בהשגת היענות לבקשותיו . בייקר , הם אומרים , החליט להמר על לוי . מחנה 
ארנס , שהועתק אף הוא לזירה הבין - לאומית , משמיץ את לוי . והיועצת של 
זה האחרון מזדרזת לעדכן את העיתונות בתגובתו הנפשית הקשה של הבוס . זה עלה 
לו בבריאות , אמרה היועצת , אשר בהזדמנות קודמת תיארה עוזר אחר של לוי , 
כאחיתופל , האחראי בעצותיו לשגיאות השר . גם מודעי יצא מאנשי לוי בשן ועין , 
ובעיקר הם בזים לו על שלא זכה כמו אדונם להגשים את חלום הצמרת הישראלי לראות 
את בייקר , שלא לדבר על בוש . אבל , הלם מודעי בחזרה , הסנאטור רוברט 
דול , בכבודו ובעצמו , שיבח אותו בפירוש על שלא בא " כעני בפתח " עם 
דרישות , אלא בניגוד למי ? הציג את התמונה הכוללת . ואילו האמת המרה 
היא שאין בעניין זה שום תמונה כוללת : הממשלה , ששליחיה מסתבכים דחופים 
ובהולים איש ברגלי משנהו , לא ניהלה דיון על שאלות חשובות כגון שמיטת החוב 
הישראלי ותוספת לסיוע הביטחוני . ללוי היה יתרון על חבריו בנקודות גם בטורניר 
הפגישות עם ראשי מדינות ושרי חוץ בעצרת האו"ם . שיתפקעו כל המצוחצחים הללו , 
אנשי העולם הגדול , ארנס ומודעי . מי שבא לבית - שאן כנער חסר - כול ממרוקו , 
עשה את זה . אבל , מסננים אנשי ארנס , תראו אותו , את הרשלן הזה : 
הוא הסכים להיפגש רק עם 11 מהם , וביטל את השיחות שנועדו עם השאר . לארנס 
זה לא היה קורה , מבטיחים אנשיו , ומספרים על 03 פגישות כאלה שנהג לקיים 
כשהיה הוא שר חוץ . ראש הממשלה מנסה לעשות סדר , נוזף מרחוק בלוי בישיבת 
הממשלה . הוא הרי מפרגן תמיד לארנס יותר מאשר ללוי , ועל כן אומרים מלשכתו 
לעיתונים שדווקא הוא ולא שר החוץ הצליח בוואשינגטון , והמקרה עם הטלפון 
ב03 . 6 בבוקר , זה שטויות . אבל ראש הממשלה עצמו , לא שמנו לב בתוך 
מרדף הכיבודים הנלעג , לא נסע לניו - יורק לוועידת הצמרת הבין - לאומית 
של יוניצ"ף כפי שעשו יותר משבעים ראשי ממשלות ונשיאים . מדוע ? היתה לכך 
סיבה אחת שלא פורסמה : לא עלו יפה המאמצים לסדר לו פגישה עם בוש . והרי 
מה ? כשלוי רואה אותו ואפילו שגריר ישראל היוצא נקרא אליו לשיחה בסוף הפרוזדור , 
איך יכול ראש הממשלה לשאת את פניו שם בלי לראות את הנשיא . ואיך , בנסיבות 
האלה של תרבות שלטון קלוקלת , הוא יכול להרשות לעצמו לנסוע לוואשינגטון 
בלי לחזור עם משהו , בלי לקבל איזו הבטחה סולידית מהדרג העליון ? הסיפור 
לכן איננו סתם צרות - עין פוליטית מהסוג הישראלי המוכר . עם כל הכבוד , 
האנשים האלה מנהלים עכשיו עניין חשוב ביותר , אולי גורלי . האנשים האלה 
עצמם יצטרכו אולי להחליט בקרוב על מלחמה . ובתוך המשחק המסוכן שלהם , הנובע 
במידה מעוררת פלצות מרגשי נחיתות ומדחפים נפשיים אחרים , ניצבים על כף המאזניים 
הנושאים הרגישים ביותר לכל אחד מאתנו ולבני - ביתנו . תחשבו שוב על לוי , 
למשל . את מסיכות הגז החליטו לחלק השבוע . הוא אמר כבר מזמן שצריך לעשות 
את זה . אלא שכאשר דרש , הוא ידע היטב מדוע אי אפשר היה עדיין : לא היו 
אז די מסיכות לכולם . אבל הוא רצה להיות מי שמביא את המסיכות לעמישראל . 
כי זה שם המשחק : מי מקבל יותר אשראי פוליטי ובאיזו כמות לעומת מתחריו . 
אחדים מהאנשים האלה כאילו אומרים : אם לא אני אביא את הסחורה , היא לא 
די טובה ואולי מוטב שלא תינתן בכלל . כך היה גם עם הטיסות הישירות מבריה"ם . 
מה משה קצב קופץ שם בטלפון כשאני , לוי , הורג את עצמי בפגישות בארה"ב ? 
ולכן אין פלא ששווארדנזה לא ידע על כך כשדיבר אתי . אישית . עד עכשיו הם 
ניהלו לא רע את חלקם במגעים על משבר המפרץ . כי מה שנדרש מהם היה בתחום 
מומחיותם המובהקת : להימנע ממעשה . עכשיו הם מתחילים לעשות . עכשיו הם 
יצטרכו לשבת יחד ולהחליט . אלוהים לשלטון בחר אותם ? אלוהים ישמור . 
