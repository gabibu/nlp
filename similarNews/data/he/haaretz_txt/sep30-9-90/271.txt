ראש הממשלה , יצחק שמיר , מתח אתמול בישיבת הממשלה ביקורת על שרים שאינם 
מעניקים גיבוי לחבריהם במהלך שיחות מדיניות שהם מקיימים בחו"ל . הדברים נאמרו 
לאחר ששר הביטחון משה ארנס התייחס לידיעות שדלפו מפמלייתו של שר החוץ דוד 
לוי , בענין ביקורת שהשמיע בייקר במהלך פגישתו עם לוי בדבר העתוי שבחר ארנס 
להגיש את בקשת הסיוע הצבאי המיוחד . ארנס אמר כי סדאם חוסיין הוא שהכתיב 
את העתוי לבקשת הסיוע וציין כי הדבר נעשה בעצה אחת עם ראש הממשלה . שרים 
נוספים הצטרפו לביקורת נגד התנהגותו של לוי אשר נמנע מלדחות את הביקורת נגד 
שר הביטחון , ודרשו כי בעתיד יקפידו שרים להעניק גיבוי איש לרעהו במגעים 
עם גורמי חוץ . שמיר גם הביע מורת רוח על שהמשטרה אינה דואגת די הצורך לביטחון 
השוטף בירושלים . שמיר אמר כי על המשטרה לנקוט צעדים , שכן לא יתכן שהמצב 
בבירה יהיה חמור יותר מהמצב הביטחוני בשטחים . לאחר שהתברר כי החוק אינו 
מאפשר לנקוט צעדים נגד רעולי פנים , הציעו מספר שרים לבדוק את האפשרות לשנות 
את החוק בנושא . 
