דמשק ( ע"ר ) . מנהיג אופוזיציה עיראקי גולה אמר ביום ששי כי ניתן להפיל 
את סדאם חוסיין ולפתור את המשבר במפרץ ללא שימוש בכוח . האיאטוללה מוחמד 
תאקי אלמודרייסי , מנהיגו הרוחני של ארגון עיראקי בדמשק המכונה " ארגון 
הפעולה האיסלאמית " , אמר כי אמצעים של שלום עשויים להצליח , מאחר ועיראק 
היתה נתונה במשבר כלכלי גם לפני שהאו"ם הטיל עליה מצור , בעקבות פלישתה 
לכוויית . " ניתן להביס את השלטון העיראקי על ידי המשך המצור הכלכלי , 
לא כולל מזון ותרופות , על ידי פעולה לנטרול הכוחות התומכים בעיראק ועל 
ידי תמיכה יעילה וחזקה באופוזיציה העיראקית " , אמר אלמודרייסי . " אנו 
מאמינים כי ניתן לפתור את המשבר , כאשר האיש שגרם לו יודח . . . אני 
מתכוון לעריץ השולט עתה בעיראק , סדאם חוסיין " . אלמודרייסי אמר כי שימוש 
בכוח פירושו שימוש בנשק להשמדה המונית , כאשר הקרבנות הם תושבי האזור . 
" הבעיה היא שבמהלך המלחמה עם איראן קיבלה עיראק תמיכה ללא גבול . יש 
בידיה טילים המסוגלים להרוס את נמלי יצוא הנפט ומתקני נפט אחרים . הנשק 
הכימי שרכשה עיראק מהווה סכנה כפולה מנקודת ראותנו , מאחר שאם פצצות אלה 
יושמדו לפני שיפגעו במטרותיהן , הן יהרגו אנשים בעיראק . ואם הן יפגעו 
במטרותיהן הן יהרגו אנשים מהאזור " , אמר אלמודרייסי , והוסיף : " העם 
העיראקי יקר לנו והעמים האחרים באזור גם הם יקרים לנו . . . איננו רוצים 
שאף אחד מהם יחווה מלחמה " . הוא אמר כי הרס מתקני הנפט יגרום למשבר אנרגיה 
עולמי והדבר ישפיע בעיקר על מדינות מפותחות , מאחר שהכלכלות שלהן , בניגוד 
לאלה של המדינות המתפתחות , לא יצליחו להתמודד . אלמודרייסי הוסיף עוד כי 
מתקיימים מגעים להקמת אופוזיציה עיראקית מאוחדת וכי הוא שוחח בדמשק עם מנהיג 
הכורדים גלאל טאלבאני ועם פלג גולה של מפלגת הבעת השלטת בעיראק . 
