בבית הדין הצבאי המיוחד בקרייה בתל אביב , התחדש אתמול משפטו של אלוף משנה 
יהודה מאיר , ששירת כמפקד מרחב שומרון בשנת 88 , ונאשם באחריות לשליחת 
חיילי צה"ל להכות תושבים בכפרים ביתא וחווארה בינואר אותה שנה . המשפט התחדש 
לאחר חודש וחצי של הפסקה ואתמול העידו שניים מטעם ההגנה . העד הראשון , 
סמל ( מיל ) אסף שלזינגר אשר שימש באותה תקופה כנהגו וקשרו של אל"ם מאיר . 
שלזינגר תיאר אתמול מעמד שהתרחש במחנה הפליטים בלאטה בשכם , בתחילת האינתיפאדה . 
באותה תקופה נכנסו למחנה כוחות של משמר הגבול , ועקב כך נוצרה התנגשות 
אלימה עם תושבים שהחלו לידות אבנים על אנשי הכוח . כתוצאה מכך נהרגו שלושה 
תושבים . עמרם מצנע שהיה אז אלוף פיקוד המרכז החליט להוציא את כוחות מג"ב 
מהמחנה ובא להסביר לחיילים מדוע החליט להוציאם . אל"ם מאיר התנגד להוצאת 
אנשי מג"ב מהמחנה . הוא שוחח על כך עם מצנע אשר לטענת שלזינגר השיב לו " יהיה 
בסדר יהודה . אני רוצה לראות ראשים שבורים " . אחד משופטי בית הדין אל"ם 
( מיל . ) משה טלגם , הסתייג מהעדות ואמר : " מה שאנחנו עושים פה זה 
מאזינים לדברים שמישהו אומר על מישהו , שאינו נשפט פה . זה חומר שהוא רכילות . 
אנחנו לא ועדת חקירה . זה בסך הכל משפט , ולא משפטו של האלוף מצנע " . 
סנגורו של מאיר , עו"ד אמנון גולדנברג , השיב כי ייתכן וצריך להביא את 
מצנע לעדות חוזרת . בחקירתו הנגדית אמר העד שלזינגר כי כאשר מצנע אמר את 
הדברים נכחו במקום אל"ם מאיר והוא עצמו . בתשובה לשאלה סיפר העד כי הוא 
ידידו של מאיר אך לא שוחח עמו בנושא זה . כזכור , גם יהודה מאיר העיד באופן 
דומה לזה של נהגו , שלזינגר , בקשר לדברי מצנע בבלאטה . עד נוסף שהעיד 
אתמול הוא סגן אלוף ם . אשר שימש כקצין אג"ם של אחת האוגדות . מפקד האוגדה 
באותה תקופה היה תת אלוף בני טרן . בעדותו אמר סגן אלוף ם . כי בעת סיור 
בחברון אמר האלוף עמרם מצנע : " צריך לשבור להם ידים ורגלים כדי שיבינו 
שאנחנו לא משחקים אתם " . לדברי סא"ל ם . מצנע לא סייג הוראה זו . משפטו 
של יהודה מאיר יימשך בימים הקרובים עם הופעתם של עדי הגנה נוספים . 
