" לא היתה שום דרך אלא להגיב בצורה שבה המשטרה הגיבה . משטרת ישראל היתה 
צריכה להגן לא רק על עצמה , אלא גם על אלפי המתפללים בכותל . הושלכו כמויות 
אדירות של אבנים ואנשים נפצעו " כך הסביר אתמול מפכ"ל המשטרה , רב - ניצב 
יעקב טרנר , את מספר הנפגעים הרב בתקרית בהר הבית . " אלפי אנשים זרקו 
אלפי אבנים כשהם מודרכים בקריאות אללה אכבר ואטבח אל יהוד . דבר כזה לא 
היה על הר הבית . מזל שהצלחנו להרחיק את המתפללים מבעוד זמן , ונמנעה פגיעה 
הרבה יותר חמורה בהם . השוטרים שהותקפו היו בסכנת נפשות אמיתית , ולא היתה 
להם שום ברירה , אלא להגיב בדרך שבה הגיבו . לא היה שוטר שלא ספג . המחיר 
הוא כבד מאוד והמחזות היו מזעזעים , אך לא היתה ברירה " . בהתייחסו לטענות , 
כי המשטרה לא היתה ערוכה בכוחות מספיקים בהר הבית , אמר המפכ"ל : " אף 
פעם אין מספיק כוח אדם . היו אלפי מתפללים , כפי שבאים מדי יום , ולעולם 
אתה לא יכול להעמיד על כל מתפלל איש משטרה . אני לא יודע למה מצפים מאיתנו 
בעניין הזה . אנחנו שמים את כל מה שיש לנו . אנחנו לא חוגגים ולא מבלים . 
היינו אתמול בכוחות , שנועדו להבהיר שאנו לא נעבור לסדר היום , כפי שבאמת 
לא עברנו . אם מישהו חושב שהיינו יכולים למנוע את השלכת האבנים באלפיהן 
מעל החומה לעבר המתפללים בכותל המערבי , הוא פשוט טועה . היתה אווירה פנאטית 
קיצונית ; ההמון היה היסטרי לחלוטין . " ישנם אבנים בהר הבית כל הזמן . 
אנשים מביאים עימם אבנים בתוך כיסים . אתה לא בודק כל כיס וכיס . היו 
מאגרים גם בתוך הר הבית עצמו . אנחנו לא עורכים חיפושים בתוך הר הבית . 
זה מקום קדוש , שבו אנו נוהגים ברגישות " . לדברי המפכ"ל , המשטרה נערכת 
בכל רחבי הארץ להתמודד עם תגובות קשות אפשריות של האוכלוסייה הערבית בתגובה 
על הארוע . מפכ"ל המשטרה קרא לראשי הערים והיישובים הערביים בגליל ובאזורים 
אחרים במגזר הערבי לשלוט בציבור הערבי ולעשות להרגעתו . טרנר עשה זאת לאחר 
ששעות מעטות בלבד לאחר תום האירוע בהר הבית , נמסר על הפגנות בנצרת ובמקומות 
נוספים במגזר הערבי . 
