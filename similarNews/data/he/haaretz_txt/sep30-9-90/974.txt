( ע ) . בית המשפט העליון מתח ביקורת חריפה על נורמות העבודה הלקויות 
מחלקת המדידות בעיריית תל - אביב ודחה בקשה של העירייה , לפטר פועל במחלקה , 
שהממונים עליו הסכימו בשתיקה להיעדרותו מהעבודה . בית המשפט השאיר בעינו 
את עונש הנזיפה שהוטל על הפועל , אף שהרשיע אותו , לבקשת העירייה , במספר 
עבירות משמעת נוספות . דובר עיריית תל - אביב , שמאי גולן , אמר בתגובה , 
כי " אכן הממצאים החמורים שנתגלו במחלקת המדידות הם נכונים ומנכ"ל העירייה 
עורך עתה טיפול שורש יסודי במחלקה זו " . מדובר בפועל , שעסק בהתקנת שלטים 
ועמודים ובבדיקת תאורה ברחובות . הוא הועמד לדין משמעתי על כך שנעדר מעבודתו 
ועסק בענייניו הפרטיים . מתברר כי העירייה הפעילה חוקר פרטי שעקב אחרי הפועל 
משך מספר ימים , בחודש פברואר השנה , וגילה כי הלה מגיע בבוקר למחלקת המדידות , 
מחתים את כרטיס הנוכחות שלו ואחרי זמן קצר יוצא לביתו או לענייניו הפרטיים , 
וחוזר שוב בסיום יום העבודה כדי להחתים את הכרטיס . הפועל הודה בבית הדין 
בעובדות אלה אך כפר באשמה , וטען כי " זה הנוהג המקובל במחלקת המדידות " , 
וכי פעל על דעת הממונים עליו . בית הדין הזמין את מנהל המחלקה שלמה לוי 
ואת הממונה הישירה על הפועל , מינה גורוסלבסקי , כדי לברר טענה זו . השניים , 
שהעידו בבית הדין , ציינו לשבח את עבודת הנאשם ותיארוהו כ"עובד למופת " . 
לוי הודה בעדותו כי ידע שהנאשם גומר לעבוד מוקדם , אך הוסיף כי מבחינתו 
" זה בסדר שהוא חוזר להחתים כרטיס " . בתשובה לשאלת בית הדין , אם הסבירה 
לנאשם שהוא צריך לחזור לעבודה , לאחר גמר עבודות החוץ , התגוננה העדה : 
" איך אני יכולה להגיד זאת כשכולם עושים אותו דבר " . לנוכח עדויות אלה 
השתכנע בית הדין כי האחריות לעבירות שביצע הפועל נופלת על הנהלת המחלקה , 
והוא הדגיש , כי הדבר " צריך להדליק נורה אדומה בדרג הבכיר של מינהל הבינוי 
והתשתית במחלקת המדידות " . בית הדין גם המליץ " לעשות בדק בית בכל המחלקות 
המעסיקות עובדי חוץ , לקבוע נורמות ונהלים לגבי שעות עבודה וחובות העובדים 
עם סיום ביצוע המטלות שקיבלו " . אשר לעובד עצמו , הוא אמנם הורשע בעבירת 
משמעת , אולם שלושת חברי בית הדין פסקו , כי בנסיבות המקרה , ובשל השבחים 
שהעתירו עליו הממונים , העונש הראוי הוא נזיפה בלבד . עיריית תל - אביב 
לא השלימה עם פסק - הדין , ערערה לבית המשפט העליון וביקשה להרשיע את הפועל 
בעבירות משמעת נוספות ולפטרו . הערעור נדון לפני השופט דב לוין , שאמנם 
הוסיף להרשעה עבירות משמעת נוספות , אך נמנע מלהתערב בעונש , לאור נסיבות 
הפרשה . " התמונה הכללית המצטיירת מחומר הראיות " הדגיש השופט " מעלה 
חשש כבד , כי נורמות העבודה במחלקה בה מועסק העובד לקויות מיסודן , וכי 
הממונים עליו הסכימו בשתיקה , להיעדרויותיו ולהיעדרות פועלים אחרים . איני 
יודע אם ניתן ללמוד מכך , על הקורה במחלקות אחרות של העירייה . מכל מקום , 
מנהלים וממונים הנותנים ידם להפרת חובותיהם של העובדים תחתם , מוחזקים 
כאחראים לאותם מעשים לא פחות ואולי אף יותר מאלה הכפופים להם " . 
