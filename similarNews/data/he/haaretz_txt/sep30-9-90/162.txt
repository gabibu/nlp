גם אם הביקורת על המסמך שחיברו חברי הכנסת יוסי ביילין וחיים רמון היתה קשה 
ביותר , בעיקר בגלל הצעתם לביטול סמליה של המפלגה כגון הדגל האדום , חגיגות 
האחד במאי ושירת האינטרנציונאל , השניים העזו לומר מה שרבים חושבים כיום 
במפלגת העבודה : ללא שינוי דרמטי באופיה ובתדמיתה של מפלגת העבודה , בעיקר 
התנתקותה מסממנים סוציאליסטיים , אין לה כל סיכוי לנצח את הליכוד במערכת 
הבחירות הבאה . במסמך שגיבשו חיים רמון ויוסי ביילין ישנם רעיונות טובים 
שמפלגת העבודה זקוקה להם כיום כאוויר לנשימה . כמו למשל , הפרדת החברת 
בקופת החולים הכללית לבין החברות בהסתדרות וביטול ההתנייה של חברות במפלגת 
העבודה בחברות בהסתדרות . במחצית אוקטובר ייפתח מושב החורף של הכנסת ומפלגת 
העבודה מתכוונת לשנס מותניה ולהוות אופוזיציה מהותית לשלטון הליכוד . בצמרת 
מפלגת העבודה מעריכים כי קיימת אפשרות לבחירות מוקדמות החל מאביב 1991 וכי 
על המפלגה להיערך לכך ארגונית ופוליטית . גם האופטימים ביותר במפלגת העבודה 
מעריכים כיום כי בחירות מוקדמות יביאו למכה אלקטורלית קשה למפלגה . ארבעה 
גורמים פועלים לרעת מפלגת העבודה , ומחזקים את שלטון הליכוד : העלייה מבריה"ם , 
האירועים במפרץ , העימות המחודש והחריף בין פרס לרבין ומצבה הקשה של ההסתדרות . 
למפלגת העבודה קשה לצפות ממקום ישיבתה באופוזיציה בהתממשות חלום העלייה ההמונית 
מברית - המועצות לישראל ובשינוי דמותה של המדינה . המשאבים הרבים שמופנים 
לעלייה זו בידי הליכוד גורמים לחשש רב במפלגת העבודה שיהיה לכך ביטוי משמעותי 
בתוצאות הבחירות הבאות לכנסת . האירועים במפרץ הפרסי שינו את מצבה האסטרטגי 
של ישראל ודחקו הצידה בשלב זה את הבעיה הפלשתינית . מעמדו של אש"ף נחלש 
כתוצאה מתמיכתו בסדאם חוסיין ושאלות בייקר נשמעות כיום מנותקות לחלוטין מן 
המציאות . במפלגת העבודה מבינים היטב כי הסיכוי היחידי להביא את הבעיה 
הפלשתינית לדיון מחודש יהיה רק לאחר הכרעה צבאית באזור והפלתו של שליט עיראק . 
בעוכריה של מפלגת העבודה עומד גם הסכסוך העמוק המתמשך בין שמעון פרס ליצחק 
רבין . אומנם פרס יזם לפני כשבוע פגישה עם רבין , אך פגישה זו נכשלה ורבין 
לא היה מוכן להסכים להצעותיו של פרס . פרס ביזבז את הניצחון שהשיג על רבין 
ולא השכיל לנצלו פוליטית . אמנם קיימת מצד פרס כוונה לחדש את מזכירות לשכת 
המפלגה , הגוף הניהולי הבכיר של המפלגה , אך לפי שעה דחה רבין את ההצעה 
שהביא לו לאיוש המזכירות . לכך ניתן להוסיף את מצבם הקשה של ההסתדרות ומשק 
העובדים . פרשת הכלבים בסולתם היא רק דוגמה אחת לנזק האלקטורלי הגדול שעשויה 
לגרום ההסתדרות למפלגה . האופטימים טוענים כי הסיכוי היחידי מול הליכוד 
הוא מאבק בנושא החברתי - כלכלי : במצוקת הדיור הקשה , באינפלציה הגוברת 
ובגזרות הכלכליות החדשות הבאות מבית מדרשו של יצחק מודעי . במחצית אוקטובר 
עומדת המפלגה להתחיל במהלכים לקראת ועידתה שתהיה בעוד כשנה , ומסמך ביילין - 
רמון היה אחד הניצוצות הראשונים שעפו במאבק הפוליטי הפנימי הגדול שעוד יעבור 
על המפלגה , המבקשת לחדש את פניה . 
