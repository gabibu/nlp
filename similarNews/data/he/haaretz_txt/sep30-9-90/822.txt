מהלך המיועד להביא לבחירת יו"ר חדש למועצת המנהלים של חברת החשמל , במקום 
הד"ר אהוד קופמן ממפלגת העבודה , החל בסוף השבוע , כנראה ביוזמת שרי האוצר 
והאנרגיה . אחד החברים החדשים שמונו באחרונה למועצת המנהלים של החברה , 
נסים חדד , הנחשב למקורבו של השר יצחק מודעי , פנה ליו"ר מועצת המנהלים 
קופמן בבקשה לזמן כבר ליום ראשון הבא , 41 באוקטובר , ישיבה מיוחדת של 
מועצת המנהלים כשעל סדר יומה סעיף אחד בחירת יו"ר חדש . על פי חוק החברות 
הממשלתיות , חייב היו"ר להיענות לפנייה זו . ישיבה רגילה של מועצת המנהלים 
נקבעה ל81 בחודש , אולם חדד תובע לכנס את הדירקטוריון לבחירת יו"ר חדש עוד 
לפני כן . בבקשתו לא מציין חדד , שטרם השתתף בישיבות מועצת המנהלים של חברת 
החשמל , את מי הוא מציע להעמיד לבחירה כיו"ר . לאנשי מודעי ונאמן רוב במועצת 
המנהלים . ההערכה הרווחת היא כי מדובר במקורבו של מודעי , סילבן שלום , 
ששימש זמן רב כדוברו ויועצו . עם זאת לא מהנמנע כי מדובר במועמד אחר . 
כזכור הביאה הידיעה על כוונתם של השרים מודעי ונאמן למנות את שלום חסר הנסיון 
ליו"ר חברת החשמל , להודעה של מנכ"ל החברה בשמונה השנים האחרונות , יצחק 
חופי , כי הוא מתפטר מתפקידו . חופי הישעה לאחר מכן את הודעת ההתפטרות 
בעקבות פנייה לבג"ץ והוצאת צו ביניים שעיכב את תהליך המינוי . צפוי כי אם 
יבחר שלום ליו"ר , יממש חופי את הודעתו ויתפטר מתפקיד המנכ"ל . בשלב זה 
הועלה מחדש שמו של המהנדס הראשי של החברה , משה כץ , כמועמד לתפקיד מנכ"ל . 
היום צפויה התייעצות של הגורמים שהיו מעורבים בפנייה לבג"ץ למניעת מינויו 
של שלום ליו"ר , כדי להחליט אילו צעדים משפטיים יש לנקוט אם ייבחר . בג"ץ 
קבע כי השרים הממונים יעכבו את מינויו של יו"ר חדש למשך שלושה ימי עבודה 
אחרי החלטת הדירקטוריון , כדי לאפשר לעתור מחדש לבג"ץ . 
