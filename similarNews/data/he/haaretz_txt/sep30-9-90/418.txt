מה הנחה את מערכת הביטחון ואת ועדת השרים המיוחדת לשנות את החלטתם הקודמת 
ולחלק עתה , בצורה מדורגת , את מסכות הגז לכל האוכלוסיה בישראל ? שאלה 
זו מעסיקה ודאי כיום רבים המגלים ספקנות באשר להסבר כי דבר לא אירע מאז נדחתה 
לפני מספר שבועות תביעתו של שר החוץ דוד לוי לחלק את המסכות לאלתר . לפני 
כשבועיים הוחלט במערכת הביטחון להמליץ בפני ועדת השרים המיוחדת לגשת לחלוקה 
מדורגת של מסכות הגז . לפני כשבוע אישרה ועדת השרים את ההצעה לחלק את המסכות . 
מערכת הביטחון חוזרת ומדגישה כי אין מצב חירום בישראל . ואכן , מצב הכוננות 
בצה"ל נמשך כפי שהיה מזה מספר שבועות כאשר חיל - האוויר , המודיעין והג"א 
דרוכים יותר . מבחינה צבאית לא חל שינוי במצב באזור . בשום פנים אין להבין 
את ההחלטה כאות לכך שישראל מתכוונת לנקוט בפעולה צבאית יזומה והיא מכינה 
עצמה לאפשרות של תגובה עיראקית . ניתן לומר כי מצבה הצבאי של עיראק אפילו 
הורע משום שארצות הברית הגדילה יותר את כוחותיה בסעודיה ולצידה ניצבים כוחות 
נוספים במפרץ . הסנקציות הורחבו גם לתחום האווירי והקואליציה הבין - לאומית 
והערבית הניצבת מול סדאם חוסיין נראית לפי שעה יציבה ונחרצת בדרישתה לנסיגה 
עיראקית מכוויית . השינויים היחידים שחלו מאז נדחתה ההצעה לחלק את המסכות 
הם : סדאם חוסיין הגביר את איומיו ובפעם האחרונה דיבר על אפשרות שיפתח בפעולה 
צבאית גם נגד ישראל , כתגובה על הסנקציות נגדו . ועוד : שירותי מודיעין 
זרים הגיעו למסקנה כי עיראק הצליחה להרכיב ראשים כימיים על חלק מטיליה . 
מדובר בראשים פשוטים שיוצרו לאחרונה . שינוי חיובי שחל באחרונה הוא שמערכת 
הביטחון הצליחה לסגור את מרבית הפערים בכמויות ובסוגי מסכות הגז העומדות 
לרשותה . תודות לייצור מוגבר יסופקו גם לאוכלוסיית הילדים מסכות וברדסים 
מתקדמים יותר . המסקנה היא כי ההחלטה לחלק עתה את מסכות הגז נובעת קודם כל 
מהרצון לצמצם את הסיכונים , לקצר את ההליכים במקרה של מצב חירום פתאומי , 
ולהיות בטוחים כי במקרה שסדאם חוסיין יעשה שיקול מוטעה ויתקוף את ישראל , 
או במקרה והאמריקאים יפתחו במלחמה , תהיה האוכלוסייה מוכנה יותר . מערכת 
הביטחון חותרת להרגיע את האוכלוסייה , ולמנוע בהלה מיותרת העלולה להתעורר 
בגלל חלוקת המסכות . לכן מדובר על חלוקה איטית , מדורגת , באמצעות הודעות 
בדואר . ההמשך תלוי הרבה בתגובות הציבור . אם התגובה תהיה שלווה יש להניח 
כי החלוקה תהיה מהירה ויעילה יותר . 
