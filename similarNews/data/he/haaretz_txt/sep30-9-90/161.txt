מירון בנבנישתי הוא אחד האינדיווידואליסטים הבולטים והמעטים , בקרב עדה 
גדולה של אינטלקטואלים קונופורמיסטים . הוא שופע קסם , מבריק , ובעל כושר 
ביטוי . הוא תמיד חמוש לקרב , גם אם הקרבות שלו הם לעתים קרבות דון - קישוטיים 
והוא מתלהם ונוטה לעמדות קיצוניות . זה זמן ניכר שבנבנישתי משמיע נבואות 
זעם , זוכה למתקפות מן השמאל והימין , וממשיך לדבוק בהפגנתיות ברעיונות 
המנחים את משנתו . בנבנישתי הוא תמיד איש ירושלים , גם אם הוא חוזה לעירו 
האהובה עתיד שחור , כמו לבלפסט . גם בספר זה תחום המחיה שלו הוא ירושלים , 
אם כי זה תחום המחיה של המתים . בנבנישתי אוהב בתי קברות , ואולי זה תואם 
את אופיו המורבידי - הפסימי . באהבה זו אני מוצאת עצמי מזדהה אתו בהתלהבות . 
הוא מספר שבנוסעו מעבר לים , הוא עולה לקברותיהם של גיבוריו המתים בכנסיית 
וסטמינסטר , בקריפטות של סנט פול בלונדון , אצל הקפוצינים בווינה , בפר - 
לשז בפריס , ברומא , בגנואה , ובבתי הקברות היהודיים בוורמיזה ובפרג . 
כך הוא יוצר קשר מוחשי עם האנשים שעיצבו את נופיו הרוחניים והרחיבו את אופקיו 
ההיסטוריים . הוא סבור " שהדרישה אל המתים , היא עיסוק רב - קסם , ומורבידי 
הרבה פחות מעיסוק בעניינים פוליטיים למשל " . כקורא כפייתי של ביוגרפיות 
היסטוריות , הוא מחפש קשר חזותי ומגע פיסי עם דמויות העבר . " הקונקרטיזציה 
דרושה לי " , הוא מכריז . את הקונקרטיזציה הוא מוצא בעירו ירושלים , שעיר 
המתים שבה מקיפה שני תריסרים של בתי קברות , ציבוריים ופרטיים , פעילים 
ונטושים , של יהודים וקראים , מוסלמים ונוצרים , בני יותר מ02 כיתות . 
" האקסלוסיוויות הכפייתית המאפיינת את דברי ימיה של ירושלים , ואת מערך 
שכונותיה , משתקפת גם בתפיסת הנצח של העיר " . בנבנישתי , שחקר וכתב על 
אקסקלוסיוויות כפייתית זו וגם הוא כפייתי ביחס אליה הוא בן - בית בבתי 
הקברות של העיר . הוא מודע לכך ש"בבתי הקברות הישנים ומתחת למצבות המטושטשות , 
טמון מה שהחיים רוצים למצוא בהם , ואלמלא החיים כפי שאומר הפתגם הערבי 
המתים היו נכחדים " . בסגנון ציורי ועתיר דמיון , ביידע רב ובפורמט אלבומי 
מעוצב בטוב טעם , שתצלומיו מרהיבי עין , אנחנו מסיירים בבתי הקברות שבעיר . 
אנחנו מתוודעים לטמונים בהם , ומגלים , הודות להיכרות המלומדת והרגשית 
של המחבר , את סיפוריהם המרתקים . אלה הדרמות בחייהם ובמותם של אנשים בני 
דתות ועמים שונים , שחיפשו מקלט לעצמם ולנשמתם בעיר הקודש , ביקשו מנוחה 
נכונה , " נישאו על גלי התקווה וירדו למצולות הייאוש " . אם אנו מאמינים 
ש"בית הקברות הוא מקלט שליו , שבשעריו לא ייכנסו שנאות החיים ועימותיהם 
האלימים , באווירתה של ירושלים זוהי תקווה חסודה . עיר המתים היא דמות - 
הראי של החיים , ומתחיה של זו מושלכים על זו " . בנבנישתי מודע לכך " שמעורבותו 
הרגשית , הפוליטית והדתית של המבקר מפריעה לו לתפוס את נקודת המבט של הנצח " , 
אך הוא מצליח ליצור עבורנו קשר בלתי - אמצעי עם המתים שבהם בחר , והיכרות 
אינטימית כמעט עם ירושלים של מטה , שהיא בעצם ירושלים של מעלה . הוא מספר 
את סיפור חייהם של חיילים אלמונים , אנשי רוח ואנשי דת , מיסיונרים ונשים 
יוצאות דופן . כל אלה שאפו להביא גאולה לעולם , וירושלים נצטירה בעיניהם 
כמרכז העולם . דרך הקברים אנו לומדים להכיר פרקים יוצאי דופן בהיסטוריה 
של ירושלים , שאוצרת בקרבה תשוקות ומאוויים , תסכולים ופחדים , שאיפות 
ואכזבות , ייאוש ותקווה , חיים ומוות . סיפורם של המתים הופך בפי בנבנישתי 
לתשבץ מופלא ומתעתע . הוא מתענג על תשבץ זה , וסוחף אתו את הקוראים . 
הוא חוקר את פולחני המתים השונים , ומציין " שהכתובות האישיות , זר הפרחים 
המונח על הקבר , כל אלה מקרבים אותנו קרבה מסוכנת לאיבוד הריחוק האמוציונאלי 
הנדרש , כדי שלא להפוך את הביקור בבית הקברות לאקט פולחני " . בנבנישתי מצטט 
את הסוציולוג גורג מוסה , שאומר ש"בתי הקברות הצבאיים הפכו למקדשו של פולחן 
הלאומיות . עבודת הקודש של הדת החילונית - לאומית החליפה אצל רבים את הדת 
המסורתית , או התמזגה בה " , אם כי פולחן זה איחר להגיע למזרח . אנו מגיעים 
את בית הקברות היהודי בהר - הזיתים , שם אין שליטה לרוחות , ומסיירים בבתי 
הקברות המוסלמים , האוצרים גם הם היסטוריה של העיר ואישיה הבולטים . בנבנישתי 
פוגש שם באנשי הרוח העברים , כמו מתחת למצבת האבן של גורג אנטוניוס , מדובריה 
המזהירים של התנועה הלאומית הפלשתינית . מתברר לו ש"כאן שוכנים התשלילים 
שלנו , בלעדיהם אין משמעות להיסטוריה הציונית , ולהיפך " . הוא חושף את 
המאבק האירופי על נופה של ירושלים באמצעות סיפור חייהם של גרמני , צרפתי 
ורוסי שחיו במאה ה91 . בין בתי הקברות של אבות הכנסייה היוונית - האורתודוקסית , 
בית הקברות של הקראים , ובית הקברות הארמני , אנו מתוודעים אל דמויות 
מרתקות שהטביעו את חותמן בעיר , אל בנבנישתי עצמו , ואל תפיסת הנצח הקשורה 
במתים ובמוות . למרות פחדים ודעות - קדומות , אני ממליצה אל אלבום יפהפה 
זה למי שירושלים רודפת את מנוחתו , ולמי שאוהב בתי קברות . " אלה עולמות 
הרפאים שאינם מתערבים זה בזה , וגבולותיהם המשותפים שורטטו במחרשת ברזל , 
ואין איש ראוי לחצות אותם " . 
