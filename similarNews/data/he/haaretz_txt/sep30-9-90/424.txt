ניו - יורק ( מיוחד ל"הארץ " ) . דיפלומטים אמריקאים במרכז האו"ם מנהלים 
מגעים ראשוניים בדבר הצעת החלטה שתאשר שימוש בכוח צבאי נגד עיראק , מסרו 
מקורות מוסמכים בניו - יורק . האמריקאים מנהלים התייעצויות חשאיות עם נציגי 
החברות הקבועות במועצת הביטחון ובודקים את הסיכויים לאישור החלטה שתסמיך 
הפעלת כוח צבאי לסילוק עיראק מכוויית . פקידים אמריקאים בכירים מסרו כי אף 
שנשיא ארה"ב , גורג בוש , נקט אתמול בנאומו באו"ם לשון זהירה מאוד לגבי 
אפשרות של שימוש בכוח צבאי כדי לגרום לנסיגת עיראק מכוויית , פקידים במנגנון 
החוץ שלו מנסים בימים האחרונים להשיג תיאום מרבי עם עמיתיהם הסובייטים , 
לצורך ניסוח הצעות החלטה באו"ם שיתירו בשימוש בכוח למטרה זו , אם ייכשלו 
העיצומים הכלכליים נגד עיראק . פקידים בכירים בממשל מסרו בימים האחרונים 
כי בכמה פגישות שהתקיימו בין פקידים אמריקאים לבין עמיתיהם הסובייטים בעניין 
זה , התקיימו דיונים על אפשרות שהצדדים יתאמו ביניהם את נוסח הצעות החלטה 
באו"ם , שיעניקו לגיטימציה בין - לאומית נוספת ליוזמה צבאית נגד עיראק . 
הפקידים הוסיפו כי גם מדינות אחרות משתתפות בהכנות לניסוח טיוטות החלטה 
ברוח זו . הם הביעו שביעות רצון ממידת נכונותה של בריה"ם לצעוד שלובת זרוע 
עם ארה"ב בענין זה . קפידבינשר החוץ הסובייטי , אדוארד שוורדנדזה , אמר 
שלשום בראיון טלוויזיוני בניו - יורק כי ארצו תראה עצמה מחויבת לכל החלטה 
של מועצת הביטחון , וכי " הדבר יכלול כל ענין הנוגע למעורבות של כוחות 
צבא סובייטים תחת דגלו ותחת חסותו של האו"ם " . על סמך התבטאויות אלו מאמינים 
מומחים שברית המועצות תתמוך ביוזמה צבאית וגם בריטניה תצטרף אליה . אך הערכה 
היא שסין העממית תתנגד , ועשויה לסכלה . נקודת מחלוקת בין ואשינגטון למוסקווה 
היא אופיה של שרשרת הפיקוד ושל סמכות הפיקוד העליונה , במקרה של שיתוף פעולה 
צבאי בין - לאומי נגד עיראק . ארה"ב מתנגדת לכך שכוחותיה יהיו כפופים לחסות 
האו"ם , ואילו בריה"ם רואה תפקיד פעיל של כוחותיה במפרץ רק תחת חסות כזאת . 
" וול - סטריט זורנל " כתב אתמול , כי האו"ם עשוי לדרוש , תמורת היענות 
לפנייה האמריקאית , כי הכוח הצבאי במפרץ יועמד תחת פיקוד של האו"ם ויפעל 
תחת דגל בין - לאומי , דבר שיאשש את טיעונו של בוש כי הסכסוך איננו בין 
ארצות הברית לעיראק , אלא בין עיראק לקהילייה הבין - לאומית . אולם , 
פיקוד האו"ם בחיל המשלוח בסעודיה איננו מקובל על הממשל . העיתון ציין כי 
הסיכויים כי ארה"ב תפנה לפתרון צבאי של המשבר במפרץ גברו מאוד . לדברי העיתון , 
פתרון כזה נראה בלתי - נמנע על רקע הדאגה הגוברת בחוגי הממשל מהביזה המתמשכת 
בכוויית וממידע מודיעיני , שעל - פיו תהיה בידי עיראק כמות סבירה של נשק 
ביוליגי עד לסוף השנה או בראשית שנה הבאה . הממשל גם חושש מגל טרור נגד 
מטרות אמריקאיות במזרח התיכון ובאירופה . קפידבינבחוגי הממשל קיימות הערכות 
מנוגדות לגבי ההשלכות של הגשת הצעת החלטה ברוח זו למועצת הביטחון . פקידים 
בכירים סבורים כי השפעת הסנקציות נגד עיראק תהיה איטית מדי , ולדעתם אין 
להמתין עד שהמצור הימי והאווירי יחליש משמעותית את עיראק . לדבריהם , הסיכוי 
שסדאם חוסיין ייסוג מכוויית בגין הסנקציות הוא קטן . עם זאת , חוששים פקידים 
אחרים כי יוזמה אמריקאית להביא לאישור מועצת הביטחון לשימוש בכוח צבאי עלולה 
לערער את אחדות הקואליציה הבין - לאומית נגד עיראק . לטענתם , ניתן להסתפק 
בהחלטות שהתקבלו עד - כה בעניין ובסעיף 14 של מגילת האו"ם , המתיר שימוש 
בכוח " אם הדבר הכרחי לשם השבת שלום או הביטחון הבין - לאומי על כנו " . 
קנת אדלמן , לפנים חבר בכיר במשלחת האמריקאית באו"ם , אמר כי ארצות הברית 
יכולה ליזום החלטה של מליאת העצרת , המאשרת צעדים נוספים נגד עיראק ולפרש 
את ההחלטה כאישור להפעלת כוח צבאי נגד עיראק . " וול - סטריט זורנל " הוסיף 
כי חיל המשלוח האמריקאי המוצב בסעודיה מקיים פעילות צבאית ערה . מפקדים 
דרשו להגביר את כמות הפטרולים האוויריים באזור והזיזו כוחות מוגברים לכיוון 
גבול כוויית . האמריקאים גם הגבירו את הפעולות שמטרתן שיבוש מערכת התקשורת 
של צבא עיראק , כחלק מהמאמץ ליצור פחד בין היחידות העיראקיות . 
