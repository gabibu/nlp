( ע ) . ראש עיריית צפת , זאב פרל , הביא עמו לבריה"ם משלוח מיוחד של 
הדסי צפת , הידועים בהידורם והמשמשים לברכה בחג הסוכות . זאת , במסגרת 
ביקור של שבועיים במדינה זו יחד עם כמה מעמיתיו , נציגי רשויות בצפון . 
לראש העירייה ולעמיתיו מתוכננים מפגשים רבים עם עולים המעוניינים להתיישב 
בצפון הארץ ומבקשים לשמוע פרטים על אפשרויות הדיור , התעסוקה והחינוך . 
( עש"ת למ"ם ) . פעילות עניפה מצפה לעשרות אלפי עולים במהלך חג הסוכות . 
את הפעילות הכינה ותבצע , רובה ככולה , המחלקה לקליטה חברתית במשרד הקליטה . 
לקראת החג חולקו לעולים 51 אלף חוברות הסברה על חג הסוכות ומנהגיו . החוברות 
הופקו בשפה הרוסית , והן מלוות במירב הפרטים על החג . במקביל חולקו לעולים 
אלף סטים של ארבעת המינים . הסטים הובאו ישירות לבתי העולים שפנו וביקשו 
לקבלם , כדי לקיים את מצוות הברכה על ארבעת המינים . נעשתה פעילות הסברה 
עניפה בקרב העולים באולפנים ובמועדונים השונים . פעילות זו כללה הסברים 
על החג והמנהגים . מנהל המחלקה לקליטה חברתית במשרד הקליטה , אריה קורת , 
אמר כי אלפי עולים חדשים יתארחו בערב חג הסוכות בסוכות מרכזיות שהקימו 
עולים מתנדבים ביוזמת המחלקה . אלפים רבים אחרים יתארחו בערב החג ובמהלך 
חול המועד בסוכות של ישראלים שהביעו רצון לארח בהן עולים . סוכת הסברה מרכזית 
מיוחדת הוקמה בגן הפעמון , במסגרת מבצע " סוכות עדות " של עיריית ירושלים . 
בסוכה זו יקבלו העולים חומר הסברה רחב ומגוון בכל נושא הקשור אליהם . בחול 
המועד סוכות יעלו אלפי עולים לירושלים , רבים מהם לראשונה בחייהם , ויסיירו 
ברחבי העיר . אלפי ילדים עולים יטלו חלק בקייטנות מיוחדות שיימשכו שלושה 
ימים , ובסיומן יעלו לרגל לירושלים , כדי לקיים את אחד ממנהגי החג . פעילות 
השיא לעולים ביוזמת המחלקה לקליטה חברתית ומינהל הסטודנטים במשרד הקליטה 
תהיה ביום שני , כשאלפי עולים ישתתפו בצעדת ירושלים . 
