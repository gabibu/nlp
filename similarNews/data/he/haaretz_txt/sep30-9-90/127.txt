ניו יורק ( מיוחד ל"הארץ " ) . נשיא ארה"ב , גורג בוש , הצטרף אמש למאמצי 
מזכיר המדינה , גיימס בייקר , לגיבוש תמיכה בין - לאומית רחבה בשימוש בכוח 
צבאי נגד עיראק אם הסנקציות הכלכליות לא יביאו את סדאם חוסיין לסגת מכוויית . 
בוש בא אמש לניו יורק כדי להשתתף בפסגה הבין - לאומית למען הילד , המתקיימת 
במטה האו"ם . הפסגה שתיפתח הבוקר תהיה ההיוועדות הגדולה ביותר של ראשי מדינות 
בהיסטוריה . ישתתפו בה מנהיגים מ57 מדינות . בוש ופקידי הממשל שלו מבקשים 
לנצל את הוועידה רבת המשתתפים כדי להדק את חישוקי הקואליציה הבין - לאומית 
נגד פלישת עיראק לכוויית . בימים הקרובים יפעלו בוש ובייקר להסרת התנגדות 
אפשרית של כמה מדינות שייוצגו בפסגה ליוזמה צבאית נגד עיראק , אם ייכשלו 
העיצומים הכלכליים שהופעלו נגדה . פרשנים מדיניים בניו יורק אומרים כי פעולה 
זו חשובה עתה לממשל האמריקאי יותר מתמיד , עם ריבוי הסימנים שמלחמה במפרץ 
הולכת וקרבה . בייקר אמר ביום ששי בסיום פגישתו עם שר החוץ של טוניסיה , 
חביב בוטראס , כי הולך וגדל מספר המדינות המוכנות לומר בגלוי כי " אין 
לפסול שום אופציה " נגד עיראק , אף שמדינות אלה מעדיפות פיתרון למשבר בדרכים 
דיפלומאטיות . פקיד בכיר במשלחת אירופית בניו יורק אמר בסוף השבוע כי " יש 
קונסנסוס שסדאם ייצא מכוויית , או שיחטוף על הראש " . פקיד בכיר בממשל האמריקאי 
אמר כי הבעיה העיקרית העומדת כרגע בפני הממשל היא " כיצד לשמור על קואליציה 
נגד פלישת עיראק לכוויית , אם יוחלט לנקוט אופציה צבאית " . קפידבינבוש נפגש 
אמש עם חמישה ראשי מדינות ובהם ראש ממשלת יפאן , טושיקי קייפו . בייקר 
נפגש בימים האחרונים עם נציגיהן של עשרות מדינות , בהן כאלה שהביעו התנגדות 
לצעדים שננקטו נגד עיראק , כמו שרי החוץ של טוניסיה ואלגיריה . הפגישה 
החשובה ביותר של בייקר עם מנהיג ממדינה התומכת בעיראק היתה פגישה בלתי מתוכננת 
שקיימו שלשום שרי החוץ של ארה"ב ובריה"ם עם יורש העצר של ירדן , הנסיך חסן . 
אחיו של מלך ירדן , שביטל את השתתפותו בכינוס בניו יורק בגלל היחסים המתוחים 
בין ואשינגטון לעמאן , נאלץ להתמודד בפגישתו עם בייקר ואדוארד שוורדנדזה 
עם לחץ כבד של שתי מעצמות העל שירדן תציית להוראות האמברגו הבין - לאומי 
על עיראק . לאחר הפגישה אמר חסן כי היענות כזו של ארצו תהיה בבחינת " חראקירי 
כלכלי " . בוש נפגש ביום ששי בבית הלבן עם האמיר המודח של כוויית , השייח 
גאבר אל אחמד אל - סבאח , והכריז כי יש לחדש את עצמאותה של כוויית . עוזר 
בכיר של הבית הלבן אמר כי פעולות הביזה העיראקיות בכוויית עשויות להחיש את 
קבלת ההחלטה על שימוש בכוח . 
