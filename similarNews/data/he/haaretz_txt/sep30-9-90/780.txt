ריח חריף , שהתפשט שלשום בערב בשכונת מחנה יהודה בפתח תקווה , גרם בהלה 
בקרב תושבי השכונה . קריאות רבות התקבלו בתחנת המשטרה בעיר . למקום הגיעו 
כוחות משטרה , מכבי אש ומגן - דוד אדום . בתחקיר ראשוני התברר , כי רימון 
גז צה"לי הושלך לעבר מרפסת דירה בקומה השנייה של בית מספר 92 ברחוב קלישר . 
כתוצאה מכך , התפשט סמוך לשעה תשע בערב גל עשן סמיך שהפיץ ריח חריף וגרם 
לתושבי האזור צריבה בעיניים , בחילות וסחרחורות . חבלן משטרה נכנס לדירה 
כשמסכת - גז על פניו , וידא שאין נפגעים . איש לא נזקק לטיפול רפואי . 
לאחר חקירה משטרתית קצרה הוברר כי הרקע למעשה הוא רומאנטי , וכי היה זה 
שלב נוסף בתחרות בין שני עבריינים על לבה של צעירה מקומית . משטרת פתח תקווה 
עצרה חשוד במעשה , אך הוא אינו משתף פעולה עם החוקרים . 
