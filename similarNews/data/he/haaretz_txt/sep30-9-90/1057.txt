תחנות הרדיו והטלוויזיה במערב אירופה שיבצו בראש מהדורות החדשות את אירועי 
הדמים בירושלים . הדיווח הטיל על ישראל את האחריות לאירועים . מרבית המהדורות 
ציינו שהסיבה לפרוץ התקרית היתה כוונתה של קבוצת קנאים יהודים להניח אבן 
פינה לבית המקדש השלישי . הגם שהוזכר כי היו אלה שמועות בלבד . על פי הדיווחים 
באירופה , מספר הקרבנות הרב נגרם בשל החלטת מפקדי המשטרה להשתמש בנשק חם , 
החלטה המעידה על אבדן עשתונות . אירועי ירושלים דחקו לכותרות משנה את המשבר 
במפרץ הפרסי , תוך אזכור הזיקה בין שני מוקדי מתיחות אלו , ופתרון הבעיה 
הפלשתינית במקביל או תוך זיקה לפתרון משבר המפרץ . רדיו ציטט זה לצד זה את 
מהלך הארועים כפי שנמסר מפי מקורות ישראלים לצד תגובת אש"ף . נשיא צרפת , 
פראנסואה מיטראן , אמר כי הריגתם של 12 פלשתינאים בידי כוחות הביטחון הישראלים 
בירושלים מוכיחה את הצורך במשא ומתן ערבי - ישראלי . בריטניה פתחה בהתייעצות 
עם ארה"ב לגיבוש עמדה משותפת על עתיד השטחים . 
