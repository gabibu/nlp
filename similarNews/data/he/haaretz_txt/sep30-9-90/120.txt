באטלנטה שבארצות הברית התקיים בימים אלה הכנס העולמי השנתי של סי - אן - 
אן , תחנת החדשות בכבלים . הנושא המרכזי שנדון בכנס היה השפעת דיווחי החדשות 
בטלוויזיה על השינויים הפוליטיים המשמעותיים שחלו בשנה האחרונה בעולם , 
והסכנות בפניהן עומדים העיתונאים המדווחים על האירועים בעת התרחשותם . בכנס 
השתתפו כ051 עיתונאים מ76 ארצות , נציגי התחנות המשדרות כתבות בתוכנית " וורלד 
ריפורט " . במסגרת תוכנית זו משודרות מדי יום כתבות שהופקו על ידי תחנות 
טלוויזיה בארצות שונות על נושאים מרכזיים בחייהן התרבותיים , החברתיים והפוליטיים . 
התוכניות משודרות כפי שצולמו ונערכו בארץ מוצאן ובשפת המקור . גבי רוזנברג , 
מנכ"ל אולפני הבירה , המספקת שירותי הפקה , צילום , עריכה וכדומה לרשתות 
טלוויזיה בעולם , שהשתתף בכנס , טוען שלמרות שמזה שנים מוזמנת הטלוויזיה 
הישראלית לספק כתבות לתוכנית , אין הטלוויזיה נענית . לדבריו , שילובן 
של כתבות מישראל בתוכנית תאפשר הסברת נקודת הראות הישראלית בנושאים מרכזיים 
בחיינו . " הנני תמה מדוע הטלוויזיה הישראלית אינה משתמשת בבמה העולמית 
שמעניקה הסי - אן - אן . אני מתכוון לנסות ולשכנע את ההנהלה החדשה של הטלוויזיה 
להשתתף בתוכנית " . מנכ"ל רשות השידור , אריה מקל , אמר בתגובה כי " אכן 
היתה פנייה כזו מן הסי - אן - אן , ואני עצמי דנתי בכך לפני חודשים אחדים 
עם טד טרנר , שהעלה את הנושא . " יש לנו לבטים אם שכרנו לא ייצא בהפסדנו , 
משום שנאמר לנו שהתוכנית הזו אינה תמיד אכסניה טובה כל כך . לעתים מופיעות 
במסגרת זו כתבות מאד עוינות לישראל , ואנחנו חוששים שעל ידי ההשתתפות שלנו 
אנו עלולים לתת לגיטימציה לאותן כתבות . הנושא נמצא בבדיקה אצלנו , אבל 
הנטייה היא לא להשתתף . החומר שלנו עומד באופן שוטף לרשות משרד החוץ , 
שעושה בו שימוש חיובי בשידורי טלוויזיה בעולם , כולל בארצות הברית " , אמר 
מקל . 
