אפילו מזג האוויר האיר פניו לדוד לוי . בעשרת ימי שהותו בניו יורק כמעט 
ולא נראתה עננה שחורה בשמי העיר . מסביר פנים לא פחות היה האקלים הפוליטי 
שמצא לוי בזירה הבין - לאומית , שלרגל כינוס מליאת עצרת האו"ם עברה למנהטן . 
בהשוואה לביקורי שרי חוץ ישראליים קודמים במהלך עצרת האו"ם , ביקורו של 
דוד לוי נראה כמעט כמסע נופש , שרק לשם הצדקת עלותו שובצו בו כמה פגישות 
עבודה והופעות . לעומת שמיר , פרס ומשה ארנס , שבביקוריהם כשרי חוץ במליאת 
עצרת האו"ם הם נפגשו עם יותר מ03 שרי חוץ , נפגש דוד לוי עם 41 שרי חוץ 
בלבד . אחד מהם השר הקנדי צורף לרשימה ברגע האחרון . לא היו הדלפות , 
כי לא היה מה להדליף . דוברת השר עליזה גורן טרחה להסביר כי לפני ביקורו 
בניו יורק פגש לוי בבריסל את 21 שרי החוץ של הקהילה האירופית , כך שגם 
הוא שוחח למעשה תוך שבועיים עם מספר גדול של שרי חוץ זרים . אבל מלבד ארוחת 
צהריים סגורה עם מערכת השבועון " ניוזוויק " לא היתה ללוי אף לא הופעה 
אחת ברשתות הארציות , פרט להופעה אחת בתחנת איי - בי - סי המקומית . מישהו 
הזכיר את ניתוח הלב שלוי עבר לא מכבר כסיבה למיעוט הפעילות שגילה בביקורו . 
אך הדוברת טענה כי אין שחר לכך . לדבריה ניהל השר סדר יום רגיל ואף לא 
נזקק למנוחה . שלושה עדים סיפרו כי ראו את השר יושב לבדו בלובי של בית המלון 
ובמסעדה ונראה כאדם שכל עתותיו בידו . בשיחות עם שרי החוץ , בפגישות ובשתיים - 
שלוש ההופעות שהיו לו נראה לוי רגוע , נינוח ומרוצה מעצמו . כל מי שפגשו 
שיבח את יחסו הלבבי והידידות שהוא מפגין . על חוסר ניסיונו כשר חוץ מאפיל 
לוי בחום אנושי ובכנות , שאולי אינם מתיישבים עם הנוהל הדיפלומטי המקובל , 
אך הם בהחלט שבו את אנשי שיחו . דוד לוי היה אכן עסוק מדי בהתפעלות מעצמו . 
הוא הרבה להשתמש בגוף ראשון ולא חסך מעצמו שבחים . אבל אין להקל בחשיבות 
הביקור . העובדה כי בגין המשבר במפרץ הפרסי נוצרו בזירה הבין - לאומית נסיבות 
ותנאים נוחים לישראל איננה משחררת את שליחיה מהצורך בהסברת עמדותיה . זאת 
עשה לוי בהצלחה מרשימה . העמדה הישראלית , השוללת זיקה בין המשבר במפרץ 
הפרסי לסכסוך הישראלי - ערבי , היתה מקובלת גם על מדינות כמצרים וטורקיה , 
שלהן נגיעה ישירה לסכסוך במפרץ , ובמידה רבה גם על ברית המועצות . שר חוץ 
ישראלי אינו נזקק היום , כבעבר , לכינוס מליאת עצרת האו"ם כדי לפגוש שרי 
חוץ זרים . אך חשוב היה להפגין נוכחות בדרג גבוה באו"ם שהוא היום ארגון 
בין - לאומי מאושש , הנהנה מעדנה מחודשת ושצבר באחרונה השפעה רבה מאי - 
פעם . חשוב מזה הוא ששתי מעצמות העל רואות באו"ם זירה מרכזית לשיתוף פעולה 
במציאת פתרון למשבר במפרץ הפרסי . הפגישה עם בייקר במנהטן נשאה הפעם אופי 
עסקי ולפי תיאור אחד אף היתה קשה . נעדרו ממנה מחוות הידידות והחיבה שהושפעו 
על לוי בביקורו בוואשינגטון . גים החביב הפך לבייקר הצונן והתכליתי . שאלת 
הערבויות יצרה מתיחות בין שני האישים . רק שעה קלה לפני שלוי יצא בדרכו 
לישראל התקבלה שיחת טלפון שבה נאמרשהושג הסכם על הערבויות . הדף החדש ביחסים 
שבין שתי המדינות , דף שלוי התהדר בפתיחתו , כבר אינו כל כך חלק ונקי . 
לקראת סוף הביקור לא נראה כי התממשה תקוותו של לוי והערכתו כי שאלת הערבויות 
תיפתר עוד בטרם ישוב לישראל . מקור אמריקאי מהימן , המעורה במרקם היחסים 
שבין ישראל לארצות - הברית , אמר כי הממשל מתקשה להשתחרר ממשקעים מרים שנוצרו 
בשנתיים האחרונות כתוצאה משיחות ודיונים עם ראש הממשלה והשרים . לעומת זאת 
היתה שיחתו עם שר החוץ הסובייטי מוצלחת ונחשבה גולת הכותרת של הביקור . 
חרף הערכות מוקדמות שנפוצו לפני השיחה , סוכם בה על העלאת דרג המשלחות 
של שתי המדינות לקונסוליות כלליות סיכום שסווג כצעד אחרון לפני כינון יחסים 
דיפלומטיים מלאים . פרוטוקול השיחה עם שוורדנדזה מעלה כי לוי ניהל אותה במיומנות 
ובכבוד . בהתייחסו למתחולל בתוך ברית - המועצות העיר דוד לוי לעמיתו הסובייטי 
כי כל לידה מלווה בכאבים אבל הלידה עצמה היא המאורע הגדול . שוורדנדזה אהב 
את הדימוי . לפני שנה , אמר השר הסובייטי , היו קשיים בהכנת הפגישה עם 
שמעון פרס , והנה לא מכבר נפגש גורבצוב עם שני שרים מישראל . שוורדנדזה 
הביע שביעות רצון מהשינוי החיובי ביחסים בין שתי המדינות והודה כי ניתוק 
היחסים היה טעות . בסוף השיחה הגיב לוי על הידיעה אודות אסון הדליפה בכור 
אטומי בקזחסטן והציע סיוע ישראלי . שוורדנדזה השיב כי אינו יודע על האסון 
והודה על הנכונות לסייע . דוד לוי היה במיטבו כאשר לא הוקף ביועציו ובעוזריו . 
לקראת פגישתו עם מערכת " ניוזוויק " הדריך אותו איש הסברה מקצועי מצוות 
הקונסוליה בניו יורק , ולאחר מכן הודה לוי לאיש על העצות שהשיא לו . דיפלומטים 
ישראלים בניו יורק , שהיו מעורבים בהכנת הביקור , התרשמו כי דוד לוי רוצה 
ומוכן להקשיב לעצות ולקבל הדרכה , אך חסר לו יועץ מדיני מיומן . פמליית 
השר כללה את סמנכ"ל משרד החוץ איתן בן - צור , את המשנה למנכ"ל , יחזקאל 
ברנע , ואת הסמנכ"ל לאירופה ואסיה , יוסי הדס . אך בגלל קרבתם היתרה לדוד 
לוי נראה כי הם מעדיפים לעתים ליפות מצבים לא נוחים ועובדות מדיניות מורכבות 
וקשות . לדברי חברי המשלחת הקבועה לאו"ם ואנשי הקונסוליה שהכינו את הביקור , 
העבודה עם עוזר השר , אורי אורן , היתה סיוט מתמשך . הדוברת עליזה גורן 
זכתה לשבחים על השתדלותה ומאמציה למלא את תפקידה בתנאים לא מוכרים לה . דוד 
לוי גם נכווה פעמיים בתעלולי עמיתיו שרי הליכוד . לפני שיחתו של לוי עם 
בייקר , אמר יצחק מודעי לכתבים ישראלים בוואשינגטון כי שאלת הערבויות נפתרה , 
בעוד שהדבר היה רחוק מהאמת . לפני שנכנס לפגישתו עם שוורדנדזה פורסם מטעם 
שר התחבורה קצב כי הסובייטים החליטו על כינון טיסות ישירות לתל - אביב . 
מפי שר החוץ הסובייטי שמע לוי כי אין החלטה כזאת וכי " השאלה אינה פשוטה " . 
להערכת משקיפים ישראלים ואמריקאים הוכיח ביקור זה ששר החוץ לוי משמש כיום 
כערוץ הפתוח היחידי בין ירושלים לבין וואשינגטון . העובדה כי בערוץ זה שומע 
הממשל את לוי באמצעות מתורגמן אינה מטרידה כלל וכלל את האמריקאים . פקיד 
אמריקאי בכיר ניסח זאת כך : " יצחק שמיר הדובר אנגלית בא אלינו לוואשינגטון 
פעמים אחדות , אך הוא השמיע תמיד אותם דיבורים " . בביקורו של לוי ניכר 
שהוא מתאמץ לפעול לפי צו אישי של " היה חישוקאי בביתך וגמיש בצאתך " . ביכולתו 
של דוד לוי לגשר בין השניים תלוי עתיד הערוץ בין ישראל לממשל . 
