מטוס תובלה של חיל האוויר המצרי מדגם " הרקולס " חדר לשטח ישראל לאחר שהמריא 
מנמל התעופה של עקבה בירדן וחצה את נתיב הטיסה האזרחי , המוביל לאילת . 
הדבר אירע לפני כשלושה שבועות , בימים שבהם הפעיל חיל האוויר המצרי רכבת 
אווירית לחילוץ אלפי פועלים מצרים , שנמלטו מעיראק ומכוויית והגיעו לירדן . 
מטוסים מצריים רבים הגיעו לנמל התעופה הבין - לאומי של עקבה , כדי להטיס 
למצרים את הפליטים , שהתקבצו במקום . נמל התעופה הירדני נמצא סמוך לקו 
הגבול עם ישראל , מצפון - מזרח לנמל התעופה של אילת . בשל קרבתו של המסלול 
בעקבה לקו הגבול הישראלי מחייבים נוהלי הטיסה של נמל התעופה הירדני את כל 
המטוסים , הממריאים ממנו , לפנות מיד לאחר ההמראה לכיוון מזרח ולהימנע 
בכך מכניסה לשטח ישראל . לאחר הפנייה מזרחה ממשיכים המטוסים דרומה , ואלה 
הטסים למצרים חוצים את מפרץ אילת לעבר סיני . טייס מטוס ההרקולס המצרי טעה , 
ופנה לאחר המראתו מערבה במקום מזרחה . פנייה זו הביאה אותו מיד לתחום האווירי 
של ישראל , מבלי שהיה מודע לכך . הוא חצה את נתיב התעופה האזרחי לאילת , 
העובר בקרבת קו הגבול . באותה שעה טס בנתיב מטוס של חברת " ארקיע " , שהיה 
בדרכו לאילת . טייסי ארקיע הבחינו בהרקולס ומיהרו לדווח על כיוון טיסתו 
החריג לפקח הטיסה במגדל הפיקוח באילת . זה העביר מיד את המידע למגדל הפיקוח 
בנמל התעופה של עקבה , ופקח הטיסה הירדני הורה למטוס המצרי לפנות מיד מזרחה 
ולטוס בחזרה לשטח ירדן . בסך הכל חדר המטוס המצרי כארבעה קילומטרים בתוך 
התחום האווירי של ישראל . מאז האירוע מקפידים הפקחים במגדל הפיקוח באילת 
לנהל את התעבורה האווירית באזור בשפה האנגלית . בגלל הקרבה הרבה בין שדות 
התעופה של אילת ועקבה מאזינים פקחי הטיסה בשני מגדלי הפיקוח גם לתדרי הרדיו 
של נמל התעופה השכן . בדרך זו ניתן למנוע טעויות אפשריות של טייסים , שאינם 
בקיאים בנוהלי הטיסה באזור . 
