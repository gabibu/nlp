בלי להתייחס למקרה הספציפי , ואיני מביע דעה אם היה כאן ניצול מידע פנים , 
ההתייחסות היא ברמה העקרונית בלבד מתוך ניסיון בשנים האחרונות ידוע שנעשה 
שימוש במידע פנים . הדבר עולה ממחקרים שונים שנעשו במהלך השנים , ומהם עולה 
שבמקרים שונים , עקב פרסום הודעה לבורסה , התגובה במסחר היתה הפוכה מהמצופה , 
שכן בעלי מידע פעלו כנראה למימוש רווחים עם פרסום ההודעה . הבעיה בתחום 
זה בכל הבורסות בעולם היא בעיה של מעקב והוכחה . זאת , מהסיבה שהחוק במרבית 
המקומות אמור להקיף מעגל אנשים רחב , וככל שמתרחקים ממרכז בעלי המידע התפיסה 
וההוכחה הם קשים . אנחנו במקום טוב באמצע . הקושי קיים בהרבה מדינות , 
והמשפטים וההרשעות בנושא זה הם בשיעור מאוד נמוך . גם הבורסה וגם הרשות 
פועלות בשנים האחרונות להידוק הבקרה והאכיפה . בדרך - כלל הבורסה מפעילה 
בקרה צמודה על המתרחש במסחר , וכשיש בידיה מידע שעל - פיו היא מוצאת טעם 
להעמיק את החקירה , החומר מועבר לרשות לניירות - ערך . בשנתיים האחרונות 
פועלת הרשות באינטנסיוויות לאכיפת החוק לניירות - ערך בכל הנושאים , כולל 
נושא מידע פנים . רק לפני חודשיים - שלושה היינו עדים לפעולת בזק בחשד לניצול 
מידע פנים בנושא מניות הנפט . באותו מקרה הוגש כתב אישום תוך זמן קצר ביותר . 
החוק מגדיר מידע פנים כמידע על התפתחות בחברה שאינו ידוע לציבור , ושאילו 
נודע לו היה בו כדי לגרום לשינוי משמעותי במחיר נייר הערך של החברה . החוק 
שלנו שאוב מחוקים דומים אחרים הנקוטים בעולם , והבעיה היא לא של שינוי החוק , 
אלא רק הוספת אמצעים טכניים וכוח אדם להקדיש לנושא הזה . ישנה אסכולה שלמה 
הגורסת כי אין לטפל בנושא זה מכיוון שהוא מהווה חלק מכוחות השוק , ויש לתת 
להם לפעול . אני לא מחזיק בדעה זו באופן אישי . תמיד אפשר לשפר , אך באופן 
עקרוני החוק עונה על הצרכים . הקושי הוא באכיפתו . 
