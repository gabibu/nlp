משרדי נסיעות בארה"ב העובדים עם תיירות יהודית לישראל נפגעו בצורה קשה יותר 
ממשרדים הקשורים לשוק הנוצרי , בשל המשבר במפרץ הפרסי . כך עולה מדין - 
וחשבון שהגיע למשרד התיירות בירושלים . לפי דו"ח שהופנה לסמנכ"ל משרד התיירות 
עוזי מיכאלי מלשכת התיירות הממשלתית של ישראל בפלורידה , הפכה תנועת תיירות 
יהודית ארצה להיות בעייתית , ופניות לרבנים או לבתי - כנסת " נראות חסרות 
סיכוי אצל יהדות אמריקה של ימים אלה " . כמה גורמים מקצועיים מישראל , שהיו 
אמורים להגיע לארה"ב לפגישות עבודה על יוזמות חדשות , ביטלו את בואם . 
" זו שגיאה " , נאמר בדו"ח שנשלח מארה"ב ; " דווקא בימים אלה יש לרדת 
לשטח , להיפגש , ליזום וגם להצליח . אסור בשום אופן להרים ידיים ולהפסיק 
פעילות . להיפך , הרוח הנושבת מהענף במקרים מסוימים היא רוח של תבוסתנות 
וחוסר - אונים . . . על הסוכנים , הסיטונאים והמלונאים להגיע בעצמם לאזורים 
השונים , להיפגש וליזום " . 
