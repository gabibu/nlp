לפני 21 שנה הסתמן איום מפורש על עתידה של " בני עקיבא " כתנועה מעורבת , 
שבה בנים ובנות פועלים בצוותא . הרב שלמה אבינר , ראש ישיבת בית אל ( 
מרכז הרב ) , פירסם פסק הלכה קיצוני , לפיו צריכה התנועה לדגול בהפרדה 
בין בנים לבנות בטיולים , בהדרכה ובפגישות . אמנון שפירא , חבר קיבוץ טירת 
צבי , היה אז מזכ"ל בני עקיבא ונחשב למתון מאוד בהשקפתו הדתית . הוא חש 
חרדה לנוכח התקדים שבפסק ההלכה של הרב אבינר , שנחשב לסמכות רוחנית בחברה 
הדתית . לפי הבנתו , המסר של הרב אבינר בפסק ההלכה היה שבני עקיבא היא 
מלכתחילה ליגה ב : " התחושה הפנימית של בני עקיבא היא של ליגה לאומית . 
הרב אבינר הטיל בכך ספק . להבדיל מהציבור החרדי , אנחנו כל הזמן בוחנים 
את עצמנו עם ביקורת עצמית " . שפירא ניסה למצוא תשובות הלכתיות לפסיקתו של 
הרב אבינר ולא הצליח . הוא החליט להתפנות מכל עיסוקיו למשך חצי שנה , הסתגר 
וכתב תשובה הלכתית מנומקת . לדבריו , בחן את כל מקורותיו של אבינר והוכיח 
שאין לו על מה להתבסס . הרב שמואל גורן , אז הרב הראשי לישראל , סמך ידיו 
על פסק ההלכה של שפירא , לאחר התלבטות ממושכת שארכה כשנה . " אין לי ספק " , 
אומר שפירא , " שעצרנו מאז את התהליך . אם העולם מעורב , גם אנחנו צריכים 
לחיות בעולם מעורב . בני עקיבא היא תנועה מעורבת היום ללא תסכול , עם גיבוי . 
מעולם גם לא היה לנו בתנועה כתוצאה מכך מאבק מינים " . אחד המראות השכיחים 
בבני עקיבא , אומר שפירא , הוא מפקדת מחנה אזורי שנותנת פקודות לעשרות 
מדריכים . אחר כך היא תעמוד מאחורי המחיצה בשעת התפילה . אם יתעורר בה 
ספק , תוכל להסביר לעצמה שבקטע מסוים של החיים נמצאים היא והם בשני צדדים 
שונים . 
