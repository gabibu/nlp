ניצב בדימוס יהושע כספי , לשעבר ראש אגף החקירות במשטרה , התפטר לפני כשבועיים 
בטריקת דלת מתפקידו כמנכ"ל " מצילה " המועצה הציבורית לצמצום העבריינות 
בישראל , מיסודו של משרד המשטרה . זאת על רקע חילוקי דעות קשים בינו לבין 
שר המשטרה רוני מילוא , ותחושה כי מילוא והמפכ"ל יעקב טרנר אינם מייחסים 
את החשיבות הראוייה למועצה הציבורית ולהנהלתה . ניצב כספי , הנחשב קצין 
משטרה מנוסה ובעל ידע רב בתחום החקירות והמלחמה בפשיעה , היה אחד המועמדים 
העיקריים לתפקיד מפכ"ל המשטרה במירוץ למפכ"לות שהתנהל טרם מינויו של רב - 
ניצב טרנר לתפקיד . מיד לאחר שהפסיד בהתמודדות פרש כספי מן המשטרה והתמנה 
כמנכ"ל " מצילה " , שהוקמה ביוזמת מנכ"ל משרד המשטרה גד אבינר עוד בתקופת 
השר חיים בר - לב . התפקיד היה בהיקף של חצי משרה וניצב כספי לא קיבל עד 
להתפטרותו מהתפקיד שכר , מאחר שהיה עדיין בחופשת פרישה מהמשטרה . עם מינויו 
כמנכ"ל קיבל ניצב כספי חדר במשרד המשטרה , והחל לעסוק בעיקרי מטרותיה של 
" מצילה " : תיאום בין כל הגורמים הציבוריים , החברתיים , החינוכיים , 
הממלכתיים והעירוניים למלחמה בעבריינות ולמניעתה , כשהדגש הוא על שיתוף 
הקהילה וגופים התנדבותיים בפעילות . בחודש יולי התקיימה ישיבת הנהלה חגיגית 
של " מצילה " שנוהלה על - ידי שר המשטרה החדש רוני מילוא , שבתוקף תפקידו 
הוא גם יו"ר " מצילה " . בישיבה השתתף גם המנכל כספי שזכה לאיחולי הצלחה 
חמים ממילוא . הוצגו הנושאים שבהם תטפל המועצה בחצי השנה הקרובה , ותוכניות 
להקמת עשרה סניפים . כעבור זמן קצר התגלע סכסוך בין ניצב כספי לבין שר המשטרה , 
שליבו הוראה של השר לכספי לפנות את משרדו , בעל המזגן , לטובתה של העוזרת 
האישית והיועצת המשפטית של מילוא קצינת המשטרה לשעבר חרותה הראל . הראל 
שפרשה מהמשטרה בגלל בעיות בריאות בדרגת סגן - ניצב , הוחזרה על - ידי השר 
מילוא לצמרת המשטרה , כאזרחית . מילוא ביקש לגייסה מחדש למשטרה בדרגת קצונה 
בכירה של תת - ניצב מהלך שאין לו תקדים אך התברר כי בגלל סיבת השחרור של 
הראל , גיוסה מחדש הוא בלתי - אפשרי . כספי נפגע מיחסו של שר המשטרה כלפיו 
והעדפת הראל על פניו , שבאה לביטוי בהוראה לפנות את משרדו . מלבד זאת התרשם 
כי שר המשטרה מילוא אינו מייחס חשיבות ראוייה ל"מצילה " , והודיע על התפטרותו . 
הוא נימק זאת בין השאר בנסיבות אישיות ובעובדה שהוא מבקש להתפנות לעיסוקו 
הנוסף כמרצה בנושאי קרימינולוגיה במכללת בית ברל . בין כספי לשר מילוא התנהלה 
בעקבות התקרית שיחה קשה שבה חזר בו מילוא מהוראתו לפינוי המשרד , ואולם 
כספי לא נתרצה . דובר משרד המשטרה רפי לוי מסר בתגובה כי מנכ"ל משרד המשטרה 
הודיע לשר כי ניצב בדימוס כספי מבקש לפרוש מתפקידו כמנכל " מצילה " בשל 
בעיות משפחתיות . השר קיבל את פרישתו בצער . 
