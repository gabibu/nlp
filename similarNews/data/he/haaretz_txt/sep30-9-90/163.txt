הופעות אמנים ישראלים במזרח - אירופה באות בגלים , ומי שמגיע ראשון הרי 
זה משובח . היעד הראשון והחשוב היה ברית - המועצות . אחר כך נכבשה פולין 
בנקל על ידי להקת בת דור , התיאטרון הקאמרי והתזמורת הפילהרמונית הישראלית . 
עד לכתיבת שורות אלה היו בברית - המועצות תלמידי שנה ג של " בית צבי " , 
התזמורת הפילהרמונית , הבימה והקאמרי ( ואפשר לשים לב , הסרט שהוקרן 
בטלוויזיה על מסע הקאמרי בברית - המועצות הצליח להקדים את הקרנת הסרט על 
מסע הבימה ) . בקרוב יוצא אילן רונן , המנהל האמנותי של הקאמרי , לברית - 
המועצות כדי לביים את " גם הוא באצילים " . אופירה הניג תגיע גם היא לשם 
כדי לביים בבית הספר למשחק בלנינגרד . המדינה שנותרה , מבחינת היעדים האמנותיים 
והפוליטיים כאחד , היא מזרח - גרמניה . הבימה כבר הופיעה במזרח - ברלין , 
ובקרוב תצא לשם גם התזמורת הפילהרמונית הצעירה . היא תנגן באולם ה"שאושפילהאוז " 
היוקרתי בברלין , ב - 4 באוקטובר , ובניצוחו של המנהל המוסיקלי , זאב 
דורמן , תבצע את " תרועה לישראל " של פאול בן חיים , את הסימפוניה הראשונה 
של שומן , ואת הקונצרטו לכינור של ציקובסקי עם הסולן רועי שילוח . מזרח - 
גרמניה שונה לצורך העניין מברית - המועצות ומפולין , שהרי ב - 3 באוקטובר 
היא תחדל להתקיים , ותהיה חלק מגרמניה הגדולה והמאוחדת . איחודה של גרמניה 
מעורר בישראל רגשות מעורבים , ואגודת הסופרים , למשל , פירסמה גילוי דעת 
שמביע דאגה נוכח האיחוד . אולם לביקור התזמורת הפילהרמונית הצעירה אין כל 
קשר לאיחוד שתי הגרמניות . הרעיון עלה כשהמנצח , קורט מאזור , מנהלה המוסיקלי 
של תזמורת הגוונדהאוז המהוללת , ניצח על הפילהרמונית המבוגרת , וכנהוג 
עם מוסיקאים גדולים , שוכנע גם לנצח על הפילהרמונית הצעירה במהלך חזרה . 
החזרה הניבה הזמנה למזרח - גרמניה , והתאריך נקבע זמן רב לפני שנקבע תאריך 
איחוד הגרמניות . הקונצרט של התזמורת הצעירה יוקלט ברדיו הגרמני , וישודר 
בתכנית מיוחדת לזכר ליל הבדולח , בנובמבר . אחרי הקונצרט במזרח - ברלין , 
במעמד ראש העירייה , תתקיים קבלת פנים בחסותו של שגריר ישראל בגרמניה . 
בינתיים לא לגמרי ברור מי מבין שני ראשי העיר יכבד בנוכחותו את האירוע , 
מכיוון שהקונצרט יתקיים לאחר האיחוד . אולם , כפי הנראה , יהיה זה ראש 
עיריית מזרח - ברלין . בסיור תופיעה התזמורת גם באולם הגוונדהאוז בלייפציג 
כאורחיו של מאזור ובפרנקפורט על נהר האודר . 
