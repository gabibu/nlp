הכדורגל הישראלי יצא אתמול לעונה חדשה , שסיכוייה הספורטיוויים מסקרנים 
מאוד ופתוחים לחלוטין , אבל סיכוניה האירגוניים - כלכליים כמו נחרצו מראש . 
אין זה סוד שמרבית הקבוצות , אם לא כולן , מצויות על סף התמוטטות כלכלית , 
או בעיצומה ; מצליחות בצורה זו או אחרת להשאיר את הראש מעל למים באמצעים 
מלאכותיים , שאין שום אפשרות לבנות עליהם בסיס איתן של פעילות מסודרת לאורך 
ימים . המצוקה הכלכלית המעיקה על קבוצות הייצוג נובעת מן העובדה , שהכדורגל 
בישראל מתיימר להיות מקצועני , אבל מתנהל בצורה חובבנית . ברוב המקרים 
אין הוא מנוהל בידי אנשי כלכלה ואירגון , אלא בידי מתנדבים חביבים רובם 
בעלי רצון טוב וכוונות טובות שאין להם הכישרון הבסיסי לנהל בצורה מוצלחת 
עסק בהיקף כלכלי המגלגל סכומי כסף גדולים ממידותיהם . ההתאחדות לכדורגל הוסיפה 
לפני שנים לתקנון שלה סעיף , המחייב מאמנים לעבור השתלמויות ולקבל הסמכה 
בקורס מאמנים מוכר . אבל אין , למשל , סעיף בתקנון הליגה הקובע בצורה 
ברורה מי רשאי ומי אינו רשאי להיות יו"ר , או מנהל כללי , או גזבר , של 
מועדון כדורגל לאומי שעסקיו מקיפים סכומים בני שבע ספרות . שלא לדבר על כך , 
שעדיין יש מקום לתמיהה רבה אם בעידן המקצוענות המאפיין את הקבוצות הבכירות , 
אפשר לנהל עסק גדול , מורכב ומסובך כל כך בעבודה התנדבותית בשעות הפנאי . 
לא תמצאו אפילו אחד מראשי - הקבוצות המתנדבים שיסכים לאפשר , למשל , למתנדב 
לנהל את העסק או המיפעל הפרטי שלהם . ההערכה הרווחת בחוגים שונים , כאילו 
קבוצת כדורגל אינה דבר רציני ; כאילו מועדון כדורגל המגלגל סכומים גדולים 
אפשר לנהל בחברמנית סחבקית המתאימה לחלטורה מזדמנת ; כאילו שחקני הכדורגל 
הם צעירים קלי - דעת , שאפשר לרמותם ולפתותם כל הזמן בהבטחות קוסמות שרק 
לעתים רחוקות גם מתכוונים לקיים אותן להערכה זו חייבים לשים קץ , במוקדם 
או במאוחר , כיוון שכל עוד היא שרירה וקיימת עושה הכדורגל הייצוגי את דרכו 
אל פשיטת הרגל וההתמוטטות הבלתי נמנעת . עד כמה המצב בלתי נסבל , אפשר להסיק 
מאותו מו"ם שניהלו שתי קבוצות הייצוג הירושלמיות עם איל ההון הבריטי רוברט 
מקסוול , שהבטיח להזרים מיליונים ולרכוש את בית"ר ואת הפועל ירושלים . 
כאשר ביקש לבדוק את מאזני הקבוצות גילה עד מהרה , כי העסקנים מוכנים לתת 
גם לו מה שהם נותנים לשחקנים : הרבה מלים והבטחות אבל שום דבר לא מוסמך 
ולא מציאותי . תחילה סברו שהמועדונים שקועים בחובות ובגרעונות של מיליון 
ש"ח או שניים ; אחר כך דובר על ארבעה או חמישה מיליון ; עד שלבסוף התברר , 
כי החוב המשותף של שתי הקבוצות עולה על 01 מיליון . העובדות נחשפו בצורה 
מאולתרת , בשליפות מדהימות . מציאות מקובלת בקבוצות הכדורגל שאצל רבן אין 
מאזנים שוטפים , אין יודעים כמה בדיוק חייבים ולמי חייבים . עסקי מועדונים 
מתנהלים לעיתים בעמידה , בקרנות רחוב או בפרוזדורים , ולא במשרדים מאורגנים 
עם מזכירת והנהלת חשבונות וטלפון ומחשב . שיחות רציניות של עיסקי כדורגל 
עסקים גדולים ויקרים כמו רכישת והעברת שחקנים , החתמת מאמן , חוזי שחקנים 
מתנהלים לא פעם בפגישות מאולתרות בבתי קפה , או תוך כדי ניגוב צלחת חומוס . 
אין זה משנה עתה מי האשם בכך , שמקסוול לא השתלב בקיץ האחרון בכדורגל הישראלי . 
גם המצדדים במקסוול גם המתנגדים לו יודעים כיום בבירור שהעתיד מחייב שינוי 
טוטאלי , ואחד השינויים העשויים להועיל לכדורגל יותר מכל הוא גיוס אילי 
הון מסוגו של מקסוול . יעילות גיוסם של מקסוולים למיניהם נמדדת בשתיים : 
מחד בהבראת המצב הכלכלי והזרמת משאבים כספיים ומאידך בהשתתת הקבוצות על 
בסיס של ניהול כלכלי - מסחרי - מקצועי מסודר ומתועד . הכדורגל הישראלי לא 
יוכל להמשיך ולהתקיים לאורך זמן בלי סיועו המאסיווי של המקסווליזם לצורותיו . 
זה כורח המציאות , כדי להציל את הענף ההמוני ממצוקותיו הכלכליות . 
