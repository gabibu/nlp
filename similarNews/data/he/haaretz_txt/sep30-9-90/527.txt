גחמותיהם של שוקי מניות , יהיו מתוחכמים ככל שיהיו , אינן חדלות מלהמם 
את העוקבים אחרי תנודותיהם , כל שכן את הסוחרים בהם . מצד אחד , מציינת 
את שוקי המניות צפייתם החודרת לנבכי העתיד . תכונה זו מנחילה להם השפעה 
נבואית וגורמת לכך שגם כאשר מדובר בהווה , יש בשערי מניות כדי לשקף השלכות 
וחששות , תקוות ומועקות לגבי התנהגותם לטווח של 621 חודשים . מצד אחר , 
תדיר מגיבות בורסות בקלות - דעת מעוררת חלחלה לכל שמועה נפוצה , ומתמסרות 
בשקיקה לכל בדל מידע הנוחת לפתחן . גחמות חופפות אלה , שאינן מתיישבות בנקל 
זו עם זו , הן המכתיבות לבורסות את התנהגותן החידתית - סוררת , והן המקנות 
להן את קסמן האפל והשובה - לב . קפידבינדרכן של מגמות שאינן נמשכות לעד : 
בורסה גואה , סופה שתישפל ; שוק מידרדר , סופו שיגאה . כפי שנבצר משערים 
לצנוח אל מתחת לאפס , כן נבצר מהם לנסוק אל מעבר לרקיע . פונדמנטליסטים 
ינמקו את קדחת האופוריה הסוחפת את בורסות המניות בעולם מתחילת השבוע בנימוקים 
כבדי - משקל , כמו שוך המתח במשבר המפרץ , הפשרה שהשיגו הממשל והקונגרס 
בארה"ב באשר לקיצוצו של הגירעון התקציבי , והסיכוי להפחתת - מה בריביות 
הדולריות . לעומתם , יעדיפו טכנאים לתרץ את המהפך , חולף ככל שיהיה , 
בכך שמדדי המניות פגעו בנקודות תמיכה משמעותיות אשר סכרו את ירידתם ; או 
בכך שבהיותם שרויים בעיצומן של מכירות - יתר , היו השווקים בשלים לתיקון 
טכני גואל . כך או כך , היו היומיים האחרונים ימיהם של השוורים הנוגחים , 
ששעטו במעלה ההר בחימה שפוכה , כשהם הודפים בלא רחם את הדובים הנבוכים 
( שהסבו להם נזקים כה צורבים בחודשים האחרונים ) . במנוסתם , מותירים 
הדובים חללים לרוב , בדמותם של מוכרים - בחסר , המזדרזים לכסות את הפוזיציות 
שלהם , כשחלקם אף מצטרף לעדר השוורים הדוהר ומלבה את מדורת העליות . חרף 
נקמתם המתוקה של השוורים בדובים , שמן הסתם עדיין לא הגיעה לקיצה , ראוי 
לזכור כי עודנו מצויים בעיצומו של שוק דובי , פגיע ורגיש , העשוי לתבוע 
קורבנות משוורים ומדובים כאחד . שוק כזה מחייב גישה של כבדהו וחשדהו . 
