החרפה נוספת חלה בסוף השבוע ביחסים בין סעודיה לירדן , כאשר למעשה הוקפאו 
היחסים הדיפלומטיים בין שתי המדינות , בעקבות החזרה הדדית של השגרירים . 
סעודיה החזירה את שגרירה בעמאן , השייח מוחמד אל - פהד אל - עיסה , בתגובה 
על החזרת השגריר הירדני מריאד . קודם לכן גירשה סעודיה את מרבית הדיפלומטים 
הירדנים וסגרה את הנספחויות של ירדן . בשבוע שעבר נאסר על משאיות ירדניות 
המובילות תוצרת חקלאית להיכנס לסעודיה . אולם , בעקבות מאמצי תיווך סוריים , 
הסכימה סעודיה לאפשר למשאיות ירדניות לעבור בתחומה למדינות מפרץ אחרות , 
למעט קטר המפעילה אותן סנקציות נגד ירדן . במקביל מסתעפת פרשת ניסיונות 
הפיגוע והחבלה במצרים הקשורה לגורמים באש"ף והמודיעין העיראקי . העיתון 
המצרי " אל - אהראם " דיווח אתמול על מעצרם של ארבעה פלשתינאים נוספים 
הקשורים לרשת של 32 פלשתינאים ו7 עיראקים שכבר עצורים . כל העצורים הסתננו 
למצרים בדרכונים מזויפים . הארבעה משתייכים לארגונו של אבו - נידאל והם 
הסתננו למצרים בדרך היבשה . ברשותם נתגלו כרוזים ומפות המציינות מטרות חיוניות 
לפיגוע בתוך מצרים . גורמי הביטחון המצריים אמרו אתמול לכתב המצרי של רדיו 
מונטה - קארלו כי הפרטים על חברי הרשת והעומדים מאחוריה יפורסמו עם תום החקירה . 
הנציג התושב של אש"ף בקהיר , סעיד כמאל , קרא אתמול לפלשתינאים במצרים 
לנהוג זהירות מירבית ולא להיגרר אחר מסיתים הרוצים לתקוע טריז בין העם המצרי 
לעם הפלשתיני . 
