ועדה מיוחדת שהקימה תנועת שלום עכשיו מארגנת בימים אלה פעילות הסברה בקרב 
העולים החדשים מבריה"ם . ההיערכות החלה בפנייה לכל המתפקדים של התנועה לאמץ 
משפחות עולים , בכוונה לשתף את מחנה השלום בתהליך הקליטה , הנתון בידי 
הימין . התנועה פונה אל העולים גם בעיירות הפיתוח , באמצעות סניפים ופעילים 
מקומיים . בחודש הבא יתקיים בירושלים כנס בן יומיים בנושא " עלייה ושלום " 
מטעם התנועה , במהלכו יתגבשו קבוצות עבודה בתחומי הקליטה . לקראת הכינוס , 
מכינה שלום - עכשיו חומר הסברה ברוסית , המותאם לצרכיהם המיוחדים של העולים . 
פאנל מיוחד בכנס יוקדש לנושא " העלייה והסכסוך הישראלי - פלשתיני " . בשלבי 
ההתארגנות , נעזרת שלום עכשיו בפעילים מן העלייה הרוסית הותיקה יותר , 
אך בין הפעילים אפשר למצוא גם חברים מגל העלייה האחרון . קבוצה בולטת של 
פעילים מבין העולים החדשים התגבשה בחיפה ואזור הצפון . קבוצה זו מורכבת 
מעולים שהיו חברים בבריה"ם בתנועת " פנינו לישראל " . 
