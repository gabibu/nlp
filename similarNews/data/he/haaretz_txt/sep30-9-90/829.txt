מתחקיר מקיף , שערכו כוחות צה"ל בעקבות חדירת המחבל משטח ירדן ביום ששי 
בערב , עולה כי מדובר בפלשתינאי אזרח ירדן ולא בחייל ירדני כפי שהודיעה 
רבת - עמון לאחר האירוע . ליד גופת המחבל נמצאו ספר קוראן , סכין , מפה 
ששרטט ותעודות מזהות . לנוכח העובדה שלא היה חמוש בנשק חם , מעריכים בצה"ל 
כי הפלשתינאי ביקש לתקוף חייל או אזרח בודד . בערב שבת , קצת אחרי השעה 
00 : 81 , גילה סיור של חיילי מילואים חדירה באזור כפר - רופין . למקום 
הוזעקו כוחות של צה"ל וגששים , שפתחו במרדף שארך שעות אחדות . בתחילה לא 
היה ברור אם מדובר באדם בודד או בחוליה , ולפיכך הוכרזה כוננות בכל האזור . 
על היישובים הוצבה שמירה . מפקד הכוח , קצין בדרגת סגן - אלוף , סיפר : 
" הצלחנו לאתר את המקום , שבו הסתתר המחבל בצמחייה הסבוכה , וכיתרנו 
אותו . תוך כדי הסריקות קם המחבל , הניף סכין , קרא אללה הוא אכבר , 
אללה הוא אכבר וניסה לפגוע באחד הגששים , שהובילו את הכוח . הוא נורה מטווח 
קרוב , ונהרג במקום " . במסמכיו של המחבל נתגלה רשיון נהיגה . ממנו עולה 
כי מדובר בצעיר כבן 72 , שנולד במחנה הפליטים גבאליה ברצועת עזה ועקר עם 
משפחתו לעיר גרא שבירדן . האיש לבש אימונית וגלבייה ארוכה , חבש כיפה והיה 
עטור זקן . מכך הסיקו בצה"ל כי מדובר במוסלמי אדוק . ברשות המחבל נמצאה 
מפה ששרטט בעצמו ובה מופיעים הכנרת , אזור השומרון ועמק בית שאן . מרבית 
היישובים , שסומנו במפה , הם יישובים ערביים בשומרון . גורמים צבאיים 
מעריכים כי הוא ניסה להגיע לאחד היישובים הערביים באזור . אלוף פיקוד המרכז , 
יצחק מרדכי , שיבח את חיילי המילואים , שהשתתפו בתקרית . גורמים צבאיים 
אמרו כי מדובר בחיילי מילואים , שהגיעו רק באחרונה לגזרה זו , וכי הם הפגינו 
יכולת מבצעית גבוהה . בצה"ל אמרו אתמול כי במשך האירוע לא ניכרה שום תזוזה 
בגבול הירדני , למרות שחיילים ירדנים צפו מרחוק על פעולות כוחות צה"ל באזור . 
לאחר שפורסם דבר התקרית בישראל הודיעה ממשלת ירדן כי אין המדובר בחייל ירדני . 
מפקד בכיר בגזרה , קצין בדרגת אלוף - משנה , אמר אתמול כי השלטונות הירדניים 
עושים מאמצים רבים למנוע חדירת מחבלים משטח ירדן לישראל , ומצליחים ברוב 
המקרים . " אינני חושב שיש תכונה בשל האירועים במפרץ הפרסי . למחבלים יש 
כל הזמן מוטיווציה לחדור לשטחנו ולבצע פיגועים . צה"ל העריך אמנם כי המשבר 
במפרץ יוביל ללחץ על ארגוני המחבלים לבצע פיגועים , אך בשלב זה לא בא הדבר 
לידי ביטוי " . התקרית האחרונה בגבול ירדן אירעה לפני 04 יום . אז חדרו לישראל , 
מדרום לגשר דמיה , שני חיילים ירדנים פלשתינאים מוסלמים קיצוניים . השניים 
נורו מיד לאחר שפתחו באש לעבר סיור של צה"ל . אחד מהם נהרג והשני נפצע קל . 
ממשלת ירדן הודיעה בזמנו כי מדובר בחיילים עריקים . בשנה האחרונה היו תקריות 
אחדות לאורך הגבול הירדני . צה"ל הגביר את סיוריו לאורך גבול ירדן וכמוהו 
עשה גם הצבא הירדני . חבר הכנסת מיכה גולדמן ( מערך ) , ראש המועצה המקומית 
כפר - תבור , העריך כי מקרים מעין אלו משקפים סדקים בצבא הירדני , או לחילופין 
התנהגות חדשה של קיצונים דתיים , המבקשים על דעת עצמם לחדור לישראל ולפגוע 
באזרחיה או בחייליה . גולדמן אמר כי ידרוש ממערכת הביטחון להקצות משאבים 
לצורך היערכות מתאימה בגבול הירדני , מעמק בית שאן ועד קצה עמק הירדן . 
