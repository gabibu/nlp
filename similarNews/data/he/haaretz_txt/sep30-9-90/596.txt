הג"א החל בהעברת מסכות הגז מן המחסנים המרכזיים ליישובים וכבר בשבוע הבא 
יוחל בחלוקתן באורח ניסיוני באופקים כפר - יונה ויוקנעם . מקורות צבאיים 
מסרו אתמול , כי צה"ל יעקוב אחר החלוקה ביישובים אלה ויבדוק את תגובות התושבים 
בעזרת סקרי דעת קהל . ישובים אלה ישמשו לצה"ל מדגם לגבי התנהגות האוכלוסייה . 
מבצע החלוקה עליו הודיע שלשום דובר צה"ל נחמן שי הוא הגדול ביותר מאז מלחמת 
העולם השנייה . החלוקה תתבצע בסדר אלפבתי ותכלול גם את האוכלוסייה הכפרית . 
אתמול כבר החלו תושבים ששם משפחתם מתחיל באות א לקבל תעודות זכאות למסכות 
לבתיהם . צה"ל יגייס אנשי מילואים למפקדות הג"א ברחבי הארץ כדי להיערך לחלוקה , 
אשר בעוד שבועיים תכלול את כל האוכלוסייה ותימשך חודשיים . אתמול הגיעו 
למפקדות הג"א פניות רבות של אזרחים , שביקשו לברר פרטים בכל הקשור למסיכות . 
על תעודת הזכאות לערכות ההתגוננות חתום קצין הג"א ראשי תא"ל אורי מנוס . 
בתעודה מוסבר איך לטפל בערכות ומפורטים בה שמות בני המשפחה ומספר תעודת 
הזהות שלהם . ערכות מגן יחולקו לבעלי תעודות זהות בלבד . לכן , אזרחים 
שאין ברשותם תעודה יצטרכו להסדיר את העניין במשרד הפנים . אנשי הג"א ידריכו 
בנקודות החלוקה איך משתמשים בציוד , יוקרנו סרטי וידאו ויינתנו דפי הסבר . 
כמו - כן , ייקבעו נקודות תרגול שבהן ניתן יהיה לללמוד את אופן השימוש 
בציוד . קצין הג"א ראשי תא"ל אורי מנוס אמר לבטאון העורף של הג"א כי בשבועות 
הקרובים ירוכזו מאמצים בהכשרת מורים וגננות בשימוש בערכות ההתגוננות . " כך 
נביא את כל אזרחי המדינה לרמה גבוה של מכנות ותחושת ביטחון . אני משוכנע 
כי אם ניקרא למשימה נבצע אותה במהירות וביעילות שיבטאו את מאמץ ההכנה והאימונים 
של כולנו " , אמר מנוס . גורם בכיר במפלגת העבודה שביקש להישאר בעילום שם 
מתח אתמול ביקורת על החלטת הממשלה לחלק מסכות לכל האוכלוסייה . הוא הסביר 
כי אינו רוצה לפתוח בוויכוח פומבי ולהביא להיסטריה . לדבריו , התנגדותו 
נובעת מהערכת סיכוי מול סיכון , שכן אם ייצא מטוס או טיל מעיראק ארה"ב 
תתקוף אותה ללא שהות . הגורם הבכיר הדגיש כי ארה"ב נהנית מיתרון מודיעיני 
ניכר . ברשותה לווינים שמסוגלים לעקוב אחרי כל תנועה בעיראק , כולל ציתות 
לשיחות טלפון בין כלי - רכב וקביעת זהותם של המשוחחים . לדעתו , ארה"ב 
מסוגלת להשמיד את הטילים , ואת מרכזי הכוח של חיל האוויר העיראקי תוך 42 
שעות . 
