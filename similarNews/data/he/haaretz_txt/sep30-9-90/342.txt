הדבר העצוב ביותר שקרה למפלגת העבודה הוא שכמה מאישיה המרכזיים נפלו קורבן 
לתעמולת הליכוד . הם החלו להאמין שמר גורלם נובע באמת מהדגל האדום , מהאינטרנציונל 
ומהאחד במאי . ועתה מציעים ה"ה ביילין ורמון להיפטר מהם . עם הדגל האדום 
והאינטרנציונל לא תהיה להם בעיה , אבל אחד במאי הוא יום חופש , ואני לא 
רואה מאות - אלפי שכירים במדינה תומכים במפלגה שרוצה לבטל להם יום חופש . 
יום עבודה משוחרר , לא יוחזר ! הרי זו סיסמתנו . אך צחוק בצד , החלטות 
על ביטול סמלים שממילא אין להם משמעות שינוי שמה של מפלגת העבודה למפלגת 
מרכז - דמוקרטית , למשל לא ישנו את מצבה העגום של מפלגה זו שכבר כמה שנים 
נראית בלתי רלוונטית . לא הסמלים הביאו אותה למצבה הנוכחי , אלא האנשים 
שמנהיגים אותה . גם לליכוד יש סמלים שהם כחטוטרת למפלגה זו : תורת זבוטינסקי , 
המנון ביתר ותורת שתי גדות לירדן . הם לא צריכים לבטל אותם פורמלית , 
כדי לא לקיים אותם . על הגדה השנייה ( " זו גם כן " ) של הירדן כבר ויתרו 
מזמן , אף - על - פי שהם שרים את המנון ביתר בכל ועידה , אפילו את הגדה 
הראשונה ( " זו שלנו " ) לא סיפחו , למרות שהם בשלטון כבר 31 שנה . עתה , 
מי היה מאמין , הם אפילו מוכנים להתחייב בפני ארה"ב ליישב את העולים מרוסיה 
ברצועה הצרה שבין נתניה לים התיכון . דיוקנו של זבוטינסקי מציץ מהתצלומים 
בכל משרדי הליכוד , כשכל זה קורה , והבעת פניו אינה משתנית . מן הסתם , 
גם ברל כצנלסון שעל קירות ההסתדרות נשאר קפוא - פנים , כשמול עיניו נרקחה 
פעולת הכלבים נגד פועלי סולתם . ללמדך שבשתי המפלגות הסמלים נשארים סמלים , 
אך מה שקובע באמת הם המעשים והתוצאות . מכיוון שמפלגת העבודה נראית כמי 
שהצליחה להעפיל בכיוון ההפוך שבע אמות לתוך האדמה קל מאוד להיטפל עליה . 
שמים אותה ללעג ולקלס ומתלוצצים על כך שכל החלטותיה נתגלו כמוטעות . נכנס 
לאופנה לכתוב ש"לא הולך לעבודה " וש " הולך קלף משוגע לליכוד " . שלזו אין 
מזל ולזה מזל גדול . סדאם חוסיין , למשל . ( מסוג המזלות שאפשר לומר 
עליהם עוד מזל כזה ואבדנו ) . האמת היא שהמשבר הפוקד אותנו אינו רק נחלתה 
של מפלגת העבודה , אלא גם של הליכוד . שתיהן בסירה אחת , מלבד הסמלים . 
אני מתקשה לראות מה המזל הגדול של הליכוד . שהיא לכודה בגרונה על ידי החרדים ? 
שעלה בידה לתמרן את העבודה להישאר בחוץ ? אם המערך באדמה , הליכוד בעננים , 
ולא ברור מה משני המצבים יותר מסוכן למדינת ישראל . לליכוד , שהוא בשלטון , 
אין תשובה לאף אחת מהבעיות שהמדינה עומדת בפניהן : לא בנושאי האינתיפאדה , 
שהיא חיה וקיימת , לא בנושא הכלכלי ולא בסוגיה הדרמטית של קליטת העלייה 
ההמונית . לנגד עינינו מתרחשת מטמורפוזה ביחסי ארה"ב וישראל ואלה יושבים 
ורבים ביניהם מי אמר מה למי ומי השיג מה ומי מפריע למי . הליכוד , שסוע 
וקרוע מבפנים , נראה כינשוף שהדליקו לו זרקור מול עיניו : יושב משותק על 
צמרת העץ . שתי המפלגות הראשיות סובלות מאותה מחלה : בשתיהן משבר של מנהיגות . 
ההידבקות לסמלי העבר , ובעיקר לאידיאולוגיות היסוד הארכאיות שלהן , היא 
תוצאה של אי - יכולת המנהיגות להתמודד עם בעיות השעה והעתיד . מלאכה כפוית 
טובה ולא תמיד פופולרית . לא על ידי הדמיית המערך לליכוד תיוושע תנועת העבודה 
כאלטרנטיווה לשלטון . ראשית , הליכוד תמיד יידע יותר טוב לחקות את הליכוד . 
שנית , אילו תורת הליכוד היתה כה מוצלחת וכה מושכת , למה היא כבר כמה 
שנים מדדה בכמעט - תיקו עם מפלגת העבודה ולא משיגה רוב סוחף ? שתי המפלגות , 
לא רק המערך , זקוקות לטלטול עצמי , גם על ידי פתיחת שערי צמרותיהן לכוחות 
חדשים ומוכשרים מבחוץ , וגם על ידי התנערות מאידיאולוגיות מיושנות ויצירת 
קשר עם המציאות העכשווית . ברל וזבוטינסקי , המנון ביתר והאינטרנציונל , 
הם מזמן כבר היסטוריה . מה שדרוש לנו עתה הם מנהיגים עם תשובות אמיצות 
לבעיותינו הקשות . למרבה הצער , זה לא נראה באופק לא בליכוד ולא בעבודה . 
