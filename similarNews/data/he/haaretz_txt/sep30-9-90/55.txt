ישראל מעלה על עצמה חשדות כבדים ומיותרים בזעמה הקדוש על תביעת ארצות הברית 
לקבל התחייבות , שהכספים האמריקאים לא ינוצלו לתעל עולים חדשים ותושבים 
ותיקים להתנחלויות בשטחים . על מה יצא הקצף ? בסך הכל מדובר בדרישה אמריקאית , 
שהממשלה בירושלים תכבד את הבטחתה . שר השיכון , אריאל שרון , הקדים לחתום 
על השטר הזה , שלא נמסר לפקודת וואשינגטון אלא הופקד דווקא בכספת במוסקווה . 
הערבים האשימו את ברית המועצות בעידוד הגירת יהודים ליהודה , שומרון ועזה , 
וממשלתו של יצחק שמיר הבטיחה לקרמלין שהעולים יישארו ממערב לקו הירוק . 
מיכאיל גורבצוב התפאר באזני יצחק מודעי ויובל נאמן כי סמך על מילת - הכבוד 
של ממשלתם בדחותו את טיעוני המנהיגים הערביים נגד המשך העלייה . האמריקאים 
ספקנים יותר ביקשו למסמר את ההתחייבות בכתב . ממשלה שמתכוונת לעמוד בדיבורה 
אינה צריכה לחשוש מחתימה על ההתחייבות . רק מי שזומם להפר אותה מגיב בלשון 
כה נוירוטית על תביעה כה סבירה . דרישה זו תמיד הכעיסה את ירושלים , אך 
מדינת היהודים נזקקת לשמונה מיליארדי דולרים לקליטת אחיה מרוסיה , ולאחר 
כמה סיבובי - מלל של שר החוץ , דוד לוי , תחתום ממשלתה על ההתחייבות כנדרש 
ממנה , בתוספת קוסמטיקה לשונית . מה שיוסכם לגבי 004 המיליונים הראשונים 
יהיה תקדים , ואין רע בכך . הבעיה היא שעצבנותה של ירושלים אינה מעוגנת 
רק בערבויות אלה , אלא במכלול היחסים המתפתח עתה ביחסי שתי המדינות . מתרבים 
הסימנים כי הממשל האמריקאי מפתח דפוסי דיפלומטיה חדשים במזרח התיכון . האיזון 
ההולך ומופר עתה , בנסיבות מיוחדות ומובנות , לא יושב עוד על כנו אחרי 
המשבר במפרץ הפרסי . על כך בדיוק קבלו שלשום עסקנים יהודים באמריקה באזני 
צמרת הפנטגון . גורג בוש משוחח בטלפון עם כל מנהיגי האזור ופוסח רק על יצחק 
שמיר , ולמרות שזה מתקבל לעת עתה בהבנה , מומחי משרד החוץ חשים כי ממילא 
נרתע הנשיא האמריקאי מדיאלוגים כאלה עם ראש הממשלה . גיימס בייקר קבע תקדים 
בביקור חד צדדי בסוריה תוך פסיחה על ישראל . גם זה מוצדק על רקע המשבר העיראקי - 
כוויתי , אבל הפעם הראשונה לעולם אינה גם האחרונה . בשלושה תחומים ניכר 
כבר שינוי מהותי בתפישה האמריקאית שאינו מוגבל למשבר הנוכחי : מקבילית הסיוע 
עברה שינוי מהותי . מאז ימי אנוואר סאדאת , השתמש הממשל במעמדה המיוחד 
של ישראל בקונגרס כקטר שמשך אחריו את רכבת הסיוע הכספי למצרים . הדיפלומטיה 
המצרית לא התנגדה לסיוע לישראל כל עוד לא פגע בזרם הדולרים לקהיר . בשבוע 
שעבר מצא את עצמו שר האוצר מודעי בראשונה בעמדה נחותה . ישראל , אמר לאמריקאים , 
אינה מתנגדת למחיקת חובה של מצרים , אם יגרור אחריו צעד דומה כלפיה . 
כמו בפזמונו של אריק לביא , נגמר עידן בתולדות הקטר הישראלי . שיתוף הפעולה 
האסטרטגי נסוג אחור בכל הקשור באינטרסים ביטחוניים ישראליים . כאשר הכחיש 
הרמטכ"ל , דן שומרון , ידיעות שארצות הברית מונעת מישראל מידע מודיעיני , 
שמקורו בלוייני הריגול הסובבים בשמי עיראק , התייחס רק לקטע אחד במגזר 
היחסים העדין . יש צמצום ופיגור איכותי בזרימת מידע זה , ובעיקר , יש 
מיאון אמריקאי מובהק לבחון אפשרויות משותפות , שהדיון בהן רק בעת הלחימה 
בפועל עלול לגרום דחייה גורלית . התביעה הנשמעת בפנטגון , להעריך מחדש את 
האיזון ואת משמעות היתרון האיכותי המובטח לישראל באורח מסורתי מוצאת את 
ביטויה גם בפסיכולוגיה הצה"לית . אמנם , בערב ראש השנה תבע שומרון מוואשינגטון 
לקיים את היתרון האיכותי באמצעי לחימה , ולספק דולרים שקליים להבטיח את 
הפער הזה בייצור עצמי ישראלי , אך הוא גם קבע כי השימוש שיעשה החייל בצה"ל 
בנשק המסופק גם לערבים יהיה יעיל יותר . מבחינת הלוך הרוחות יש בדגשיו של 
הרמטכ"ל השלמה בלתי מודעת עם תהליך מחיקת היתרון האיכותי באספקת נשק אמריקאי 
לישראל . ההרעה במצבה של ישראל אינה ניכרת כל עוד מתמקד העולם בסדאם חוסיין . 
הדעת נותנת כי בסופו של דבר יפעיל בוש את עוצמתו הצבאית , או שדי יהיה 
בהרתעתו להכניע את השליט העיראקי בכוויית . זמנו של הנשיא האמריקאי אינו 
בלתי מוגבל . ב"דיפלומטיה חדשה " כתב אבא אבן כי האמריקאים רוצים בניצחון 
ולא בתבוסה , אבל מעדיפים תבוסה על מבוי סתום . הם קצרי רוח . לפיכך , 
ההכרעה במפרץ הפרסי קרובה . אם תעלה הפעולה הצבאית נגד עיראק יפה העימות 
המדיני של ירושלים עם ואשינגטון בלתי נמנע . המשא ומתן על ההסדר המדיני , 
שיחל מיד כתום המשבר , ימצא את ישראל בנחיתות . אבל אפילו מצב זה עדיף 
על פני מבוי סתום . 
