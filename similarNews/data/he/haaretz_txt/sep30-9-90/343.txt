הרצח המחריד של איש המילואים , אמנון פומרנץ ז"ל , עורר שוב את התעניינות 
הציבור בנעשה בשטחים , וכיום מרוכזת ההתעניינות במיוחד בנעשה ברצועת עזה . 
כמי ששירת לאחרונה חודש ימים ברצועת עזה במסגרת שירות מילואים פעיל , אני 
חושש , לדאבוני הרב , כי מקרה זה איננו האחרון , וכי מקרים כאלה יישנו 
כל עוד תהיה לאוכלוסייה המקומית תחושה כי היא יכולה לבצע מעשים אלה תוך " תשלום 
מחיר " אשר הינו , בעיניה , נסבל בהחלט . התרשמותי מהשירות ברצועה היא 
כי ישראל כבר ויתרה , בפועל אם לא לא באורח רשמי , על הרצועה , או לפחות 
על העיר עזה . במהלך הימים הראשונים לשירותי בעזה , היה לי קשה מאוד להשתחרר 
מהרושם המדכא למדי , כי צה"ל ברצועה דומה עכשיו לצבא הצלבנים ששלט בזמנו 
בארץ - ישראל . תחושה זו נובעת ממספר רב של גורמים : בראש ובראשונה יש 
לציין את נוהלי התנועה בשטח , הנתונים כרגע לחקירה ולבירור . רציחתו של 
אמנון פומרנץ ז"ל מעלה את השאלה כיצד הניח צה"ל לאחד מחייליו לנסוע ברצועה 
ללא ליווי . שאלה זו מצביעה על אחד המאפיינים הבולטים של האופי הצלבני של 
השלטון ברצועה . ואמנם , ההוראות אוסרות על תנועה בודדת ומחייבות ליווי 
נושא נשק עד להגעה ליעד בטוח . הוראה זו מזכירה את נוהל התנועה של הצלבנים , 
שנעו רק בשיירות מאובטחות היטב בין מבצר אחד למשנהו . תחושה סוריאליסטית 
זו התחזקה אצלי עוד יותר כאשר צפיתי בכלי הרכב המשמשים את צה"ל ברצועה . 
לחלק מכלי הרכב הורכבו - הוטלאו רשתות ברזל שמטרתן להגן על הרכב ויושביו 
מפני אבנים . הרושם הראשון שנוצר אצלי היה כפול : מצד אחד הזכיר לי כלי 
רכב זה כלים משוריינים עתיקים , ומצד שני לא היה ברור לי אם אני חוזה ברכב 
צה"לי או בהכלאה בין דינוזאור , דרקון ורובוטריק ( אותם כלי רכב המככבים 
בסרטים מצוירים לילדים , המסוגלים לפשוט צורה וללבוש צורה אחרת בכל שנייה ) 
, ובתדהמה מהולה בגיחוך ציפיתי רק לרגע שבו תירק מפלצת זו אש או , למצער , 
תפלוט כמה סלעים כבדי משקל מבין מלתעותיה ותגלגלם לעבר האויב . עכשיו היה 
הדימוי הצלבני מושלם . אבל , לדאבוני , הסתבר לי מהר מאוד כי לא רק את 
תקופת ימי הביניים הזכיר לי הפעם שירותי הצבאי , אלא שגם מקום המיתולוגיה 
היוונית לא נפקד . זו הוזכרה באמצעות העבודה הסיזיפית שאותה נקראנו , אנחנו 
ורבים נוספים , לבצע . כוונתי בעיקר למעצרם של מיידי אבנים . מעבר למעצרם 
המיידי , אם וכאשר הוא מתבצע , מושקעים מאמצים גדולים בניסיונות לאיתור 
חשודים ולמעצרם בשלב מאוחר יותר . בכך מושגות , בדרך כלל , תוצאות המנוגדות 
בתכלית הניגוד למטרה המקורית צמצום מספרם של מיידי האבנים ומפירי הסדר . 
ראשית , כמות האמצעים המושקעת בפעילות זו חורגת , לדעתי , מהסביר והראוי . 
שנית , במקרה של מעצר ממושך , " יזכה " העצור בהכשרה עוינת לסוגיה מפי 
שאר הכלואים ויחזור לשטח מיומן ומתוחכם יותר . שלישית , על כל מיידה אבנים 
שנעצר , קמים שניים או יותר להחליפו , וכך חוזר המצב לקדמותו : ישנם מיידי 
אבנים בשטח שאותם יש לתפוס , וחוזר חלילה . וכמובן רמת השנאה כלפינו גוברת 
ומגיעה בכל פעם לשיאים חדשים . התסכול שלי הושלם , כאשר הסתבר לי כי ישנם 
אזורים רבים , בעיר ובסביבותיה , שאליהם צה"ל לא נכנס , אלא לאחר תיאום 
מראש ובכוחות גדולים , וגם זאת רק כאשר הגיע מישהו למסקנה כי הדבר הכרחי 
ביותר . צה"ל נוקט אמצעים רבים על - מנת לצמצם ככל האפשר את המגע בין אוכלוסיית 
הרצועה לבין אזרחי ישראל בכלל , וחיילים בפרט . ישנם זמנים קבועים שבהם 
אסורים התנועה בצירים מסוימים , או המעבר ליד אתרים מסוימים , כדי להימנע 
ככל שניתן ממגע עם האוכלוסייה , וכדי לא לתת למסיתים למיניהם תואנות להחריף 
את העימות עם הצבא . רבה של העיר פסק , למעשה , לעניין אותנו וצה"ל משמש 
ככוח שיטור , שתפקידו לאפשר ניהולו של אורח חיים תקין , פחות או יותר . 
" אורח חיים תקין " הינו ביטוי מופלא , בהכילו מגוון עשיר ורב של צורות 
וסגנונות חיים , אין - ספור רמות ואיכויות חיים , וכולם , ללא יוצא מן 
הכלל , " תקינים " . אבל מה תקין בחיים המתנהלים תחת עוצר " שגרתי " 
בכל שעות החשיכה , בכל יום , וזאת בנוסף לעוצר " מיוחד " מסיבות אלו 
או אחרות ? כמה תקין לחיות במקום שהצחנה הפיסית העולה ממנו , גורמת למבקר 
הזמני להתגעגע לריחם של דגים באושים ? איזה " אורח חיים " הוא זה שבו 
אוכלוסייה בת מאות - אלפי נפש שרויה בפחד מתמיד , הן מכובשיה והן מבניה ? 
שבו הליכה לבית תפילה נעשית תחת עינו הפקוחה של צבא זר ? מה תקין שתגובתו 
הראשונה של ילד קטן , בראותו אנשי צבא ברחוב , אינה גאווה או הזדהות , 
אלא פחד ושנאה ? ומעל לכל , מרחפת השאלה הכל - כך פשוטה , כל כך בנאלית , 
שאולי לעתים היא אפילו נשכחת וטובעת בתהום האדישות והשגרה : למה ? למה 
מתעקשים אנו להחזיק בביב שופכין זה , בפצע הפעור , מקור לשנאה , לנכות 
ולמוות בלתי פוסקים ? מה כבר יכול לצאת לנו מכל זה ? איפה הרווח הצפוי , 
והאם הוא עומד ביחס כלשהו מול המחיר הנורא ? אם ביחס לשטחי הגדה המערבית 
קיים עוד טיעון , בפי חלק מהעם , כי המדובר במקומות קדושים או במקומות 
היסטוריים רבי משמעות , על מה ולמה ממשיכים אנו לשבת בעזה ? 
