בריונים ניאו - נאצים , המחללים קברות יהודיים ומרביצים ליהודים זקנים , 
מקלקלים בזמן האחרון את " שמה הטוב " של האנטישמיות הבריטית , שנהגו 
להגדירה כ"חברתית " , אבל לא אלימה . בחודשי האביב סיפק בית הלורדים דוגמה 
לאנטישמיות המעודנת של ה"חברה הגבוהה " , כאשר סירב לאשר את החוק להענשת 
פושעים נאציים . נימה אנטישמית ברורה נשמעה בדברי לורדים שאף השמיעו טעמים 
משפטיים נשגבים . ספק אם היא התכוונה לכך , אך ליידי שלטון ניסחה את הטיעון 
האנטישמי להגנת פושעים נאציים , במשפט כמעט - קלאסי : " הצעת החוק היתה 
מאפשרת לזרים מסוימים להתנקם בזרים אחרים על מה שנעשה במדינה זרה לפני חמישים 
שנה " . מרגרט תאצר הנזעמת , הודיעה שהממשלה תגיש שנית את הצעת החוק כדי 
להתגבר על וטו של הלורדים , אך בינתיים הנושא כמעט שנשכח . הפושעים הנאציים 
ממשיכים להזדקן באנגליה בכבוד כ"פליטים אנטי - קומוניסטיים מהארצות הבלטיות " , 
ויהודי בריטניה קיבלו עוד עדות לאנטישמיות התת - הכרתית של החוגים המכובדים . 
לורד דנינג הקשיש , מהמשפטנית החשובים של אנגליה , תקף בשבועון " ספקטייטור " 
את הכוונות להעניק לפרלמנט האירופי סמכויות חקיקה על - לאומיות , ובדברו 
על סיר ליאון בריטן , נציג בריטניה בנציבות הקהילה האירופית בבריסל , הגדירו 
כ"יהודי - גרמני שמנסה לומר לנו מה לעשות במשפט האנגלי " . סיר ליאון נולד 
באנגליה , הוריו באו מליטא , ולורד דנינג התנצל עמוקות במכתב ל"גואיש 
כרוניקל " הלונדוני . אך דווקא משום שכנראה באמת לא חש בנימה האנטישמית 
שבהערתו היא אופיינית כל כך . את גל חילול בתי - הקברות אפשר היה לתאר כחלק 
מגל התופעות האנטישמיות האלימות העובר כמגיפה את מערב - אירופה . מאז מאי 
ועד אמצע ספטמבר , חוללו בבריטניה תשעה בתי - קברות יהודיים , מצבות הופלו 
ולוכלכו בכתובות נאצה , ובמנצסטר אף פרצו לבית הלוויות וציירו צלבי קרס 
על הקירות . מעשים אלה הם קצת מ91 גילויי אלימות אנטישמיית שהועברו השנה 
ע"י המשטרה לפרקליטות או ליועץ המשפטי , אך באף מקרה אחד לא הוגשה תביעה . 
באגודת ידידי הסטודנטים היהודים סערו הרוחות בכיוון פנימה : אדריאן כהן , 
לשעבר יו"ר הסתדרות הסטודנטים , האשים את " ועד השליחים " ( הגוף העליון 
של יהודי בריטניה ) , שהם " מתנהגים כיהודים מפוחדים " ומנסים להשתיק 
את המעשים האנטישמיים . אחת התוצאות היא הדרישה הגוברת , בקרב הצעירים , 
להקים משמרות יהודיים להגנה על תושבי השכונות היהודיות . הפרשה האחרונה 
מחזירה את הנושא האנטישמי מהאלימות הגסה אל האות הכתובה ואל החברה הגבוהה . 
המדובר במשפט גינס ( יצרני הבירה המפורסמת ) . מנהלי החברה כמעט כולם 
יהודים ( כולל אחד שהתנצר ) נידונו בעבירות על חוקי ניירות ערך בעשרות 
מיליוני לירות סטרלינג . לנושא היו שני היבטים יהודיים : הרמזים האנטישמיים 
השקופים והתגובות המצטדקות מצד הדוברים היהודים . במאמר ב"טיימס " הלונדוני , 
פיתח הפרשן , קליפורד לונגלי , תיאוריה , שלפיה יש לאנשי פיננסים יהודיים 
מעין מוטיווציה של " אנחנו נגדם " ( נגד עולם העסקים הלא - יהודי ) . 
" יהיה זה מסוכן להסיק מכך שהיהודים נוטים במיוחד לעשיית עסקים מפוקפקים . 
אך לא - יהודים רבים חושבים כך " , כתב לונגלי . דוד צרני , מסביר בצדקנות 
ב"גרדיאן " , ש"לא בריא שלא לדבר בגלוי על ההשתייכות היהודית של העבריינים , 
כפי שעשה זאת ה"סנדיי טלגרף " , שדיבר בשעתו על " הרשת הסמויה " בין נאשמי 
משפט גינס , במקום לומר פשוט שהם כולם או רובם יהודים . הפרופסור גפרי אלדרמן , 
שהזדהה כחבר " ועד השליחים " , הצהיר במכתב למערכת כי הוא " נדהם עד כמה 
מתייחסים בביטול , בקהילות יהודיות מסוימות באנגליה , לעבריינות פיננסית " . 
הרב דוד גולדברג כתב על " ההיבט היהודי " בעיתון היוקרתי " אינדפנדנט " , 
וציין שדברי העיתונות הבריטית על פרשת גינס " מזינים שלושה עיוותים : 
שכולנו עשירים , שכולנו נוהגים בצורה מפוקפקת בעסקים ושכולנו תמיד עושים 
יד אחת " . סיכם הסופר , חיים ברמנט , במאמר ב"אובזרוור " הלונדוני : 
" המוצא היהודי של אדם זוכה לציון כשהוא עושה משהו מביש , אך כשהוא עושה 
משהו שאפשר להתגאות בו בעיני הגויים יהודי טוב הוא אחד משלנו ויהודי רע 
הוא אחד משלהם " . 
