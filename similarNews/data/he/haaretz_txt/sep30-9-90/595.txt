מרכז האו"ם ( ע"ר ) . שר החוץ הסעודי הנסיך סעוד אל - פייסל , קרא אתמול 
לעיראק לפנות כוחותיה מכוויית , כדי שתשומת הלב של העולם תוכל לשוב ולהתמקד 
בעניין הפלשתיני . בנאום שהשמיע בעצרת הכללית של האו"ם אמר השר הסעודי : 
" למען פלשתין חייבת עיראק לסגת מכוויית ולדבוק בחוקים הבינלאומיים , 
על מנת שנוכל לגייס את שומרי החוק בעולם להשיג למען עמה של פלשתין את אשר 
יושג למען עמה של כוויית " . הנואם טען כי אסור שהרפתקאתו של המשטר העיראקי 
בפלישתו לכוויית , תעיב על המטרה הערבית העיקרית . בהתייחסו לאינתיפאדה 
הוסיף סעוד אל פייסל : " ליבנו כואב על כך שתשומת הלב מוסטת מן האינתיפאדה , 
שאותה מנהל העם הפלשתיני האמיץ . החתירה לפתרון צודק מתרחקת ממטרתה וסכנת 
ההגירה היהודית ההמונית לשטחים הכבושים גוברת והולכת " , אמר אל - פייסל . 
" כאבנו גדול עוד יותר לנוכח העובדה שהמשטר העיראקי הדורש לעצמו מונופולין 
להצלת פלשתין , צועד בעקבות השיטה הישראלית של השתלטות על חבל ארץ , פיזור 
אוכלוסייתו וסירוב לסגת ממנו . למעשה מעניקה בגדד לישראל הצדקה בינלאומית 
להתמיד בכיבוש ולרוקן את המולדת מתושביה ולהזרים אליה זרים במקומם " , סיים 
אל - פייסל . סוריה אמרה אתמול כי ישראל מנצלת את העובדה שדעת העולם מופנית 
כלפי המשבר במפרץ הפרסי , לדיכוי האיתיפאדה . העיתון הסורי הרשמי תישרין 
קרא לערבים לשמור על הבעיה הפלשתינית בראש מעייניהם . 
