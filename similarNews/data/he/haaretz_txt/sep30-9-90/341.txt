בימים אלה מוקם ארגון ישראלי חדש במסגרת איגוד לשכות המסחר " הארגון הישראלי 
לשיווק ישיר " . מטרתו העיקרית תהיה לקדם את האינטרסים המשותפים לנותני שירות 
השיווק הישיר ולגופים הנלווים אליהם . על - פי הקריטריונים שנקבעו , יוכלו 
להצטרף לארגון החדש חברות שעיסוקן הבלעדי הוא מתן שירותי שיווק ישיר , דיוור 
ישיר , טלמרקטינג ושיווק באמצעות קטלוגים . החברות יחויבו לפעול מתוך משרדים 
שינהלו אנשי מקצוע , ואשר ישמשו אך ורק למתן שירותי השיווק , וימלאו קריטריונים 
המתייחסים לרשימות , למחשב ולמספר קווי הטלפון . כחברים נלווים לארגון יוכלו 
להצטרף חברות כרטיסי האשראי , מפרסמים , פרסומאים , חברות הנותנות שירותים 
יחודיים לשיווק ישיר וחברות אחרות שיש לאיגוד אינטרס להכלילם בארגון . הארגון 
החדש ינסה לקדם ולהחדיר לתודעה את רעיון השיווק הישיר ככלי שיווקי - מסחרי 
בקרב יצרנים , ספקים , מפיצים ומשווקים ובציבור הרחב . הארגון מבקש לגבש 
כללי אתיקה , להקפיד על אמת בפרסום ולקבוע סטנדרטים מקצועיים שעל - פיהם 
יפעלו נותני השירותים האלה . הוא ינסה גם לקבוע נורמות בסיסיות בכל הנוגע 
ליחסי הגומלין בין נותני השירותים ומקבליהם משמע , לגבי עמלות , שמירת 
סודיות והקפדה על לוחות זמנים . בכוונת יוזמיו של הארגון החדש לקבוע בקרוב 
כללי אתיקה והתנהגות שיחייבו את החברים בו , ואשר מתייחסים אל הצרכן הסופי , 
אל הלקוח ( המשווק ) , אל המתווך ( יועץ השיווק או הפירסומאי ) ולנותן 
השירות . הכוונה גם להקים מוסד בוררות מחייב , ועדת משמעת . האיגוד הישראלי 
לשיווק ישיר יתווה לבודדים ולמוסדות , שקשורים בשיווק ישיר , כללי התנהגות 
ועקרונות המקובלים על נותני שירותי השיווק הישיר ביחס לצרכן הסופי ותעשיית 
השיווק " . אין מדובר בחוקים , אלא בכללים המהווים חלק מפילוסופיית השיווק 
הישיר , המביא בחשבון שינויים בטכנולוגיה ובכלכלה . לדוגמה , נציג מכירות 
בטלפון יחויב להזדהות מפורשות בשם הגוף שבשמו הוא מתקשר , ולהבהיר את המטרה 
האמיתית שלשמה הוא מתקשר ; כל ההצעות שיוצעו במסגרת השיווק הישיר ללקוח 
חייבות להיות ברורות , כנות ושלמות , כדי שהלקוח יקבל תמונה בהירה על המוצע 
לו , ועל ההתחייבויות שהוא נוטל על עצמו . נציג המכירות בטלפון יהיה חייב 
לתת הסבר מפורט ומדויק על תנאי הרכישה , תנאי התשלום ( במזומן או בתשלומים ) 
וזמן האספקה . בנוסף , יהיה עליו להתקשר לבתי הלקוחות - בכוח רק בשעות 
מקובלות מבחינתם . על - פי הצעת התקנון , אסור יהיה להקליט את שיחת הטלפון 
ללא הסכמת שני הצדדים , ואסור יהיה לקבל הזמנות מקטינים באמצעות הטלפון . 
יש לעמוד בזמני האספקה המובטחים ולכבד ביטולי הזמנות שנעשו בטלפון , אם 
הלקוח הודיע על הביטול תוך שלושה ימים מיום ההזמנה . הארגון החדש יפעל גם 
להכנת תקנות והגבלות דומות לענפי הטלמרקטינג והפרסום , ואלו יעלו לדיון 
בישיבת ההיגוי הבאה של הארגון . לישיבה הוזמנו נציגי האיגוד ונציגים מהחברות 
ויזה , ישראכרט , דיינרס , איגוד המפרסמים , איגוד הפרסומאים ונציגי 
איגוד לשכות המסחר . 
