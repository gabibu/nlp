מנכ"ל משרד העבודה והרווחה שמואל סלוין מאיים להפסיק לממן את חברת המשקם , 
אם יבוצעו שינויים בהנהלתה ובמועצת המנהלים שלה , מבלי להתייעץ עמו . 
סלוין אמר את הדברים בעדות שמסר בבית הדין לעבודה ערב החג , שם מתבררת תביעתו 
של ראש עיריית קרית אתא דוד ראם , שהודח מתפקידו כמנכ"ל החברה . ראם טוען 
שהעברתו נעשתה באופן שרירותי , ומנימוקים בלתי ענייניים , בלי שניתנה לו 
זכות השימוע . במהלך הדיון המשפטי אמר סלוין : " גם מבקר המדינה וגם ועדת 
העבודה והרווחה של הכנסת הודיעו שאין ניגוד עניינים בין שני תפקידיו של ראם . 
אני מכיר את ראם רק לאחר שמונה כראש עיר . אני יודע איך חברת המשקם נראתה 
פעם ואיך היא נראית כיום ואני יודע שהוא קידם את החברה . אני חושב שהוא 
ממלא את תפקידו טוב , בשבילי הוא מנכ"ל טוב ולא שמתי לב שהוא לא מקדיש מספיק 
זמן לעבודה " . דובר המשקם ומזכיר ועד העובדים שלה , אלי דוקורסקי טוען כי 
גזבר הסוכנות היהודית , מאיר שטרית , החליט להדיח את ראם למרות שברשותו 
הסכם העסקה לעוד ארבע וחצי שנים בחברה . שטרית טען כי יש ניגוד אינטרסים 
בין כהונת ראם כראש עיריית קרית אתא לבין תפקידו כמנכ"ל חברת המשקם . במקום 
ראם מבקש שטרית , באמצעות מנכ"ל מחלקת הכספים של ההסתדרות הציונית העולמית , 
למנות את סגן ראש עיריית אשקלון , גבי לוי , לכהונת המנכ"ל . יו"ר דירקטוריון 
החברה , ראובן אגמון , אמר בדיון בבית הדין כי הוא לא שותף בצעדים להחלפת 
המנכ"ל . בתום דיון שארך כ21 שעות החליטה השופטת , אלישבע ברק , להותיר 
על כנו את צו המניעה האוסר להעביר את ראם מתפקידו כמנכ"ל המשקם , עד להחלטה 
סופית שתתקבל בנושא . ועד עובדי המשקם פנה לבית המשפט המחוזי בירושלים בבקשה 
למנוע את החילופים בהנהלת החברה ובדירקטוריון בטענה כי גזבר הסוכנות שטרית 
מבקש למנות כמנכ"ל את מקורבו . השופטת דליה דורנר קבעה בהחלטתה כי לא תיעשה 
כל פעולה עד אשר תכריע בתביעת ועד עובדי המשקם . 
