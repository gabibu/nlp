בשום פנים ואופן לא . להיפך , אף פעם לא גילו חיילי צה"ל מידה כזו של איפוק 
והבלגה לנוכח פרובוקציות , כמו באינתיפאדה . במאות ובאלפי תקריות , שבהן 
נאלצים חיילי צה"ל להתמודד עם אוכלוסייה עוינת , מצויידת במכשירים קהים , 
כמעט שאין שומעים על תופעות כמו אלה שנחשפו במשפט . אני חושב שצה"ל מגלה 
בפעילותו בשטחים רמת מוסריות גבוהה יותר מכל צבא אחר במצב דומה . הייתי 
רוצה לראות , כיצד חיילים אמריקאים מחונכים ומוסריים , או חיילים צרפתים 
ואנגלים , היו נוהגים במקרים כאלה של התגרות . אני משוכנע שהתגובה שלהם 
היתה הרבה יותר חריפה ואלימה מזו של חיילי צה"ל . בתקופת כהונתי כקצין חינוך 
ראשי , היתה פרשת הקצין דניאל פינטו , שהואשם בהריגה . נושא ההסברה עובר 
בצה"ל מאז ועד היום כחוט השני . כל חייל יודע שאסור לירות ולהכות אדם כשהוא 
כבול וקשור . אבל ברגע שבמהלך הפגנה , אדם עושה עצמו כאילו הוא מרים ידיים 
לכניעה , אך כעבור דקה הוא מיידה בך אבנים , אתה רשאי לשבור לו את העצמות 
ואפילו לירות בו . חייל או מפקד , שמסוגל להכות אדם כשהוא כפות , יש לו 
בעיה עם עצמו . אינני חושב שאפשר לייחס התנהגות כזו לחינוך שצה"ל מעניק 
לחייליו . חשוב לדעת , שמבנה האישיות של חייל איננו משתנה מקצה אל קצה , 
כשהוא לובש מדים . חייל שבא מהבית עם תכונות סדיסטיות ואלימות , קשה להאמין 
שבשלוש שנים ישרש צה"ל את תכונותיו הבסיסיות . אני מאמין שיש חשיבות רבה 
לפרסום פרטי האירועים החריגים שהתגלו . אני משוכנע שאירועים שליליים כאלה 
מעוררים סלידה אצל מרבית חיילי צה"ל בצנחנים ובגולני , בגבעתי ובשריון , 
המתחככים עם המבחנים המוסריים מדי יום . כיום יותר מאשר בעת ששימשתי כקצין 
חינוך ראשי , חיילי צה"ל הם בעלי רגישות לחיי הזולת ומפגינים איפוק והתחשבות 
לעתים רבה מדי . המקרים שנחשפים לתקשורת הם יוצאי דופן ויש לגנותם . 
