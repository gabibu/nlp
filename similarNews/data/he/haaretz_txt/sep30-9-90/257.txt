( ע ) . " על גרמניה המאוחדת מוטלת החובה המוסרית להכיר באחריותה ההיסטורית 
לשואה ולציין זאת במבוא למגילת היסוד של האיחוד ובהסכמי האיחוד השונים " . 
כך נאמר בהצהרה ששלחו אתמול ד"ר יוסף בורג , יו"ר מועצת יד - ושם וד"ר יצחק 
ארד , יו"ר ההנהלה לנשיא גרמניה ד"ר ריכרד פון וייצזקר , לקנצלר הלמוט 
קוהל וליו"ר הבונדסטג ד"ר ריטה זוסמות , לקראת יום איחוד גרמניה החל ביום 
ד השבוע . בהצהרה נאמר כי על גרמניה המאוחדת לדבוק במאבקה בתופעות האנטישמיות 
הגזעניות ולפעול למציאת ביטוי הולם לכך במערכת החינוך . כמו כן מודגש בהצהרה 
כי על גרמניה להמשיך לתמוך בישראל , ולמנוע סיוע באספקת כלי נשק ואמצעי 
לוחמה למדינות העוינות לישראל והשואפות להשמידה . ראשי יד ושם מציינים כי 
הם מקבלים את איחודה של גרמניה כעובדה קיימת , אולם הם מדגישים כי זכורה 
התכחשותה של גרמניה המזרחית לאחריותה לשואה , מדיניותה האנטי ישראלית ונכונותה 
לשמש בסיס ומקלט לטרור . 
