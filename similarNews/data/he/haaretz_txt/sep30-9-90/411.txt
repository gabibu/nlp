ביטול המגבלות המינהליות על יבוא מתחרה מארצות שלישיות , במסגרת תוכנית 
החשיפה של משרד האוצר , לא יבוצע באופן מוחלט החל מה19 . 1 . 1 . כך הצהיר 
מנכ"ל משרד התעשייה והמסחר , צבי קורן . הוועדה הבין - משרדית ליישום תוכנית 
חשיפה זו , תצטרך לקבוע מקרים חריגים של ענפים או מפעלים שימשיכו להנות 
מאיסורים על יבוא לתקופה יותר ממושכת , על מנת שלא ייפגעו קשה מהגברת התחרות . 
" לא ייתכן שמפעל באזור פיתוח ייסגר מסיבה זו " , אמר קורן . " במקרים 
החריגים האלו , החטיבות המקצועיות של משרד התעשייה והמסחר ייקבעו את משך 
תקופת החשיפה ואת עומק החשיפה " . לדברי קורן , הפגיעה הקשה ביותר מהחשיפה 
תהיה בענפי המזון והטקסטיל . לא ברור אם ניתן ללכת באופן כוללני על תוכנית 
זו " , אמר . ועדת החשיפה , שבה חברים נציגי משרדי התמס והאוצר והמכס , 
התכנסה לראשונה בשבוע שעבר . באוצר אומרים שיש לבטל בבת אחת את כל המגבלות 
המינהליות על יבוא , ולקבוע מכסי מגן על המוצרים החדשים שייובאו לארץ , 
אפילו אם השיעורים יהיו מאוד גבוהים . לעומת זאת , בתמ"ס אומרים שעדיף 
להשאיר מגבלות מינהליות על מוצרים מסויימים לתקופה יותר ממושכת מלקבוע מכס 
מגן בשיעור מוגזם . ועדת החשיפה תצטרך לקבוע את שיעורי המכס שיוטלו על המוצרים 
החדשים ואת לוח הזמנים להורדתם . 
