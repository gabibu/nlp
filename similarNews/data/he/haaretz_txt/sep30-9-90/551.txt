הנהלת מפעלי המלט נשר בודקת בימים אלה את ההשלכות הנובעות מההחלטה לאפשר 
לייבא מלט גם ממדינות שלישיות , כמו מזרח אירופה , המזרח הרחוק ומדינות 
נוספות מחוץ לשוק האירופי המשותף . ההחלטה על יבוא המלט התקבלה בזמנו במשרד 
התעשייה והמסחר , ומטרתה להגדיל את אספקת המלט לארץ , בשל ההערכות על מחסור 
במלט בעתיד . על המלט מארצות אלה יוטל על - פי התוכנית מכס בשיעור של % 52 . 
מקורות המקורבים לנשר טוענים כי אם הנהלת החברה תגיע למסקנה שהיבוא עלול 
לפגוע באופן מהותי בפעילותה , עשויה להתקבל הכרעה לצמצם את ההשקעות המתוכננות . 
מפעלי נשר החלו כבר להפעיל תוכנית השקעות בהיקף של 63 מיליון דולר , שכוללת 
את הרחבת כושר האחסון של החברה לצד הגדלת כושר הייצור בשלושת המפעלים שלה 
ברמלה , הר - טוב ובחיפה . בענף המלט מציינים כי בחלק ממדינות אירופה אין 
מתירים יבוא של מלט גם כאשר מחיר המלט בהן גבוה מאשר בארץ . חוגים אלה טוענים 
כי אם אכן יותר יבוא של מלט ממדינות שלישיות לא יביא הדבר להפחתת המחיר , 
אלא יגרום לכך שחלק מהסוחרים ירוויחו , שכן " הכל נדבקים למחיר הגבוה " . 
