השביתה שקיימו אתמול ארגוני הקמעונאים לשיווק ירקות ופירות לא עוררה דאגה 
רבה במשרד האוצר . גורמים בכירים במשרד הסבירו כי צעד כזה היה צפוי נוכח 
ההחלטה להטיל מס ערך מוסף על ירקות ופירות . באוצר גם היו מודעים להתנגדותו 
של שר החקלאות , רפאל איתן , לצעד זה . אבל עם זאת הובעה דאגה מחוסר התמיכה 
להצעה בקרב חברי - כנסת בוועדת הכספים . על - פי התכנון הראשוני יגיש האוצר 
את תוכניתו הכלכלית לאישור הכנסת מיד לאחר סוכות . התוכנית תידון בוועדת 
הכספים שבה אין לה , לפי שעה , רוב . בוועדת הכספים פועל " לובי החקלאות " , 
שהוא אחת השדולות החזקות בכנסת . חברי - כנסת המגדירים את עצמם תומכים 
של ענף החקלאות , הביאו לא אחת לדחייה או לצמצום העלייה בתעריפי המים לחקלאות . 
אותם ח"כים תבעו בשבוע שעבר להחיל את התיקון לחוק לעידוד השקעות הון שהגיש 
שר התעשיה והמסחר , משה נסים , גם על החקלאות . בראש הלובי החקלאי עומד 
ח"ך פסח גרופר , פעיל ותיק בהתאחדות האיכרים . בין תומכי הענף מוזכרים 
חברי - הכנסת גדליה גל ועדנה סולדר ויוסי גולדברג , שאול עמור ועובדיה עלי . 
גם ח"ך יעקב שמאי וח"ך יגאל הורביץ מוזכרים כמי שתומכים בעניינים רבים 
הקרובים ללבם של החקלאים . יתרה מכך , חברי - הכנסת ראובן ריבלין ויעקב 
שמאי כבר תבעו בשבוע שעבר את כינוסה של סיעת הליכוד לדיון בהצעה . ריבלין 
יעץ לראשי מפלגתו לברר את העניין בטרם יידחה בוועדת הכספים . גם ח"ך עמור 
הודיע כי אינו תומך בה . מרכז הליכוד בוועדת הכספים , ח"ך אריאל ויינשטיין , 
אמור לגייס עבור מודעי רוב שיתמוך בהצעה בוועדה , אך נראה שוויינשטיין 
אינו ממהר . אתמול הצהיר כי " מוקדם עדיין לכנס את הסיעה בנושא , מאחר 
והוא עדיין לא הגיע לוועדה " . לח"כים לא אצה הדרך להטיל מס ערך מוסף על ירקות 
ופירות , כיוון שהדבר יקומם את ציבור החקלאים . בסיורים של אחדים מהם בשווקים 
לקראת החגים , הם זכו למקלחות של צוננים עקב ההצעה . באוצר חוששים כי במצב 
שכזה יסרבו הח"כים לתמוך בהצעה . לפני שלושה חודשים , בעת הפעלת הרפורמה 
במערכת המס , איים האוצר כי יימנע מהפעלת הרפורמה אם יסרבו הח"כים לתמוך 
בביטולי פטורים . באוצר מעריכים כי אם ראש הממשלה , יצחק שמיר , לא יטיל 
משמעת סיעתית , ספק אם ניתן יהיה להעביר את ההצעה בכנסת . הבעיה היא שעדיין 
לא ברור אם שמיר ידרוש לנקוט בצעד זה כדי להעביר הצעה שעלולה לפגוע לדעת 
בכירים בליכוד בבוחרי המפלגה בשוק " מחנה יהודה " ובשווקים אחרים . 
