הכיבוש משחית , והופעת הספר הזה במסגרת " פרוזה אחרת " , היא אחת ההוכחות 
לכך . על פי העדויות והתעודות שבספר הזה עצמו המצב חמור , והשליטה בעם 
אחר שמתקומם , גורמת לאובדן חיים , נורמות ושפיות . זה הזמן לזעוק ולהזעיק , 
למחות ולהתריס . ואילו עורכות הספר ובית ההוצאה משחיתים את זמנן ואת זמנם 
של הקוראים על המצאת זאנר חדש ועל הרהורים אם זאנר זה הוא ספרות או לא . 
המונולוגים של החיילים ( המובאים בשם בדוי ) , שהשתתפו עם יחידותיהם בדיכוי 
האינתיפאדה הופיעו כבר , מפי חיילים אחרים , בשמות אמיתיים או שמות בדויים 
אחרים , בעיתונות . גם קטעי התעודות אינם זרים לקהל : הפרוטוקולים של 
משפטי גבעתי הופיעו בעיתונות . התעודות הצבאיות , שהן פקודות או דפי הדרכה 
לחיילים בשטחים , הם אולי חידוש - מה לקהל שלא ראה אותם במסגרת שירותו הצבאי . 
כל זה מצביע , בראש ובראשונה , על חוסר אונים . חוסר אונים של החיילים 
שנדרשים לעשות תפקיד שאליו לא הוכשרו ובו לא יוכלו לנצח , חוסר אונים של 
המערכת הצבאית שממציאה מינוחים אופרטיוויים לפעולות דיכוי גסות , חוסר אונים 
של המערכת המשפטית שמשחררת מעונש אנשים שהודו שהיכו כדי לפרוק את זעמם ותסכולם , 
וחוסר אונים של המערכת האינטלקטואלית המגיעה לכדי פרסומו של ספר כזה . במונולוג 
ארוך של אחת העורכות , רולי רוזן , בגוף הספר עצמו , היא מסבירה כיצד 
נוצר הספר : " ידעתי ( . . . ) מה אני רוצה : רציתי כמה אנשים מהימין , 
רציתי מישהו שהרביץ , מישהו שסירב . . . היה לי חשוב לבנות מגוון , 
לקבל תמונה שלמה יותר . ואז חיפשתי אנשים בעלי דעות פוליטיות שונות , 
בעלי רמות השכלה שונות " . אילנה המרמן , עורכת סדרת " פרוזה אחרת " , תרמה 
לספר אחרית דבר על הקושי שבהתייחסות ספרותית , בפרוזה ובשירה למציאות הקשה . 
ברכט ו"זמנים רעים לליריקה " , מצוטט לא בכדי . הלבטים שלה כאינטלקטואלית 
מול המצב , הביאו לשילובם בספר , באותה טיפוגרפיה שבה מובאות פקודות מטכ"ל 
וקטעי פרוטוקולים של בתי משפט צבאיים , של קטעי תיאוריה ספרותית : " יצירת 
אמנות היא תמיד יישום בלתי מושלם של נורמות אסתטיות , וככזו היא משבשת ללא 
הרף את מעמדן " . דווקא המודעות של העורכות למצבן המורכב , מעוררת תחושה 
עמוקה של אי נוחות מן הספר הזה , כפי שהופיע , עם ההתייפיפות שלו לגבי 
מעמדם של טקסטים אלה והיותם ספרות או לא ספרות . הן הרי יודעות שהן לא מסוגלות 
לשנות את המציאות באמצעות הספרות והספרים . וכי מתי שינתה הספרות את המציאות ? 
לכן כשישאלו אותן , בעוד שנים רבות , " ומה אתן עשיתן באינתיפאדה " , 
הן יוכלו לענות , " המצאנו זאנר ספרותי חדש " . המרמן מזכירה את תולדות 
האמנות במאה העשרים ואת התמודדותה עם המציאות , ואת הדאדאיסטים שעשו אמנות 
מפיסות של מציאות . אבל היא לא כותבת שמה ששרד מיצירות אלו כאמנות היה בעל 
תוקף משל עצמו , ואילו השאר הוא רק פרק בתולדות האמנות והערת שוליים בתולדות 
המציאות . היא מעירה שהסיפורת שנכתבה עד כה על המציאות הישראלית מול האינתיפאדה 
( ספריהם של יצחק בן - נר ואבי ולנטין ) עוררה בה ספק " אם יש טעם שסופר 
יטול את מה שידוע לו ולנו מהעיתונים , יוסיף לזה את לבטיו ודעותיו , ישים 
את כל החומרים האלה במסגרת של סיפור עלילה ויגישם לנו ממרום הסמכות של המספר 
הכל - יודע " . אבל ולנטין ובן - נר לא טענו שהם משנים נקודת התייחסות , 
מעוררים מחאה או מוטרדים בשאלה הלא כל - כך מהותית של כוח הספרות מול המציאות . 
הם בדו סיפור . טוב יותר או פחות , מורכב מפיסות מציאות מוכרת . היה 
במעשה שלהם משהו יותר ישר מן ההתחכמות האינטלקטואלית של הספר הזה . רולי 
רוזן , בראיון עמה בתוך הספר , מדברת על מטרות הספר . המטרה האחת , כמובן , 
היא ש"חשוב לדעת מה קורה שם , צריך לדעת מה זה עושה לנו " . היא סבורה 
שהספר גורם לקורא שלא יוכל לראות את עצמו כמי שאינו חלק ממה שנעשה , וכי 
לא מתעוררים רחמים עצמיים למקרא הספר . הספר מביא אולי מציאות קשה , אבל 
לבעלי המונולוגים יש מצפון שמאפשר לנו לחוש שלא הכל אבוד . החיילים שרואיינו 
עברו מהפכים : מי שהיה שמאלני , הפך לסרבן , מי שבא למילואים כדי להכות 
בערבים , הפך לתומך רץ . כולם עשו את העבודה השחורה שהיתה הכרחית , אבל 
הסיקו את מסקנותיהם . ראו כמה טובים אנחנו . יורים , בוכים , ומוכנים 
לשאת באחריות , ולהכות על חטא בפומבי , בשם בדוי . הם כולם מתלבטים ומתייסרים , 
והרי כשמתלבטים זה כבר טוב . בעלי המונולוגים מודעים לכך שההתלבטות שלהם 
אינה משנה את המציאות . אבל זה מה שהם מרגישים , וכששואלים אותם , הם 
מדברים . אבל כשעורכות הספר , שמודעות לסכנה שכל מה שספר כזה יעשה הוא 
להקל על המצפון ורואות בו ובתרגילים האמנותיים - טיפוגרפיים שלו הישג בתחום 
המציאות והספרות כאחד , הרי יש בכך משהו כמעט מושחת . שתי העורכות שואלות 
מה האלטרנטיווה : לא לכתוב ? והתשובה היא , כנראה , אכן לא לכתוב . 
לפחות לא לכתוב ספרות בכוונה תחילה כדי להגיב על האינתיפאדה . ספרות לא נכתבת 
מתוך כוונת מחאה שהיא חיצונית לה . ומי שאינו מוכרח לכתוב , שלא יכתוב 
ספרות : שיעסוק בפובליציסטיקה , בעיתונות , במחאה , בפוליטיקה , בשכנוע 
פעיל כדי לשנות את המציאות הזאת . שלא יוציא ספרים שמתחבטים בשאלה אם קטיעת 
מונולוג על הכאת עצור באמצעות קטע תיאוריה ספרותית עושה אותו לפרוזה אחרת . 
