( ע ) . במרדף משטרתי בעקבות גונבי מכוניות , שהתנהל אתמול בבוקר באזור 
הרצליה , התנגשו הנמלטים בשבע מכוניות חונות . במהלך המרדף נטשו החשודים 
את רכבם הראשון וגנבו רכב אחר , ורק כעבור למעלה ממחצית השעה נלכדו ונעצרו . 
סמוך לשעה עשר בבוקר , התקבלה תלונה במשטרת הרצליה על שני חשודים שפרצו 
למכונית בחוף הצוק בעיר . המתלונן דיווח , כי החשודים גנבו מכונית מדגם 
סובארו ונמלטו בה . המשטרה הזניקה למקום ניידות אחדות , שערכו מרדף בכבישי 
העיר ובשכונותיה השקטות . יותר מחצי שעה התנהל המרדף , שהיה מלוה בצפירות . 
גונבי המכונית נסעו ממרכז הרצליה לעבר השכונות נווה אמירים , הרצליה הצעירה 
וגני הרצליה . כשהגיעו לרחוב יהודה הנשיא , נטשו החשודים את המכונית ונמלטו 
ברגל מהמקום . כעבור כמה דקות , פרצו לרכב אחר וגנבו גם אותו . המשטרה 
הקימה מחסום בשכונת נווה אמירים , ומשהבחינו בו הנמלטים , נטשו את הרכב 
ונמלטו שוב ברגל . כעבור כמה עשרות מטרים נלכדו שני החשודים שניהם תושבי 
טייבה , בני 52 ו03 ונעצרו . אין זה מקרה ראשון של מרדפים אחרי גונבי רכב 
באזור זה . לפני שבועיים התנהל בסביבה מרדף , שבמהלכו נפצע קל שוטר . 
ביום שלישי שעבר נתפס , במהלך מרדף נוסף , חשוד בגנבת רכב דיפלומטי . 
