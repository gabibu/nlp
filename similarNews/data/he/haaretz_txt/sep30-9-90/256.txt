צמרת צה"ל החליטה לחלק בקרוב מאוד מסכות גז לאוכלוסיית ישראל . החלטת המטה 
הכללי תואמת החלטה קודמת של ועדת השרים לענייני ביטחון . גורמים צבאיים אמרו 
כי המסכות תחולקנה לאוכלוסייה בהדרגה , על - פי תוכנית . הן תחולקנה לתושבים 
באמצעות מחסנים אזוריים של הג"א , ועל - פי רשימות . כל ראש משפחה יוכל 
להגיע למקום החלוקה ולקבל את המסכות לבני משפחתו . המסכות תישמרנה בבתים 
באריזות אטומות . גורמים צבאיים אמרו כי יש מסכות גז לכל האוכלוסייה בישראל , 
וכי צה"ל ערוך לחלקן מוקדם מן המתוכנן . הרמטכ"ל , רב - אלוף דן שומרון , 
אמר שלשום כי צה"ל ערוך לחלק את מסכות הגז הרבה לפני חודש דצמבר . לדבריו , 
לפני חצי שנה התקבלה החלטה לחלק את ערכות המגן מהמחסנים האזוריים לבתים . 
החלוקה , אמר רב - אלוף שומרון , תתבצע בלי כל קשר להתפתחויות במפרץ הפרסי 
ולפי התוכנית המקורית , רק במועד מוקדם יותר . 
