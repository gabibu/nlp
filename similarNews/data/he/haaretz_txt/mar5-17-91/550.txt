היום אמורה להתכנס ההנהלה הציבורית של פסטיבל ישראל ולהחליט אם לקיים את 
פסטיבל ישראל השנה . מועד הישיבה הזאת נקבע עוד בעיצומם של ימי מלחמת המפרץ , 
שבהם קשה היה להחליט על קיום אירוע , התלוי במידה כה רבה בלהקות ובאמנים 
המגיעים מחו"ל . המנהל האמנותי החדש , עמרי ניצן , סיפר בחודשים האחרונים 
שכל הלהקות והאמנים שבהם פגש ( והוא החליט , בצדק , לראות במו עיניו כל 
דבר לפני שהוא מחליט אם להביא אותו , וקפץ לחו"ל יותר מפעם אחת באחרונה ) 
, היו מוכנים להתחייב להגיע לפסטיבל בישראל אבל לא השנה . קודם זו היתה 
רק האינתיפאדה , אבל ככל שהתקרב מועד האולטימטום שקבע בוש לסדאם חוסיין , 
כך נעשו התשובות מהוססות יותר . כצפוי , להקות מארצות הגוש המזרחי לשעבר 
היו מוכנות לבוא , הרבה יותר מן הלהקות שבמערב - אירופה או בארה"ב . עם 
סיום הקרבות במפרץ יצאו ממשרד הפסטיבל מכתבים בהולים לכל הלהקות שהיו בהמתנה 
מאז פרוץ הקרבות . הכל תלוי כעת בתשובות שהגיעו למשרדי הפסטיבל בימים האחרונים ; 
לפיהן ימליצו מנהלי הפסטיבל אם לקיימו או אם לא . בינתיים נפלה החלטת שלמה 
המלך לגבי ניהול יחסי הציבור של הפסטיבל , אם יתקיים : האחריות תתחלק בין 
אלכס קוטאי לאורה לפידות , כשבן - ציון שירה ירכז את נושא הפרסום . שירה 
היה מעורב בהכנת חומר יחסי הציבור טרם ההחלטה . לא צריך להיות חכם גדול כדי 
להניח שהפסטיבל אכן יתקיים . זהו אירוע שחשיבותו גם ברצף קיומו . אם לשפוט 
לפי האירועים מחו"ל שכבר מתרגשים עלינו עד לפסטיבל , חלה הפשרה בפחדים של 
האמנים לבוא לארץ . בכל מקרה , יוכל המנהל האמנותי החדש של הפסטיבל להסביר 
שזה הפסטיבל שאפשר היה להכין בתנאים הקיימים . לכן אפשר במידה סבירה של ודאות 
להניח שממחר ייכנסו ההכנות לפסטיבל ישראל ( אמצע מאי עד ראשית יוני ) להילוך 
גבוה . 
