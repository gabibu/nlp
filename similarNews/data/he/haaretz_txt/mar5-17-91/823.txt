שגרירות גרמניה במוסקווה והקונסוליה הגרמנית בלנינגרד הנפיקו באחרונה ליהודים 
המבקשים להימלט מבריה"ם , אשרות כניסה לגרמניה . במחלקת העלייה של הסוכנות 
היהודית מסתמכים על מידע הנוקב במספר של 011 אשרות בשבוע . התופעה עוררה 
מורת רוח בחוגי הסוכנות היהודית , אשר חוששת שמא תיפגע רמתם של העולים לישראל , 
שכן בעלי ההשכלה האקדמית הפונים לגרמניה נהנים ככל הנראה מיתרון בטיפול 
בבקשות אשרה שלהם . שר החוץ דוד לוי העלה את העניין בשיחותיו עם נשיא גרמניה 
פון - וייצזקר והקנצלר הלמוט קוהל ותבע מהם " שלא לעודד הגירת יהודים מבריה"ם 
לגרמניה " ; הקנצלר הבטיח שלא להעניק " מעמד של פליטים " ליהודים אלה . 
כל יהודי הרוצה לעזוב את הגולה , חופשי לעלות לישראל ואין הוא נאלץ להופיע 
בתור פליט " בשום מקום . אולם ייעודה של ישראל לשמש מקלט לכל יהודי אינה 
נובעת מסמכות כלשהי שמסמיכה את ממשלת ישראל למנוע מיהודים לבקש מפלט בכל 
ארץ וגרמניה , חרף עברה , אינה יוצאת מכלל זה . תפקידה של ישראל , כמדינת 
היהודים , הוא לקבל כל יהודי כעולה . עיקרון זה אינו סותר את העיקרון של 
חופש ההגירה כזכות - יסוד של כל אדם . ממשלת ישראל פוגעת בזכות זו כשהיא 
מפצירה במנהיגי גרמניה שלא לפתוח את שערי ארצם ליהודים הבורחים מבריה"ם , 
אחוזי פחד מן המצב השורר שם . עובדה היא , כי בשנים האחרונות נכנסו ששת 
אלפים יהודים מבריה"ם כתיירים לתוך גרמניה , בעיקר לשטח הרפובליקה הדמוקרטית 
לשעבר . ממשלת בון , בעצה עם ראשי הממשלה של 51 המדינות המחוזיות , החליטה 
זה עתה להעניק לכולם את ההטבות הסוציאליות הנובעות ממעמדם כפליטים , לרבות 
הזכות להשתקע ברחבי גרמניה המאוחדת . עכשיו הונהגה , כאמצעי הגבלה , חובה 
של השגת אשרות כניסה ; אבל ההגבלה הזאת מלווה בהנחיה להנפיק אשרות למי שהוא 
יכול להוכיח כי הוא שייך " למעגל התרבות הגרמנית " , או שקרובי משפחתו כבר 
נמצאים בגרמניה , ולהתחשב גם בשיקולים הומניטריים . ממשלת בון , אשר תחילה 
רצתה לצמצם באופן דרסטי את זרם היהודים השתכנעה כי ההתחייבות ההיסטורית של 
גרמניה כלפי העם היהודי צריכה למנוע דווקא ממנה להנהיג " נומרוס קלאוזוס " 
כלפי יהודים . גרמניה היא האחרונה שיכולה להרשות לעצמה לשוב להפלות יהודים 
לעומת מהגרים אחרים . כמה משונה הוא להיווכח כי ממשלת ישראל היא אשר מנסה 
לשדל את גרמניה שלא להחזיק את שעריה פתוחים ליהודים אשר רוצים להציל את חייהם 
מהסכנות המאיימות עליהם בתוך בריה"ם . המצב גובל בגרוטסקה : ממשלת בון 
מוכנה לקלוט יהודים רוסיים , תוך הגבלות לא ממשיות ביותר , בעוד ששר החוץ 
של ישראל מנסה לשדלה שלא לפעול על פי צו מצפונה . יהודי בריה"ם מודעים לשואה 
לא פחות מדוד לוי , שמחה דיניץ ואורי גורדון ; ואם הם מפחדים מניאו - נאצים 
בגרמניה פחות מאשר מפאמיאט של הרוסים הלאומנים , זהו עניינם ובידיהם להחליט 
לאן להגר . ואשר לכוונה " להשיב ליושנה את עטרת יהדות אשכנז " מוטב להשאיר 
אותה בידי יו"ר הקהילה היהודית הקטנה בגרמניה , היינץ גלינסקי . אם יש 
לה תוחלת או אם היא רצוייה כלל לא מתפקידה של ממשלת ישראל לקבוע . עליה 
לקלוט את העולים המגיעים לישראל במאות אלפים , ועדיין היא מפגרת במילוי 
משימה זו . אסור לה להערים מכשול בדרכם של יהודים הרוצים לעזוב את בריה"ם , 
ובנסיבות של היום גם גרמניה אינה פסולה כיעד של בריחה והצלה . 
