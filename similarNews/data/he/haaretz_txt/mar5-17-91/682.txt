הלילה של סי - אן - אן , לאחר הצלחת הרשת בניהול מלחמת המפרץ , מנסים עכשיו 
להתעסק בשלום . ואפילו מצליחים להביא לשולחן עגול , ממש כך , שני ישראלים 
השר אהוד אולמרט וסגן השר בנימין נתניהו ומולם שני פלשתינאים , נציגי 
הזרם המתון באש"ף סעיד עריקאת מאוניברסיטת נגאח וחנאן אשראווי מאוניברסיטת 
ביר - זית . המראה כשלעצמו מרגש . והרי זו פעם ראשונה שישראלים בעלי תפקיד 
רשמי בממשלה הנוכחית , ונציגי אש"ף שאינם מסתירים את זהותם ומעמדם , נפגשים 
פנים אל פנים בדיון . אבל לאחר שההפתעה עוברת והיא עוברת מהר מדי התחושה 
הכללית היא של מבוכה , ודומה גם שכל הנוכחים נבוכים ומודעים מאוד לעצמם . 
אולמרט נצמד לנתניהו , כאילו היו השניים תאומים לא - נפרדים . שעה שאשראווי 
מעודדת בטפיחות כתף את עריקאת הנרגש , והבעת פניה המתעוותת בחיוך ציני כמו 
אומרת ולמה בעצם ציפית ? למעשה לא היינו עדים לדיאלוג של ממש , אלא להצגתן 
של עמדות מוכרות בעל - פה וכל אחד והפירוש שלו ל242 ו833 . אולמרט פחות 
מרשים ממה שציפיתי מבקש מו"ם ללא תנאים מוקדמים ; נתניהו הרהוט מכולם ובעל 
הניסיון חוזר להיסטוריה , ומאשים את הערבים שבמשך שבעים שנה , ולא רק מאז 
הכיבוש , הם מסרבים להכיר בזכויותיה של ישראל ומתנכלים לה ולקיומה . הצד 
הפלשתיני מבקש שטחים תמורת שלום , הכרה באש"ף כנציגם הבלעדי והשורה התחתונה : 
מדינה פלשתינית . המתדיינים , נרגשים ונסערים מעצם המעמד , נכנסים איש 
לדברי רעהו , עד שברעש ובהמולה קשה לשמוע מה נאמר מה גם שאיכות הקול והצילום 
גרועה במיוחד אולי רק בטלוויזיה שלי . המנחה גם היא נרגשת מאוד ואינה מצליחה 
להשתלט על המתדיינים , וגם אינה מתמצאת בהצגת שאלות הנובעות מן הדברים . 
אך עדיין היתה זו סיטואציה מרגשת ולא - מוכרת , שלא התרחשה עדיין לפני 
המצלמות ובפומבי . ומי יודע , אולי רשת סי - אן - אן , שניהלה את המלחמה 
בהצלחה רבה כל כך , תצליח במה שנכשלו אחרים לפניה , כלומר , להביא לדו - 
שיח ישראלי - פלשתיני . לאו דווקא מן הסיבות הנכונות , אלא בגלל התאווה 
הבלתי - נלאית ולעתים הלא - מרוסנת , לכותרות חדשות וסנסציוניות לבקרים , 
ולראשונות תמיד ובכל מחיר . אבל מה כל אלה לעומת התוצאות אם אכן יהיו 
כאלה ? 
