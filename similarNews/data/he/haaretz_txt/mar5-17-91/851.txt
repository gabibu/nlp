בלגראד ( ע"ר וע"ץ ) . נשיא סרביה , סלובודאן מילוסוויץ , אמר אתמול 
כי הרפובליקה של סרביה אינה מוכנה עוד לקבל את סמכות נשיאות הפדרציה של יוגוסלאוויה . 
מילוסוויץ , מנהיג הקומוניסטים , אמר גם בשידור טלוויזיה כי הוא מגייס 
שוטרים במילואים ומקים יחידות מיליציה נוספות בעקבות התפטרותו של נשיא יוגוסלאוויה 
שלשום . זאת התגובה הראשונה של מנהיג סרביה לאחר התפטרותו המפתיעה של הנשיא 
הקודם . " הנשיאות המשותפת לא קיימת עוד " , אמר נשיא סרביה . נשיא יוגוסלאוויה , 
בוריסאב יוביץ , קומוניסט סרבי שתמך בהצעות הצבא , התפטר ביום ששי . 
סגן הנשיא סטיפה מסיץ , קרואטי במוצאו , אמר כי יפעל כנשיא עד שיקבל באופן 
רשמי את התפקיד בחודש מאי בהתאם לשיטת הרוטציה הנהוגה במדינה . מוסד הנשיאות 
של יוגוסלאוויה מאחד את נציגי שש הרפובליקות המרכיבות את הפדראציה היוגוסלאווית 
ושל שני מחוזות עצמאיים , ונשיא יוגוסלאוויה מתמנה לשנה מקרב חברי הנשיאות 
לפי הסכם רוטציה שנקבע מראש . יחידות של טנקים נעות לעבר בלגראד , דיפלומטים 
מערביים מעריכים כי קיים איום ממשי של התערבות צבאית כדי לשלוט במצב ביוגוסלאוויה . 
גם הרפובליקה של קרואטיה הודיעה אתמול כי הכריזה כוננות בקרב כוחות המשטרה 
והמילואים שלה , שעות אחדות לאחר שנשיא יוגוסלאוויה התפטר . קרואטיה , 
החוששת מעימות עם הצבא היוגוסלאווי , הזהירה באותה הזדמנות מפני מלחמת 
אזרחים . בניסיון להרגיע את הרוחות הודיעה ממשלת יוגוסלאוויה , זמן קצר 
לאחר ההתפטרות , כי הדרך היחידה לפתרון בעיותיה הכלכליות והפוליטיות של 
המדינה היא ברפורמות שקטות וכי היא שוללת את השימוש בכוח . פקיד בכיר מהמפלגה 
השלטת בקרואטיה , מפלגת האיחוד הדמוקרטי הקרואטי , אמר אתמול כי יחידות 
משטרה שומרות על בניינים חשובים ברפובליקה , מאז שהצבא נכשל בניסיונו לכפות 
אמצעי חירום ביום ששי . עיתונאים מקומיים בבירה זאגרב אמרו כי יחידות הוצבו 
מול תחנות הרדיו והטלוויזיה ומול בניין הדואר העיקרי , אך תושבים מדווחים 
כי האווירה בעיר עדיין רגועה . 
