הייתי מעדיפה שתעשיית היחצ"נות שליד המו"לות הישראלית תירגע , ושהמו"לים 
יפסיקו לחקות את מנחם פרי . אבל אין מנוס מסיפורי הצבע המרוחים והמהבילים 
ומהשתפכויות הנפש של כתבות למיניהן . כך זוכה אילנה ברנשטיין , שזה ספרה 
הראשון , למין שידוך רוחני מרומז עם עורך ההוצאה החדשה של עם - עובד , 
משה רון , ותשומת - הלב מוסטת מן הספר עצמו לסיפור הנושא אופי מפוברק על 
מערכת יחסים בין סופרת צעירה ובין עורך גרוש , על משקל יהודית קצירמנחם 
פרי . אני מצדי הייתי מעדיפה שלא לדעת פרטים אינטימיים אלה ואחרים על הסופרת . 
מה גם שרומן ראשון עשוי להוות בעיה , ובמיוחד במקרה זה . משום - מה , 
כשקראתי בספר חשתי כאילו קראה אילנה ברנשטיין את " המחברת הגדולה " , ספרה 
של הסופרת ההונגרית אגתה כריסטוף , והושפעה מן האלימות האכזרית , המנוכרת 
והנקייה מכל רגשנות , שבראיית עולמה ובסגנונה . אלא שאם קראה גם את הרומן 
השני של אותה מספרת , " ההוכחה " , היתה אולי מגלה עד כמה עלול סגנון זה 
להכשיל וכמה קצר אורך - הנשימה שלו . ברנשטיין מספרת סיפור של נטישה . נטישת 
אם את בתה בילדותה . כך היא מפתחת מערכת של יחסי אם - בת , שהיא על פי 
הרוב פרשת יחסים סבוכה ומסוכסכת . האם הנוטשת היא זעפיה , והבת נקראת 
בשם נמליה . שמות מוזרים ולא מקריים , אם כי איני חושבת שהם הכרחיים . 
מה גם שברנשטיין , בספרה הראשון , היא סופרת מודעת מאוד לעצמה ולכתיבתה . 
ומודעות זו מורגשת עד למאוד , לטוב ולרע . ברקעו של הסיפור כפר ישראלי 
מאוד בקרבת בית - חנן , שבו דולק פנס רחוב אחד ויחיד , משהו מאווירתה של 
פרובינציה ישראלית . יש בכפר גם פונדק שאותו מנהל אלישע האילם , אחיה של 
זעפיה ודודה האהוב של נמליה , הגבר היחיד בכפר בעיניה , שלאילמות שלו יש 
כמובן גם משמעות סמלית . נמליה הילדה נשארת ברשות אביה , שגם אולי אינו 
אביה , " אבל אבא נכנס לחדר ולא הייתי עוד יתומה " . וזו אשליה אחת מני 
רבות . זה סיפורה של נמליה כפי שהוא מסופר מבעד לעיניה של ילדה יוצאת - דופן , 
מוכשרת , זנוחה , יפה ואלימה . חלקו הראשון של הספר כתוב בסגנון מנוכר , 
רזה , מינימליסטי , שמציינת אותו גרמיות אלימה , והוא נטול כל רגשנות 
במופגן . נמליה הופכת ילדה בעייתית , ובעייתיות זו מוצאת ביטוי בקקי - 
שלשול שאין לה שליטה עליו , שוודאי יש לו גם בסיס פסיכולוגי . אלא שהאובססיוויות 
של המספרת לתופעה זו , שגם היא לובשת אופי סמלי , וההגזמות בתיאורים , 
אין בהם כדי להועיל לאפקטיוויות של הסיפור . אדרבה . לי לפחות נמאס העניין 
לגמרי . כך , על אף שאמה זנחה אותה למען אהבתה לברוניסלב " היא רצתה שברוניסלב 
ייגע בה . שלא יפסיק לגעת בה . שיגיד שהכל בסדר . שאין לה מה לדאוג . 
שאהבתם כנה . שחייו אינם חיים בלעדיה . שאהבתם שונה , ובעיקר שהיא אפשרית . 
אבל ברוניסלב רצה שתבוא בכוחות עצמה . שתתמודד עם הכאב " הופכת האם למושא 
חלומותיה בהקיץ ולהערצתה של נמליה , והיא מעניקה לאם ולסוסה תרצה , שהאם 
ברחה אתה , ממדים אגדיים - מיתיים המשליכים גם עליה . היא הופכת בדמיונה 
ל"מלכת הלילה , הלובשת גלימה שחורה והולכת לקחת את הילקוט . והכוכבים של 
הגלימה נוצצים גם ביום " . ואכן , הפרקים על ימי ילדותה של נמליה בכפר מבטיחים 
בסגנונם המתומצת , המתאכזר , ובראייה הקרה - צלולה בוטה של המספרת . אבל 
בחלקו השני של הספר , הן הסיפור והן הסגנון מאבדים ממשמעותם ומאמינותם . 
וההתאכזרות בעלת הקווים חדים - בוטים מתרככת , וגם אין היא תואמת עוד את 
השתלשלות העניינים . הדודה רות , אחות אמה , פורשת את חסותה על נמליה 
ולוקחת אותה לביתה התל - אביבי , ובינה לבין נמליה נוצרת פרשת שיש בה אלמנטים 
ארוטיים , שבה משחקים הציצים הגדולים של הדודה תפקיד . דודה רות מוצאת 
לעצמה גם חתן עשיר בדמותו של מקס האמריקאי . נמליה מתבגרת , יש לה מאהבים , 
והיא פותחת מלון . היא מוצאת לעצמה בעל חסר זהות של ממש ונולדת לה בת . 
בעצם , נמליה אמורה להיות בחיפוש אחר זהות נשית כאובה ומורכבת ממש כמו 
בפאזל . והיא , אכן , מוצאת זהות נשית פגומה שצל הנטישה מעיב עליה ומכוון 
אותה . אבל כאישה צעירה היא הרבה פחות מסקרנת ומעניינת מן הילדה שהיתה . 
ביחסיה עם גברים שאינם דמויות של ממש בספר , ואין הם קיימים כיצורי אנוש 
אלא כמשהו להיאחז בו לתקופות זמן קצרות ולשנוא אותו לאחר מכן , בולטת נכות 
רגשית . יש לה גם דעה מאוד ישירה וחד - משמעית על יחסי נשים - גברים . 
" כשנושא אדם אישה , יתחייב לה בעשרה דברים . והעשרה , שלושה מהם מן 
התורה , ואלו הם , שארה כסותה ועונתה . שארה אלו מזונותיה . כסותה כמשמעה , 
לבוא אליה כדרך כל הארץ . זה מתחייב מעצם ברית הנישואים , ואין על מה 
להתווכח . אבל לא כל הגברים יודעים את החובות שלהם " . הנכות הרגשית גם קיימת 
ביחסה לבתה התינוקת . גם כאן דומה שהיא מנסה להעניק לאמיתות פסיכולוגיות 
ממד ספרותי , כפי שעשתה בחלקו הראשון של הספר , ושם הצליחה במידה מסוימת , 
בשעה שחלקו השני , גם מבחינה תמטית וסגנונית , הופך בנאלי ומשעמם . נמליה 
מוצאת לקראת סיום גם את אמה האבודה בקמברידג , כשהיא נשואה לאותו ברוניסלב 
מסתורי , וזו אומרת לה כמצופה : " אל תתעקשי . לא תמצאי כאן את מה שאת 
מחפשת " . ועכשיו היא תישאר בניגוד לכל הסיפורים עם סוף שמח , עם עצמה , 
ועם משהו פתור בצורה מאוד לא משכנעת . 
