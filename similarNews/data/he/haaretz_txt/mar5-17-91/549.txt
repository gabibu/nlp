הצלחתו של סרט זה נובעת מהעובדה שאין הוא נרתע מצביונו הרכילותי של הסיפור . 
הוא משתמש בו בדרכים שנונות ומשועשעות למדי , וקובע לגביו יחס מתוחכם ומשתנה 
לכל אורכו . קארי פישר היא בתם של דבי ריינולדס ואדי פישר , צמד כוכבים 
שהפכו בשנות החמישים סמל של כל מה שהוא צעיר , רומנטי ומאוהב באמריקה . 
מאוחר יותר פרצה שערורייה כאשר אליזבת טיילור , חברתה הטובה של ריינולדס , 
" גנבה " לה את בעלה אדי פישר , כדי לזנוח אותו מאוחר יותר למען ריצרד 
ברטון . קארי היא תוצר ישיר של מיתולוגיה זו ; אשה צעירה וחריפת לשון , 
שהפכה לשחקנית ( ראשית בטרילוגיה של " מלחמת הכוכבים " , משנה בסרטים 
כמו " כשהארי פוגש את סאלי " ) וכתבה ספר קומי ועוקצני על מערכת היחסים 
שבין כוכבת עבר אלכוהוליסטית , ובתה , שחקנית אף היא , מכורה לסמים . 
הספר זכה להצלחה עצומה . לעומת סרטים כמו " אמא יקרה " , שניסה להביא 
" סיפור מהחיים ההוליוודיים " או " שדרות סאנסט " שכולו המצאה אירונית 
ואכזרית על חשבונה של הוליווד , מנסה הבמאי מייק ניקולס , בעזרתה של פישר 
שכתבה את התסריט , לחבר בין שתי הנטיות . הוא מצליח בצורה מרשימה : סרטו 
מבדר , משעשע ומצליח לעשות זאת באנרגיה הוליוודית אותנטית . כיוון זה בא 
לידי ביטוי , בין השאר , בבחירת השחקנים : שרלי מקליין , בת דורה של 
ריינולדס , מגלמת את דמותה של האם . היא יודעת בדיוק מה היא עושה . כל 
הופעתה היא מצבור של גסטות יציגות , שיאים דרמטיים ורגעים בהם היא הופכת 
את עצמה לספקטקל : היא צועקת , גועשת ואפילו מבצעת את שירו הנודע של סטיפן 
סונדהיים " אני עדיין כאן " מתוך המחזמר " פוליז " , המנון לכל הכוכבות 
ששרדו . מולה מציב ניקולס את מריל סטריף , כוכבת שלכאורה מייצגת הוליווד 
אחרת וסגנון אחר , למרות ששתיהן הן כוכבות שאוהבות להתחפש . זהו , מבחינות 
רבות , תפקידה הטוב ביותר של סטריף , שמחזיר לה משהו מהחיונות והאנרגיה 
הקומית והאמריקאית כל כך שהיו לה בסרטיה הראשונים . בהופעתה היא מייצגת נשיות , 
שהיא די נדירה על הבד . נעים לראות אותה . יש תחושה של אמינות במראה שלה 
ובגוף שלה . נדמה שהיא עצמה נהנית מעבודתה כאן , ומצליחה להדביק גם אותנו . 
השיא הוא בקטעים המוסיקליים ( כן , סטריף שרה בסרט ועושה את זה סימפטי 
ביותר ) ואנו נענים לעובדה שהסרט כולו , עלילתו ושחקניו , הם " שואו 
ביזנס " מוחלט , שמתייחס לעצמו באירוניה לא קטנה . זהו סרט על הדרמטי ועל 
האקסהיביציוניסטי , ועל העובדה שהוליווד והקולנוע שלה הם במהותם כאלה . 
כאלה הם גם המיתוסים שנבנים סביב להם . הכל הוא שואו : גם סצינה בה מופיעה 
מקליין ללא איפור וללא פיאה , ונראית לפתע כזקנה קטנה ופאתטית . נדמה שמקליין 
נהנית בסצינה זו מהתעוזה המתלווה לחושפנות מעין זו , וגם מודעת לעובדה שזו 
כמעט פרודיה קיצונית על אותן שחקניות שזכו בתהילה ואוסקרים כאשר " העזו " 
להציג את עצמן קשישות או מכוערות ממה שהן על הבד . ניקולס משתמש בסיפורה 
של הבת המנסה להיגמל מסמים בבית אמה כוכבת העבר , כדי לחבר בין כל המיתוסים 
האפשריים מסרטים שעסקו בהוליווד . ממלודרמות על יחסי אמהות ובנותיהן ( 
" חיקוי לחיים " , למשל . אין זה מקרה שגואן קריפורד ולנה טרנר , שהיו 
להן צרות לא קטנות עם בנותיהן , מוזכרות בסרט באופן משעשע ביותר ) , קומדיות 
רומנטיות וכן הלאה , כדי ליצור מוצר בידורי שיש בו משהו מהצביון שעל גבול 
הקיטש וקפם " שהיה בהוליווד של פעם . הוא משלב בסרט שחקנים כמו גין הקמן 
וריצרד דרייפוס שמקשרים בין המיתוס והמציאות . הוא מעניק לכל מין כיעור 
ויזואלי , בעזרת הצלם הגרמני המעולה מיכאל באלהאוס ( שעבד הרבה עם פאסבינדר , 
ובאמריקה עם סקורסזי ) , שאמור להעביר לנו את תמציתה של קליפורניה כמקום 
גיאוגרפי וכיישות תרבותית . התוצאה היא וולגארית , סנסציונית ומשעשעת ביותר . 
סרט אמריקאי כדי לסיים את כל הסרטים האמריקאים . זהו מוצר שלא מתבייש להיות 
מוצר , וניזון מהאנרגיה של עצמו . 
