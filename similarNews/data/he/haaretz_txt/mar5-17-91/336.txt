איש רשע . אין מלה אחרת . על גבם השח של ילדים פגועים ואומללים הוא מבקש 
להאדיר את צדיקותו . יימקו הילדים בבתיהם , ייהרסו משפחות שלמות , ובלבד 
שהאיש המדושן הזה יוכל לטפוח בהנאה על כרסו ולספר כי הציל עוד כמה נשמות 
אומללות מציפורניהן האכזריות של נזירות , חסידות אומות - העולם במלוא מובן 
המלה , שחייהן קודש לעזרת הזולת . " מיסיון " , הוא מכנה אותן , " גונבי 
נפשות " . אולי הוא יודע על מה הוא מדבר . אולי נדמה לו כי הנזירות הצדיקות 
ההן מפעילות גם הן את הטכניקה שמפעילים המחזירים בתשובה החרדיים . ואלה , 
המיסיונרים החרדיים , טובים מאוד בהחזרת הורים בתשובה באמצעות טיפול מסור 
ואוהב בילדים ובמשפחות פגועות ( ועל הטיפול המסור הזה יבואו על הברכה ) 
. כבוד סגן - השר , סמל ומופת למלוא סיאובה של היהדות הפוליטית , כבר 
אינו מסוגל להבין עזרה לשמה , שלא על - מנת לקבל פרס גשמי ושלא על - מנת 
לצוד נפשות . מידת החסד מתה בלבו . הוא הותיר אותה , את המידה הזאת שהיתה 
פעם תפארתה של היהדות , בידיהם של המנזרים . אוי לבושה . ואפילו נניח שאכן 
מזימה מיסיונרית אפלה מסתתרת מאחורי מעשי הצדקה הללו , מה נאמר להורים ? 
במה נלמדם כי טובה היהדות מן הערלות ? בציטוטים נרחבים מראיונותיו של הרב 
פרוש על שנתו הנודדת ? בניסיון לשכנעם כי טובה דת האמת המשלימה עם מאות 
מוכי - גורל שחייהם גיהנום , על דת השקר שכמה ממאמיניה הקדישו את חייהם 
כדי להאיר מעט את חשכת הגיהנום הזה ? בהסברים כי עדיף שכבוד סגן - השר יישן 
בשקט , על שכמה נזירות יזכו לעשות את מה שנדמה להם שציווה עליהן ישו הנוצרי ? 
שהגיהנום בעולם הזה הוא רק פרוזדור לקראת גן - עדן בעולם הבא ? איך נמכור 
להם את היהדות , כאשר נציגה עלי - אדמות הוא הרב פרוש ? וכך , כבדרך - 
אגב , הוא המציא נוסח חדש לכלל יהודי עתיק , אותו כלל הקובע כי רק שלושה 
הם הדברים שהם בחזקת " ייהרג ובל יעבור " ; שפיכות דמים , גילוי עריות 
ועבודה זרה . במילונו של סגן - השר פרוש השתבש העניין . במילונו של סגן - 
השר כתוב כנראה : " יהרוג ובל יעבור " . הוא מוכן לעשות את חייהם של האומללים 
לאומללים עוד יותר , לגזור עליהם גורל שלעתים אולי הוא מר ממוות , ובלבד 
שחלילה לא יזכו ללטיפה מידה הרכה של יד נוצרית . תמהני מה היה כבוד סגן - 
השר אומר לילדים שהוסתרו פעם במנזרים באירופה כדי להינצל מן המוות . האם 
גם שם הוא היה מבקש להציל את נשמות הילדים מציפורני הנזירות והמיסיון ? אבל 
הרי כבוד סגן - השר לא דואג לילדים . הוא דואג לנשמתו הוא . שהרי גם הוא , 
כמו כולנו , בא מטיפה סרוחה , וגם הוא , כמו כולנו , עתיד ליתן דין 
וחשבון לפני בורא עולם , וכבוד סגן - השר משוכנע שהאל שלו ישאל אותו למה 
הוא לא עקר את הילדים האומללים מתוך חלקת האלוהים האחרים הקטנה שמצאו באותם 
שני מנזרים . כבוד סגן - השר אולי ישמח להיזכר בצמד סיפורים חסידיים קטנים , 
המובאים כאן כדי להיזכר בערגה בימים הרחוקים שבהם לא היתה היהדות בצלמו 
ובדמותו של הרב פרוש . ר יחיאל מיכל מזלוטשוב אמר פעם לחסידיו : " כשם 
שיצר הרע מסית את האדם לחטוא , כך הוא גם מנסה להסית את האדם שיהיה צדיק 
יותר מדי " . האמירה השנייה מיוחסת לר יעקוב יצחק , " החוזה " מלובלין , 
ונדמה כי לנגד עיניו ממש עמד כבוד סגן - השר באומרו את אשר אמר . וכך הוא 
אמר : " אוהב אני את הרשע , שהוא רשע , יותר מאשר את הצדיק החושב שהוא 
צדיק . ועל הרשעים הרואים עצמם צדיקים נאמר : אפילו על פתחו של גיהנום 
אינם חוזרים בתשובה . ולמה ? כי בטוחים הם שמוליכים אותם לגיהנום כדי שיגאלו 
את הנשמות השרויות שם " . . . 
