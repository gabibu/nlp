למרות דברי ההרגעה של בייקר על שאין בכוונתו לכפות הסדר על ישראל , קיימת 
סכנה שבשיכרון הניצחון העובר עתה על אמריקה , ייסחף הממשל לסמן את ישראל 
כמטרה הבאה להכניעה בכוח . אני כותב מלים אלו לא מפני שאינני חושב שנוצרו 
תנאים נוחים יותר לשים קץ לסכסוך הישראלי - ערבי , אלא מתוך חשש שהממשל 
יפעיל על ישראל את שיטות האולטימטום שהפעיל נגד עיראק , ובכך ישיג ההיפך 
מהסדרי השלום הדרושים וינחית מכה קשה על רוחה של ישראל ועל ביטחונה . המלחמה 
הזאת , שהיתה בהיקפה הגדולה ביותר מאז מלחמת העולם השנייה , לא פרצה בגלל 
הבעיה הפלשתינית אלא בגלל שמדינה ערבית אחת כבשה מדינה ערבית אחרת ואיימה 
על ריבונותן ועל משטריהן של מדינות ערביות נוספות . הפלשתינאים תפסו עליה 
טרמף מתוך שהאמינו כי ארה"ב תוכה שוק על ירך ובהזדמנות זו תעלה מחצית ישראל 
באש , כאיומו של סדאם . לבעלות בריתה הערביות של ארה"ב אין סיבה מיוחדת 
לחלק פרסים למנהיגות הפלשתינית שהתייצבה נגדן . הן חייבות תודה לארה"ב על 
שבאה לעזרתן , ולא להיפך . ואין סיבה למהר ולהפוך את ישראל לתשלום תמורת 
ה"טובה " שהערבים הסכימו לקבל מארצות - הברית כשזו יצאה לעשות את מלחמתן . 
" סדר אזורי חדש " אכן מתבקש . אך גיימס בייקר עשוי לגלות במסעו הקרוב 
שהמלחמה היתה משחק ילדים לעומת מלאכת " הסדר החדש " שבכוונת הממשל להשליט 
באזור . הדבר הטוב ביותר שקרה באזורנו הוא שהודבר הגורם הכוחני ( עיראק ) 
לטובת הגורם הדבק בפתרון הבעיות בדרך מדינית ( מובארק ) . סוריה , שהיוותה 
איום רציני על ישראל , איבדה את הגיבוי הצבאי שבנתה עליו במקרה של עימות 
עם ישראל , ובכך הצטרפה למחנה " הבחורים הטובים " . אל האזור " הצטרף " 
גורם חדש הלא היא טורקיה העשויה לתרום רבות בכיוון המתינות והשפיות . 
תיאורטית , לפחות , נפתח סדק בשמים למזרח - תיכון יותר שפוי ויותר יציב . 
למרות נתוני פתיחה טובים אלה , ניצבים הרבה סימני שאלה והרבה מוקשים בדרך 
לסדר האזורי החדש . בראש וראשונה אין אנו יודעים עדיין מה יתפתח בעיראק . 
היישאר סדאם או יודח ? ואילו תהפוכות תעבור מדינה זו בעקבות המפלה , מי 
ישלוט בה ואיזה מין יצור יצא ממנה בסוף התהליך ? היקרה בה מה שקרה בלבנון 
אחרי מלחמת של"ג : התעוררות הכוחות השיעים הרדומים בעידוד איראן ? צריך 
גם לראות מה תעשה המפלה הנוראה של " הצבא הרביעי בגודלו בעולם " בטווח 
הקרוב והרחוק ברחוב הערבי . האם תגביר את התסיסה של הפונדמנטליזם האיסלמי 
ואיפה ובאיזו צורה תפרוץ הלבה הרותחת תחת פני השטח . איך יתקבלו , והאם 
בכלל יתקבלו , שינויי מבנה בכיוון הדמוקרטיזציה בכוויית ובסעודיה מדינות 
שנשלטו מאז ומתמיד ללא מצרים על ידי שליטים אוליגרכיים ? מה יקרה בירדן ? 
מה יקרה באש"ף היוסיף לשלוט בו ערפאת , או תהיה שם מהפכת חצר ונראה פנים 
חדשות בהנהגה ? בים זה של בעיות , קיימת גם בעיה של ישראל שיש בה ממשלה 
בעלת רוב מוצק שאינה מוכנה לדבר שלום אם הוא כרוך בוויתור על שטחי יהודה 
ושומרון . ישראל היתה אמנם קורבן צדדי של המלחמה הזאת , אך הסקאדים שנפלו 
בה לא במהרה יישכחו . תושביה עברו טראומה שיחלוף זמן עד שיתברר מה שעשתה 
לנשמת האומה . האם טראומה זו תגביר את תסביך מצדה ותגביר את התמיכה בממשלה 
בעלת מדיניות נוקשה כלפי הפלשתינאים , או אולי תפקח דווקא עיני רבים לראות 
שאין דרך לביטחון זולת ויתורים טריטוריאליים למען השלום ? במצב חדש זה טראומות 
ואי - ודאויות בכל האזור הדעת נותנת שארה"ב תכלכל צעדיה בזהירות מרבית ובאיזון 
הנכון . שלא תקדים את המאוחר למוקדם , אלא שתעקוב אחרי השפעות והשלכות 
מעורבותה הצבאית המאסיווית ותעודד את כל הצדדים לכיוון המתינות , ההידברות , 
הפשרה , לפי קצב ההתפתחויות ובדרך מקבילית . אם מכל הבעיות התלויות ועומדות 
כתוצאה מהמלחמה , יבחר הממשל להתחיל את " טיפול המחץ רק בישראל הוא יגלה 
שבתוך זמן קצר יתחפרו כל הצדדים , ערבים וישראלים , בעמדותיהם הנוקשות 
והקיצוניות . תבורך אמריקה על רצונה הטוב לעזור לנו לעזור לעצמנו אך לאט 
לאט , גים . החיפזון הוא מהשטן . 
