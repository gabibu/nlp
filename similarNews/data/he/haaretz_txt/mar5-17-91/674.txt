המשפט המחוזי בירושלים הסתיים משפטם של 51 מתושבי קרית - ארבע , שהועמדו 
לדין בגין התפרצות מאורגנת למחנה הפליטים דהיישה הסמוך לבית לחם , ירי בלתי - 
מבוקר בכינון ישיר , הכאת חיילים והאשמות נוספות . 21 מהנאשמים הורשעו בחלק 
מן העבירות ונידונו למאסר של בין חודש לארבעה חודשים או לעבודות שירות . 
על הנאשמים הגן ח"ך מהתחייה , עו"ד אליקים העצני . התקרית שזכתה אז לחשיפה 
תקשורתית רחבה , אירעה ב6 ביוני 78 , כחצי שנה לפני פרוץ האינתיפאדה . 
קבוצה מאנשי קרית ארבע , ביניהם ראש המועצה המקומית צבי קצובר , וראש המועצה 
הדתית , עמרם יפרח , יצאה להפגין מול מחנה דהיישה לאחר שיום קודם לכן נפצעה 
תושבת הקריה עפרה קוך מיידוי אבנים , כשנסעה בכביש חברון - ירושלים , העובר 
בסמוך למחנה . ההפגנה התפתחה לתקרית אלימה , שבה נזרקו אבנים על המתנחלים 
מתוך המחנה והם נכנסו לתוכו תוך ירי לא מבוקר והתנהגות אלימה . חיילי צה"ל 
שהגיעו למקום וניסו להתערב , הוכו לטענתם , ונדחפו הצידה בידי המתנחלים 
הזועמים . אלוף פיקוד המרכז דאז , עמרם מצנע , כינה אחר כך את האירוע " מעשה 
נבלה ופוגרום " , הצהרה שגרמה לסערת רוחות ביישוב היהודי בגדה ולקריאות לפטרו . 
במשפטם טענו המתנחלים שהיו מעורבים בתקרית כי לא התכוונו לבצע פעולת תגמול 
נגד תושבי דהיישה או לפרוע בהם . הם הכחישו כי פרצו למחנה , ירו ופגעו 
בתושבים , וטענו כי הם הותקפו בידי תושבי המחנה במטחי אבנים וסלעים , כאשר 
עמדו על הכביש בהפגנה לגיטימית נגד חוסר הביטחון בדרכים . הם גם הכחישו 
את הטענה כי היכו חיילים . בית - המשפט קבע כי " היתה זו הפגנה ספונטנית 
שהפכה אלימה עקב ידויי אבנים מהמחנה לעבר המפגינים , שסיכנו את חיי המפגינים " . 
השופט המחוזי , יעקב צמח , זיכה כליל שלושה מתוך 51 הנאשמים ואמר כי " לא 
היתה הצדקה מלאה להגשת כתב אישום כה חמור וכה גורף נגד כל הנאשמים " . השופט 
קיבל את טענות התביעה כי המתנחלים ירו בתוך המחנה אך הוסיף : " הייתי אומר 
שהם ירו בזווית די גבוהה . הוא קבע כי אין ראיות על פגיעה בתוך הבתים וכי 
החיילים עצמם ירו לתוך המחנה , בהוראת המג"ד שהיה במקום , כדי לפזר את 
מיידי האבנים . עוד קבע השופט , כי אין הוכחה שהמתנחלים באו כדי לבצע מסע 
עונשין שתכננו מראש . לגבי תקיפת החיילים , מצא השופט כי היו דחיפות וחילופי 
דברים חריפים , " כמקובל בהפגנות רבות " . יו"ר מרכז " עובדה " בחברון , 
אהרון דומב , פנה אתמול במכתבים לאישי ציבור וטען כי " העבירות שבהן הורשעו 
הנאשמים והעונשים הקלים יחסית של השופט מאשרים כי היתה הגזמה בתיאוריהם של 
מפקדי צה"ל את התקרית ובכתבי האישום החמורים שהגישה המדינה נגד המעורבים 
בה , וכי נעשה עוול לתושבי הקריה בלינץ הציבורי שנעשה להם , טען דומב . 
