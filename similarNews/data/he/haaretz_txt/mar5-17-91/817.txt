קהילת המודיעין , בעולם ובישראל , היא בעיקרו של דבר גוף " משרת " : תפקידו 
להעמיד לרשות מקבלי ההחלטות , בכל הדרגים , את הנתונים הדרושים להם לצורך 
החלטותיהם . האופי , התוכן והפירוט של נתונים אלה משתנים בהתאם לקברניט , 
בהתאם למקבל ההחלטות הצבאי או המדיני , ובעיקר בהתאם לאופיין של הבעיות 
המציקות להם . הנתונים המבוקשים אינם מצויים " על המדף " . אי אפשר ללכת 
לחנות הכלבו ולבקש את הסחורה . הם תוצאה של מאמץ איסופי מיוחד , החייב 
על פי רוב להתמודד עם כוונה ברורה של היריב להסתיר מידע ולהטעות בדרכים שונות 
את מבקשי המידע . קהילת המודיעין מרכזת את המאמץ האיסופי שלה בהתאם לצי"ח : 
" ציון הידיעות החיוניות " . אמרנו כבר כי המודיעין בא לשרת את תהליך קבלת 
ההחלטות ; ומכאן שהצי"ח הוא הגדרת השאלות אשר מתן התשובה עליהן נועדה לאפשר 
את ההחלטה השקולה והנכונה . מלת קסם זו צי"ח היא המפתח לכל היתר : את 
ה"סחורה " המודיעינית המסופקת ניתן לבדוק רק תוך השוואתה ל"סל הקניות " 
המקורי , כפי שהתבטא בצי"ח . וטיב המידע המודיעיני בין אם אלה נתונים 
גולמיים או שאלו הן הערכות מחקריות נמדד רק תוך הצגתו אל מול הצרכים שבוטאו 
בצי"ח . המודיעין איננו יכול לבנות לעצמו מאגרי מידע אין - סופיים . המשאבים 
העומדים לרשותו לעולם יהיו מוגבלים , ונדרשת החלטה אכזרית כדי לרכז את המאמץ . 
החלטה זו היא אכזרית במיוחד , כיוון שבכל מקרה של טעות בתכנון המאמץ המודיעיני 
אין אפשרות להטיל משימה חדשה ולצפות מן המודיעין לתשובה מיידית . בניית 
מאמץ איסופי במקום שלא הוכנה מראש התשתית האיסופית , תדרוש הרבה זמן , 
לפחות חודשים , ועל פי רוב אף שנים . אנו לומדים ומלמדים בספרים כי את הצי"ח 
ראוי שיגדיר מקבל ההחלטות בעצמו . הוא , יותר מכל אחד אחר , יודע את הבעיות 
המעסיקות אותו , ומכאן שעליו גם לנסח אילו ידיעות ברצונו לקבל . המפקד 
הצבאי נוהג על פי רוב לעשות זאת . במקום שעומד קמ"ן ( קצין מודיעין ) 
לרשות המפקד , נוהגים מפקדים אלה לתבוע את המודיעין הדרוש להם ולנסח בבהירות 
את הצי"ח . לא כן הדבר משמגיעים לדרגים המדיניים , שם אין הדברים נעשים 
כך במרבית המקרים . ושוב , ראוי להסביר בוודאי שנשאלות שאלות על - ידי 
הדרג המדיני , אלא ששאלות אלו אינן מגדירות " צי"ח " , הן אינן מהוות את 
הבסיס לתוכנית העבודה המודיעינית . אלו הן שאלות שהמודיעין מנסה להשיב עליהן 
ממאגרי המידע שבנה . אין למודיעין הזמן להיערך לקראתו בעזרת תוכנית איסוף 
מודיעינית . כך נאלצת קהילת המודיעין לבנות את הצי"ח בעצמה ולעצמה . היא 
זו שמנסה לנחש מה הן השאלות המעניינות את הקברניט המדיני ומה הן הבעיות שעמהן 
יצטרך להתמודד . מכאן נובע , שמחדל מודיעיני איננו " כל המידע על היריב 
שאותו לא ידע המודיעין " ; מחדל הוא רק מה המידע שנמצא חסר על פי הצי"ח שהוגדר 
למודיעין . מי שלא הגדיר כצי"ח " כוונות התקפיות עיראקיות כנגד כוויית " , 
אל יבוא להלין לאחר מכן כי המודיעין " הופתע " ולא ידע מראש על הפלישה 
העיראקית . אם הצי"ח היה " כוונות עיראקיות לשגר כוחות משלוח שיצטרפו למלחמה 
נגד ישראל " , אזי יהיה מחדל רק אם המודיעין ייכשל במתן התרעה במועד בשאלה 
זו . ואגב , צדק לדעתי מי שלא כלל בצי"ח הישראלי את " כוונותיה של עיראק 
כלפי כוויית " . וכי מה נדרשה ישראל לעשות בהקשר זה ? כלום היה זה " קו 
אדום " ישראלי שאסור היה לעיראק לחצותו ? לא אתפלא גם , אם שאלה מעין 
זו לא הוצגה אף כצי"ח שנקבע לקהילת המודיעין האמריקאית . הבה ניטול את " המחדל " 
האחר המחדל בתחום טילי הקרקע - קרקע העיראקיים ואיומם על ישראל . אין ספק 
כי נושא זה הופיע בצי"ח לקהילת המודיעין וכי זו גם עשתה כמיטב יכולתה כדי 
להשיב עליו : ישראל ידעה על קיום טילי קרקע - קרקע עיראקיים לסוגיהם : טיל 
הסקאד הרגיל , טילי האל - חוסיין וטילי האל - עבאס . איננו יודעים מה נרשם 
בספרי המודיעין בשאלה זו , אולם אם דו"ח של המרכז למחקרים אסטרטגיים ידע 
לספר על לא פחות מ05 משגרי טילים , יש להניח כי לרשות המודיעין עמד לפחות 
אותו מידע . לא היתה לרשות המודיעין תשובה חד - משמעית אם הצליחו העיראקים 
לצייד את טיליהם המשופרים בראש קרב כימי . אין בידינו תשובה מוסמכת לשאלה 
זו גם לאחר שכבר הסתיימה המלחמה . אפשר שעיראק טרם הגיעה להצלחה הטכנולוגית 
בתחום זה , ואפשר כי ראשים כאלה כבר עומדים לרשותה ואי - הפעלתם במלחמה 
נבעה משיקולים אחרים . נדרשות בהקשר זה שלוש הבהרות : א . הרבה יותר קל 
למודיעין להמציא תשובה חיובית , כלומר להוכיח במידע מודיעיני ברור כי אמצעי 
מסוים עומד לרשות היריב , מאשר להמציא תשובה שלילית , כלומר , לטעון בהחלטיות 
כי אמצעי מסוים איננו מצוי בידיו . במצב שבו נמצאנו אנו , כאשר ידענו כי 
עיראק פועלת במרץ לפתח ראשים כימיים , היה קשה ביותר לתת תשובה שלילית פסקנית . 
ב . הצי"ח חייב להגדיר קדימויות במאמץ המודיעיני . ככל שייראו הדברים תמוהים , 
שאלת הראש הכימי לטילי אל - חוסיין לא נמצאה , ככל הנראה , בדרגת קדימות 
גבוהה . המודיעין ידע כי יש לעיראק טילים בעלי ראש כימי , שאם ייכללו בכוחות 
המשלוח לעבר ישראל יוכלו להימצא בזירת סוריה או ירדן ומשם לפגוע כמעט בכל 
מטרה ; ומכאן שהימצאות ראש כימי לטיל אל - חוסיין הפכה להיות שאלה כמעט 
אקדמית . ג . עצם אי ידיעת דברים איננה מחדל . מחדל הוא רק " אי ידיעת " 
דברים שאפשר היה לדעתם ; מי שסבור כי די לו למודיעין שירצה וכבר מובטחת 
לו ההצלחה , איננו מבין את הקשיים האדירים העומדים בתהליך האיסוף המודיעיני . 
ונקודה אחרונה , בתחום הצלחת המודיעין לקרוא את הבאות . במישור זה מצפים 
מן המודיעין כי יירש את התפקיד שהיה מסור בעבר בידי האצטגנינים . איננו 
יודעים מה היתה הצלחתם האמיתית של אלה , אך זהו תחום שקשה למודיעין להתמודד 
עמו . אין מידע מודיעיני שניתן לאוספו ושיעיד על העומד לקרות . בתשובה לצי"ח 
ברור , אמור היה המודיעין לתת התרעה על כוונה ועל הכנות עיראקיות לפלוש 
לכוויית ; אולם מי יכול היה להתריע מראש על דרך התגובה האמריקאית ועל יכולתה 
לבנות קואליציה בין - לאומית אדירה לפעולה נגד עיראק ? ההתפתחויות המהפכניות 
של מחצית השנה האחרונה לא היו פלישת עיראק לכוויית , אלא דווקא התגובה הבין - 
לאומית . אכן , המודיעין לא צפה זאת . כלום היה זה מחדל ? 
