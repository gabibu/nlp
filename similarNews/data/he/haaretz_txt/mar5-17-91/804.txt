סרטו החדש של פדריקו פליני הוא כולו געגועים . בדומה לרוב סרטיו האחרונים 
קיימת בו תחושה חריפה של אובדן . בניגוד ל"גינגר ופרד " , שם לוותה התחושה 
בנימה בוטה של כעס ושאט נפש על עולם שהשתנה ואיננו תמים עוד וטהור כפי שהיה , 
כאן , כמו ב"אינטרוויסטה " , כולה עדנה , השלמה ומלנכוליה . מעט יוצרים 
בתולדות הקולנוע העניקו לנו כל כך הרבה שעות של הנאה כמו פליני , ורגעים 
שבהם נעצרה נשימתנו . היו מסרטיו שנדמו קרובים מדי לגבול הפרודיה העצמית . 
יותר מכל במאי אחר הוא טבע את חותמו בלב לבו של הקולנוע בן - זמננו . 
אם לא היה פליני יוצר את סרטיו באירופה של אחרי המלחמה , היה הקולנוע שונה 
לגמרי : דל יותר , נחות יותר . לכל אורך הדרך הוא שילב בין המרהיב לפשוט , 
בין הנעלה לעממי . היום , בזקנתו , מודע למעמדו ולכישרונו , הוא נפרד 
מכל אלה . אין עוד מי שמתייחס לאמנותו ברצינות כזאת ובתנופה יצירתית שכזאת . 
כל אלה קובעים את תחושת הגעגועים , המלווה את הסרט . זה סרט על זקנה , 
על מוות , וגם על מותו של הקולנוע שהכרנו . הוא מבוסס על ספרו של ארמאנו 
קאוואצוני " שירת המטורפים " ( הסופר היה שותף לכתיבת התסריט עם פליני 
וגוליו פינלי ) : סיפורה של חבורת הוזים , חולמים , משוררים ומטורפים , 
שבראשם סאלביני ( רוברטו בניני ) , המבקש להגיע לשלמות עם הטבע . ערגתו 
של סאלביני , המעניקה לסרט את מבנהו , מופנית כלפי תהום וכלפי שמים : 
הוא שומע קולות בוקעים מתוך בארות ומבקש ללכת בעקבות קולו וללכוד את הירח . 
העלילה , בעלת המבנה האפיזודי , עוברת מהרפתקה להרפתקה , משוטטת לה ברמות 
שונות של מציאות , ויש בה כל הדימויים והאירועים שאנו מכירים ומצפים להם 
מהקולנוע של פליני . לצפות היום בסרט חדש של פליני זה כמו לשוב הביתה , 
אל חומן ונחמתן של אהבות אבודות ורוחות רפאים . באותה טריטוריה של הדמיון , 
המדויקת להפליא מבחינה ארכיטקטונית , שבה מתרחש הסרט , יש תחרות לבחירת 
מלכת יופי . מופיעה גם האישה המושלמת , הנצחית , אפשרית ובלתי - אפשרית 
כאחת , שכל גיבוריו של פליני מבקשים אותה ואשר פניה מזכירים לגיבור את הירח . 
בסצינה המופלאה בדיסקוטק זוג אוהבים זקנים רוקדים לצלילי ואלס של שטראוס , 
והכל קופא סביבם . זאת סצינה אפקטיווית כי היא רגשנית באופן ישיר כל כך , 
בלי לחשוש שיאשימו אותה במניפולטיוויות ובבנליות . כי הרי כאלה הם החיים ; 
מניפולטיוויים ובנליים . גם הקולנוע הוא בנלי ומניפולטיווי , ורק לעתים , 
כמו כאן , הוא יכול לשלוח ידיים אל עבר הירח . הבחירה הנועזת בירח כדימוי 
מרכזי של הסרט אומרת הכל . אם סברנו שאחרי שניל ארמסטרונג פסע עליו למען 
האנושות איבדנו אותו בא פליני ומחזיר אותו לתחומיו של החלום . הירח מחזיר 
אותנו גם אל ראשיתו של הקולנוע ואל זורז מלייס , אחד מאבותיה של האמנות 
הזאת , אשר על בסיס המדע והטכנולוגיה בראשית המאה ביקש להפוך את הקולנוע 
למעשה הנסים והפלאים הגדול שהיה אי פעם . בסרטו " המסע לירח " הוא כלל 
את הסצינה שבה ספינת חלל פוגעת בעינו הבוכה של הירח . פליני מבקש את הפשטות 
והתחכום לנוכח המדע והטכנולוגיה שיצאו מכלל שליטתנו , אל מול הקולנוע שאיבד 
את תמימותו ומשמעותו . זהו חזון מצחיק ועצוב , פרוע וממושמע , עליז אך 
חמור , קודר ומעורר אמון . ואנו יודעים , שפליני והקולנוע שלו הופכים 
נדירים יותר ויותר . כשרואים את הסרט אי אפשר שלא לחשוב כמה עצוב שאין לנו 
פליני כזה , שעם העוזרים שלו ( בהם הצלם טונינו דלי קולי ) היה יכול לעשות 
דבר דומה ל"חכמי חלם " שלנו . אבל אין לנו , וגם על זה הסרט : על האיטלקיות 
והאותנטיות שלו , שביחד מצטרפות לכלל הנאה וגעגוע . 
