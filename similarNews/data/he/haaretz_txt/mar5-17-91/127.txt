מה רוצים להשיג רופאי קופת החולים האמורים להפסיק ניתוחים אלקטיווים כמענה 
לפסיקת בג"ץ : שראש הקופה , נחום פסה , יילך לבית סוהר ? שהרי אם לא 
יפסיק , בניגוד לפסיקת בג"ץ , את התשלומים שניתנו בעבר לרופאים בגין הספק - 
גימיק של קיצור תורים , יילך פסה לבית סוהר בגין ביזיון בית הדין . הורגלנו 
זה כבר שהרופאים ואתם מגזרים אחרים של עובדי שירותי הבריאות הציבורית מוכנים 
להשיג הטבות חומריות על גבם של החולים . אך יש חידוש באבסורד שבלא השגת 
הכנסה נוספת מוכנים הרופאים גם לפגוע בחולים הנזקקים לשירותיהם וגם לגרום 
לכליאת מעסיקם ( הגם שהלה נלחם בכל יכולתו לסיפוק דרישותיהם הכספיות ) . 
מן הראוי הוא שהרופאים יבינו כי מעבר לבית המשפט אין ערכאה , כל עוד יעמוד 
בתוקפו ההסכם שעל - פיו משולם שכר הרופאים . כלומר , הסכמה בלתי פורמלית 
של שר האוצר להשאיר בתוקפו את ההסדר הנוכחי שעל - פיו קוצרו תורים מבלי 
שאי - פעם יגיע תהליך הקיצור לסיומו ושולם שכר נוסף , לא תספיק . ואילו 
נחום פסה הועמד במצב בלתי אפשרי כשנמנע ממנו להפעיל את השירות שעליו הופקד , 
אלא במחיר של ביזוי הערכאה המשפטית העליונה של המדינה . גם שר האוצר אינו 
יכול לחלץ את ראש קופת חולים ממצוקתו , אלא אם יסכים להחליף את הסכם העבודה 
ולהסתכן בפיצוץ מערכת השכר של השירות הציבורי לכל רוחבו . בדיעבד , קל לשים 
את האצבע על החטא הקדמון : ההסדר שנקרא קיצור תורים . הסדר זה נערך כיוון 
שהנוגעים בדבר , והרופאים בכלל זה , הסכימו על פתרון אד - הוק , שאמנם 
ענה על דרישתם של רופאי קופת החולים בנים מיוחסים מאז ומתמיד של הממסד הבריאותי 
להגדלת שכרם , אך לא נקלט באופן אורגני במערכת השכר הכוללת בשירות הציבורי . 
העובדה שכעבור זמן הועתק ההסדר לשירות הרפואי של הממשלה לא שינתה את מהותו 
ואופיו של ההסדר עם קופת חולים . הסבך נשאר בעינו , ובית המשפט חשף אותו 
עכשיו בכל הדרו . שר הבריאות , אהוד אולמרט , עשה את שצפוי ממנו על - פי 
המסורת במקומותינו : הוא הבטיח להשתדל אצל שר האוצר לחידוש המשא ומתן עם 
הרופאים והביע תקווה שהרופאים יזדיינו בסבלנות . ואולם ספק אם זה בלבד יספיק . 
הרופאים הורגלו למחשבה שרק צעדים בלתי מתחשבים מצדם יניבו תוצאות רצויות 
ובקצב הנדרש . כיוון שכך , ספק אם ייענו לתקוותו החסודה של השר . פתרון 
סביר לבעיית שכר הרופאים , כנראה , הוא במשא ומתן שלא יעקוף את הקשיים 
אלא יתמודד אתם . ובתקופת הביניים , עד אשר יושג הסכם כזה , רשאי הציבור 
לדרוש מהשר אולמרט לגרום להפעלת השירות הרפואי אם אין מנוס , גם באמצעות 
צווים . 
