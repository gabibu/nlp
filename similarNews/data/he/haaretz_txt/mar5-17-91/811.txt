טוקיו ( ע"ר ) . עם סיום המלחמה במפרץ הפרסי מעוניינת עתה יפאן ביחסים 
טובים יותר עם ישראל , אך אינה רוצה להפר את קשריה המצוינים עם מדינות ערב , 
ולסכן את נגישותה לנפט הערבי כך אמרו שלשום דיפלומטים בטוקיו . נמסר כי 
שר החוץ היפאני , טארו נאקאיאמה , הודיע ביום רביעי כי הוא מתכוון לבקר 
בישראל . יהיה זה ביקור ראשון של בכיר יפאני בדרגה כזאת מאז יוני 88 . 
דובר משרד החוץ , טייזו ואטאנאבה , אמר שלשום במסיבת עיתונאים כי הדבר 
מעיד על רצינותם של היפאנים בקיום דו - שיח עם ישראל . השגריר הישראלי בטוקיו , 
נחום אשכול , אמר ביום חמישי כי יפאן בודקת מחדש את מדיניותה . " אם 
היפאנים שואפים למלא תפקיד בזירה הבין - לאומית , יהיה עליהם לפתח יחסי 
עבודה עם כל המדינות באזור . אחרת הם ייראו כנוטים לצד אחד , וכל פעולותיהם 
יתפרשו כמשרתות את האינטרסים שלהם בלבד " , אמר . לדברי אשכול , עד כה הכתיב 
את מדיניות יפאן במזרח - התיכון הצורך בהבטחת הספקת נפט סדירה , ומשמעות 
הדבר היתה תמיכה בפלשתינאים . " אולם נושא הנפט איבד בהרבה מחשיבותו בשנים 
האחרונות , מאחר שהתברר כי המחירים והאספקה כמעט לא הושפעו ממלחמת איראן - 
עיראק ומהמלחמה האחרונה במפרץ הפרסי " , אמר . פקיד בכיר במשרד החוץ היפאני 
ציין כי חל גידול מהיר בסחר בין יפאן וישראל , והזכיר את ביקורו בישראל 
בחודש שעבר של סגן שר החוץ היפאני " אלה הם סימנים לשיפור היחסים בין יפאן 
לישראל " , אמר . עם זאת , יפאן הודיעה שלשום כי היא עדיין רואה באש"ף את 
נציגם של הפלשתינאים , על - אף תמיכת הארגון בעיראק . דובר משרד החוץ היפאני 
אמר במסיבת עיתונאים כי יפאן אמנם עוקבת אחר השינויים בתוך אש"ף , אך אין 
לה כוונה לסגור את משרדו של הארגון בטוקיו . הוא סיפר כי שגריר יפאן בכוויית 
חזר לשם ביום רביעי , אולם לא נכנס לשטח השגרירות מחשש שהוא ממולכד במוקשים . 
