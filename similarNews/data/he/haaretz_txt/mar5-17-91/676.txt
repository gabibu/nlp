אפילו הפסימיסטים שבקצונה הבכירה בצה"ל מסכימים שהאיום הגדול מהחזית המזרחית 
הצטמצם וכי אופיו השתנה בעקבות הבסת הצבא העיראקי . הוויכוח הוא כמה זמן 
תימשך רגיעה זו שנה , שנתיים ואולי יותר . משכה של תקופה זו תלוי קודם 
כל בשאלה , האם יתחיל תהליך מדיני רציני בסכסוך הישראלי - ערבי , אולי 
יותר מהשאלה כמה זמן יימשכו הסנקציות נגד עיראק . אם ייכשלו המאמצים המדיניים , 
יוחרפו האיומים , ובמשך הזמן יתגבשו קואליציות מלחמתיות חדשות נגד ישראל . 
הידרדרות כזו עלולה להסתיים לבסוף במלחמה , שייתכן כי תהיה מלחמה לא - 
קונוונציונלית . ולכן , מי שמתנגד בתוקף לפשרה טריטוריאלית עם הפלשתינאים 
ועם מדינות ערב , מוטב שיבטיח כבר היום כספים רבים לתקציב הביטחון , ושיתכונן 
ביסודיות למלחמה הבאה . לעומת זאת , אם יתחיל תהליך מדיני שיניב פירות , 
תישאר החזית המזרחית בקיפאונה . בכל מקרה לא צפויה כיום מלחמה שאפשר להגדירה 
כמלחמת קיום לגבי ישראל . זו תקופת רגיעה המזכירה את תחילת שנות ה08 , 
כאשר עיראק היתה עסוקה במלחמה עם איראן , והשלום עם מצרים החל להתבסס . 
אז לא השכלנו לנצל את הרגיעה לבנייה נכונה , ובמקום זאת הוטל צה"ל למלחמת 
שולל בלבנון . באפשרות השנייה , שבה קטן יותר האיום לפחות בטווח הקרוב , 
יוכל צה"ל לבנות את כוחותיו בצורה יעילה וחסכונית על סמך לקחי המלחמה במפרץ . 
אפשר יהיה לתכנן את תקציב הביטחון ולחלקו בדרך אחרת . בתקופת הרגיעה אפשר 
ליטול סיכונים בצמצום הצבא ובקיצור שירות החובה . את הדגש יש לשים במקום 
אחר . את הכספים שיתפנו יש לכוון להצטיידות במערכות חימוש ונשק שיהפכו את 
צה"ל לצבא מתקדם במושגים של שנות האלפיים . זו השעה להחליט על כך , גם 
משום שבימים אלה משלים צה"ל את תוכנית העבודה שלו לשנה הקרובה , ורמטכ"ל 
חדש , אהוד ברק , מקבל את הפיקוד . בשבוע שעבר , כאשר הוצגה תוכנית העבודה 
לראשונה בפני שר הביטחון , אמר ארנס כי היה רוצה לראות בה יותר את השפעתה 
של מלחמת המפרץ . הקצינים ארזו את קלסריהם על מנת לעדכנה . טועה מי שסבור 
כי השינויים יגרמו לקיצוץ בתקציב הביטחון . אחד הלקחים ממלחמת המפרץ הוא 
חשיבותו של החימוש המונחה המדויק ( חמ"ם ) , בפרט כאשר הוא מופעל ממסוקי 
קרב וממטוסים . יש לדעת כי זהו חימוש יקר ביותר . עכשיו נחשפו דברים רבים 
בשדה הקרב במפרץ , ואם צה"ל ירצה לעשות צעד קדימה בתחום זה , עליו להשקיע 
יותר בפיתוח . אי - אפשר להמליץ על הצטיידות בחימוש זה בכמות סבירה ובאותה 
נשימה להמליץ על קיצוצים גדולים בתקציב הביטחון . צה"ל חש זאת על בשרו מזמן . 
לתעשיות הביטחוניות יש הישגים מרשימים בפיתוח מערכות חימוש כאלה , אך אין 
כסף להשלים את המלאכה ולרכוש עבור צה"ל את מה שפתח . לעתים מוכרים את המערכת 
החדשה לצבא זר , חושפים סודות , ומוותרים למעשה על סיכויי ההפתעה בשדה 
הקרב . לקח אחר מהמלחמה מתייחס ליכולת הלחימה של חיל האוויר בלילה ובמזג 
אוויר סגרירי . שוב הודגשה חשיבותה של הלוחמה האלקטרונית הכלל - מערכתית . 
גם זה עולה כסף רב . גם אלה שהתייחסו בספקנות לאיום טילי הקרקע - קרקע 
מודים כיום כי יש לעשות יותר לקראת דור הטילים הבא , וגם זה אינו זול . 
מדברים בגאווה על לוויין ישראלי ועל מערכות מכ"ם חדישות . אפילו ימשיכו 
האמריקאים במימון חלק נכבד מעלות פיתוחו של ה"חץ " , יהיה על ישראל להוסיף 
מאות מיליוני דולרים לפיתוח המערכת בלבד , ועוד צפויה הוצאה נכבדה לרכישתה . 
פיתוח יכולות אלה עולה הון תועפות . ועדיין לא הזכרנו את בעיית המקלט בעתיד , 
את מסיכות הגז והגנת העורף . ברור שצה"ל לא יוכל להתמודד עם בעיה זו אם 
יישאר במסגרותיו הנוכחיות ויבקש להמשיך ולעשות את מה שעשה עד כה . את היוזמה 
צריך ליטול הקבינט לענייני ביטחון . אין הוא יכול לעמוד כמשקיף נייטרלי 
מהצד כפי שעשה בעת שדנו בשעתו בהקצאה נוספת למודיעין . עליו לפרט את המשימות 
לצה"ל , ולהטיל את אחריות הביצוע על הצבא . אם ברצונו של צה"ל להשקיע הרבה 
בפיתוח איכותי , בהתכוננות לקראת העתיד , יהיה עליו לוותר על דברים אחרים , 
החל מאימונים וכלה בנושאים שוטפים אחרים . לא יהיה כנראה מנוס מסגירת יחידות , 
מהדממת חלק מהציוד או מהעברתו ליחידות אחרות . את מערכות הנשק שביקשו להוציא 
ולמכור בעוד כמה שנים יהיה צריך להקדים ולהוציא . מי שייהנה מכך יהיו התעשיות 
הביטחוניות ותעשיות נלוות שיקבלו הזמנות רבות יותר . יהיה זה ניתוח קשה , 
אך גם הזדמנות לעלות על דרך חדשה . 
