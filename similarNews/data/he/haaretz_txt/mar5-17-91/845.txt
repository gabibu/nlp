ח"ך אברהם פורז ( שינוי ) הניח על שולחן הכנסת הצעת חוק ובה הוא דורש להקים 
בצה"ל יחידה נפרדת לבטיחות ולמניעת תאונות , שבראשותה יעמוד אלוף . הצעת 
החוק באה בעקבות ידיעה שפורסמה שלשום ב"הארץ " לפיה המלצתו של אלוף יעקב 
לפידות להקים בצה"ל מנהל בטיחות עצמאי לא יושמה על - ידי הרמטכ"ל דן שומרון . 
לדברי ח"ך פורז , היות שהרמטכ"ל החליט להתעלם מהמלצה חשובה זו של דו"ח לפידות , 
שכה חשובה לשמירת חייהם של אלפי צעירים ישראלים , מן הראוי שהכנסת תתערב . 
עוד אומר ח"ך פורז כי ליחידה נפרדת כזו יהיה הכוח והסמכות לפעול בצורה משמעותית 
בנושא שעד כה ניתנה לו חשיבות משנית בלבד כפי שגם הסיקו מחברי הדו"ח . בדו"ח 
לפידות , שלא נמסר לתקשורת , מצוטט גם אלוף פיקוד הדרום , מתן וילנאי , 
והוא אומר : " צה"ל משלם מחיר על היותו צבא לוחם בעל אופי , לפיו הלחימה 
ומילוי המשימה הם מעל לכל . את הסיבות לתאונות יש לתלות גם באופי העם היהודי , 
חוסר חינוך והעדר מקצועיות . המפקדים הצעירים אינם מייחסים חשיבות לנושא 
הבטיחות . הבנתם שהמשאב החשוב ביותר שבידיהם הוא האדם באה לאחר אסון , 
וקיימת נטייה לבצע משימות באופן לא מדויק על בערך " . למרות שהרמטכ"ל לא 
מינה קצין שיעמוד בראש מנהל בטיחות עצמאי , הוא כן פעל בעקבות דו"ח לפידות . 
הוא צירף למה"ד ( מחלקת ההדרכה ) את אגף הבטיחות , שבראשו עומד קצין 
בדרגת אלוף משנה . 
