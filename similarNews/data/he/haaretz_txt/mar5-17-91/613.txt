למוסיקאים עולים חדשים נמצאה עוד במה בסדרת - קונצרטים חדשה שפתח קונסרווטוריון 
" הסדנה " . כבר בתווים הראשונים של הסונטה מאת ואלטיני יצר הצלן אולג סטולפנר , 
שהגיע ארצה לפני כחמישה חודשים ומלמד באקדמיה למוסיקה ע"ש רובין בירושלים , 
רושם עז בצליל הגדול והכובש של נגינתו . לזאת נוספו קלילות - מגע זרימתית 
בפרקים המהירים ווירטואוזיות מלוטשת בפרק הסיום . על פני הסגולות הפיוטיות 
והמופנמות של הסונטה " ארפגונה " מאת שוברט חלף הצלן באדישות - מה , אבל 
רומנטיות מרגשת השתקפה בסונטה במי מינור של ברהמס , שאותה השמיע בתחושת 
מעורבות בעלת נימה אישית ניכרת . זו באה לביטוי בעיקר בגמישות של האצות 
והאטות , תמיד בגבולות מסורת הסגנון הרומנטי , ובטמפרמנט הנמרץ בסיום היצירה . 
תנופה סוחפת וזיקוקין די נור זרועי אפקטים הביאו את הערב לסיום מרשים בווריאציות 
על נושא של רוסיני מאת מרטינו . את תפקיד הפסנתר ניגנה אולגה סטולפנר במקצועיות 
סולידית ודיסקרטית . 
