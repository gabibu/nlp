הרב חיים פרדס , שהורשע בביצוע מעשים מגונים בנשים , ויהושע הלפרין היו"ר 
לשעבר של בנק צפון אמריקה שהורשע בעבירות גנבה ומרמה , המרצים את עונשי 
המאסר שלהם בכלא מעשיהו , זוכים לתנאי מחיה מועדפים בכלא , בניגוד לפקודות 
הקבע של שב"ס ובניגוד למקובל לגבי אסירים אחרים . שני האסירים שומרי המצוות , 
מקבלים באופן קבוע ארוחות שתפריטן מגוון , המבושלות מחוץ לכלא ומועברות 
אליהם על - ידי שליחים המגיעים באופן סדיר לשערי כלא מעשיהו . השליחים מעבירים 
את הארוחות לידי סוהרים ואלה מכניסים אותן לתאיהם של האסירים הידועים . יצוין 
כי הכנסת ארוחות מבושלות לאסירים המובאות על - ידי גורם חיצוני או בני משפחה 
אסורה במפורש על - פי פקודות שב"ס . בבתי הסוהר הפליליים והביטחוניים מקפידים 
על קיום האיסור הזה . בעבר אף ננקטו אמצעים משמעתיים נגד סוהרים ואסירים 
שהיו מעורבים בהכנסת ארוחות מבחוץ לאסירים . ל"הארץ " נודע כי הרב חיים 
פרדס , לשעבר אב בית הדין הרבני באזור תל - אביב , שנדון לששה חודשי מאסר 
על ביצוע עבירות של מעשים מגונים בשלוש נשים , מקבל בכל יום בצהרים ארוחה 
עשירה , שבה מספר מנות , המובאת לכלא על - ידי שרות קייטרינג חרדי שמרכזו 
ביישוב הסמוך לכלא . קפידבינהארוחות מגיעות במכונית מיוחדת , ארוזות בכלי 
אלומיניום חד - פעמיים . גם יהושע הלפרין שנידון לשבע שנות מאסר , והחל 
בריצוי עונשו באמצע השנה שעברה , מקבל לכלא בעיקר בסופי השבוע ארוחות מבושלות 
מבחוץ המובאות בסירים על - ידי קרוביו ומוכנסות לכלא . ההסבר הרשמי להכנסת 
הארוחות המבושלות לכלא לשני האסירים הידועים הוא כי הם נוהגים לאכול רק אוכל 
כשר למהדרין " גלאט " ובבית הכלא אין אפשרות להעניק להם אוכל כזה . 
עם זאת ידוע כי בבתי הכלא בישראל יש אסירים חרדיים רבים האוכלים אף הם אוכל 
כשר למהדרין ואין הם נהנים מההטבה של קבלת ארוחות מבושלות מבחוץ . גורמים 
בשב"ס אמרו ל"הארץ " כי בכל בתי הכלא יש סידורים מתאימים גם לאספקת צורכי 
האוכל של אסירים האוכלים אוכל כשר למהדרין , ובמשך השנים עברו בבתי הסוהר 
מאות אסירים שהסתפקו בסידורי הכשרות ובתנאים המיוחדים בתוך בתי הכלא לאכילת 
אוכל כשר למהדרין , מבלי שקיבלו ארוחות מבחוץ . בפקודות שב"ס יש סעיף מיוחד 
הדן באספקת מזון לאסירים האוכלים אוכל כשר למהדרין . אין בפקודות כל היתר 
להכניס ארוחות מבושלות מבחוץ לאסירים כאלה . על - פי הפקודה יש לספק לאסירים 
כאלה , על פי בקשתם ובאישור קצין הדת של שב"ס , ירקות , פירות ומצרכים 
אחרים כתחליפים לארוחות , ממטבח הכלא . כמו כן זכאים האסירים הללו להגיש 
פעם או פעמיים בחודש בלבד רשימת מוצרים , בעיקר שימורי בשר , קטניות ודגים , 
שהם מבקשים שירכשו עבורם , מתוך תקציב הקנטינה שלהם . רכישת השימורים נעשית 
בצורה מסודרת ואמורה להספיק לחודש . הסדר זה נועד לאפשר לאסירים האוכלים 
אוכל כשר למהדרין לספק את צרכיהם ומצד שני למנוע אפליה בין אסירים . הארוחות 
המוכנות לרב פרדס וליהושע הלפרין מוכנסות לכלא מעשיהו ככל האפשר בהסתר והסוהרים 
משתדלים שאסירים לא יראו את כלי האוכל המוכנסים מבחוץ . למרות החשאיות קובלים 
בכלא על היחס המיוחד שלו זוכים שני האסירים . גורמים בשב"ס טוענים כי ההוראה 
לאפשר להכניס ארוחות מוכנות מבחוץ לשני האסירים החרדים ניתנה על - ידי גורמים 
בכירים ביותר בנציבות שב"ס . לפי אחת הטענות , כתוצאה מלחצים שהפעילו גורמים 
פוליטיים וחרדיים . דוברת שב"ס , סגן גונדר שולי מאירי , סירבה להתייחס 
לנושא והגיבה במלים : " אין תגובה " . 
