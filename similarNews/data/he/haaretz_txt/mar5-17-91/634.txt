ביקור מזכיר המדינה של ארצות הברית עבר באווירה של רצון טוב ואפילו של ידידות , 
ששני הצדדים האורח והמארחים התחרו ביניהם בהדגשתם . אין להסיק מזה כי 
לא מוסיפים להתקיים הדורים בין ארה"ב לבין ישראל , שנחוץ ליישר ; אבל הרושם 
הכללי הוא כי גיימס בייקר עשה מאמץ כן להתחשב בעמדותיה של ממשלת ישראל , 
וכי ראש הממשלה נזהר מלהיקלע לעימות אתו . הקו הרשמי של ירושלים עד לזמן 
האחרון היה , כי מדינות ערב חייבות ללכת אחרי הדוגמה המצרית , לפני שישראל 
תהיה מוכנה לתת את ידה לטיפול בבעיית עתידם הפוליטי של השטחים המוחזקים . 
יצחק שמיר ודוד לוי יכולים לרשום לעצמם כהישג את העובדה כי גיימס בייקר 
אימץ את נוסחת ה"גישה הדו - מסלולית " ; ארה"ב מבטיחה לעשות מאמץ כדי לשכנע 
את מדינות ערב שהגיעה העת לשים קץ למצב של מלחמה בינן לבין ישראל , ובייקר 
סיפר למארחיו כי התחיל במסע השכנוע בהיותו בבירת סעודיה , ושימשיך בו בדמשק . 
אולם הצמד שמיר ולוי הועמד גם בפני הצורך להשלים עם התפיסה האמריקאית אשר 
מתייחסת אל בעיית הפלשתינאים כאל המסלול השני והמקביל לראשון . מזכיר המדינה 
שוחח ארוכות עם משלחת של פלשתינאים אשר אמרו לו כי אש"ף נשאר בעיניהם הנציג 
האחד והיחיד של העם הפלשתיני , והם לא הסתירו מפניו את העובדה כי הנהגת 
אש"ף אשר בתוניס הסכימה לפגישתם אתו . על רקע זה יש לראות את הבטחתו החוזרת 
של בייקר כי ארה"ב לא תדבר עם אש"ף . יש בה משום כפל לשון , אבל הדעת נותנת 
כי ראש הממשלה אינו עוצם עיניו בפני העובדה כי ארה"ב כבר נכנסה , בתוקף 
פגישת בייקר עם ראשי הפלשתינאים בירושלים , למשא ומתן עקיף עם אש"ף . נחישות 
הרצון לקדם את בעיית הפלשתינאים לקראת פתרון נגלתה גם בעובדה שהוא דחק ביצחק 
שמיר לנקוט צעדים " בוני אמון " בשטחים כדי להקל מעול הכיבוש , ושהוא 
הציג את נקיטתם כתנאי למחוות מצד מדינות ערב , כגון ביטול החרם הערבי וביטול 
החלטת עצרת האו"ם אשר הוקיעה את הציונות כתנועה גזענית . מאז העלה שמעון 
פרס את רעיון הוועידה הבין - לאומית , נלחם יצחק שמיר נגדו במלוא הכוח ; 
ואמנם השם המפורש נעלם עתה ממילון ההנהגה האמריקאית . אבל הוועידה האזורית , 
שבייקר אמר כי ארה"ב תחתור לכינוסה , דומה לוועידה בין - לאומית כמעט כטיפת 
מים אחת לשנייה : ישתתפו בה כל מדינות ערב , בחסותן המשותפת של ארה"ב וברית 
המועצות , והפלשתינאים יופיעו במסגרתה במעמד שווה לזה של ישראל . האמריקאים 
יחפשו גם דרך כדי לשתף את בריטניה ואת צרפת בתהליך השלום ; ארה"ב אינה יכולה 
להתכחש למחויבותה לשתיהן , על רקע השתתפותן במלחמה נגד סדאם חוסיין . עוד 
אין אנו יודעים כיצד יגיבו חאפז אל אסד ומיכאיל גורבצוב על שידוליו של גיימס 
בייקר ; אבל אם יאותו לבוא לקראתו , לא תוכל ממשלת הליכוד והימין הקיצוני 
לחמוק מההחלטה אם להסכים להיות מיוצגת בה , או להחרים אותה ולהסתכן בהתנכרות 
מצד ארה"ב . דוברת מזכיר המדינה סיפרה לעיתונאים כי יצחק שמיר " לא שלל 
את הצעותיו של בייקר " . אי - שלילה אינה הסכמה ; ואלם נוכח עמדותיו הידועות 
של ראש הממשלה בעבר הרחוק והקרוב מותר לציין את האי - שלילה כהתקדמות . אין 
לבטל את הופעותיו ושיחותיו של מזכיר המדינה כמבצע של יחסי ציבור אשר יועיל 
לממשל בזירה הפנים - אמריקאית ; הרושם הברור הוא כי ההנהגה האמריקאית מתכוננת 
במלוא הרצינות לפעול ליישוב הסכסוך הערבי - ישראלי והישראלי - פלשתיני . 
זוהי התחזית שהממשלה וכל סיעות הקואליציה חייבות עתה להביא בחשבון . דומה 
כי גיימס בייקר רוצה להצליח במאמץ שהתחיל בו זה עתה , כשם שהנרי קיסינגר 
הצליח בדילוגיו אחרי מלחמת יום הכיפורים . גם אם עדיין לא ברור אם ומתי 
הנשיא גורג בוש יבקר בכוויית - סיטי ובשאר בירות האזור לרבות ירושלים מזכיר 
המדינה פעל ויוסיף לפעול כאשר הנשיא יעניק לו את מלוא הגיבוי . 
