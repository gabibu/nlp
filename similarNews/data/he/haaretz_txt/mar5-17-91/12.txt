הסממנים הללו מעידים על תופעות פוסט - טראומטיות שעובר כל שבוי לאחר שחרורו 
מהשבי . הן דומות לתופעות המתגלות אצל חיילים אחרי קרב . אבל יש לזכור 
שבוב סיימון הוא אזרח , ואולי השבי השפיע עליו בצורה קשה יותר מאשר על חיילים 
שהוכנו ואולי התכוננו לנפילה בשבי . יש הבדל מהותי אחד לפחות . החיילים 
האמריקאים משתחררים לאחר כששה שבועות והטייסים והחיילים הישראליים שאני חקרתי 
שוחררו לאחר כארבע וחצי שנים . עד כמה שהדבר יישמע פרדוקסלי , לשבויים 
האמריקאים שישוחררו אחרי זמן קצר יחסית עלולים להיות קשיי התאקלמות גדולים 
יותר משבויי צה"ל . השבויים האמריקאים משתחררים כאשר הם נמצאים בעיצומו 
של השלב הטראומטי של השבי , לפני שהספיקו להתאושש ממנו ולהתכונן נפשית לשחרור . 
לעומת זאת , חיילי צה"ל שוחררו מהשבי לאחר שעברו את השלב הטראומטי של השבי 
והתאוששו ממנו , והיה להם זמן להתכונן נפשית לשחרור . צריך לזכור שההרגשה 
של השבוי עם שחרורו היא נפלאה . הוא מרגיש מאוד מאושר , מעין אופוריה . 
. עם זאת , השבוי שיוצא לחופשי חש מבוכה רבה , הוא אכול ספקות ודאגות 
כיצד יתקבל במשפחתו , בין חבריו , במקום עבודתו . האם היחס אליו יישאר 
כשהיה ? בסך הכל ההתאקלמות של שבויי צה"ל היתה טובה , משום שרובם זכו בתמיכה 
הזו . לא כך הרגישו האמריקאים שחזרו מהשבי בווייטנאם . להיפך , רבים מהם 
הואשמו במעשי אכזריות כלפי אוכלוסייה אזרחית , במעורבות במלחמה לא צודקת . 
מאחר והמלחמה במפרץ זכתה לתמיכה גדולה בציבור האמריקאי , יש להניח כי השבויים 
יתקבלו כגיבורים גדולים , עם הרבה תמיכה ואהבה . הדבר יעזור להם בתהליך 
השיקום והחזרה לחיים נורמליים . אפשר בעניין זה לנסח כלל , לפיו הסיכוי 
של שבוי משוחרר לחזור במהירות לחיים תקינים תלויה במידה שהציבור אליו הוא 
משתייך מעריך את המלחמה כמלחמה צודקת , המסתיימת גם בניצחון . שבי לא מנבא 
בהכרח על עתיד גרוע . מחקר פנימי שערך פסיכולוג בחיל האוויר לא מצא לאורך 
זמן שום פגיעה נפשית בטייסי צה"ל שנפלו בשבי , שניתן לייחס אותה לנפילה 
בשבי . עם זאת , השבויים דיווחו לאחר שחרורם על תופעות של נדודי שינה , 
אי - שקט , קשיי ריכוז וכדומה , תופעות שאנו מכנים פוסט - טראומטיות , 
המופיעות גם לאחר קרב . חלק מהם חזרו מהשבי עם תחושות אשם והרגשת כישלון 
אישי , שנובעים מהנפילה בשבי , אבל יצאו מחוזקים לאחר שקיבלו חיזוקים ועידוד 
בתחקירים שנערכו להם ושנתנו להם חיזוק שבעצם פעלו נכון . בכל מקרה נדרשים 
לשבוי , גם אם זכה לתנאי כלא נוחים יחסית , כמה חודשים טובים עד שהוא מצליח 
להתאושש לגמרי ולחזור לתפקוד מלא ורגיל . חלק מהמרואיינים שלי טענו כי לאחר 
שחרורם מהשבי לא דיברו איתם מספיק , כלומר טיפול נפשי לקראת הכנה לשיבתם 
לחיים נורמליים . אני מניחה שבצבא האמריקאי בעיה כזו לא תתעורר , שכן הם 
מאוד מודעים לנושא זה וענף זה מאוד מפותח בצבאם , מה שלא ניתן לומר לגבי 
הצבא הבריטי . את הטייסים מכינים טוב יותר לשבי וגם מפתחים אצלם כושר תושייה 
גדול יותר . לכן כושר העמידה שלהם בתנאי השבי וההתאקלמות לאחריו טובים יותר 
בדרך כלל מאשר אצל שבויים אחרים . אם כי בקבוצה שאני חקרתי לא נמצאו הבדלים 
גדולים בין ששת הטייסים וארבעת אנשי החי"ר , משום שאחרי תקופה מסוימת הם 
קובצו לקבוצה אחת שהעסיקה עצמה ובה איש חיזק את רעהו . 
