" אם יימשך הטרור מהשטח שבשליטת צבא לבנון כיום , ימצא צה"ל את הדרך ואת 
העיתוי להגיב , כמו שעשינו בעבר " , אמר שלשום מפקד יחידת הקישור בלבנון , 
תת אלוף זאב זכרין , במסיבת כתבים צבאיים לרגל פרישתו מצה"ל . לדברי זכרין , 
מוכיחה את עצמה תפישת הביטחון במובלעת גזין , שכן מנסיגת צה"ל מלבנון עד 
היום לא נפגע אף אזרח ישראלי מפעילות של מחבלים שהגיעו מלבנון ובשנה האחרונה 
לא הצליח אף מחבל לגעת בגדר המערכת . זכרין אמר כי כיום יש לצה"ל אמצעי איתור , 
נשק ואמצעי לחימה חדישים וזאת תוצאה של חשיבה נכונה לאורך זמן . הוא הדגיש 
את טיפוחם של גורמי ביטחון מקומיים מכל העדות , כולל עזרה בפיתוח תשתית 
של מוצבים . " לצד"ל מבנה ארגוני צבאי לכל דבר היום והוא גוף ממוסד , הפועל 
על בסיס הגדרת יעדים לביטחון שוטף , מארבים ומרדפים ועושה עבודה טובה " , 
אמר זכרין . לדבריו , הוא עוזב את יחידת הקישור , כשבאזור הביטחון יש 
תמיכה פנימית לצד"ל , כולל השיעים , המהווים % 25 מהאוכלוסייה , וזהו הישג 
גדול משום שעל גוף צבאי להיות מגובה על - ידי האזרחים . עוד אמר המפקד היוצא , 
כי הסיוע של ישראל בתשתית ובבנייה לכלל האוכלוסייה , הניב פירות . ידוע 
על 45 התארגנויות של גופים שסייעו לחוליות לחדור לאזור הביטחון בשלוש השנים 
האחרונות , ורק ארבע מהן פעלו בשנה האחרונה . זכרין אמר כי אינו חושש מתגובת 
הסורים כשיתקוף צה"ל בסיסי מחבלים שימוקמו באזורים בשליטת צבא לבנון . " אנו 
פעלנו באזורים אחרים שהיו בקרבת הסורים , כמו בבקע . צריך להיות ברור שירידת 
צבא לבנון דרומה היא גם האינטרס של ישראל . אנו צריכים ממשל לבנוני חזק 
עם יכולת לאכיפת חוק כדי שלא נמצא בשטח ארגוני מחבלים " , הוסיף זכרין . 
לדבריו , המבנה הארגוני של מפקדת יק"ל , שבו מפקד אחד אחראי על פעולות 
צה"ל , צד"ל ועל הסיוע לאזרחים , הוא המבנה הנכון , ועדיף על ארגון מפקדות 
צה"ל בשטחים . זכרין אמר כי היום זהה מספר המחבלים למה שהיה ערב מלחמת לבנון . 
