יוסף דיק , יו"ר האגודה האורתודוקסית הערבית ביפו , מחה אתמול על החלטתו 
של שר הבינוי והשיכון , אריאל שרון , להקים שתי שכונות חרדיות , בנות 
למעלה מאלף משפחות , ביפו . דיק אמר כי אינו מתנגד שיהודים יתיישבו ביפו 
לצדם של הערבים , אך הטעים כי לא ייתכן לבנות שכונות חדשות ליהודים בלבד , 
כאשר אין דואגים במקביל לפתור את בעיות הדיור הקשות של התושבים הערבים בעיר . 
בימים אלה הועמדו למכירה לזוגות צעירים יהודים 08 דירות שנבנו עבור זוגות 
צעירים ערבים ביפו , בנימוק שהדירות עמדו זמן רב ריקות ולא נמצא להן דורש . 
דיק אמר בתגובה כי המחיר שנדרש עבור דירות אלה היה גבוה , ורחוק מהישג 
ידם של זוגות צעירים ערבים . מחאת ערביי יפו מצטרפת להתנגדותו של ראש עיריית 
תל - אביב , שלמה להט , ומרבית חברי הנהלת העירייה לתוכניתו של שרון , 
שביטלה תוכנית עירונית להקים שכונה לעולים חדשים וזוגות צעירים ומכללה אקדמית 
על שני המתחמים ביפו שבהם מדובר . במכתב לשר השיכון הסביר להט כי שכונת 
נוה - עופר ביפו , שבצמוד לה מבקש שרון להקים את אחת השכונות החרדיות עם 
כאלף יחידות דיור , הנה בעלת חתך חברתי - כלכלי נמוך באופן יחסי , " ונדרשת 
שם תוספת של אוכלוסיית עולים חזקה , שתגרום לחיזוק ושיפור השירותים הציבוריים , 
מוסדות החינוך וחיי התרבות והחברה בשכונה , בעוד שאוכלוסייה חרדית הנה 
אוכלוסייה אוטונומית וסגורה מבחינת מוסדותיה והשפעה על הסביבה , ולפיכך 
לא תתרום לחיזוק ואינטגרציה בשכונת נוה - עופר " , כתב להט . להט מוסיף במכתבו 
נימוק נוסף להתנגדותו : " האזור מוקף בעורקי תנועה ראשיים וסואנים ובאזורים 
מסחריים אינטנסיביים , מה שעלול לגרום לקונפליקטים ולפגיעה ברגשותיה של 
האוכלוסייה החרדית בשל התנועה והפעילות בשבתות ובחגים . במתח השורר כיום 
ביפו , כתוצאה מהקונפליקטים בין האוכלוסיות השונות , תהיה זו טעות חמורה 
להוסיף נושא שבו יש פוטנציאל לקונפליקט " . באותו מכתב הודיע להט כי העירייה 
ממשיכה לפעול , ביחד עם מנהל מקרקעי ישראל , להשלמת התכנון והשיווק של 
הקרקעות לבנייה , כאשר חלק ניכר ממנה מיועד להשכרה באמצעות יזמים מחו"ל . 
להט ביקש משרון לאפשר את המשך הטיפול בפרויקט כמתוכנן . 
