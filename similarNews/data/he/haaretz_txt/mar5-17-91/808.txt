בעת ובעונה אחת ראו אור שני ספרים חשובים העוסקים בנושא אחד ניסיון לחשוף 
את שורשיה של האידיאולוגיה הנאצית . שני הספרים משלימים זה את זה במידה 
רבה במחקר מעמיק של נושא מרכזי זה בתולדות העם היהודי והאנושות . אוריאל 
טל , שהלך לעולמו ב4891 , הוא מחשובי החוקרים של היסטוריה יהודית בת זמננו . 
המאמרים שנאספו בספר דנים במרכיב הדתי באנטישמיות הגרמנית בכלל ובאנטישמיות 
הנאצית בפרט וביחסן של הכנסיות הפרוטסטנטיות אל הנאציזם . אולם בעיקרם הם 
עוסקים במה שאוריאל טל הגדיר כמושג המרכזי ורב - החשיבות בניתוח ההיסטורי 
של הנאציזם : דת פוליטית , או תיאולוגיה פוליטית . קפמאבינלתפיסתו של 
טל , תיאולוגיה פוליטית פירושה העתקת תכנים דתיים מתחומם המסורתי לקטגוריות 
פוליטיות . טל , כמו חוקרים אחרים , טען שחלק מכוח המשיכה של הנאציזם 
נבע מההיבט כמו - תיאולוגי שלו . הנאציזם הציג את עצמו כתנועה משיחית לכל 
דבר , וכך גם התקבל בעיני מאמיני המפלגה . טל מעיר , שהיטלר ומשטרו יישמו 
במיומנות דפוסים של דת וטקסים דתיים כדי שתדבק במדינה הנאצית איכות מקודשת 
וכדי להפוך את האידיאולוגיה של ההאדרה העצמית הארית לאמונה של ממש . הרייך 
השלישי , הוא כותב , " היה אותה הספירה , שבתוכה עשויה לבוא גאולתה של 
האומה הגרמנית , שהשפילוה , שברו את רוחה ורמסו אותה " . הספר מראה כיצד 
הותאם התיעוב שרוחשים כלפי היהודי אל תוך התבנית של שליחות דתית . המאבק 
ביהודי התגלמותם הרוע והפורענות עלי אדמות נעשה לסמל כולל של הגשמת גאולתו 
של העם הגרמני בידיה של ההשגחה . תהיה זו טעות , טוען טל , להבין את האמונה 
הנאצית אך ורק כמניפולציה אידיאולוגית של דת . היתה זאת אמונה , אם גם 
אמונה פגאנית , המסמלת את האימה שבשחץ ובגבהות הלב הקיצוניים של בני האדם 
המדמים עצמם לאלהים . הקורא מוזהר מפני הסכנה שבטשטוש ההבדלים שבין תיאולוגיה 
פוליטית , כעיסוק מוסרי - נבואי בפוליטיקה , לבין תיאולוגיה כאידיאולוגיה 
וכמניפולציה של רגש וסמלים דתיים . בפתח הדברים עומד פרוף שאול פרידלנדר 
על הזיקה האקטואלית הנודעת לנושאי מחקרו של טל . " ככל שעוברות השנים מאז 
פטירתו " , כותב פרידלנדר , " ראייתו הפסימית בנושאים אלה הולכת ומתאשרת : 
משיחיות פוליטית יכולה להביא חורבן מוסרי ופוליטי על דרכה של הציונות " . 
צבי בכרך , המשמש כיום כראש המחלקה להיסטוריה כללית באוניברסיטת בר - אילן , 
היה מתלמידיו של אוריאל טל ואכן , הוא מושפע מהתיזות של מורו . גם בכרך 
מוצא כי הנאציזם שאב את השראתו מהדת הנוצרית ובחקירת שורשי השנאה הגרמנית 
המודרנית הוא מגיע עד למאה ה91 ולדרשות שנישאו בכנסיות הקתוליות , בכפרים 
ובעיירות קטנות , בפי הכמורה הנמוכה . הקטרוגים האנטי - יהודיים מעוגנים 
בברית החדשה ובפרשנות הנוצרית המגמתית לתנ"ך . בכרך מביא במחקרו דרשות שנישאו 
בגרמניה במאה הקודמת ומראה כיצד התגלגלו תפיסות תיאולוגיות בפיהם של מטיפים . 
יחסה של הכנסייה הקתולית ליהודים סלל את הדרך לקליטת המדיניות האנטישמית 
הנאצית וממנה לשואה . שאלה שכיחה , שגם בכרך נדרש לה , היא כיצד יכול 
להיות קשר בין האנטישמיות של הנאציזם האנטי - נוצרי לבין שנאת היהודים הנוצרית ? 
האמנם יכול מאמין נוצרי להזדהות עם השקפת העולם הנאצית ? היטלר עצמו מעולם 
לא פרש רשמית מן הכנסייה הקתולי , ותמוה מזה , הכנסייה מעולם לא הטילה 
עליו נידוי ולא הרחיקה אותו משורותיה . הוא תקף את הנצרות , אבל רק אחרי 
שנוכח לדעת שהכנסייה אינה מוכנה לקבל את התיאוריה הגזענית . כאשר עלו הנאצים 
לשלטון , הם העמידו במרכז האידיאולוגיה שלהם את שנאת היהודים . האנטישמיות 
הנאצית הפעילה את השנאה הנוצרית , ודיברה אל הקתולים ( וגם אל הפרוטסטנטים ) 
בלשון מוכרת . בכרך מסיק שפשעי הנאציזם ביהודים ממשיכים את היסודות האנטי - 
יהודיים הנוצריים ונובעים מהם . עם זאת , הוא מדגיש שאין להסיק מכך שהכנסייה 
הקתולית על כל ארגוניה היתה שותפה ישירה לרצח - עם של היהודים . הנתונים 
והנסיבות המיוחדים למסורת ההיסטורית הגרמנית התמזגו בשנאת היהודים הנוצרית , 
אך אין בכך כדי לגרוע מאשמתם של הנאצים ברצח העם היהודי . חיבורו של בכרך 
מראה מה גדול היה כוחה של הדעה הקדומה , במקרה הזה הדעה הקדומה הנוצרית - 
הקתולית , ולאילו אסונות היא עלולה להוביל . ספריהם של טל ושל בכרך גם יחד 
מתריעים על הסכנות האורבות לאנושות מהחיבור בין דת לפוליטיקה ובין משיחות 
דתית למשיחות פוליטית . 
