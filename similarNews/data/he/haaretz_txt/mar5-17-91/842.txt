האיש החזק של סרביה , סלובודן מילוסוויץ , הכריז כי הרפובליקה אינה מוכנה 
עוד להכיר במוסד הנשיאות של יוגוסלאוויה , ובכך ניתק את אחד הכבלים האחרונים 
ששמרו על המסגרת הפדרטיווית הרופפת . כאשר סרביה הרפובליקה הגדולה והחזקה 
ביותר אינה מכירה עוד במסגרת המשותפת , פתוחה הדרך להתפוררות הפדרציה כולה . 
לכאורה ניתן להיפרד בשלום , כאשר כל רפובליקה הולכת בדרך עצמאית , אולם 
קשה מאוד להניח שכך אכן יקרה . הרפובליקות ביוגוסלאוויה אינן בנויות כיחידות 
עצמאיות , וכל האזורים משולבים זה בזה באופן הדוק . כבישים ודרכים בין 
שתי ערים בתוך רפובליקה אחת עוברים דרך רפובליקה אחרת , בשל המבנה הגאוגראפי 
הסבוך . קיימת תלות כלכלית בין הרפובליקות ברפובליקה אחת מצויים מקורות 
האנרגיה , וברפובליקה השניה מצויים המפעלים . אולם נראה כי הבעיה הקשה מכל 
היא חוסר האחידות האתנית . בקרואטיה , למשל , מרבית התושבים הם קרואטים , 
אולם ישנם חבלים שלמים המאוכלסים בסרבים . הדברים הם כה קשים לפתרון , 
משום שגם בחבלים הסרביים הללו ( שברפובליקה הקרואטית ) ישנן ערים בעלות 
רוב קרואטי , ובערים אלה יש שכונות סרביות וכך בכל רפובליקה ורפובליקה . 
הדברים מסובכים עוד יותר ברפובליקה של בוסניה - הרצגובינה , למשל , בה 
אין רוב מוחלט לשום קבוצה , והאוכלוסייה נחלקת בין סרבים , קרואטים ובוסנים 
( מוסלמים ) . הפסיפס היוגוסלאווי קשה לפיצוח , משום שהוא בנוי מיחידות 
של דת , שפה , ולאום , בעלות היסטוריה מרה של מאבקים . בין סרביה לקרואטיה 
ההבדל הוא בעיקרו דתי הסרבים הם נוצרים - אורתודוקסים , והקרואטים קתולים . 
גם השפה כמעט זהה ( סרבו - קרואטית ) אולם הכתב שונה לסרבים כתב קירילי , 
והקרואטים משתמשים באותיות לטיניות . ישנן קבוצות ביוגוסלוויה הדוברות 
סרבו - קרואטית , אולם משתייכות לדת המוסלמית , וישנם מוסלמים הדוברים 
אלבנית או מקדונית . בנוסף לכל זה , שוררים גם ניגודים פוליטיים - אידאולוגיים . 
ארבע רפובליקות בחרו במפלגות ימין ומרכז הדוגלות בעצמאות לאומית וכלכלת 
שק , ואילו סרביה ומונטנגרו בחרו בהנהגה קומוניסטית הדוגלת בהמשך קיום הפדרציה . 
אולם בתוך סרביה עצמה מתחולל מאבק דרמאטי בין האופוזיציה הדמוקרטית והשלטונות . 
לכל רפובליקה יש תביעות לשינויי גבול ולתיקון " עוול היסטורי " זה או אחר . 
במישור הכלל - יוגוסלאווי שורר חשש כי מדינות האזור ינסו לנצל את המצב ולקרוע 
נתחים משטח המדינה . אלבניה מעולם לא הסתירה את כוונותיה בקשר למחוז האוטונומי 
קוסובו , וחשש דומה קיים בקשר למחוז האוטונומי ויבדינה , המאוכלס ברובו 
הונגרים . המהומות בבלגראד היו יריית הפתיחה של מלחמת הכל - בכל . כאשר 
התפטר שלשום נשיא יוגוסלאוויה , בוריסאב יוביץ ( סרבי מנאמניו של מילוסוויץ ) 
, הוא אמר כי המדינה נעה לעבר מלחמת אזרחים . גם מילוסוויץ עצמו , המטפח 
את חלום " סרביה הגדולה " והאחראי במידה רבה להידרדרות , אמר כי השלב 
האחרון בייסוריה של יוגוסלאוויה רק החל . 
