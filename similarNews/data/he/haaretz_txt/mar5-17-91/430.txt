אלופים , 82 תתי - אלופים ועוד שורה ארוכה של קצינים בכירים ואנשי ביטחון 
מובהקים ( ראש השב"ך , אלופי משנה , רב - ניצב וניצבים במשטרה ) התגייסו 
בסוף השבוע לפעולת תגמול מפתיעה ונועזת . שדה המערכה היה עמוד ב"ידיעות 
אחרונות " והאויב היה כתב " חדשות " , רונאל פישר . היעד שלהגנתו נחלצה 
חבורת הלוחמים המהוללים היה המוניטין הקרבי של אלוף ( מיל . ) רחבעם זאבי 
והאסטרטגיה שנבחרה היתה , כמובן , העברת הלוחמה אל שטח האויב . למי שלא 
קרא : ביום ששי פירסם רונאל פישר ב"חדשות " כתבה שהתיימרה לתאר את פעילותו 
הצבאית של רחבעם זאבי . הכתבה הטילה צל על דימויו של גנדי כלוחם נועז וכמנהיג 
קרבי . היא שירטטה אותו כמי שנעלם משדה המערכה ברגעים קשים , כמי שנכשל 
בניהול קרבות , כמי שישב על זרי דפנה שנועדו , למעשה , לאחרים . אתמול 
באה תגובה : עשרות קצינים בכירים , רעיו לנשק של גנדי , ניסחו מודעה שפורסמה 
על עמוד שלם ב"ידיעות אחרונות " . זה מסמך מעניין שכדאי לתת עליו את הדעת . 
יש במנשר הרבה פאתוס ומהדהד בו סגנון שחשבתי שחלף במלחמת יום הכיפורים . 
כמו מתוך אלבום מלחמה נאפד גבורה עולים המשפטים : " אנחנו שלחמנו שכם 
אל שכם עם רחבעם זאבי במערכות ישראל ; אנחנו שידידותנו אתו והערכתנו אותו 
נולדו והתחשלו בשדות הקרב האדומים ; אנחנו מוחים ומתקוממים וזועמים בכל 
נפשנו ומאודנו על המעשה הנפשע שנעשה מעל דפי העיתון חדשות . . . ניכר בכותבים 
שנרעשו עד נימי נפשם למקרא התיאור של פישר ב"חדשות " . גם אם נצא מהנחה שהכתב 
טעה לאורך כל הדרך בהצגת דיוקנו של זאבי , גם אם נרחיק לכת ונאמין שלא סתם 
טעה אלא הטעה במזיד , מתעוררת בכל זאת השאלה על מה ולמה נקראו לדגל עשרות 
לוחמים ידועי שם . באיזה עצב נגע פישר שהזעיק את מיטב קציני צה"ל כדי לאסור 
עליו מלחמת חורמה ? אני לא זוכר עצומות נרגשות כאלו סביב נושאים ביטחוניים 
ולאומיים לא פחות חשובים מאשר מהימנות דיוקנו של גנדי בכתבה עיתונאית . 
היכן , למשל , היתה כל החבורה הנכבדה הזו לאחר מלחמת יום הכיפורים ? מדוע 
לא ראינו אותה כאשר התחולל שבר בצה"ל בעת מלחמת לבנון ? מה היה לה לומר 
נוכח התלבטותו המוסרית של אלוף משנה אלי גבע בפרוורי ביירות ? מדוע לא פירסמה 
עצומה לאחר פרשת השב"ך ? מדוע שתקה נוכח גילויי ההתעללות של קצינים וחיילים 
בתושבי השטחים בתקופת האינתיפאדה ? מדוע לא שומעים אותה כאשר מתנהלים דיונים 
חשובים , גורליים , על תפיסת הביטחון של צה"ל ? על כל הנושאים הללו , 
המשקפים בעיות לא פשוטות המחלחלות בחוט השדרה הביטחוני של המדינה , עברו 
201 חותמי המודעה לסדר היום , ורק כשפגעו בשמו של החבר שלהם התעוררו לפעולה . 
הרעת , רעת שכזאת . שום דבר לא יוכל לה , לאחוות הלוחמים . גם לא השקפותיו 
הפוליטיות ההרסניות של זאבי . ולכן לא שמענו מעולם על התכנסות דומה של קצינים 
בכירים ( מיל . ) כדי לגנות את דעותיו או להצביע על החומרה הגלומה בהן . 
שימו לב כיצד נדרשו לעניין מחברי הכרוז , אתמול : " אנחנו , שרובנו 
ככולנו איננו מזדהים עם דרכו הפוליטית ( של זאבי ) כיום ויש בינינו המתנגדים 
לה בכל החריפות . . . רובנו סבורים שלא רק מותר , אלא גם צריך להתווכח 
בחריפות עם השקפותיו " . לעומת זאת , כך מנוסחת פקודת היום נגד האויב , 
רונאל פישר : " . . . כל מי שאמת בלבבו ידחה בגועל את ההתקפה הארסית , 
השקרית והחולנית , על המ"ך , המ"ם , המג"ד , והאלוף רחבעם זאבי " . 
מצעו הגזעני של גנדי הוא , איפוא , בעיניהם של חותמי המודעה , עניין ש"לא 
רק מותר אלא גם צריך " להתווכח עמו בחריפות ( היכן עשו זאת אי פעם ? ) 
ואילו כתבתו של פישר היא מסמך " ארסי , שקרי וחולני " . גם אם רונאל פישר 
הוציא מתחת ידיו מוצר עיתונאי פסול מכל וכל ( איני מתמצא מספיק בקריירה 
הצבאית של זאבי כדי לשפוט זאת ) , מאלף להיווכח מה היא ציפור נפשם של 201 
לוחמים רבי תהילה ומעמד , שנפגעה כל כך . לא השקפותיו הפוליטיות של זאבי 
( גירוש ערבים ) , לא חברויותיו המפוקפקות ( מורשעי הרצח הכפול ) , 
לא תפיסתו המוסרית ( הוא ניצל , למשל , את סמכותו הצבאית כדי לרדוף את 
העיתונאי נחום ברנע שכתב עליו דברי ביקורת בעת היותו אלוף פיקוד המרכז ) 
, כל אלה לא עוררו לפעולה ציבורית איש מרעיו לנשק . רק כאשר פוגעים בדימויו 
הקרבי הם נזעקים . ולמי שיטען כי בכך עושה הכתבה ב"חדשות " עוול למי שחרף 
נפשו על הגנת המולדת , ייאמר כי גם כל הסוגיות האחרות , המנויות לעיל , 
שלגביהן נאלם קולם של 201 הקצינים , עוסקות בדיני נפשות ונוגעות לחיי לוחמים . 
