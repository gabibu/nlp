שר התעשייה והמסחר , משה נסים , הוא מועמדו של ראש הממשלה , יצחק שמיר , 
לתפקיד יו"ר הקבינט לקליטת עלייה , במקום אריאל שרון שהתפטר מהתפקיד . 
גורמים בלשכת ראש הממשלה אמרו אתמול כי השניים לא שוחחו עדיין בעניין המינוי , 
אך בכוונתו של שמיר לפעול עוד השבוע למינוי מחליף . גורמים בכירים בלשכת 
ראש הממשלה הביעו זעם על מהלכו של שרון , אשר גרם , לדבריהם , נזק פוליטי 
רב לליכוד , כי הוא " מאפשר לגלגל על ראשו של הליכוד כישלון - כביכול 
בקליטת העלייה " . מועמדותו של נסים לתפקיד מעוררת חששות בקרב חברים אחרים 
בקבינט הקליטה , על רקע יחסיו המעורערים עם שר האוצר , יצחק מודעי . יחסו 
של מודעי להחלטות קבינט הקליטה והיעדרותו מישיבותיה היו בין שאר הגורמים 
שחיבלו עד כה בתפקודו של הגוף , והביאו להתפטרותו של שרון . חברי קבינט 
חוששים כי מינויו של נסים אף יביא להחרפה בעניין זה . מועמד אחר המוזכר לתפקיד 
יו"ר הקבינט הוא שר הפנים אריה דרעי . במערכת הפוליטית מעריכים כי למועמדות 
זו אין סיכויים רבים , משום הבעיות האישיות בהן נתון דרעי , ובשל היחסים 
הקשים בינו לבין שר הקליטה יצחק פרץ . השר פרץ עצמו קורא עדיין לשובו של 
שרון לראשות הקבינט ומבקש לקבוע פגישה עם ראש הממשלה בעניין זה . 
