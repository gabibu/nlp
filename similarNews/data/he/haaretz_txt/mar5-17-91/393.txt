בצמרת הליכוד אומרים כי אם יופעל לחץ אמריקאי על ישראל באשר לפשרה טריטוריאלית 
באזור , לא יהיה מנוס מהקדמת הבחירות . בליכוד סבורים כי בחירות מוקדמות 
יוכלו להיערך רק תוך כדי הסכמה והבנה עם מפלגת העבודה . זו מתנגדת כיום 
בכל תוקף להקדמתן . מקורבי ראש הממשלה יצחק שמיר הדגישו בסוף השבוע , כי 
לראש הממשלה תשובה לכל לחץ אמריקאי אפשרי , אך עם זאת לא שללו גם יוזמה 
אפשרית להקדמת הבחירות . ההערכה היא ששמיר ינסה להוביל להקדמת הבחירות רק 
מתוך הסכמה עם מפלגת העבודה , בעיקר מהחשש שהמפלגות הדתיות , בעיקר ש"ס 
ואגודת ישראל יתנגדו למהלך שכזה . בליכוד חוששים כי אם מפלגת העבודה תתנגד 
גם היא להקדמת הבחירות , ינסה שמעון פרס לשכנע את הדתיים לפרק את הממשלה 
ולהקים ממשלה חליפית . גורם בכיר במפלגת העבודה אמר אמש ל"הארץ " כי אם 
תבוא יוזמה מצד הליכוד להקדמת הבחירות , יהיה קשה מאוד למפלגת העבודה לסרב 
למהלך שכזה , בעיקר כי עד היום לא קרה בהיסטוריה הפוליטית של מדינת ישראל 
שמפלגת אופוזיציה תתנגד לבחירות מוקדמות . בצמרת הליכוד , יצחק שמיר הוא 
אולי האישיות הפוליטית העיקרית שלא תהסס להוביל לבחירות חדשות , ובמקרה 
שכזה קרוב לוודאי שיעמוד פעם נוספת בראש הליכוד . התנגדות להקדמת הבחירות 
צפויה מצדו של שר החוץ דוד לוי , אריאל שרון וייתכן שגם מכיוונו של שר הביטחון 
משה ארנס . התייצבות שמיר פעם נוספת בראשות הליכוד , תרחיק ל4 שנים נוספות 
את האפשרות שהשלושה יתמודדו על ראשות התנועה . בעיקר חושש ממהלך זה שר השיכון 
אריאל שרון , המעריך כי שנת 2991 תהיה ההזדמנות האחרונה מבחינתו להיאבק 
על ראשות הליכוד . במפלגת העבודה טענו אתמול , כי כיום הוא העיתוי הגרוע 
ביותר מבחינתה של המפלגה להוביל להקדמת הבחירות . גורמים בכירים במפלגת 
העבודה אמרו כי יש לאפשר למהלכים המדיניים להתפתח ואם אכן יתברר כי הליכוד 
עומד בסירובו לכל מהלך של שלום והאמריקאים יפתחו בלחץ על ישראל תוך התנגחות 
קשה עם הממשלה , אולי תהיה זו עדנה למפלגת העבודה , וקל יותר יהיה לשכנע 
את הציבור לתמוך בממשלת מערך . בשמאל אין התלהבות מרעיון הקדמת הבחירות . 
במפלגות השמאל גורסים כי חייבים לחלוף כמה חודשים עד שהשמאל הישראלי יתאושש 
ממהלכי ואירועי מלחמת המיפרץ בעיקר בכל מה שקשור לפלשתינאים ולאש"ף . בימין 
בתחייה , בצומת ובתנועת מולדת טענו בסוף השבוע כי אם הממשלה במגעים הקרובים 
עם האמריקאים תביע נכונות לוויתור על שטחים , הדבר יהיה מבחינתם סוף קיומה 
של ממשלת הליכוד . 
