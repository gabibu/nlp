בלשון ההגדה לפסח , שהקריאה בה קרובה , אפשר כבר לשאול מה נשתנה המלך חוסיין 
מיאסר ערפאת ? מדוע מוזמן הירדני להצטרף למשא ומתן המדיני בדרך המלך בעוד 
ראש אש"ף פסול ? הרי שניהם תמכו בסדאם חוסיין עד להפסקת - האש במלחמת המפרץ . 
ובכל זאת קיים הבדל מהותי בין השניים . במהלך המלחמה ציווה ערפאת להמטיר 
מטחי קטיושות מלבנון על יישובי גבול הצפון . לעומתו הורה המלך חוסיין לצבאו 
לנצור את נשקו . מיעוט החדירות לאורך בקעת הירדן מצביע על החריג ועל פקודות 
הקבע במדיניותו . ערפאת גם הרקיד את הפלשתינאים בשטחים על הגגות למשמע ירי 
הטילים . מנגד הכריז חוסיין שיילחם בכל חדירה לשמיו , ישראלית כעיראקית . 
בפועל ספק אם היה עומד בדיבורו . עקרונית עמדתו סבירה . יש עניין גם בהיסטוריה 
של השניים : בקריירה הארוכה של חוסיין מצויים פרקים מתונים , ששיאם בא 
לידי ביטוי לא רק בחתימת מסמך לונדון עם שמעון פרס ב7891 , אלא גם בנחישותו 
לא להסתייג מפרטיו עם חשיפתו המביכה . בהיסטוריה של ערפאת אין אות כזה . 
להיפך , בכל פעם שנקרא להתמודד עם הקיצונים באש"ף נסוג לרטוריקה רצחנית . 
מאז הפתיחה באש של " החייל הירדני המשוגע - התורן " משנות ה05 לא חזר חוסיין 
לטרור . ואילו מספרה של גליה גולן על " החשיבה החדשה של מיכאל גורבצוב 
בסוגיית הטרור " עולה , שאש"ף בהשוואה לארגוני טרור דומים ברחבי העולם 
הוא מן האלימים שבהם . במלחמת המפרץ נאלץ חוסיין לשרוד בשלטון מול אוכלוסייה 
תוססת ואילו יאסר ערפאת הסית ציבור הנתון למרות אחרת . מה שאפשר לקבל בהבנה 
משליט במצוקה אינו דומה לפעילות חתרנית של מחבל הפועל בשלט - רחוק . חוסיין 
לא החמיץ בכל השנים האלה הזדמנות להתייצב לצד הטעות ; ערפאת לא החמיץ הזדמנות 
להתייצב לצד הזדון . החשבון הישראלי עם המלך ארוך ונוקב , אבל אינו דומה 
לאכזבה מערפאת . מבחינתה של ישראל נוכחותו של המלך הירדני בזירה אינה צריכה 
להיות תנאי למשא ומתן . רצוי שיצטרף בתפקיד מרכזי , אבל אין זה הכרח . 
הוא יכול לתפוס מקום , אבל לא כתחליף לפלשתינאים אלא לצידם , ובדחוק אולי 
גם בראשם . יש לו יתרון נוסף : האמריקאים והערבים הפרו - מערבים רוצים 
ביקרו ומתעבים את ערפאת . יש גם סימנים שהמלך הירדני מעוניין . הוא משגר 
אותם באמצעות הנס דיטריך גנשר וארצות הברית ובעיקר מפי פלשתינאים בשטחים . 
ערפאת לא נמצא , לעת עתה , בין המכותבים . בממשלה ובאופוזיציה יודעים 
זאת . טבעי שפרס מנסה להחיות את חוסיין . גם היועצים והשרים סביב דוד לוי 
ומשה ארנס יודעים שיש עם מי לדבר . נמצאים פלשתינאים - לאומנים בשטחים , 
שמוכנים להידבר עם ישראל ומעונינים להרחיב את החזית , ותוך השמטת ערפאת 
מבקשים להוסיף את חוסיין . בלשון העגה העברית מדברים שם על " קומבינה " , 
צירופים : אם הסעודים ייאותו לסייע בכספם לפלשתינאים בשטחים , שאינם 
נתונים למרותו של ערפאת , יש סיכוי שיחברו אל חוסיין בניסיון להרכיב משלחת 
פלשתינית משותפת . הוא ייצג את ירדן , הם יהיו אש " ף החדש . חבל רק שראש 
הממשלה יצחק שמיר , הנסמך על השרים הימנים שנואי - נפשו , אינו מעוניין 
ביוזמה ישראלית של ממש . הרי אריאל שרון אינו היחיד בממשלה הסבור כי אין 
לה עניין בקיומו של המלך . בהשתתפות חוסיין ופלשתינאים מקומיים כאלה עשוי 
המשא ומתן לקרום עור וגידים ואדמה וגבולות וסידורי ביטחון ואוטונומיה של 
ממש שעשויה להתפתח למדינה או לקונפדרציה עם ירדן . הממשלה הזאת אינה אוהבת 
את הרעיון . לכן שמיר אינו נפגש עמם אלא בורר לעצמו את האפרוריים שביניהם , 
ואינו נותן יד לבחוש באש"ף , ומדבר בלשון סתומה וחשודה על תחכום ותכסיסנות 
כנגד יוזמות השלום המציפות את האזור והמערכת הפוליטית בארץ , ובעד ההרגל 
לחיות בין מלחמות . אבל חשבונה של הממשלה מוטעה וקצר - מועד . המתנה יתירה 
עלולה להחזיר לערפאת את הלגיטימציה שאבדה לו באירופה ובעולם הערבי . הצוהר 
שנפתח עלול להיסגר . מי שלא ירצה את חוסיין והפלשתינאים שירכיבו את אש"ף 
החדש מתוך השטחים , יקבל את ערפאת עם אל - פתח הישן הממוקם בתוניסיה . 
ללב מתגנב החשש כי זה מה שבאמת נוח לממשלה . 
