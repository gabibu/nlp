לוס אנגלס ( מיוחד ל"ספורט הארץ " ) . הדי פרשת השיפוט במשחק המסעיר בין 
נבחרות הנוער של אוסטרליה וישראל בכדורגל , על זכות ההופעה בגמר הגביע העולמי 
בקיץ בפורטוגל , הידהדו אתמול גם בסידני . שניים מעיתוני סידני כתבו בהדגשה 
על קיפוחה הברור של הנבחרת הישראלית במשחק שהיה בשבת בסידני . " הראלד סאנדיי " 
כתב , כי השופט הנורווגי לא שלט במשחק המכריע , וכי פסל שני שערים לישראל . 
העיתון כינה את השיפוט " שערורייתי " . " סאנדיי טלגראף " כתב , כי אוסטרליה 
עלתה לגמר הגביע העולמי בפורטוגל בזכות השופט הנורווגי וכי הקוון פסל שני 
שערים במשחק שהיה דרמטי מאוד . בנמל התעופה בסידני , לפני ההמראה בדרך הארוכה 
חזרה הביתה , פגשו חברי המשלחת הישראלית בשופט הנורווגי נרוויק . הקפטן 
אייל ברקוביץ פנה אליו וביקש לדעת את פשר החלטותיו , אולם השופט חייך והתחמק 
מתשובה לשחקן הישראלי . אחר כך עברו ליד הישראלים שני הקוונים הניו זילנדים . 
השחקנים פנו בקולניות לקוון גארי פליט , שפסל את שני השערים לזכות ישראל , 
אולם הקוון שמר על איפוק ולא הגיב . רק בהתערבות הקוון השני , שאמר לשחקנים 
כי פליט הבין את טענותיהם , הניחו לו השחקנים הישראלים שעדיין נראו נסערים 
מאוד . מאמן נבחרת הנוער אמנון רז , שלדבריו לא הצליח להירדם עד לשעה שש 
בבוקר , סיפר כי בסידני רווחות שמועות שלפיהן השופט שחד לפני המשחק . ראש 
המשלחת , יו"ר הנהלת ההתאחדות שאול סוירי , סיפר , כי אזרח אוסטרלי התקשר 
לביתו ברמת גן ואמר לרעייתו , כי השופט שחד . ובינתיים כבר הכינו ראשי המשלחת 
ה"ה שאול סוירי וראובן פריזנר דו"ח אירועים מלא מהמשחק . דו"ח זה יועבר 
לפיפ"א לצורך חקירה . נבחרת הנוער נחתה אמש בלוס אנגלס , לאחר 31 שעות טיסה 
מסידני . לילה של נדודי שינה עבר על חברי המשלחת לפני הטיסה , תוצאה ישירה 
של האירועים החריגים שהיו במשחק בשבת נגד האוסטרלים . 
