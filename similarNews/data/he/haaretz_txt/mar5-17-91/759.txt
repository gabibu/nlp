בעקבות הידיעות שהגיעו מאתיופיה על ההחלטה להפסיק , לפי שעה , את יציאת 
היהודים , התנהלו התייעצויות בדרג בכיר , בהן היו מעורבים אישים במשרד 
ראש הממשלה , במשרד החוץ ובסוכנות היהודית . השבוע , במפתיע , התבטלו 
ברגע האחרון שתי טיסות עולים מאתיופיה לישראל , ובהן כ005 בני אדם , על 
פי הוראת השלטונות באתיופיה . במגעים שהתנהלו עם אישים בממשלת אתיופיה , 
הוברר שהנשיא מנגיסטו מאוכזב מכך שישראל אינה עומדת בהתחייבויות שנטלה על 
עצמה , להעניק לממשלתו סיוע כלכלי . כדי להביע את מחאתו , החליט להורות 
על הפסקת יציאת היהודים עד לקיום בירורים עם ממשלת ישראל . בתום הבירורים 
שהתנהלו השבוע , יושרו ההדורים והוחלט על חידוש עליית היהודים מאדיס אבבה , 
בקצב שהיה עד כה כאלף בני אדם בחודש . דובר משרד החוץ , יוסף עמיהוד , 
אמר כי תהליך איחוד המשפחות הוא תהליך מסובך ומעורבים בו קשיים אוביקטיוויים 
לא מעטים . לדברי הדובר , באחרונה התגלו קשיים טכניים וזמניים שצמצמו את 
מספר העולים היוצאים כיום מאתיופיה , וממשלת אתיופיה לא העמידה אספקת אמצעי 
לחימה מצד ישראל כתנאי לקיומו של תהליך איחוד המשפחות . נשיא אתיופיה הודיע , 
לפני מספר חודשים , לראש ממשלת ישראל כי הוא רואה את תהליך איחוד המשפחות 
כתהליך הומניטארי , המנותק מכל נושא הנמצא על סדר היום ביחסים בין אתיופיה 
לישראל . הדובר הוסיף שהקשיים שהתגלו מצאו את פתרונם במגעים בין שגריר ישראל 
באדיס אבבה לשלטונות באתיופיה , וסוכם על חידוש ואף זירוז תהליך איחוד המשפחות . 
לדבריו , מותר לנו לצפות בימים הקרובים לטיסות עולים בהיקף דומה לזה שהיה 
בחודשים ינואר ופברואר . הסוכנות היהודית ערוכה לחידושה המיידי של העלייה 
מאתיופיה , והיא יכולה לארגן לאלתר את הטסתם של היהודים לישראל . כך אמר 
אמש גורם בכיר בסוכנות . שליחי הסוכנות באדיס אבבה המשיכו בפעילותם הרגילה , 
גם במהלך השבועיים האחרונים בהם הופסקה במפתיע יציאת היהודים . 
