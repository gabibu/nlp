סיפור אהבה מחודש , ממש נוגע ללב , התגלה לעינינו ב"מוסף המוספים " , כאשר 
שני גנרלים בדימוס , יאנוש בן - גל ואריק שרון , נפלו זה בזרועות זה . 
הם מצאו איש את רעהו לאחר עשר שנים של מריבה קשה שפרצה משום ששרון האשים 
את יאנוש כי הכשיל אותו בפרשת כביש ביירות - דמשק . ואכן , שרון הוא מי 
שיכול להעיד על יאנוש , ששיחק בימי מלחמת המפרץ באילו הייתי שוורצקופף , 
על חלקו במלחמת לבנון , וכיצד ניהל שם את העניינים . אבל לפתע עכשיו , 
מצאו השניים שפה ואינטרסים משותפים . יאנוש , מבוהל בתחילה , מתמלא באוויר 
כששרון ( " מורי ורבי זה שנים " ) נוטה לו חסד , מתמוגג למראהו ולמשמע 
דבריו , וגם מושך אותו בלשונו בשאלות שהן למעשה תשובות . במקביל , מנטרל 
שרון את דן מרגלית המנסה לשאול , בקביעה שהוא ויאנוש עמיתים משדה הקרב , 
ולעיתונאי אין מקום ביניהם . כדרכו , עונה שרון על שאלותיו של מרגלית 
בתירוצים טיפוסיים , ונוקט בשיטה מוכרת של הימנעות מלענות על מה שאינו לרוחו . 
יאנוש מצידו מראיין את עצמו , משלים את משפטיו של שרון , ומוצא בו בן - 
ברית לדעתו הנחושה כי ישראל היתה חייבת להתערב במלחמת המפרץ : " צריך היה 
לפעול לאחר ליל הטילים הראשון " . באותה נשימה מכריז שרון כי ישראל ידעה 
על הטילים והמודיעין עידכן את הממשלה , ואם כך , בהתאם לתפיסתו , מדוע 
לא תקפו את הטילים קודם - לכן ? עכשיו מתווכחים השניים עם ההצלחה , ומבקרים 
את האמריקאים על שלא צעדו היישר לבגדאד . הם מפגינים תלישות , פשטנות מדהימה , 
ראייה טקטית מיידית וניתוק מן ההיבטים הרחבים הכללים של המלחמה . האמריקאים 
לעומתם , דווקא למדו מן הכישלון הישראלי במלחמת לבנון , וזו אחת הסיבות 
שנמנעו מלהיכנס לבגדאד וגילו מנהיגות מדינית נבונה ושקולה . שרון חוזר גם 
על התנאים המוכרים שלו לשלום : פירוק נשקן של מדינות ערב ובמיוחד של סוריה , 
חיסול ארגוני הטרור ודמוקראטיזציה של ארצות ערב . אמנם מרגלית נותר עם 
טעם של עוד לאחר תום הראיון , אבל הצופים התוודעו מחדש לשני אלופים ששאפו 
להיות רמטכ"לים , ומזלנו שלא נסתייע בעדם . לשם איזון משמיע פרופסור שמעון 
שמיר ביומן דברים מעניינים וחשובים על הטראומה הקשה שמסעירה את העולם הערבי . 
הוא מזהיר מפני הרצון שעולם זה , למעט בגדאד , יחוש ביתר - שאת בטראומת 
הכישלון הגדול . הוא גם מפריך את ההשוואה הרווחת בין סדאם לנאצר שאינה תופסת . 
לדעתו סדאם , עריץ אקלקטי , הוא קריקטורה של נאצר . שמיר רואה הזדמנות 
לתהליך שלום נרחב עם כמה ממדינות ערב , וחושש מפני החמצת ההזדמנות . בכתבה 
של גיל סדן נחשף תהליך מוזר בקרב שכנינו הערבים , המנסים להפוך כישלון ותבוסה 
לניצחון מפואר , ומשקרים לעצמם במודע . היומן גדוש בכתבות , אם כי לא 
כל המראיינים יודעים לשאול . " סוף שבוע " השאיר אותי לפחות עם תחושת שיעמום 
ופיהוקים ארוכים . כולם פישלו שם , למעט פרופסור מיכאל הר - סגור . אבל 
הוא אינו זקוק לתוכנית בידור כדי להוכיח את ידענותו , חוכמתו וגם את חוש 
ההומור שלו . 
