" הגבלת הנוכחות של ערביי השטחים בתחומי הקו הירוק בעקבות המלחמה במפרץ 
טובה ונוחה לכוחות הביטחון , ובכוונתנו לשמר מצב זה " . דברים אלה אמר מפקד 
מחוז המרכז במשטרה , ניצב אסף חפץ , בכנס סיכום לשנת 0991 , שהתקיים אתמול 
במשטרת מרחב השרון . לדבריו , המדיניות לפיה מותר לתושבי השטחים להישאר 
בתחומי הקו הירוק , על סמך היתרים ובשעות העבודה בלבד , משנה באופן מהותי 
את נתוני המצב הביטחוני שבו פועלת המשטרה . לדברי חפץ , מצב זה עדיף על 
פני המציאות שלפני המלחמה , בה נותרו פועלי השטחים ללון בכפרי המשולש ובתוך 
תחומי הקו הירוק . לדברי מפקד מחוז מרכז , תופעה זו הקשתה על טיפול המשטרה 
ועל אכיפת הביטחון , ואילו כיום יש שליטה ובקרה על עובדי השטחים . " משטרת 
ישראל אינה מתנגדת לעבודת פועלי השטחים בתחומי הקו הירוק , אלא לעבודה בלתי 
מוסדרת ולשהייתם של הפלשתינאים מעבר לצורך " , אמר . משטרת מרחב השרון נערכת , 
לדבריו , להגנה על היישובים לאורך הקו הירוק , במטרה למנוע השחתת ציוד 
חקלאי בידי חוליות מחבלים החודרות אליהם מעבר לקו הירוק , כדוגמת האירוע 
במושב ניצני עוז , לפני ימים אחדים . בימים אלה מבצעת המשטרה הערכה מחודשת 
של המצב באזור . ניצב חפץ אמר עוד , כי לא ניתן למנוע לחלוטין מעשי חדירה 
אלה . הוא המליץ שלא להקים גדר לאורך הקו הירוק , כדרישת תושבי האזור . 
" אני אראה בכך כשלון בהיערכות המשטרה " , אמר חפץ . לדבריו , " אין 
כוונה להקים מערך שימוע חדירה ואין כוונה להחיות את הקו הירוק . מפקד מרחב 
השרון , ניצב משנה זאב אבן - חן , אמר כי בעת המלחמה היה שיתוף פעולה 
מצוין עם ראשי המגזר הערבי . לדבריו , היו אמנם אנשים שרקדו על הגגות בעת 
התקפות הטילים על תל אביב , ציירו ססמאות והניפו דגלי אש"ף , אולם אלה 
היו מקרים בודדים , למורת רוחם של ראשי הרשויות הערביות שגינו מעשים אלה . 
לדבריו , למלחמה במפרץ לא היתה השפעה דרסטית על רמת הפשיעה . מספר ההתפרצויות 
לדירות פחת כיוון שהתושבים שהו בביתם , אולם לעומת זאת חלה עלייה גדולה 
בפריצה לעסקים ולמכוניות . 
