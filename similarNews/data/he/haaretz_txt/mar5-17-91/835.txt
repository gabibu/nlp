לפני חודשים מספר התקשרה אלי עוזרת הפרלמנטרית של ח"ך אברהם בורג . היא 
סיפרה כי בורג מבקש להקים לובי צרכני בכנסת , וכי היא מעוניינת בחומר מסוים 
שבו טיפל המדור . סוכם שהיא תתקשר אלי כעבור ימים אחדים , אך היא לא חזרה 
אלי . הנחתי שהח"ך השיג מה שרצה בדרכים אחרות ובלבי בירכתי אותו על היוזמה . 
עד שקראתי בשבוע שעבר את הדיווח של כתב " הארץ " , צבי זרחיה , מה אמר 
לוביסט הצרכנים על סימון מחירים : מי שמצביע בעד שיטת הסימון , מצביע בעד 
צרכנות נחשלת שאינה מתחשבת באמצעי הסימון המודרניים , אמר והוסיף , " אם 
היינו נענים לצרכנות זו , החלבנים עוד היו מביאים לנו חלב בכדים , ישר 
מעטיני הפרה " . עם כל הכבוד לחוש ההומור של הח"ך הנכבד , נראה לי שהוא פשוט 
בור בענייני צרכנות . צרכנות מודרנית היא זאת שמעניקה לצרכן את כל זכויותיו , 
לרבות הזכות למידע ( ראה מדור זה במקום אחר ) . צרכנות מודרנית אין לה 
שום דבר נגד אמצעי סימון מודרניים שמביאים לייעול בעבודת רשתות השיווק , 
אבל לצרכן צריך לתת את מה שמגיע לו . שיווק חלב בכדים הוא אכן אמצעי שיווק 
מיושן , אבל סימון מחירים על כל מוצר הניתן לסימון ( ואין המדובר בסימון 
על כל צימוק , בוטן וגרעין , כפי שחושב בטעות ח"ך דדי צוקר ) , בלי שיהיה 
צורך לשאול את החנווני למחירו של כל מוצר או לעשות התעמלות בוקר כדי לגלות 
על אחד המדפים את מספר הקוד של המוצר שמבקשים לקנות זאת צרכנות מודרנית . 
חברי כנסת נוספים שהתנגדו להצעת החוק לא גילו יותר נאורות בענייני צרכנות . 
טענתו של ח"ך אברהם שוחט כי צריך היה לאפשר ניסיון של שנה לביצוע הצעת החוק 
הקודמת באמצעות תקנות שפטרו למעשה את רשתות השיווק מסימון על כל מצרך , 
היא מופרכת מעיקרה , שכן המצב במציאות כיום הוא למעשה התגשמות התקנות ; 
ח"ך אברהם פורז הטיל יהבו על עלות הסימון והתווכח עם עצמו אם מדובר ב%4 . 
1 , על פי גרסת השופרסל , או פרומיל אחד , לפי גרסת הקו - אוף . לא העלות 
היא שצריכה להכתיב אם יהיה או לא יהיה סימון מחירים . מדובר בצורך ובזכות 
בסיסיים של הצרכן החשובים לא פחות מאריזות פוליאטילן שמחולקות ללקוחות באופן 
חופשי , מתאורה , מניקיון , מקופות ממוחשבות יקרות ואפילו ממוסיקת רקע . 
אני מרשה לעצמי גם לומר , שכל צרכן יהיה מוכן לשלם את תוספת הפרומילים ( 
גרסת הקו - אוף יותר אמינה עלי ) כדי לקבל מחיר על כל מצרך ; הדוגמאות 
שהביא ח"ך דן תיכון מחו"ל , שם מפעילים סוקר במקום קופאי , אינן רלוונטיות 
מהסיבה הפשוטה שגם שם הצרכנים אינם מקבלים את השיטה הזאת והם מנהלים מלחמות 
כנגדה . 
