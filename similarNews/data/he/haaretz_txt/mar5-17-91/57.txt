עוד בעיצומה של מלחמת המפרץ מיהרו לקבוע בישראל מסקנות שטחיות , כי לא נשאר 
דבר מתפיסת הביטחון הישראלית , ולציין במדויק מהם לקחי הקרבות . האמריקאים 
טרם הסיקו את לקחיהם ומוטב שניזהר מקביעות חד - משמעיות . יחלפו חדשים עד 
שיסוכמו במלואם לקחי המלחמה . אין זה רק עניין של תחקירים יסודיים של מפקדי 
כוחות וגם של שבויים עיראקים . תחקירים אלה יכללו גם בדיקה של הכלים שנפגעו . 
אחד היתרונות החשובים במלחמה זו הוא שהכלים שנפגעו בשדה הקרב טנקים , 
נגמ"שים , ארטילריה ועוד נותרו ברובם המכריע בשטחים שבשליטת בעלות הברית . 
גם בעיראק היו פגיעות רבות שחשוב לנתח את השפעתן על שדה הקרב , החל מסוללות 
טילי נ"ם , מכשירי מכ"ם ומערכות קשר , וכלה בדירים למטוסים . הכלים שנשארו 
בשדה הקרב ייבחנו בקפידה אם הפגיעה היתה מהאוויר או ביבשה . מהו החימוש 
שפגע ומאיזו פלטפורמה נורה , זווית החדירה ואפקט הפגיעה , ועוד . המידע 
הרב ינותח בעזרת מחשבים ומן המודלים יפיקו לקחים . ישראל עשתה זאת אחרי 
מלחמת יום הכיפורים ואחרי מלחמת לבנון . ערכו של המידע שנאסף היה שווה זהב . 
בפתחנו עמדו ארה"ב ומדינות אחרות והציעו כל שיתוף פעולה אפשרי תמורת המידע . 
תעשיות צבאיות ניסו לחדור לספרי הלקחים שלנו על מנת שלא לעשות טעויות בפיתוח 
כלי הנשק החדשים . בשביל האמריקאים יהיה זה גם שדה ניסויים ענקי , והדבר 
יעניק להם יתרון עצום . התעשיות הצבאיות האמריקאיות יוכלו להקדים אחרים 
והתחרות עמהן , גם בשביל ישראל , תהיה קשה יותר . מה שצריך להטריד אותנו 
הוא שמדינות ערביות השותפות בקואליציה יזכו ודאי ביתרון בלימוד הלקחים . 
כמו אחרי כל מלחמה , יתחיל גם תהליך חשיפה עצום של אמצעים ושיטות פעולה . 
מדינות קטנות , כישראל , עלולות להינזק מכך בעקיפין , אם הן השקיעו והכינו , 
קודם למלחמה זו , אמצעים דומים ורצו להפתיע באמצעותם בשדה הקרב . האם מזדקרים 
במלחמה זו דברים חדשים העלולים לשנות את שדה הקרב ? התשובה היא שלילית . 
אף לא אחד מהצדדים , כולל ארה"ב , לא שלף בשדה הקרב שפן מפתיע מכובעו . 
עם זאת תתפתח ודאי מגמה מעניינת בקשר לחימוש המונחה המדויק ( חמ"ם ) . 
סביר שיתקבלו דגשים חזקים יותר באשר לסוגי חימוש מסוימים . שוב נהיה עדים 
לתנועת המטוטלת המוכרת , כאשר כלי נשק מסוים השיג תוצאות טובות בשדה הקרב 
וכתגובה מפתחים אמצעי נגד , וחוזר חלילה . דומה שהחימוש שהוכיח עצמו מעל 
ומעבר לציפיות הוא החמ"ם , בעיקר כשהופעל מהאוויר . העדיפות הטכנולוגית 
הוכיחה עצמה בעיקר בלוחמה האווירית . לחמ"ם זה היתה הצלחה מהממת הן על חיל 
האוויר העיראקי , על מטרות שונות כולל בונקרים מבוצרים בעיראק , ובעיקר 
על שדה הקרב היבשתי . השתתפותו של חיל האוויר בקרב היבשתי הגיעה לשיא . 
לא עוד סתם סיוע אווירי , אלא שחקן ראשי בקרב זה . עם זאת אין לשכוח לרגע 
כי מדובר במעצמה גדולה שמאגריה עצומים והיא יכולה להרשות לעצמה שימוש מסיווי 
בחימוש יקר זה , כמעט מבלי ששעון החול הפוליטי דוחק בה . ישראל צריכה לכן 
להיזהר במסקנותיה בעניין זה . זאת ועוד : אסור לגלוש למסקנה הנמהרת , 
שהציעו אצלנו בעבר , כי בגלל החמ"ם יש לבסס את דוקטרינת הלחימה של צה"ל 
על הגנה , וכך לחסוך אבידות רבות בקרבות הבקעה . דווקא החמ"ם בכמות מסיווית 
הוכיח כי האמריקאים חסכו לעצמם קורבנות רבים בהבקעה . מה היה עוזר לעיראקים 
בקרב ההגנה שלהם אילו היה גם להם חימוש מונחה מדויק , האם היו מסוגלים לבלום 
את בעלות הברית ביבשה ? ככל הנראה יש קפיצת מדרגה מעניינת , שיוצרים חיבור 
של החמ"ם ומסוקי הקרב הפועלים בקבוצות . זה מעניק לראשונה לנשק האנטי - 
טנקי עדיפות שלא היתה לו בעבר : ניידות אופרטיווית על פני העוצבה המשוריינת , 
הנעה לאט יותר מאשר המסוקים . על כך עמד עוד לפני המלחמה דווקא איש שריון 
מפורסם , האלוף ישראל טל , ועכשיו נמצאו דבריו מוכחים . כוחות היבשה וחיל 
האוויר שלנו יהיו צריכים ללמוד את הדברים בקפידה , וצפוי ודאי ויכוח . שתי 
נקודות נוספות בלטו במתקפת האוויר . בזכות ציוד חדיש יכלו הטייסים האמריקאים 
לפעול בחשכה כמעט ללא הגבלה . בעוד ההגנה האווירית העיראקית היתה עיוורת 
כמעט , ראו הטייסים את מטרותיהם כבאור יום . כך הצליחו למוטט גשרים ולהבקיע 
בונקרים מבוצרים . מכשור זה היה בידיהם גם בהפצצות על לוב , אך שם לא פגעו 
כמו בעיראק . עובדה בולטת אחרת היתה ההצלחה העצומה של הלוחמה האלקטרונית . 
לא רק שמעט מטוסים הופלו מטילי הקרקע - אוויר שתמיד נחשבו כאויב המסוכן 
למטוס , אלא שלא היה צריך כמעט לתקוף סוללות אלה בתחילה , כפי שנהג צה"ל . 
הן פשוט שותקו בלוחמה אלקטרונית . בחיסול הטילים הסורים בבקעת הלבנון ב2891 
מיהרנו לזנק עליהם בכל אמצעי , ורק אחר כך נהגנו כשליטים בשמים . 
