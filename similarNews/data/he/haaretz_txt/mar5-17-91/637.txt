רעידת האדמה עברה , ועכשיו אנשים בונים את סוכתם הנופלת , ומשתדלים שתהיה 
בדיוק אותה הסוכה , כאילו ענף מענפי הסכך לא נפל ארצה . הרבה קלפים נטרפו , 
אבל הידיים נשלחות אל החבילה , לשלוף את הקלפים הטובים והישנים , ולהתחיל 
מחדש את המשחק בדיוק באותו המהלך שלפני הזעזוע . אחרי הרעש פותחים ומרחיבים 
צעד צעד נמרץ ובטוח שהוא צעד לאחור , אל המקום שממנו באים , ולא אל המקום 
שאליו צריך ללכת . מתגלגלים בגלגול עברי בחזרה אל הרחם דבר לא נולד , 
וכך גם לא ייוולד . יש מי שחוזר אל האופציה הירדנית שלו , ויש מי שחוזר 
אל ה41 במאי שלו , כאילו מה שיהיה הוא שהיה . רק יצחק שמיר יש להודות 
איננו זז , לא קדימה ואף לא אחורה עומד בתוך מים עומדים . בממשלה הזאת 
אין מכניסים להילוך , אפילו לא להילוך ראשון , המנוע כל הזמן בניוטרל , 
לפעמים נותנים קצת גז כדי לעשות רושם , כדי להוכיח מאמץ , כדי להשמיע 
רעש של תכונה , להטעות את האוזן , אבל דבר לא נע , וכך גם לא ינוע . מי 
שהיה ראש ממשלה טוב בזמן של שב - ואל - תעשה הוא ראש ממשלה רע מאוד בזמן 
של קום - ועשה . שמיר והליכוד אתו תמיד יחפשו את השלום במקום החשוך ביותר , 
ואף פעם הם לא יחפשו את השלום מתחת לאלומת האור . הימין הישראלי מנסה כבר 
שנים לנפח יוזמות שלום באוויר חם , אבל עד מהרה האוויר יוצא להם מהבלון , 
והיוזמה צונחת שמוטה ועלובה . האוויר מתמלא עכשיו בניירות עמדה פורחים , 
וכבר אין מספר לתוכניות וצריך להצטייד במיקרוסקוף אלקטרוני כדי להבחין ביניהן . 
יש לי תוכנית סימן שאני קיים , ואני מחזיק בה לאו דווקא כדי להתקדם , 
אלא דווקא כדי להיעצר , כי הדברים אינם מתקדמים בדיוק על - פי התוכנית 
הנפלאה שלי שאין לתה , ועל כן מוטב שלא יתקדמו כלל . זה הווידוי שלי : 
אני האיש שאין לו תוכנית , כי אני בעד כל תוכנית , בתנאי שיש בה פחות נייר 
ויותר עמדה , ובתנאי שיש לה אחיזה במציאות ואין בה אחיזת עיניים . אני 
אתמוך בכל יוזמה שיש בה ולו קצה חוט , ואין בה קצה - פתיל , שמדליקים אותו 
ברגע המכריע כדי לפוצץ את הכל . מי שיעשה צעד בכיוון הנכון , אני אלך אתו , 
והדרך לשלום שנעשה יחד איננה עוברת בארץ ישראל השלמה , וגם לא באזורי הפשרה 
הטריטוריאלית ; היא עוברת בקו הירוק , שהוא קו הציונות שלנו , שהוא הקו 
העובר בין שתי נקודות נקודת הביטחון ונקודת השלום , ולאחר ההתנהגות הפלשתינית 
הנפסדת בזמן המשבר , נקודת הביטחון מודגשת אצלי יותר מקודם . גם לאחר המלחמה 
אני נגד הסכם כפוי , כי הוא חמור ומסוכן , אבל אני עכשיו בעד משא ומתן 
כפוי , כי יצחק שמיר כמו כל יצחק , כמו כל מי שפחד - יצחק נופל עליו , 
הוא החבוש שאינו מתיר את עצמו מבית האסורים . מישהו , שהוא בעל רצון טוב 
ויכולת , חייב לבוא ולהתיר ולכפות את שולחן המשא ומתן , הר כגיגית , כדי 
שנשב סוף סוף אל השולחן ונתחיל לדבר . אנחנו כאן נעודד אותו כאשר הוא כופה 
את יצחק שמיר לשאת ולתת , עד ששמיר אומר רוצה אני . יאשימו אותנו בשיתוף 
פעולה , יגידו שאנחנו גיס חמישי מה לא יגידו אבל אנחנו כבר רגילים , 
ואין פחד בלבנו , אלא ממה שהלב עצמו מנבא לנו , והוא מנבא רעה . 
