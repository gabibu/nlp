ואשינגטון ( מיוחד ל"הארץ " ) . בראשונה בתולדות עימותי הטלוויזיה האמריקאים 
ישבו אתמול , זה לצד זה , אישים ישראלים בכירים , לצד אישי ציבור ערבים . 
אנשי רשת הטלוויזיה האמריקאית סי - אן - אן הזמינו את שר הבריאות , אהוד 
אולמרט וסגן שר החוץ , בנימין נתניהו , להופיע בדיון לצד שני אנשי רוח 
מהשטחים : סאיב עריקאת , מרצה למדע המדינה מאוניברסיטת אל - נגאח בשכם , 
וחנן עשראווי , מרצה לספרות אנגלית מאוניברסיטת ביר - זית . שניהם מזוהים 
עם הזרם המרכזי באש"ף . המשתתפים ישבו סביב שולחן עגול , וניסו ללבן את 
האפשרויות למצוא מכנה משותף ביניהם . השר אולמרט נשאל אם הוא מוכן לקבל את 
עקרון " שטחים תמורת שלום " , כתנאי למו"ם , ובתשובה שאל את עמיתיו הפלשתינאים 
אם הם מוכנים לוותר על התעקשותם שכל מו"ם חייב להסתיים בכינונה של מדינה 
פלשתינית . איש ממשתתפי הדיון לא השיב בחיוב לשאלה . נתניהו אמר שהגורם 
הבסיסי , ביסודו של הסכסוך הישראלי - ערבי , אינו הגורם הטריטוריאלי , 
אלא העובדה שהערבים מסרבים להכיר בזכות קיומה של ישראל . הדוברים הפלשתינאים 
עמדו על חשיבות ההכרה הישראלית בתקפות העקרון " שטחים תמורת שלום " . המשתתפים 
בדיון נשאלו מה הצעד הראשון ההכרחי לפתיחת שיחות שלום . ד"ר עשראווי אמרה 
שמו"ם לשלום חייב להתקיים עם אש"ף , כיוון שרק הוא מסוגל להביא שלום . 
אולמרט אמר שהדרך הטובה ביותר לפתיחת דיונים היא להתחיל בצעדים צנועים , 
שעליהם יש הסכמה הדדית . 
