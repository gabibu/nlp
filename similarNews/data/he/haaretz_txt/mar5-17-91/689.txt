משפחת " מעריב " נחלצה להגנתו של יוסף לפיד מפני הביקורת על " שבט כהן " . 
אבל לא לפני שלפיד עצמו שאולי אינו מאמין בקולגיאליות ובנאמנות של משפחתו 
פירסם גם הוא את תשובתו בעיתונו הנאמן . שם הסביר הוא למעוניינים , שרק 
לאחר הקטע השלישי בסדרה : " יכיר הקהל את הנפשות הפועלות , את הקצב הפנימי 
של העלילה , יעלה על הפסים הנכונים , והסדרה תתחיל לתפוס " . ככה זה בסדרות 
משפחתיות , מאיר לפיד את עינינו העיוורות . אבל גם לאחר יותר משלושה פרקים , 
הנפשות הפועלות מתגלות כקריקטורות גרועות ונלעגות . אני עדיין מחפשת נואשות 
את הקצב הפנימי של העלילה , אלא שאיני מצליחה למצוא לא קצב ולא עלילה ; 
וכל מה שיש בכמויות לא מבוטלות זו תפלות שאין דומה לה לא בסדרות משפחתיות 
ולא בתוכניות אחרות , אפילו לא בטלוויזיה הישראלית . אני רק תוהה איך קורה 
שלפיד עצמו המורגל בקלישאות , לא ראה מה קורה לנגד עיניו על המסך . ומדוע 
על מנת שלא לבייש לא את עצמו ולא את בנו יאיר לפיד שגם לו חלק בכתיבת כמה 
מפרקי הסדרה הוא לא ויתר על הקרנתה . לפיד מאשים את הביקורת הפועלת כמין 
מאפיה , ואת המבקרים המשתפים ביניהם פעולה אך ורק כדי לקטול ולחסל את " הנטע 
הזר והמוכשר " , קרי , לפיד , " שהתפרץ לתוך הטריטוריה שלהם ומאיים לחשוף 
אותם " . ובכן אני יכולה להרגיע אותו . הסדרה אפילו אינה מעלה את חמת זעמה 
של מבקרת זו , ולצערי איני מכירה את שאר המבקרים , אך בוודאי שלא אבחר 
לנושא שיחה אתם את " שבט כהן " . במקרה הטוב הסדרה רק מעוררת צחוק , גיחוך 
ופיהוקים . ומי שמצליח לצפות בפרקיה עד לסיומם חש שאין הוא יודע מה רוצים 
ממנו , ולמה מתעללים בו . לפחות זו גם התגובה של צופים אחרים , שאינם 
מאמינים למראה עיניהם , ואינם שייכים למשפחה האוהבת - תומכת . ובכן , אם 
מישהו חייב להתבייש באמת , הרי זה לפיד ושות . אני גם מייעצת לו ברוח אחת 
האמיתות המפורסמות שעליהן מבסס לפיד בדרך - כלל את כתיבתו שמי שיושב בבית 
זכוכית מוטב לו שלא יזרוק אבנים . ומי שהפעיל שיטות מקארתיסטיות מובהקות 
ברשות השידור והרס שם כל חלקה טובה , אל לו להאשים אחרים במקארתיזם . ועדיין 
נשארת השאלה , מי אחראי בטלוויזיה לתוכנית הזו ? כיצד קרה שהסדרה עלתה 
להקרנה ולא נפסלה קודם לכן ? והאם לשם כך אנחנו משלמים אגרה ? 
