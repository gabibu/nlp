בימים הקרובים יתחילו לפרק בוואשינגטון את החבילות שגיימס בייקר מביא עמו 
מן הסיור במזרח התיכון . עוזריו ינסו להרכיב אסטרטגיה מדינית מן החלקים 
שיישלפו מהאריזות . כבר אפשר להבחין בכמה כיווני מדיניות ראשוניים של הממשל 
האמריקאי . לפני שובו של בייקר לוואשינגטון הוברר ששני הערוצים לקידום התהליך 
המדיני , הערוץ הערבי - ישראלי והערוץ הישראלי פלשתיני , אינם נפרדים לחלוטין 
זה מזה . הקווים המקבילים כבר נפגשו , כאשר מזכיר המדינה הבהיר היטב שהוא 
מתכוון להשתמש באחד כדי לקדם את זולתו . אחת משאלות המפתח בשלב הראשון של 
התהליך תהיה כיצד לעודד את הצדדים לנקוט מהלכים ליצירת אמון בינם לבין אויביהם , 
כדי לשפר את האווירה הפוליטית באזור לקראת תזוזה מדינית ממשית . מדינות 
ערב המתונות , בראשן סעודיה , יתבקשו לבצע מהלכים כגון הכרה בישראל , 
הסרת החרם הערבי על ישראל וכדומה . לעומת זאת , ממשלת ישראל , המסרבת 
לקבל את העיקרון של " שטחים תמורת שלום " , לא תוכל לבצע מהלכי פיוס בתמורה , 
באופן ישיר . לפיכך , יבקש הממשל האמריקאי ביתר עוז שממשלת ישראל תנקוט 
צעדי פיוס המכוונים לאוכלוסייה הפלשתינית בגדה המערבית וברצועת עזה . דהיינו , 
תמורתה של ישראל לגילויי הנכונות של מדינות ערב להתפייס עמה תהיה גילוי 
של נכונות להתפייס עם הפלשתינאים : צעדים כגון פתיחת אוניברסיטאות , שחרור 
עצירים , הקלות תנועה , הסרת מגבלות ביורוקרטיות וכדומה . המטרה תהיה 
איפוא להביא לכך שמחווה של סעודיה וכוויית כלפי ישראל תיענה במחווה של ישראל 
כלפי הפלשתינאים , אשר יגיבו על המחוות הישראליות במחוות משלהם . כך תיווצר 
דינמיקה של הפחתת המתיחות המדינית והביטחונית באזור . המשימה תהיה קשה . 
מדינות ערב מתנות כרגע את הכרתן בישראל בפתרונה של הבעיה הפלשתינית . הפלשתינאים 
עשויים לסרב להירתע ממה שייראה בעיניהם כהקרבה של נכסים פוליטיים למען שיפור 
בתנאי חייהם . לפי השקפתם , ישראל אינה ראויה לתמורה על גילוי דאגה לזכויות 
האדם של הפלשתינאים . יצחק שמיר , מצדו , הגיב תגובה צוננת מאוד לרעיון 
הזה , והמליץ שהפלשתינאים יסיימו קודם כל את האינתיפאדה . נקודה אחרת שעליה 
מתכוון הממשל לבסס את מדיניותו היא דחיקה מרבית של רגלי אש"ף מתהליך השלום . 
מדינות ערב המתונות ומדינות אירופה יתבקשו לא לאמץ מחדש את ארגונו של יאסר 
ערפאת אל לבן , וארה"ב תנסה לפתח מגעים נמרצים יותר עם אישים מהשטחים . 
אפילו נשיא צרפת , פרנסואה מיטראן , סמך על כך את ידיו . עיקרון שלישי 
הוא להסדיר מסגרת של ערבויות בין - לאומיות לביטחונה של ישראל , כדי להפיס 
את דעת העם בישראל , לשכך חרדות , ולעודד את הממשלה לשקול ויתורים על שטחים 
תמורת שלום . כך הגדיר נשיא ארה"ב גורג בוש ביום חמישי שעבר את מטרת המאמצים 
הדיפלומטיים . עיקרון נוסף של ארה"ב הוא לשמור על מידה גדולה ככל האפשר 
של אמינות בעיניהם של שני הצדדים . ראשי הממשל הבהירו לכל בימים האחרונים 
כי אין בכוונתם ללחוץ יתר על המידה , אלא לעודד ולהפציר , לשכך מתחים 
ולעודד פשרות , לקרב אט - אט את הצדדים זה לקראת זה . כדי ליצור את מידת 
האמינות הדרושה , סבורים בממשל שיש להיזהר מפני הצהרת כוונות על הפעלת לחצים . 
במשלחתו של בייקר ידעו אמנם על החשש הקיים בישראל מפני הפעלת לחץ אמריקאי , 
אך כאשר נוכחו בעוצמת המגננה שממשלת הליכוד הכינה בירושלים , הם הופתעו 
מאוד . ההפתעה חידדה את ההכרה בערך ההרסני של לחץ על ממשלת ישראל . אשר 
לערבים , בקרבם מבקש הממשל ליצור רושם ידידותי ומסביר פנים . " אני חושב 
שהאמינות שלנו באזור צריכה להיות כזו , שנוכל לנהל יחסי עבודה קרובים עתה , 
כבעלי - ברית אמינים , כידידים אמינים " , אמר הנשיא בוש לקבוצה של עיתונאים 
ערבים בשבוע שעבר . ארבעת העיתונאים הוטסו במיוחד לוואשינגטון כדי לנהל ראיון 
ממושך עם הנשיא בבית הלבן . אחד המוטיווים המרכזיים בראיון היה : " כשאנו 
אומרים שנעשה משהו , הרי נעשה זאת . אנו מתכוונים למה שאנו אומרים " . 
קשה לומר ששוררת אופטימיות בוואשינגטון , לאחר סיומו של סיבוב השיחות הראשון 
שהמזכיר בייקר קיים באזור . בוש עצמו עדיין לא לקה כנראה בתסמונת הציניות , 
המאפיינת את מי שעסק בדיפלומטיה המזרח - תיכונית במשך שנים , אך נראה שמזכיר 
המדינה שלו כבר לקה בסינדרום . בתשובה לעיתונאי ששאל אותו אם יוזמת התהליך 
הדו - ערוצי שלו לא מתה כבר , אמר בייקר : " היא רק נולדה בעבר הקרוב 
מאוד . אז אנא , אל תקבע את מותה לפני שהיא ממש מתה . אני סבור שהיא תישאר 
בחיים , לפחות עד שנבחן את הרעיון ואת האפשרויות ( הנגזרות ממנו ) עם 
ההנהגה הישראלית " . 
