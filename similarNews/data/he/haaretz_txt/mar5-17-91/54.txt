מזכיר המדינה של ארה"ב , גיימס בייקר , עומד לבקר בשבוע הבא במזרח התיכון , 
ולא יפסח הפעם על ישראל . התבטאויותיו ראויות להיבדק בקפדנות ; מעטים 
בלבד מפקפקים עדיין כי בעיית הפלשתינאים תופסת מקום גבוה בסולם העדיפויות 
של המדיניות האמריקאית . הנשיא גורג בוש כבר אמר שהוא רוצה " לנוע במהירות " 
אחרי שעיראק הובסה , כדי לקרב בעיות אחרות המתסיסות את האזור לפתרון . כמה 
מדברי בייקר סותרים לכאורה את דברי הנשיא . " תהיה זו טעות לצפות שפתאום 
יהיה פתרון מיידי לסוגיה הישראלית - ערבית " , אמר בראיון טלוויזיוני ברשת 
אן - בי - סי . ארה"ב , כך אמר , אינה מתכוונת לכפות פתרון כלשהו על הצדדים 
לסכסוך הישראלי - ערבי ; ניסיון כזה צפוי להתגלות כ"דבר הגרוע ביותר , 
משום שהוא יסוכל " , וארה"ב אינה רוצה להיכשל . ברם , דיבורים מסוג זה אינם 
בחזקת חידוש ; כל אחד ממזכירי המדינה של ארה"ב שעסקו בבעיית הפלשתינאים 
ויליאם רוגרס , סיירוס ואנס , הנרי קיסינגר או גורג שולץ הדגיש כי עיניו 
אינן נשואות לעבר " פתרון כפוי " . כולם טענו כי הם רק רוצים לסייע לגורמים 
המזרח תיכוניים המעורבים בסכסוך שימצאו בעצמם את הדרך להפגת המתיחות ולסלול 
את הדרך לקראת שלום צודק ובר - קיימא . אולם אף אחד מהם לא הצליח ; ויש 
רגליים לסברה כי גיימס בייקר איננו מתכוון להסתבך , כמו כל קודמיו , בהליכים 
דיפלומטיים ממושכים , שלא ישנו דבר . לעומת זאת הוא מבהיר בלשון שאינה משתמעת 
לשתי פנים , כי הוא מעונין להאזין להצעות בירושלים ( וגם בשאר בירות האזור ) 
ומישראל הוא מצפה להצעות " מעשיות " שיוכיחו כי ישראל נכונה לקדם את תהליך 
השלום . אם הממשלה סבורה שמזכיר המדינה יהיה מוכן לתהליך של סחבת דוגמת 
זה שהתרחש בשנת 9809 , היא עלולה לגלות שנתפסה לטעות . גיימס בייקר שמע 
מכל דובריה הרשמיים של ממשלת ישראל כי השלום עם מדינות ערב חייב , לדעתה , 
לתפוס את המקום הראשון בסדר היום המזרח תיכוני ומוטב לדחות את העניין הפלשתיני 
לסוף , אבל אין הוא מוכן להתאים את עצמו לדעותיהם של יצחק שמיר ודוד לוי , 
והוא עונה להם כי נחוץ לנקוט בגישה דו - מסלולית : " עלינו לעשות שני 
דברים למצוא דרך שארצות ערב וישראל יקיימו יחסי שלום , ולמצוא דרך שישראל 
והפלשתינאים יפתחו בדיאלוג . . . איננו חייבים לנקוט ערוץ זה או אחר ; 
השניים אינם סותרים זה את זה " . בייקר אינו מוכן לייעד לבעיית הפלשתינאים , 
מקום נחות לעומת בעיית השלום בין ישראל לבין מדינות ערב . מן הראוי כי הממשלה 
תשקול את כל הדברים האלה ותביא בחשבון כי ההנהגה האמריקאית לא זו בלבד שהיא 
יכולה עתה לזקוף לזכותה הישג צבאי מרשים אשר הקפיץ את יוקרתה בעיני הציבור 
האמריקאי עד לשיא שכמעט ואין לו תקדים אלא שהיא יכולה גם להזכיר לנו כי 
הצבא האמריקאי הנחית מהלומה מכרעת על האויב המסוכן ביותר של ישראל . זוהי 
עובדה אשר מחזקת את ההנהגה האמריקאית כלפי הקונגרס וגם כלפי השדולה הפרו - 
ישראלית של יהודי ארצות - הברית . ארה"ב אינה רוצה " לכפות פתרון " ; אבל 
בידי הממשל יש מספיק אמצעים כדי להמחיש לישראל שמדיניות סרבנית לא תשתלם 
לה . 
