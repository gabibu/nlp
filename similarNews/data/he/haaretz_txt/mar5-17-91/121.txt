הליכוד שולט במדינה . שמיר בליכוד . המערך הפך גורם בלתי - רלוונטי . 
מחנה השלום התפורר . אז מי יביא את השלום המיוחל ? גיימס בייקר . כאשר 
מחזאי יווני הביא את העלילה שלו לנקודה שבה לא נותר עוד פתרון סביר , הוא 
הוריד איזה אליל מזדמן מהאולימפוס , וזה פתר את כל הבעיות ציק - צק . קראו 
לזה " האל מתוך המכונה " . אצלנו מסתדרת העלילה כך : אחרי מלחמת המפרץ נמאסו 
על האמריקאים כל הסכסוכים הקטנים והעלובים במרחב הזה . הם רוצים " פאקס 
אמריקנה " , שלום . חוץ מזה , הם צריכים גם לתת פרס לשותפיהם הערביים , 
שהעניקו לגיטימציה לכל ההרפתקה הזאת . בייקר יבוא , יכתיב לכולם פתרון 
סביר לבעיה הפלשתינית ולשאר הבעיות , ושלום על ישראל . זוהי תקווה יפה וגם 
נוחה . היא פוטרת אותנו מכל טרחה . בייקר כבר יעשה את הכל . אנחנו צריכים 
רק להתרווח על הכורסה , להסתכל ולמחוא כפיים בסיום המוצלח , כשהאל יחזור 
לאולימפוס . האם יש בזה ממש ? כבר ראינו בעבר נשיאים אמריקאים שיצאו בעוז 
ובאון לכפות שלום . יוזמותיהם קבורות בחולות הטובעניים של המרחב השמי . 
" תוכנית רוגרס " של ניקסון , 9691 , ז"ל . " המולדת הפלשתינית " 
של קארטר , 7791 , ז"ל . " תוכנית רייגן " , 2891 , ז"ל . " תוכנית 
שולץ " , 7891 , ז"ל . יוזמת - בוש - בייקר , 9891 , ז"ל כנ"ל . מה קרה 
לכל התוכניות היפות ? ממשלות ישראל הפעילו נגדן את העוצמה המקובצת של יהדות 
ארצות - הברית , החולשת במידה רבה על הקונגרס ועל התקשורת . מול התנגדות 
נמרצת זו התקפלו כל הנשיאים , גדולים וקטנים , שחקני פוטבול ושחקני קולנוע , 
בזה אחר זה . אה , אומרים , הפעם זה לגמרי אחרת . ( גם בעבר כל יוזמה 
היתה תחילה " אחרת " ) . בוש כבר איננו חתול - בית , עכשיו הוא אריה . 
הוא נהנה מפופולריות עצומה ויכול לכופף גם את הקונגרס . אולי . אבל גם 
השדולה הישראלית התחזקה במשבר זה . הפופולריות של נשיא היא מצרך שביר ואין 
עליו ביטוח . משבר כלכלי או פאשלה אחרת עלולים להשכיח את עלילות המפרץ . 
בוש צריך להיבחר מחדש , וזהו פיקוח - נפש הדוחה כל שבת . שמיר יחלה ויקווה 
שהזמן יעשה את שלו . נראה מי יכופף את ידו של מי בוש לשמיר או שמיר לבוש . 
יש בתחזית האולימפית עוד עקב אכילס . היא מניחה , כדבר מובן מאליו , שארצות - 
הברית אכן מעוניינת בשלום ישראלי - ערבי כולל . אין לכך שום הוכחה . להיפך . 
מה היתה , בעצם , מטרת התמרון הטכנולוגי - לוגיסטי הענקי , הנקרא בהגזמת - 
מה " מלחמת המפרץ " ? כראש וראשונה : להחניק באבו כוח שהיה עלול לאחד את 
העולם הערבי תחת שרביטו , ובכך לאיים על המונופול האמריקאי במרחב עתיר - 
נפט זה . שלום כולל , שיהיה טמון בו הסיכוי של איחוד המרחב במסגרת מדינית - 
כלכלית כלשהי , רחוק מלשרת אינטרס אמריקאי ארוך - טווח זה . הרגעה ? בוודאי . 
מניעת מלחמות ? בוודאי . אבל שלום - אמת , התפייסות ? זה עניין אחר . 
שלום - אמת לא ישרת את האינטרס קצר - הטווח למכור לערבים נשק במיליארדי דולרים , 
עסקה שכבר התחילה להתבצע . לשם איזון תקבל גם ישראל שפע של נשק על חשבון 
משלם המסים האמריקאי . לתעשיית הנשק לא אכפת מי ישלם . מדינאי ואשינגטון 
יכולים להחליט שלמען המשך נוכחותה של ארצות - הברית במרחב כדאי שהסכסוך הישראלי - 
ערבי לא ייעלם אלא ימשיך להתבשל על אש קטנה . קיום ישראל חזקה ומפחידה בוודאי 
שמחזק את תלות המדינות הערביות באמריקה . כל צועד בוואשינגטון מבין שלא 
יקום שלום אמיתי בלי כינון מדינה פלשתינית לצד ישראל . לשם כך צריכים לשלב 
את אש"ף בתהליך . אבל מלחמת המפרץ סיפקה תירוץ נהדר כדי להימנע מכך . לעומת 
זאת יכול בייקר לנסות להשיג מעין קמף דייוויד 2 בין ישראל וסוריה , וגם 
לקשור את דמשק סופית למרכבה האמריקאית . שמיר יכול להחזיר את הגולן , כשם 
שבגין החזיר את סיני . לפי מפת אצ"ל , " רק כך " , זו גם זו אינה ארץ - 
ישראל . זה לא יביא את השלום . הפצע הפתוח של הטרגדיה הפלשתינית ימשיך להפריש 
מוגלה ולהרעיל את המרחב כולו . בתוך כמה שנים ינבט זרע הפורענות של מלחמת 
המפרץ , ודור ערבי חדש יתבע את עלבונו . ישראל עלולה לעמוד אז אולי לבדה 
מול עולם ערבי חדש , קנאי וזועם , המצויד בכלי - הנשק שסדאם חוסיין רק 
חלם עליהם . אז נבכה על ההזדמנות שאבדה ב1991 , כשם שאך אתמול בכו על ההזדמנות 
שאבדה ב7691 . אולי זה לא יקרה . אולי יתנהגו האמריקאים הפעם " אחרת " . 
בייקר , האל שיופיע מתוך המכונה , יפטור אותנו מהצורך לעשות למען עצמנו 
ולפעול לשינוי המדיניות של ממשלת ישראל . אשרי המאמין . 
