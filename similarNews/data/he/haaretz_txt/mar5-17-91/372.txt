ואשינגטון ( מיוחד ל"הארץ " ) . החיילים חוזרים הביתה . בהגיעם לבסיס 
האם שלהם , הם מוקפים בבני המשפחה והידידים , בדגלי הכוכבים והפסים , 
בסרטים הצהובים המפורסמים . החיזיון חזר ביומיים האחרונים בבסיסי הצבא האמריקאי 
ברחבי היבשת , מניו - יורק עד קליפורניה , והוא ישוב ויוצג לעיניהם של 
מיליוני צופי טלוויזיה בארה"ב , במשך שלושה או ארבעת החודשים הקרובים . 
הפינאלה הגדול של פסטיבל השיבה הביתה יהיה ב4 ביולי , יום העצמאות האמריקאי , 
שלפי כל התוכניות ילבש השנה ממדי ענק ויהווה חגיגת ניצחון היסטורית . חגיגות 
הניצחון החלו כבר בסוף השבוע שעבר , עם נחיתת המטוסים הראשונים ברכבת האווירית 
המחזירה את הבנים והבנות הביתה . ערים ועיירות ברחבי היבשת , במיוחד אלה 
השוכנות סמוך לבסיסי צבא גדולים , קושטו בדגלים ובסרטים צהובים . בשדרות 
הראשיות של ארלינגטון , וירגיניה , פרבר של ואשינגטון הבירה , קשרו השלטונות 
המוניציפאליים סרטים צהובים ססגוניים על גזעיהם של עצי הנוי . באותו זמן , 
בבית הקברות הצבאי הלאומי של ארה"ב בארלינגטון התקיימו טקסי אשכבה של אחרוני 
החללים מן המלחמה במפרץ . בתחנות הטלוויזיה ברחבי היבשת שידרו ביומיים האחרונים 
שידורים חיים , במשך שעות ארוכות , של טקסי קבלת הפנים . כמה מהתמונות 
המרגשות יותר שודרו שוב ושוב במהדורות החדשות . החייל גדול הגוף , שדמעות 
זולגות מעיניו כשהוא מחזיק בראשונה את בתו הפעוטה , אשר נולדה בעת שהותו 
במדבר ; הרעיה המצווחת בגיל , חוצה את מסלול הנחיתה בריצה קלילה על עקביה 
הגבוהים , ונוסקת בחיבוק אל זרועות בעלה ; ילדים הקוראים בשמחה " אבא , 
אבא " , ומניחים יד קטנה על הקסדה הצבאית שעל ראש אביהם . קפידבינהמפיקים 
והמגישים בתחנות הטלוויזיה מבטיחים שהחזיונות הללו לא יירדו במהרה מן המסך 
הקטן . התמונה שעוררה התרגשות מיוחדת בקרב רבים היתה של סמל מחיל הרגלים , 
שהתגבר על העייפות וההתרגשות , נטל סאקסופון צרוד מידיו של נער בתזמורת 
המקומית בטקסאס , ובפני קהל גדול שהתגודד במסוף של שדה התעופה הצבאי , 
ניגן במקצב איטי , מינורי , את ההמנון הלאומי של ארה"ב . הנשיא גורג בוש , 
נישא על גלי פופולאריות חסרת תקדים , אפוף גאווה לאומית והתרוממות רוח , 
פרסם שלשום צו נשיאותי משובץ ציטוטים מכתבי הקודש , שקרא לאומה האמריקאית 
לחגוג את הימים שבין ה5 ל7 באפריל כחג מיוחד של הודיה לאל , על הניצחון 
שהנחיל לכוחות הקואליציה במפרץ . הצו הנשיאותי אומר , בין היתר : " אני , 
גורג בוש , נשיא ארצות הברית של אמריקה , מכריז בזאת על ה5 עד ה7 באפריל 
1991 כעל ימי הודיה לאומיים . אני מבקש מהאמריקאים להתכנס בבתי הכנסיות , 
ולהודות לריבון העולם על שחרור כוויית , על ברכת השלום והחירות , למען 
חיילינו , משפחותינו , ולמען האומה כולה . " בנוסף לכך , אני מצווה שדגל 
ארה"ב יונף על כל בנייני הממשלה , אני מפציר בכל האמריקאים להניף את הדגל , 
ואני מבקש שפעמוני הכנסיות בכל רחבי המדינה יצלצלו בשעה 3 אחר הצהרים בדיוק 
( לפי שעון החוף המזרחי ) , כדי לחוג את שחרור כוויית ואת קץ מעשי האיבה 
במפרץ הפרסי " . 
