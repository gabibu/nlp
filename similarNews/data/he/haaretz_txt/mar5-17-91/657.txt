שבועיים אחרי המלחמה קשה לגלות סימני הלם בציבור הפלשתיני . יאסר ערפאת 
הכריז בראשית השבוע בטריפולי שבלוב כי הפלשתינאים הפסידו במערכה במפרץ כשם 
שלדעתו האינטרס הערבי בכללו ניזוק . " העוצמה הערבית הפסידה , היכולת 
הערבית הפסידה " , אמר ערפאת . אולם את חשבון הנפש שנראה כן ואמיתי יותר 
אפשר היה למצוא השבוע במאמר שכתב המורה והעיתונאי זכי חסן נוסייבה בעיתון 
המזרח - ירושלמי " א - נהאר " . להלן תרגום קטעים מהמאמר ( ההערות בסוגריים 
הן שלי ד"ר ) . " . . . המלחמה הסתיימה ועברה מעמודי החדשות לספרי ההיסטוריה . 
. . כל צד מכריז שניצח , ואני , האדם הפשוט שלא יכול לשפוט . . . 
אני חש שהובסתי . הובסתי מפני שראיתי את שקרה וחרף זאת ברחתי לספרי הכוכבים 
והמזלות כדי להימלט מההיגיון . . . וקראתי על התרנגול שקרקר עם שחר ועל 
הכבשה שדיברה בנגב ועל פני האדם שנגלו בירח ( הכוונה לסיפורים שנפוצו בעיתונים 
הערביים על תרנגול שקרקר את שמו של סדאם חוסיין וכבשה שקראה בשמו ופני שליט 
עיראק שניגלו בירח , ועוד אגדות דומות שפורסמו בשטחים , בדומה לחישובי 
הגימטריות שהיו בכלי התקשורת הישראלים בימי המצוקה של המשבר . ) " . . 
. הייתי המובס מפני שהסכמתי לשתוק , מפני שאני חסר ביטחון והרגשתי תמיד 
שמי שיושב על כסא השליט הוא החכם ואני הטיפש . . . הייתי המובס כאשר נתתי 
לשליטים לשחק בגורלי . . . כאשר הנחתי לאחרים להחליט עבורי . הייתי המובס 
כאשר הנחתי לשייחים של השליטים לפרש את האיסלם ולשכנע אותי שיש שני סוגי 
איסלם ( הכוונה למה שכונה בשטחים " האיסלם המושחת " של הסעודים לעומת 
" האיסלם המשחרר " של סדאם חוסיין ) , ולא צעקתי בקול שהאיסלם הוא אחד 
והאל אחד והמוות על קידוש שמו אחד . . . הייתי המובס כאשר נתתי לסוחרי 
המלים , לעיתונאים חסרי הכבוד שהתחילו את המלחמה במחנה אחד וסיימו אותה 
במחנה השני להוליכני שולל " ( רמז לעיתון המזרח ירושלמי " אל - קודס " 
שבמהלך המשבר התחיל לכתוב בנימה שנחשבה אוהדת לסעודים ולבני בריתם ) . " . 
. . הייתי המובס כאשר חשבתי שלאחדות הערבית יש מובן אצל המנהיגים כשם שאני 
מבין אותה , כאשר האמנתי שהסיסמאות שהם מעלים צודקות ואינן כבועות סבון 
של פרסומת מסחרית . . . הייתי המובס כאשר טמנתי ראשי בחול . . . הייתי 
המובס כאשר חשבתי שהאימפריאליזם הסתיים כשצבאותיו עזבו את האזור לפני עשרות 
שנים והפכנו עצמאים וגורלנו בידינו והנפט הערבי בידיים ערביות . . . לא 
תהיה לנו ישועה אלא כאשר האדם הערבי ייקח את גורלו בידיו ונדע אז שהשמש אינה 
זורחת אלא אחרי החשיכה " . חרף הכרזות התבוסה החוזרות על עצמן במאמר , נראה 
כי הפלשתינאים מבינים שההפסד איננו נורא . מעמדם הבין - לאומי אמנם נפגע 
קשה , יוקרתם הושפלה , אבל העניין בבעייתם הלאומית קדם מאוד . הבעיה הפלשתינית 
חזרה לעמוד במרכז ההתעניינות העולמית . הצורך לטפל בפלשתינאים הפך דחוף 
והכרחי הרבה יותר מאשר בימים שלפני המשבר במפרץ . בפגישה אחת במזרח ירושלים 
שמעתי מישהו אומר : " אש"ף והפלשתינאים הפסידו , אבל הבעיה הפלשתינית 
ניצחה " . והרי זהו הנושא הראשון במעלה שהיה בדיוני השר בייקר באזור , ויהיה 
אולי הנושא החשוב גם בביקור הקרוב , אם יתקיים , של הנשיא בוש במזרח התיכון . 
באורח פרדוקסלי גם הסבל העובר עתה על תושבי השטחים מקדם , לכאורה לפחות , 
את עניינם הפוליטי . באחרונה קשה להגיע לגדה ולעזה שרוב שטחן מוגדר " שטח 
צבאי סגור " , וקשה לעמוד על הלכי הרוח שם . שורר בהם דרך קבע עוצר כללי 
משעות אחר הצהריים עד הבוקר , ולסירוגין עוצר מלא . נוצרת בהם במהירות 
מציאות חדשה שלא היתה מוכרת בעבר , גם לא בימי השיא של האינתיפאדה , מציאות 
של חיי עוני ודוחק , ושל ניתוק כמעט מלא ממדינת ישראל . לא יוצאים כמעט 
לעבוד בישראל . מספר הפועלים העוברים את הקו הירוק ירד מ031 אלף לכעשרת 
אלפים , לפעמים מעט יותר ולפעמים אף פחות . גם רבים אחרים לא יוצאים יותר 
לרחובות הערים בישראל . לא הנהגים ולא רוכלי האלטע - זאכן , לא נערים מוכרי 
סידקית ואדרות כבשים ולא סוחרים המבקשים מציאות . על הירידה הדרסטית ברמת 
החיים בגדה ובעזה אפשר ללמוד מן ההפסקה הכמעט מלאה בבנייה בשטחים , מכך 
שמוסדות ציבור רבים שם הפסיקו לפעול משום שאינם מקבלים יותר כספים מחו"ל . 
בעזה מספרים שאין כסף לתושבים עד שאפשר לקנות ארגז עגבניות בשני שקלים . 
והנה , חרף כל זאת , לא שומעים מהערבים הרבה תלונות . במישור הפוליטי 
לפחות הפלשתינאים לא יכולים לדרוש קשר עם מדינת ישראל הכובשת כדי שיוכלו 
להתפרנס היטב ולחיות ברווחה . לא מצאתי אף מאמר בעיתונות הערבית ולא ראיתי 
אף כרוז פלשתיני הדורשים להחזיר את פועלי השטחים לפיגומים , למסעדות ולעבודות 
הניקיון והשירותים אצלנו . ההיפך אולי נכון . הרגשות הלאומיים הגואים מביאים 
את ערביי השטחים לנכונות לחיות בחוסר - כל ולהגיע אפילו לסף רעב ויש כאלה 
ובלבד שהניתוק מישראל יקדם אותם לשחרור מהשלטון הישראלי . שמעתי במזרח ירושלים 
אומרים שלא צריך להיות כלכלן מומחה כדי להבין שגם האינטרס הכלכלי הגדול שהיה 
לישראל בשטחים נשחק עתה במהירות . יותר מ02 שנה היו הפלשתינאים בגדה ובעזה 
שוק מצוין של צרכנים לתוצרת הישראלית . " מצב קולוניאלי " , כינה פרופסור 
עמנואל סיוון את האינטגרציה הכלכלית בין השטחים לישראל , שבמסגרתה היו הגדה 
ועזה שוק מוגן ( או שבוי ) של החברות ישראליות . הן חדרו לשטחים ללא מחסומים 
של מכס , וקיבלו מהם כוח עבודה זול בתנאים מצוינים , ללא עלויות של תנאים 
סוציאליים ; כוח עבודה שהרחוב היהודי קרא לו " שוק עבדים " . לפי חישובים 
שעשה בשעתו מכון המחקר של ד"ר מירון בנבנישתי , גבתה ישראל מערביי השטחים 
מסים בשיעורים גבוהים יותר מההוצאות שנדרשו לתקציב השלטון שם ; משהו בדומה 
ל"מס עובד " שבמקרא מטיל הכובש על הנכבש . כל זה הסתיים . מאז האינתיפאדה 
הפלשתינאים ממאנים לקנות מוצרים ישראלים . עכשיו הם גם לא מהווים כוח עבודה 
זול למשק הישראלי . הוראות האינתיפאדה אסרו עליהם לשלם מסים , והיום , 
גם אם ירצו לשלם , אין להם כסף . בקיצור , היתרונות הכלכליים של ה"מצב 
הקולוניאלי " לגבי ישראל נעלמים והולכים , ויחד עמם היתרונות לפרנסת הערבים 
ורווחתם . כך מצטרפים סבלות העוני והמחסור בגדה ובעזה לתחושות התבוסה במפרץ , 
ושניהם יחד יוצרים אצל הפלשתינאים סיכוי שאולי יתקיים בהם הכלל הוותיק והשנוי 
במחלוקת , שככל שיהיה רע יותר כך תתקרב הישועה . מי שכמו ניבא זאת לפלשתינאים 
היה המשורר איש אש"ף , מחמוד דרוויש , שכתב בשנה שעברה שיר ובו מתואר מצעד 
הפלשתינאים למדינתם העצמאית , לא כתהלוכת ניצחון , אלא כמסע של תוגה ורוח 
נכאים . הפלשתינאים מגיחים בשירו " ממסע האבסורד של הגלות . . . מקצה 
המנהרה הארוכה , והם חוזרים מסיפורי הגבורה אל המלים הפשוטות , לא יניפו 
מרחוק ידיים צוהלות ולא ינופפו דגלים מול הנס . . . " . במונחים אקטואליים 
לא שירי ניצחון עיראקי של סדאם חוסיין יביאו את הפלשתינאים למטרתם , ולא 
שפע כלכלי שהיה להם בעבר תחת שלטון ישראל , אלא שפיפות הקומה של התבוסה , 
וחרפת הדלות של הניתוק ממדינת ישראל . 
