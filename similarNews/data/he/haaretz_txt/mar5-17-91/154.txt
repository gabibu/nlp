הממשלה אינה עומדת במשימות האמיתיות המוטלות עליה משום שעדיין לא הבינה מה 
הן , ואין היא מבדילה בין מטרות לבין כלים . מטעם זה פועלת הממשלה כיום 
על פי סדר עדיפויות שאינו שייך לתקופתנו , וממילא גם אינו נכון . הטעות 
הבסיסית היא בהעמדת נושאי החוץ והביטחון בראש הסולם , ובראייתם כמטרות בפני 
עצמן . משום כך עוסקת הממשלה בענייניה שלה , ופועלת כדי להישרד , במקום 
שתעשה לבנות ולקדם את המדינה . שהרי גם נושאי חוץ וגם נושאי ביטחון , כמוהם 
כשאר הפונקציות הממלכתיות , אינם אלא כלים להשגת המטרה . הכל יסכימו כי 
המטרה המוצהרת של מדינת ישראל היא עצמאות ואי - תלות . המרכיב העיקרי באלה 
הוא עצמאות כלכלית . כדי שמדינת ישראל תגיע בשלום אל העצמאות ואל השלום 
היא חייבת להקים תעשיית - יצוא חזקה אשר תיצור מיליון מקומות עבודה חדשים . 
כבר בשלב הראשון של העצמאות הכלכלית שלנו ראוי שההכנסה לאדם תהיה ברמה מערבית 
אבל היא צריכה להיווצר אך ורק מעבודה אמיתית קרי : מתעשיית - יצוא ומיצוא . 
זו הדרך האחת והיחידה להמשיך בקליטת העולים מרוסיה , למשוך עולים ממדינות 
המערב , למנוע ירידה ולהחזיר יורדים . כדי להשיג מטרות אלו אני אומר להציע 
שינוי קיצוני , הכורך מספר נושאים גורליים לגבי מדינת ישראל , שאלה עיקריו : 
שינוי מוחלט במיקומו של מרכז הכובד בחיי המדינה ושינוי במבנה הממשלה באמצעות 
הקביעה כי מרכז הכובד יהיה בתעשייה , ביצירה ובתעשיית - היצוא . אלה יהיו 
הכלים המרכזיים להשגת הביטחון והעצמאות . שינוי בתפיסה המשייכת את ישראל 
מבחינה כלכלית למזרח התיכון . תפיסה זו מוטעית מעיקרה מפני שלנו אין נפט 
המאפיין העיקרי של ארצות המזרח התיכון אלא רק הבעיות הנובעות מחוסר נפט . 
לעומת זאת יש לנו זיקה טבעית לארצות התרבות של אגן הים התיכון . אלו , 
ולא במקרה , גם מדינות דמוקרטיות מערביות , מרביתן מדינות תעשייתיות , 
ועם מרביתן אנו חולקים עבר היסטורי מרשים . לשם ביצוע השינויים הללו נחוצה , 
בראש וראשונה , ממשלה מצומצמת ויעילה . את כל המטלות לשם קיומו של עם 
ישראל במדינת ישראל , קידומו וההגנה עליו צריכה לבצע ממשלה של 5 עד 8 שרים , 
תוך ביטול הכפילויות שהן תוצאה בלתי נמנעת של כל מנגנון מנופח . לממשלה 
כזו ייבחרו שרים מוכשרים , ישרים וחרוצים ולא כאלה שהפוליטיקה היא כישורם 
העיקרי . ממשלה זו תדע שהיא קיימת למען העם והמדינה , ולא להיפך . תוצאה 
מחויבת המציאות תהיה ששליטת הממשלה על חיי הפרט תהיה פחותה ומנותבת טוב יותר , 
ואילו הפרט יהיה עצמאי יותר , יהיה לו יותר כוח והוא יהיה פחות תלוי בממסד . 
וזו הממשלה הטובה והיפה שאני רואה בחזוני : משרד הכלכלה והייצוא יהיה החשוב 
מבין משרדי הממשלה , מפני שהוא יהיה האחראי ליצוא מוצרי התעשייה המיוצרים 
בארץ ולהכנסות מכך . למעשה , זה יהיה המשרד היחיד שיכניס כסף למדינה , 
בעוד כל שאר המשרדים או המחלקות רק יוציאו את הכספים שמקורם ביצוא . אנו 
נחיה רק מעבודתנו וממה שנרוויח מעמל כפינו , ויהיה עלינו להיגמל אחת ולתמיד 
מהשתתת חיינו על כספי חסד ותרומות . האוצר של היום יהפוך למחלקת הגזברות 
במשרד היצוא . במקום לגייס כסף ( קרי : שנור ) , תדאג הגזברות לגבות 
כסף שמקורו יהיה ביצוא , ותנהג בו על פי החלטות הממשלה . המחלקה לעידוד 
השקעות הון תקפיד לשנות את החוק לטובת תעשיות היצוא , ולעידודן על פי מהותן 
ותרומתן ליצוא , ולא על פי האזור הביטחוני , על פי שיקול של " מצוקה חברתית " , 
או כל שיקול בלתי רלוונטי אחר . כשמדובר במשרד הביטחון יש לזכור כי הביטחון 
אינו מטרה בפני עצמה ; הוא כלי חשוב מאוד , אבל רק כלי . אין ויכוח לגבי 
מרכזיתו של נושא זה בחיינו כיום ומאז תחילתו של המפעל הציוני . אולם יש 
מקום וצורך לעדכן את התפיסה , ולהתאימה להווה , ובעיקר לצפוי בעתיד . 
מציאות שונה מכתיבה מאליה דרכי פעילות שונות . הביטחון אמור , על דרך ההתרעה , 
למנוע סכסוכים ולהבטיח כי בעתות שלום נבנה ונקדם את עצמאות המדינה ואת אי - 
תלותה . אין צורך להרחיב את פעילות מערכת הביטחון מעבר לכך . לכן רצוי 
והכרחי להגיע בהקדם להסדרים מתאימים לגבי הגדה והרצועה . כך , ורק כך , 
נבטיח שיהיו לנו הוצאות ביטחון מינימליות נדרשות . וכך נוכל להקדיש את 
מרבית המשאבים לחיזוק היצוא . יהיה זה שינוי משמעותי לעומת המצב הנוכחי . 
כיום אנו מבקשים ומקבלים לא מעט כסף מבחוץ למטרות ביטחון . מחירו של 
כסף זה הוא יקר מכל יקר : תלות במקום עצמאות . ייעודו של המשרד לענייני 
חוץ הוא פעילות בהתמדה ובנחישות למניעת סכסוכים ולבניית קשרי חוץ טובים ומועילים 
לחיזוק קשרי היצוא שלנו . זו תרומתו העיקרית לעצמאותנו . שתי פונקציות 
אלו מניעת סכסוכים ובניית קשרי חוץ ראויים יעברו שינוי מהותי מצד תוכנם : 
מעתה יהיו אלה כלים להשגת המטרה האמיתית , ותפקידם יהיה לעזור ליצירת האווירה 
המתאימה להגשמת הקידום של המדינה במישור האזרחי . הניהול האזרחי של המדינה 
יופקד בידי משרד הפנים . ככל שהניהול האזרחי יעיל יותר , זול יותר , 
פחות נראה לעין ופחות שולט באזרחים , כך יתחזקו הקשר של האזרח למדינתו , 
ורצונו להישאר בה . בעיקרון , רוב היבטי חיי היום - יום שלנו ינוהלו מן 
המשרד לענייני פנים . משרד זה , והשר בראשו , ידאגו להסדיר את כל פעילויות 
המשק וכמובן , עם הפנים ליצוא . מחלקותיו יטפלו בבינוי ושיכון ; בחינוך , 
תרבות ודת ; בענייני משטרה , משפט , עבודה ואיכות הסביבה ; מדע , אנרגיה 
ועוד . ראש הממשלה יהיה ראשון בין שווים , בידיו תהיה סמכות לרכז את פעילות 
הממשלה , ועליו תוטל השמירה על שיווי המשקל בין כל תפקידי הממשלה . לתפקיד 
זה צריך להיבחר אדם שיוכל לנהל את המדינה על פי האינטרסים האמיתיים שלה , 
ובמילוי תפקידו ייעזר בשאר שרי הממשלה . הוא יצטרך להביא הביתה ( כלומר 
למדינה ) עבודה טובה ומפרנסת . ראש הממשלה יצטרך להתמצא באותה מידה בכל 
התחומים החשובים למדינה , ולא יוכל עוד להסתפק בפיקוח - על ובמעורבות יתרה 
בנושאי חוץ וביטחון . בעבר היה הדבר מוצדק אולי , לפחות חלקית , אך מעתה 
ואילך תהיה זו אך מכשלה . במלים אחרות : ראש הממשלה לא יהיהקפמאליד4עוד 
רק ראש של הממשלה ואחראי על נושאי חוץ וביטחון ; הוא יהיה בקי ויידע לטפח 
את הכושר התעשייתי ולפתח שווקי חוץ ליצוא הישראלי . המשימה שפירטתי כאן אינה 
קלה , והיא תחייב שינוי בדפוסי החשיבה . ואולם אנו עוסקים בשאלה קיומית 
לגבי כולנו . אנו מחפשים כל העת , ובצדק , את שורשינו בעבר . אולם במקביל , 
ובאותה עוצמה לפחות , הבה נתחיל להצמיח שורשים חדשים משלנו , כאן ועכשיו . 
