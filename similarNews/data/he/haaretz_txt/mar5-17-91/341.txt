ברחוב הגיא בעיר העתיקה של ירושלים , בפינת הסמטה המובילה לשער הברזל , 
קבעו תלמידי ישיבת " עטרת כוהנים " משמרת לזכרו של חברם אלחנן אתאלי , 
שנרצח שם בדקירות סכין לפני שבועיים . כמה עשרות מטרים משם נותרו עדיין 
מודעות האבל בערבית על בתיהם של עז א - דין אל - יסיני ושל מוסא סוויטי , 
שנורו למוות בתקרית הדמים בהר - הבית בסוכות , לפני חמישה חודשים . הלאה 
משם המדרשה , שם נדקר למוות בשנה שעברה תלמיד ישיבה אחרת , אליהו עמדי , 
ומעבר לפינה הכניסה לשער השלשלת , שם התגורר סלים אל - חאלדי , שנורה 
בשוק שליד כנסיית הקבר . רחוב הגיא ( אל - ואד ) חוצה את שוליו המערביים 
של הרובע המוסלמי הצפוף , משער שכם בצפון עד לרחבת הכותל בדרום . בשנים 
עברו היתה ברחוב תנועה ערה של הולכי רגל חרדיים , שעשו את דרכם מאזור מאה 
שערים לכותל , מהלך כרבע שעה . מאז החלה האינתיפאדה והתרבו מעשי האלימות 
והרציחות , לא עוברים בו כמעט יהודים . תושבי השכונות החרדיות של צפון - 
ירושלים מעדיפים לעשות עיקוף גדול בדרכם לכותל , דרך שער יפו והרובע היהודי , 
מרחק שעת הליכה . " גיאוגרפיה של פחד " , קרא לכך החוקר מיכאל רומן , 
שבדק את נוהגי האוכלוסייה היהודית והערבית בעיר . כאשר עברתי ברחוב הגיא 
בסוף השבוע , היו בו משמרות גדולים של חיילים ושוטרים . הם ניצבו במוצא 
הרחוב , ליד ביתו של השר אריאל שרון , וליד ההוספיס האוסטרי הניצב בתחנה 
הרביעית בדרך הייסורים של ישו . מעט האזרחים הישראלים שרואים כאן , רובם 
תלמידי ישיבות שהשתכנו בסביבה , נושאים נשק . מקצתם חוזרים בתשובה מישיבת 
" שובו בנים " , שסימן ההיכר שלהם הוא פאותיהם , שאינן מסולסלות אלא פרועות 
בנוסח חסידות ברסלב ; אחדים מהם הם תלמידי הישיבה הקטנה " חזון יחזקאל " ; 
אולם עיקר הפעילות היהודית באזור היא של אנשי ישיבת " עטרת כוהנים " . זוהי 
ישיבה גדולה יחסית , 051 תלמידים . חלקם לפני גיוס לצה"ל , חלקם חיילים , 
והשאר , יותר מ03 , מבוגרים יותר , בעלי משפחות , שתורתם אומנותם . 
הישיבה פועלת ברוח " גוש אמונים " , ובין המעורבים בענייניה חבר הכנסת 
חנן פורת . בראש הישיבה הרב שלמה אבינר המתגורר בהתנחלות בית - אל שמצפון 
לרמאללה . יש לו תשעה ילדים והוא לא מצא מקום מגורים מתאים בסביבה . הרב 
אבינר נולד בצרפת , בילדותו הסתתר עם משפחתו בזמן הכיבוש הנאצי , ואחרי 
המלחמה היה חניך בני - עקיבא בפאריס . אחר - כך למד מתמטיקה וכימיה , הוסמך 
למהנדס אלקטרוניקה ולפני מלחמת ששת הימים עלה ארצה . במקום לעסוק כאן במקצועו , 
הצטרף לישיבת מרכז - הרב וממנה מצא את דרכו אל קבוצתו של הרב לוינגר בחברון 
ובקרית - ארבע והיה מראשוני חבריה . לאחר שהוסמך לרבנות עבר לקיבוץ הדתי 
לביא ולהתנחלות קשת שברמת - הגולן ולפני עשר שנים בא לירושלים . הוא תלמיד 
מובהק של הרב צבי יהודה קוק ועורך את כתביו . שיעוריו של הרב אבינר פופולריים 
מאוד , בגלל האופי הנעים של הרצאותיו . ייחודה של " עטרת כוהנים " אינו 
בלימוד התורה , אלא בשורת המוסדות הקשורים בה , שעניינם העיקרי אחד : 
קניית נכסים ויישוב יהודים בשכונות הערביות של העיר העתיקה . סביב הרובע 
המוסלמי ומסגדי הר - הבית פועלים ארגונים יהודיים וקבוצות מסוגים שונים . 
לכולם תחושה של שליחות היסטורית ודתית עמוקה , וההבדלים ביניהם מתרכזים 
בפרשנות דתית ופוליטית : יש קנאים יותר וקנאים פחות ; יש מפורסמים יותר , 
כמו " נאמני הר - הבית " , ויש הנחבאים אל הכלים , כמו תלמידי הרב אריאל , 
ממפוני ימית ומאנשי " כך " , שניסו פעם להיטהר ולעלות בחשאי להר - הבית 
כשי להקריב קורבן פסח . " עטרת כוהנים " שונה מכל אלה וחזקה מהם . תחילה 
פעלה כשלוחה של גוף ציבורי ותיק שנקרא " עטרה ליושנה " , שקם מתוך מטרה 
לחזק את התודעה היהודית בכל הקשור להר - הבית ולירושלים שבין החומות . " עטרה 
ליושנה " הפכה למרכז מידע וסיורים , ועיקר פעולתה היא תערוכת הקבע שבישיבת 
הכותל שברובע היהודי , שבה שחזורים של המשכן הקדום ושל כלי הפולחן , דגמים 
מסורתיים של בית - המקדש השני , של המזבחות , המנורה , כיסא שלמה , הגרסה 
המסורתית של בניין בית - המקדש השלישי ואפילו שחזור מקורי של תיבת נוח . 
" עטרת כוהנים מקיימת פעילות הסברתית חינוכית מקבילה : סיורים לבתי - 
ספר בכל אתרי היהדות בעיר העתיקה , חיזיון אור - קולי שנושאו קשר העם היהודי 
לירושלים " , מסבירה החוברת " אגודת ההתיישבות היהודית בירושלים העתיקה 
עטרת כהנים " , " הכל כדי להעמיד את הציבור והנוער על . . . הכיבושים 
הזרים והסילוף העריץ של דמותה המקורית של ירושלים היהודית " . אולם כמו בכל 
פעולות גוש אמונים ושלוחותיו , העיסוק החינוכי של " עטרת כוהנים " ומוסדותיה 
הוא משני לעיקר לפעולה הפוליטית : התנחלות וקביעת עובדות בשטח הערבי . 
הרב אבינר מפרסם הלכות מדיניות הדורשות למחוק את המונח " פלשתינאי " , 
מונח שקרי , לדעתו , שהרי " . . . אין כאן שום אדמות ערביות , כי הארץ 
הזאת שלנו היא , על - פי דבר ה ועל - פי הצדק ההיסטורי , וחזרנו לארצנו . 
. . שנותרו בה רק קומץ קטון של ערבים שלא היה להם שום שלטון על הארץ הזאת , 
ולא לקחנו מהם שלטון , ואיננו חייבים להם שום שלטון . . . ואין להם 
שום זכות מוסרית של אחיזה בה " . כבר בילדותו , אומר אבינר , הוא חי בצרפת 
בין הגויים , ואין לו שום דבר נגדם , ובלבד שלא יתגרו בנו בארצנו . " הגויים 
לא עושים לי פריחה , ואם אני עושה להם פריחה הם יכולים ללכת מכאן " . וכבר 
בילדותו , כחניך בני - עקיבא , שר את הפזמון על ה"ישיבות שיוקמו בעיר ובכפר 
וגם בקצה המדבר " , קל וחומר בכל פינה בירושלים . מרכז הישיבה שוכן במרכז 
הרובע המוסלמי , במבנה שבראשית המאה היה מקום משכנה של הישיבה האשכנזית 
" תורת חיים " ואשר היו בו נכסים רבים של יהודים מתקופות קדומות . שליחי 
" עטרת כוהנים " מפעילים רשת שלמה של סוכנים , מתווכים , עורכי - דין 
ואנשי כספים , הבולשים אחר כל מבנה בעיר העתיקה שאפשר לשים עליו יד . תחילה 
איתרו בתים שהיו בעבר של יהודים ותפסו מבנים שצה"ל הפקיע לצורכי ביטחון , 
אולם עיקר פעילותם במציאת דירות ובתים שערבים מוכנים למכור או להעביר את 
זכויות השכירות שלהם . הכל נעשה בחשאי , במחתרת . לא רק בגלל פחדם של 
הערבים , המואשמים בבגידה וחשופים לפגיעות ואף לרצח , אלא גם מתוך חשש 
מישראלים רבים , הרואים ברכישות אלו התגרות מכוונת בערבים . בייחוד כשכמעט 
כל הכסף הרב המושקע בעסקאות אלה בא ממקורות ממשלתיים וציבוריים , למרות 
הניסיון להסתיר זאת . כך היה , למשל , בעסקת שכירת המבנה הגדול סנט - 
גון ( מר - יוחאנה ) , האכסניה היוונית - אורתודוקסית שברובע הנוצרי , 
שתחילה נטען כי תורמים פרטיים קנו אותה בשביל הישיבה , ואחר - כך התברר 
שהכסף תמורתה בא ממשרד השיכון . חבר הכנסת דדי צוקר גילה לאחרונה כי חברת 
" הימנותא " של הקק"ל , שהתמחתה כל השנים בעסקאות מסוג זה , סירבה להמשיך 
ולהיות צינור להעברת כספים ל"עטרת כוהנים " ול"עטרה ליושנה " , ולכן הוחלט 
להעביר את התשלומים דרך החברה לשיקום הרובע היהודי . סכום נכבד הועבר גם 
למוסד בשם " בית אורות " , מבנה שנרכש על הר הזיתים סמוך לשכונה המוסלמית 
א - טור , כדי שישמש מוסד חינוכי של אגודה בראשות ח"ך חנן פורת . עד כה 
נקנו מחוץ לרובע היהודי בעיר העתיקה כמה עשרות מבנים . הם פזורים משכונת 
העוני באב אל - חוטא , בפינה הצפונית - המזרחית של העיר ( מול מוזיאון 
רוקפלר ) , ועד אכסניית סנט - גון , סמוך לקבר ישו שברובע הנוצרי . על - 
פי החוק אין שום פסול בעסקאות של מכירת נכסים ליהודים בשכונות ערביות , 
ולעומת זאת , לפחות במקרה אחד קבע בית - המשפט העליון שאסור לערבים לקנות 
נכסים ברובע היהודי ( פסק - הדין של מוחמד בורקאן , שנצטווה לעזוב את ביתו 
ברובע היהודי ) . כ08 מתלמידי " עטרת כוהנים " גרים בדירות ברובע המוסלמי 
ועוד כ03 משפחות . הישיבה היא בעיקרו של דבר מכשיר לגיוס כספים ומתיישבים 
יהודים לשכונות הערביות של ירושלים , וכך רואים אותה גם תומכיה וגם המתנגדים 
לה . בין המתנגדים ראש העיר טדי קולק , שאיננו חושש להביע את דעתו ואשר 
יצא פעמים אחדות בחריפות נגד פרובוקציות מסוג זה . יש ליהודים די והותר 
מרחב בירושלים כדי לבנות ולקנות בתים ; גם ברובע היהודי ששוקם , הורחב 
וגדל הרבה מעבר לגבולות שהיו לו בעבר . מדוע אפוא להיכנס דווקא לתוך השכונות 
הערביות ולרבעים המוסלמי והנוצרי ? מועלית הטענה . אך הרב אבינר לא מקבל , 
כמובן , טענות כאלה . הוא ואנשיו הם נציגיהם הירושלמים של תלמידי ישיבת 
קבר - יוסף שבשכם וישיבת בית - רומנו שבחברון , שכל עניינם הוא לקבוע נוכחות 
יהודית בתוך אוכלוסייה ערבית . 
