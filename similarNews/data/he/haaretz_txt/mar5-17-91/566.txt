ידועה היטב . הדבר קשור כנראה לעובדה , שאת תורת הלחימה לומדים גם תחת 
אש האויב , ולא רק בבתי - ספר . הנה עכשיו מתבוננים הגנרלים הקשישים שלנו 
בביצועי המסוקים המשוריינים ויורקי - האש , בטילי השיוט ובפצצות החכמות , 
ובכל זאת יוצאת נפשם עדיין אל הטנק הישן והטוב , אל הנגמ"שים היבשתיים , 
אל הקרבות הגדולים ההם . על רקע זה צריך לברר מה פירוש הטענה , המתפרסמת 
עכשיו כמעט מדי יום על ידי גמלאי צה"ל , כאילו " מלחמה אין מכריעים רק 
מן האוויר " . על איזו מלחמה בעצם הם מדברים , ואילו יעדים אסטרטגים מגדירים 
בעבורם את שלב ההכרעה ? הרי זה עתה הסתיימה לנגד עיניהם מלחמה אשר הוכרעה 
למעשה מן האוויר , כשחילות היבשת נשלחים לקטוף את פירות הניצחון , לאסוף 
שבויים ולצבור כלי מלחמה נטושים . יתר על כן , אם יש דגם כלשהו במלחמת 
המפרץ , שעלול להידמות או להתקרב לדגם המלחמה הבאה שיאסרו עלינו הערבים , 
הרי הוא השלב האווירי של מלחמת הקואליציה האנטי - עיראקית , עד למתקפת 
הקרקע , ולא כולל מתקפה זו . רק הגנרלים של מלחמות העבר הרחוק מסוגלים 
עדיין להעריך , כי מטרת הערבים היום היא לעקור אותנו פיסית ממקומותינו ולכבוש 
את שטחי ישראל בקרב יבשה . ככל שניתן להעריך עכשיו , מטרת הערבים תהיה 
אחרת : לאלץ אותנו בכוח להסכים לוויתורים מסוגים שונים ובהם בעיקר ויתורים 
טריטוריאליים מפליגים . הצהרת הוויתורים שהשמיע סדאם חוסיין , כאשר הודיע 
לראשונה כי כוויית שוב איננה נחלת אבות ועל כן הוא מסכים לסגת ממנה , היא 
דגם מספיק ליעדים האסטרטגיים של מדינות ערב בתקופה זו . הצהרה דומה מפי 
ראש ממשלת ישראל תספק אותם בהחלט . יעד זה הושג , כזכור , בלי שום פסיעה 
של חייל רגלי אחד . גם היעדים האסטרטגיים שלנו במלחמת העתיד שוב לא יהיו , 
כנראה , כפי שהיו פעם . הכוונה , שעדיין חוזרים עליה בעצם הימים הללו 
כמה מומחי - ביטחון אצלנו , להסתער על המדינות התוקפות ולהכריע אותן בשטחיהן , 
מהווה אמנם חלק מזהיר ומפעים - לב בזיכרונות הנעורים של כולנו , אבל בכל 
זאת היא מיושנת וחסרת תוחלת . אל חלק מן המדינות התוקפות ( כמו עיראק ) 
יהיה לנו קשה מאד להגיע , לחלק אחר ימנעו מאתנו להגיע , ואם בכל זאת נגיע 
לחלק מהן מה נעשה שם ? נספח את רבת - עמון ואת דמשק ? נכניס את המלך חוסיין 
ואת הנשיא אסד למעצר מנהלי ? הרי ברור לגמרי , שתיכף ומיד נוחזר אחר כבוד 
הביתה , מרצוננו או בעל - כורחנו , ונתחיל לנהל משא - ומתן . השאלה המכרעת 
תהיה אז נציגיה של איזו מדינה ידלגו אל שולחן המשא - ומתן מעל עיי - חורבות , 
ומי יהיו הנציגים אשר יגיעו אל שולחן זה ממדינה אשר הצליחה להגן על אוכלוסייתה 
ועל מתקניה החשובים . מסיבה זו , כושר ההכרעה שלנו תלוי בעיקר בעוצמת המכה 
השנייה " שלנו , או במקרים מסוימים בכוח ההרס של מתקפת הנגד המקדימה שלנו 
ובכוחנו להגן על עצמנו מפני האויב . אשר על כן , כה בלתי משכנעות הן כל 
הטענות , המושמעות ונכתבות בימים האחרונים , כאילו " בניגוד למה שנדמה 
לרבים " , ו"על אף הרושם החיצוני " , ו"שלא כמו שעשוי להיראות על פני השטח " , 
עדיין בכל זאת חשובה לנו מאוד אחזקת השטחים . מה שנדמה לרבים איננו רושם 
חיצוני בלבד , והדברים הם אכן בדיוק כפי שהם נראים על פני השטח . בניגוד 
למה שמשתמע מטענות אלה , השאלה החשובה באמת איננה אם יתנהלו עוד בעתיד קרבות 
יבשה ואם עדיין זקוקה ישראל לחילות יבשה יעילים וחזקים . צריך להניח , 
כי קרבות יבשה רבים עוד יתחוללו , וכי גם לחילות היבשה שלנו עוד יתנו עלילות . 
השאלה החשובה היא , מהו דגם המלחמה שיכולות להרשות לעצמן מדינות קטנות 
באזור זה , בלי השתתפותן , אבל תחת בקרתן של המעצמות הגדולות , ומהם היעדים 
האסטרטגיים האפשריים של מדינות ערב ושלנו במלחמת העתיד הקרוב . על יסוד 
התשובות לשאלה זו ניתן לקבוע , בסבירות גבוהה למדי , כי המערכה הבאה אכן 
תוכרע מן האוויר . במצב דברים זה אין חשיבות מכרעת לשליטתנו בשטחים המוחזקים . 
כל נקודה בכל מרחביה של ארץ ישראל השלמה מצויה , מסתבר , בטווח של חמש 
דקות מעוף טיל מעיראק . ועל כן , ככל שהדברים אמורים במלחמת ההכרעה העתידה , 
אין חשיבות לאחיזה כלשהי בנקודת - יישוב המצויה בטווח נסיעה של חמש דקות 
מכפר - סבא . 
