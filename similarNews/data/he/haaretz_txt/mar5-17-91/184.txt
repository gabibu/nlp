הניצחון האמריקאי במלחמת המפרץ סילק באחת שני תירוצים ( אם תרצו , סיבות ) 
שעליהם נתקעה יוזמת השלום של הממשלה ממאי 98 ופורקה הממשלה : בלעדיותה 
של הבעיה הפלשתינית והדומיננטיות של אש"ף . סדאם חוסיין הצליח במקום שבו 
נכשלו טובי המסבירים הישראלים : הוא הוכיח שהבעיה הפלשתינית , עם כל הכבוד , 
לא היתה המקור לכל הצרות במזרח התיכון . וכי יש היום מישהו בוואשינגטון , 
בלונדון ואף בפאריס הסבור שאילו קמה מדינה פלשתינית , ולוא גם בגבולות 
החלוקה , היה הרודן מבגדד נמנע מלפלוש לכוויית ולאיים על שכנותיו ? יאסר 
ערפאת גזל מבנימין נתניהו את פרנסתו העיקרית זה שנים : מנהיג אש"ף שיכנע 
אפילו את אוהדיו , ובהם רבים מתומכיו בשטחים , כי בהנהגתו אין הארגון הזה 
ראוי לשבת ליד שולחן המשא ומתן . בין אם תמיכתו בסדאם חוסיין נבעה מטיפשות 
ובין אם היתה רשעות , ערפאת יצטרך לשלם על כך במטבע מדינית . במלים אחרות , 
עכשיו הגיע תורו של אש"ף לשחק פרופיל נמוך . קשה להניח שהוא יימחק מהמפה , 
אבל צדודיתו עשויה להיות נמוכה דיה לטעמה של ממשלת ישראל . מפלתם של סדאם 
חוסיין ויאסר ערפאת וחזרתו בתשובה של המלך חוסיין ; ניצחונה של אסטרטגיית 
השלום המצרית והשאיפה להיחלץ ממצוקות כלכליות - חברתיות ; והמודעות הבין - 
לאומית לסכנת הפונדמנטליזם השיעי ולמאגרי הנשק העצומים באזור מספקים תנאי 
פתיחה מצוינים להסדרים מדיניים , ביטחוניים וכלכליים . סקר של המכון למחקר 
חברתי שימושי מאמצע פברואר מצביע על נכונות גוברת בקרב הציבור הישראלי לוותר 
על שטחים ולסמוך על האמריקאים . הצירוף של העוצר בשטחים וההסתגרות בחדרים 
האטומים הרחיקו את האינתיפאדה מתודעת הבריות . למי יש עכשיו חשק לרוץ אחרי 
ילדים בקסבה של שכם ? אחרי הטיפול הנמרץ שקיבלה עיראק על שולחנה של מועצת 
הביטחון , איזה ישראלי משתוקק להיכנס לניתוח באותו מוסד ? אפשר להניח שלוא 
נהרגו היום 02 ערבים על הר הבית , לא היתה ישראל יוצאת מהעניין בזול כפי 
שיצאה לפני המלחמה . ברם , כפי שכבר גילה באחת מישיבות סיעות הליכוד , 
שמיר חושש מפני הקואליציה האנטי - עיראקית , יותר משחשש מפני המלחמה האחרונה . 
בין אם הוא מוכן לזוז מעמדותיו המסורתיות , דבר שאין לו שום תימוכין במציאות , 
ובין אם לאו , טובה לא יכולה לצמוח לממשלה הזו מהפעילות המדינית הקדחתנית 
של המערב . שמעון פרס הלך , אבל מתברר כי בלכתו לא סולק גם שמץ מהמלכוד 
הבסיסי בין הנאמנות לשלמות הארץ לבין התלות בארה"ב . שמיר מבין כי לא ייתכן 
משא ומתן בלי נציגות פלשתינית , וכי אפילו ארה"ב סבורה שאין נציגות פלשתינית 
בלי ייצוג הולם של מזרח ירושלים . ובאשר לתוכן ההסדר : נניח שבייקר יבשר 
לשמיר ביום שני שמדינות ערב ואש"ף מוכנות להצטרף להסכם קמף - דייוויד ככתבו 
וכלשונו , כלום יש בקואליציה שלו רוב בעד אותו הסכם ? שבעה מבין 66 חבריה 
( התחיה , צומת ומולדת ) מחזיקים בכיסיהם שחרור בכתב מקמף דייוויד . 
אריאל שרון הכריז שלא ידבר עם המלך חוסיין לפני שזה יבטל את המונרכיה ויתייצב 
לבחירות דמוקרטיות . מול אלה לא יועיל גם משק של כנפי יונה מלשכת שר החוץ . 
אפילו יחליט לוי לתרגם את מתק השפתיים לשפת הוויתורים , דבר הנתון אף הוא 
בספק גדול , אין להניח שיעלה בידו לגבש רוב במרכז המפלגה מול חזית משותפת 
של שמיר , ארנס , בגין , נתניהו ושרון . שר הפנים אריה דרעי מיהר להכריז 
השבוע שלוי אינו לבד ואיים כי ש"ס לא תישאר בממשלה שתחבל בתהליך השלום , 
אבל משה נסים יזם את צירופה של מולדת כחלופה לש"ס וכאמצעי לסירוסם של יצחק 
מודעי ושני חבריו לסיעה . הדבר לא נעלם כמובן מעיניהם , ויש סימנים לכך 
שמפגש התסכולים של דרעי ומודעי עשוי להוליד ברית חדשה עם שמעון פרס . במערכת 
הפוליטית רווחת הסברה שהתשובה של שמיר ללחץ אמריקאי מזה וללחץ פנימי מן העבר 
השני , תהיה בחירות מוקדמות , סגולה בדוקה לדחיית הקץ . אך הוא ודאי מביא 
בחשבון את האפשרות שאחדים משותפיו הזוטרים עשויים לבחור בפרס במקום במבחן 
הבוחר . דומה כי הפעם יהיה מנהיג המערך חשדן יותר ולא יסתפק בפחות מפסק 
הלכה חתום בידי הרב שך שליט"א . בעבר הלא - רחוק שימשה ממשלת האחדות לשמיר 
מוצא מהסבך הפוליטי הפנימי והלחץ המדיני החיצוני . יוזמת הבחירות היתה המכנה 
המשותף הנמוך ביותר שעליו יכלו שני השותפים להסכים , אך עד מהרה התברר כי 
אין היא אלא עלה תאנה על ערוותה . די היה במשב רוח קל כמו הצעתו של בייקר 
שנועדה לממש את התוכנית , כדי להפיל את העלה , לפרק את הממשלה ולהביא לשורה 
של הצבעות אנטי - ישראליות באו"ם . כל זה אירע לפני הניצחון במפרץ , כאשר 
בוש היה צריך לחשוב על הבוחר והתורם היהודי . לאיזו מידה של סלחנות יכולה 
הממשלה לצפות ממנו היום , כאשר הנשיא נהנה מתמיכה חסרת - תקדים מבית , 
מחויב מתמיד לשותפיו הערבים , ומעל לכל , שרוי במצב רוח של כותב ההיסטוריה ? 
