מנכ"ל רשות שמורות הטבע דן פרי , תובע לכנס בהקדם את צוות ההיגוי שמונה 
בשעתו על ידי נציב המים צמח ישי , כדי לבחון את התוכנית השנוייה במחלוקת 
של " פרויקט עוקף כנרת " . כפי שפורסם בראשונה ב"הארץ " , קבעו מדעני מעבדת 
הכנרת בדו"ח ביניים שהכינו על עוקף כנרת , כי ביצוע הפרויקט יגרום להרעה , 
הן באיכות המים של האגם והן באיכות המים של המוביל הארצי . בעקבות הדו"ח 
הקשה הודיע שר החקלאות רפאל איתן , כי יורה על ביטול עבודות התכנון של הפרויקט . 
גם נציב המים הודיע על גניזת התוכנית , המושתתת על הרעיון לתפוס את מי 
מקורות הירדן סמוך מאד למוצאם בצפון עמק החולה ומשם להוליכם בצינור גדול 
בכוח הכובד , כך שיעקפו את הכנרת , ישירות אל המוביל הארצי . על ידי כך 
מבקשים הוגי הרעיון להשיג חיסכון באנרגיה . בעקבות קבלתו בימים אלה של פרוטוקול 
ישיבת ועדת ההיגוי שכונסה לפני יותר מחודשיים , בעקבות דו"ח מעבדת הכנרת , 
שיגר מנכ"ל רשות שמורות הטבע מכתב חריף ביותר ליו"ר הוועדה אברהם שם טוב . 
בסיום מכתבו , שהעתקיו נשלחו לנציב המים ולמשתתפי הישיבה , תובע פרי כינוס 
מיידי של ועדת ההיגוי , כדי לדון הן בסיכום הישיבה כפי שהופץ והן בסיכום 
הדיון בדו"ח מעבדת הכנרת וקבלת החלטות מסכמות כדי להעבירן לנציב המים . 
