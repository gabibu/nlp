שתי שכונות חרדיות ייבנו ביפו במקום שכונת מגורים לעולים ולזוגות צעירים , 
ומכללה ולידה מעונות לסטודנטים ולסגל . התוכניות המקוריות בוטלו עקב סיכום 
אליו הגיעו יו"ר ועדת הכספים ח"ך זאב פלדמן ( אגו"י ) ושר הבינוי והשיכון , 
אריאל שרון כחלק ממימוש ההבטחות שניתנו לאגו"י ערב הצטרפותה לקואליציה . 
האתר הראשון בו מדובר הוא " מתחם אייזנברג " , בדרום יפו שעליו אמור היה 
להיבנות בית חולים מכספי תרומות של המיליונר שאול אייזנברג . פרויקט זה 
בוטל לפני כעשר שנים עקב עודף מיטות בבתי החולים באזור . מאז השטח נותר ריק 
ותוכננו לו מספר תוכניות בינוי . כדי לעודד ולחזק את יפו הוחל באחרונה בעירייה 
בתכנון הקמת מכללה אקדמית על המגרש הזה . המכללה אמורה היתה להיות קשורה 
לאוניברסיטת תל - אביב . השטח השני נמצא ליד פארק דרום , ברחוב נס גויים . 
לפי תוכניות שהוכנו בעירייה יועד שטח זה להקמת כאלפיים דירות לעולים חדשים 
ולזוגות צעירים , זכאי משרד השיכון במסגרת תוכניותיו של ראש העירייה , 
שלמה להט , " לייהד את יפו " . באחרונה נודע ללהט על התוכנית הנרקמת במשרד 
השיכון לשנות ייעוד השטחים והוא הודיע על התנגדותו לכך . אולם למרות שנדמה 
היה שראש העירייה השיג את מבוקשו , שר השיכון הודיע השבוע סופית למינהל 
מקרקעי ישראל על השינוי בייעוד השטחים . שרון הורה לבטל כל התוכניות הקיימות 
ולגשת מיד להקמת שתי שכונות חרדיות בשטחים הפנויים הללו . לעיריית תל - אביב 
טרם נמסרה הודעה רשמית על ההחלטה הזו , ובמחלקת מהנדס העירייה ממשיכים לעמול 
על שתי התוכניות המקוריות . בישיבת הנהלת העירייה שתתקיים היום מתכוון חבר 
ההנהלה , יצחק ארצי , להגיש לראש העירייה שאילתה בנושא זה ולתבוע שהנהלת 
העירייה תצא נגד התוכנית . ארצי , הממונה על קליטת העלייה בעירייה , אמר 
כי זה מעשה חסר אחריות . הוא ציין כי עד כה נקלטו בתל - אביב יותר מ71 אלף 
עולים חדשים , בלי שתיבנה בעבורם דירה אחת . 
