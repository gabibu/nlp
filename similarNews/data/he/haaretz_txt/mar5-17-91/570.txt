בודפשט ( מיוחד ל"הארץ " ) . לאחר דיון דראמטי ולעתים סוער , שנמשך עד 
לשעות הקטנות של הלילה , דחה , למעשה , הרוב בפרלמנט הסרבי את התביעות 
העיקריות של הסטודנטים המפגינים . נשיא יוגוסלוויה , בוריסאב יוביץ , הודיע 
בטלוויזיה , כי לפי בקשת שר ההגנה כינס ישיבה שלא מן המניין של מועצת הנשיאות 
( המורכבת מנשיאי כל הרפובליקות של יוגוסלוויה ) , שתתכנס הפעם כמפקדה 
העליונה הקולקטיווית של הצבא . בישיבה עומד להשתתף גם נשיא קרואטיה , סטיפה 
מסיץ , שהחרים את הישיבה הקודמת , כיוון ששלל את האמצעים שננקטו נגד המפגינים 
בבלגראד . הידיעה על כינוס מועצת הנשיאות שוב הגבירה את המתיחות בבלגראד , 
וביוגוסלוויה כולה . הפרלמנט , שיש בו רוב מוחלט למפלגה הסוציאליסטית 
( הקומוניסטית לשעבר ) , החליט להקים ועדת חקירה , שתגיש עד ה02 במארס 
את מסקנותיה בעניין " אחריותם של כל הגורמים המעורבים " במהומות בסוף השבוע , 
שבהן נהרגו שני אנשים ועשרות נפצעו . תביעתם של הסטודנטים בדבר פיטורי 
שר הפנים תידון בפרלמנט רק לאחר שוועדת החקירה תגיש את הדו"ח שלה . כתגובה 
על כך החליטו הסטודנטים לתבוע את התפטרות הממשלה כולה . בטענה , שאין זה 
מסמכותו , התחמק הפרלמנט גם ממילוי תביעתם של הסטודנטים לפטר את מנהלי הטלוויזיה , 
שהואשמו בדיווח חד - צדדי ואולם במרוצת היום נענתה תביעה זו ומנהל הטלוויזיה 
דושן מיטביץ וארבעה מעוזריו הבכירים הודחו . התביעה היחידה של הסטודנטים 
שנענתה כבר אמש היתה , שדיון הפרלמנט ישודר בשידור ישיר בטלוויזיה . יוגוסלוויה 
כולה גם ברפובליקות האחרות עקבה בנשימה עצורה אחרי הדיון המתמשך . הדיון 
היה גדוש האשמות הדדיות גילויי קנאות וחוסר סובלנות . כל הלילה , וכן גם 
אתמול נמשכו בבלגראד תהלוכותיהם של הסטודנטים , שכבר שלשום הצטרפו אליהם 
הסופרים , שחקני התיאטרונים , וחברי האקדמיה למדעים . גילויי התמיכה בסטודנטים 
בבלגראד מתרבים ובין השאר השביתו את הלימודים לאות סולידריות גם הסטודנטים 
בנובי - סאד . הסטודנטים מתכוונים להכריז על שביתת לימודים כללית . מפלגות 
האופוזיציה החליטו במשותף להמשיך בהפגנות המחאה ולקיים מעין שביתת נשק ביניהן 
עד לסיומה של המערכה הנוכחית . עם זאת הודיעו , כי " למען פתרון - שלום 
של המשבר " יהיו נציגיהן מוכנים לדון גם עם ההנהגה הסרבית הסוציאליסטית . 
ראש ממשלת יוגוסלוויה , אנטה מרקוביץ המנהיג הפופולארי ביותר בפדרציה 
מתח ביקורת נוקבת על שימוש באמצעים אלימים לדיכוי ההפגנות . הוא מחה במיוחד 
על שהוחלט להפעיל את כוחות הביטחון בלי שיבקשו ממנו לחוות דעתו על כך . 
