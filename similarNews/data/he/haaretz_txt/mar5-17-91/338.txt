ועדת שרים אימצה בשבוע שעבר תוכנית עקרונית לחשיפת המשק ליבוא מתחרה , שהיא 
פשרה בין עמדות שר התעשייה והמסחר ושר האוצר . ההחלטה מקדמת את הליברליזציה 
של המסחר , מבטלת את המכסות ואת הרשיונות פרט לתקופת מעבר של שלוש שנים 
לגבי מוצרים רגישים וקובעת את ביטול מכסי המגן תוך חמש שנים לגבי כל היבוא 
שוב , למעט מכס בשעור מרבי של % 21 על מוצרים רגישים , שחשיפתם המלאה עלולה 
לפגוע בתעשייה המקומית . תוכנית זו אם תוגשם , תציב את ישראל בין המדינות 
הליברליות ביותר בתחום המסחר הבין - לאומי וצריך לקוות שתביא גם להורדת רמת 
המחירים בישראל , תשפר את המאזן המסחרי שלנו ותביא להתייעלותה של התעשייה 
הישראלית . " צריך לקוות " הן מלים מתאימות , שכן הניסיון שיש לנו עם 
החשיפה במסגרת ההסכמים עם אירופה וארצות - הברית שתושלם בקרוב עם ביטול 
ההגנות המוסוות על יבוא טקסטיל ונעליים הוא מעורב . חשיפה זו לא מילאה 
את כל יעדיה : מחיריהם של מוצרי היבוא מאירופה וארצות - הברית עדיין גבוהים 
ביותר בהשוואה למחיריהם בארצות המקור ; והמאזן המסחרי שלנו עם מדינות אירופה 
בכלל , וארצות השוק בפרט , הוא בלתי מאוזן בצורה מדאיגה : בעוד שעם שאר 
העולם יש לנו איזון בין יצוא ליבוא , אנו קונים מאירופה בערך פי שלושה מכפי 
שאנו מייצאים אליה . גורמים שונים אחראים לאכזבות אלה ובכל דיון בהמשך חשיפת 
המשק ליבוא מתחרה צריך להביאם בחשבון : בהעדר ייצור מקומי , כמו בתעשיית 
הרכב ובמוצרי אלקטרוניקה רבים , אין צורך במכס כדי לדכא יבוא ולייקר סחורות 
מיובאות . די לצורך זה בהטלת מס קנייה . הדוגמה הקלאסית היא מחיריהן של 
מכוניות בארץ המחיר הגבוה , למרות העדר מכס , פי שניים ושלושה ממחיריהן 
בארצות המקור והפוגע קודם כל בצעיר הישראלי המבקש לרכוש מכונית לראשונה . 
מי שרוצה ליברליזציה אמיתית חייב לתת דעתו גם לעניין זה : אסור שיהיה פער 
מחירים גדול מדי בינינו לבין השווקים המערביים שעמם אנו מתחרים בכל בסחורות 
ובאנשים ( בתחום יוקר המכוניות ניתן לעשות זאת ללא פגיעה בהכנסות המדינה , 
על ידי השוואת מחירי הדלק , הנמוכים יחסית אצלנו , למחירים האירופיים 
וצמצום שיעורי המס המוטל על המכונית ) . היכנסו לסופרמרקט ורשמו מחירי 
מוצרים מיובאים מאירופה או מארה"ב . קפה נמס , שמפו , כדורי טניס , משחת 
שיניים . בהיותכם בחו"ל בפעם הבאה השוו מחירים אלה למחירים שם , ותיווכחו 
לדעת כי לא פעם הפערים המדהימים הם בני מאות אחוזים . וכל זאת לאחר החשיפה 
המלאה וללא אגורת מכס . עדיין לא הצלחתי להבין כיצד במשק האמור להיות תחרותי 
ייתכנו הפרשים כאלה . מי שמאמין בחשיפה , צריך גם לחשוף את עצמו לציבור . 
אני מציע כי לשכות המסחר ינהיגו סדר חדש , שעל פיו יפורסמו ברבים פרטים 
בדבר הרכב המחירים של מוצרים מיובאים : מחיר מקורי , הובלה ביטוח , הוצאות , 
שיווק . מכיוון שיש לי חשד מסוים כי הצעה זו לא תתקבל , הריני מציע כי 
ארגוני הצרכנים ומדורי הצרכנות בעיתונות יעשו זאת : כשם שעושים השוואת מחירים 
בין חנויות שונות , תיערך השוואה בין מחירי המוצרים המיובאים בישראל לבין 
מחיריהם בחו"ל . פרסום כזה יעזור לצרכן להימנע מקניית המוצר שמחירו הופקע 
וירתיע קצת את אלה המבקשים רווח גבוה מדי . מדוע יש לנו פער כה גדול במסחר 
עם צרפת וגרמניה ועם רוב מדינות אירופה ? הסיבה נעוצה בנהגים הנפסדים של 
מדינות אירופה . בעוד שאנו חשפנו עצמנו ליבוא ללא הגבלות משם , משלימות 
מדינות אלה עם שני מחסומים חמורים ליבוא מישראל : האחד הוא הפרוטקציוניזם 
הפשוט והגס , הבא לידי ביטוי בכל הנוגע לקניות המשק הממשלתי והציבורי : 
משק זה פשוט אינו נוגע במוצרים ישראלים מתוחכמים ומעדיף את תוצרת ארצו ותוצרת 
אירופית . המחסום השני הוא הכניעה המבישה של הסקטור הציבורי והפרטי לחרם 
הערבי . ביפאן המחסומים האלה עוד יותר גבוהים . ישראל רוכשת עתה את רוב 
המכוניות מיפאן : אין שום מדינה דומה לנו בשיעור זה . למרות זאת , נמשך 
החרם הערבי בעוצמה רבה וקניות הגומלין הן מזעריות . ישראל רשאית לומר לאירופה , 
ליפאן ולארצות המזרח הרחוק , שיבואן יתר עתה לכניסה לישראל : אם חשיפה 
אז גם אצלכם בבקשה . מגזר החקלאות מוגן ומסובסד בכל המשקים , אך קשה למצוא 
מקביל לאיסור המוחלט המוטל אצלנו על יבוא תוצרת חקלאית ומוצרי מזון מסוימים 
( כמו גבינות ) . החלטת השרים אינה נוגעת בעניין זה . גם כאן ראוי לומר , 
שבצד ההגנה על החקלאי הישראלי באמצעות מכס יש לבטל את האיסורים האבסורדיים 
הנ"ל . כדאי לזכור : חשיפה אינה מחייבת רכישת תוצרת חוץ . להיפך , מצווה 
גדולה היא למען תעסוקת עולים ומובטלים לרכוש תוצרת הארץ . וזוהי מצווה 
ששכרה בצדה : מוצרי כחול - לבן מתחרים לא פעם באיכותם ובמחירם במוצרים המיובאים . 
