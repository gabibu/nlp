גורמים בכירים בצה"ל ובמשטרה מכחישים פרסומים שונים , שמקורם בלבנון , 
כאילו הסורים שרפו את כל השדות בבקעת הלבנון שמהם מופקים סמים . בצה"ל הדגישו 
כי מדובר ב"הצגה לאמריקאים " , לקראת ביקורו של מזכיר המדינה האמריקאי גימס 
בייקר . ארה"ב , הנלחמת בנגע הסמים , פנתה כמה פעמים לסוריה בבקשה שתחדל 
להוות מוקד של גידול סמים במזרח התיכון ושיוקם . עיתונאים לבנונים הוזמנו 
בימים האחרונים לבקעת הלבנון , שם הראו להם הסורים כיצד מושמדת , לכאורה , 
תעשיית הסמים שלהם . סוריה מייצרת אלפי טונות של סם , וראשי צבאה נהנים 
מהכנסות גבוהות מתעשייה זו . בתשובה לשאלה אמר המפקח הכללי של המשטרה , 
רב - ניצב יעקב טרנר , כי לא ידוע לו על השמדתה של תעשיית הסמים בלבנון . 
" אילו היו הידיעות האלה נכונות , הייתי רואה בהן את תחילת ימות המשיח " . 
עוד אמר המפכ"ל , כי אחת התקוות הגדולות של ישראל היא שהסורים יסייעו בהשמדת 
כל גידולי הסמים , בעיקר באזור בקעת הלבנון . מאזורים אלה מעבירים המבריחים 
סמים לגבול ישראל ומשם לאזור הגליל . טרנר ציין לשבח , במהלך ביקור שערך 
בצפון עם מפקד משטרת מרחב הגליל תנ"ץ רמי רהב , את יחידת גבול לבנון הפועלת 
לסיכול הניסיונות להחדרת סמים מלבנון לישראל . 
