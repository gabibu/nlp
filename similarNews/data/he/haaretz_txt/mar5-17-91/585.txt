בון ( מיוחד ל"הארץ " ) . דוד לוי יהיה השר הישראלי הראשון שיבקר באתר 
מחנה הריכוז בוכנוואלד . ביקורו של השר באתר , הנמצא בתחומי מזרח - גרמניה 
לשעבר , תוכנן ליום ששי יום לאחר השיחות המדיניות שינהלו בבון הנשיא ריכארד 
פון - וייצזקר , הקנצלר הלמוט קוהל ועמיתו הגרמני , הנס - דיטריך גנשר . 
הביקור בבוכנוואלד יהיה בעל משמעות סמלית גם מבחינה נוספת . ליד אתר מחנה 
הריכוז לשעבר נמצאים מחנות צבא גדולים של הצבא הרוסי וצבא מזרח - גרמניה , 
שבהם התאמנו עד לאחרונה מחבלים פלשתינאים שהשתייכו לאש"ף ולארגונים אחרים . 
תוכנית האימונים של מחבלים אלה הסתיימה סמוך מאוד לאיחוד גרמניה בשנה שעברה , 
והיא נמשכה גם זמן רב לאחר שבמזרח ברלין שלטה קואליציה בהנהגת המפלגה הנוצרית 
דמוקרטית . לוי יגיע היום לבון , שם מצפים לו בדריכות כדי ללמוד ממקור ראשון 
על תוצאות ביקורו בישראל של שר החוץ האמריקאי , גיימס בייקר . רוב המשקיפים 
בגרמניה מניחים כי ארצם לא תלחץ על ישראל בשלב זה לנהל שיחות עם אש"ף , 
או לאמץ עקרונות שאינם מקובלים עליה . עם זאת ידגישו כנראה הגרמנים את עמדתם 
שיש לכנס ועידה בין - לאומית ליישוב הסכסוך הישראלי - ערבי , ושיש להביע 
נכונות עקרונית לוויתורים טריטוריאליים . הקהילייה האירופית החליטה שלא 
לצאת ביוזמה חדשה לגבי המזרח - התיכון , ולהניח לאמריקאים לנסות לקרב את 
עמדות הצדדים בסכסוך . החלטה זו משקפת במידה רבה את חוסר האונים של הקהילייה . 
חלק ניכר מהשיחות בבון עם השר לוי יתרכז בנושאים ביליטראליים . בעקבות 
נחיתת הטילים העיראקיים , החליטה גרמניה על שורה של תוכניות סיוע לישראל , 
והודיעה על כוונתה להעמיק את היחסים עם ירושלים בכל התחומים , כולל שיתוף 
פעולה בנושאי הגנה . בון גם מעוניינת כי גורמים ישראליים יתחילו בפיתוח 
קשרים עם המדינות המחוזיות בשטח מזרח - גרמניה , ובכך יתרמו להבנת בעיותיה 
של ישראל . על - פי משאלי דעת קהל שפורסמו באחרונה , בקרב האוכלוסייה המזרח - 
גרמנית עדיין שוררת עוינות כלפי יהודים וכלפי ישראל . אתמול ביקרו נציגים 
ישראלים , ובהם השגריר בנימין נבון , בעיר מגדבורג , וערכו שם פעולות 
הסברה . ימי הסברה דומים ייערכו בקרובגם בערים אחרות במזרח - גרמניה . 
