ההזרמה המתמשכת של שפכי העיר אילת לים הגורמת הן בזבוז משווע של מים והן 
נזקים סביבתיים מצטברים לערכי הטבע הימיים המייחדים את צפון מפרץ אילת רחוקה 
מלהיפסק . כך עולה , בכל אופן , מפנייתה של עיריית אילת לוועדה למתן היתרים 
להזרמת שפכים לים ממקורות יבשתיים , שמפעיל המשרד לאיכות הסביבה , לקבלת 
היתר שתוקפו 81 חודשים , אשר יאפשר לה להמשיך ולהזרים את מי הביוב של העיר 
לצפון המפרץ . תזכורת קצרה : תושבי אילת מייצרים יותר משלושה מיליון מ"ק 
שפכים בשנה . מאז 8891 מגיעים מרבית שפכים אלה לים בצפון מפרץ אילת , בקרבת 
קו הגבול עם ירדן ואזור בתי - המלון של העיר , לאחר שהם מוזרמים תחילה אל 
מתקני טיפול בסיסיים ביותר שהקימה העירייה בערבה . במתקנים עוברים השפכים 
טיפול ראשוני בלבד , שלאחריו יש מי שמתעקש לכנות אותם קולחים . אלא שאיכותם 
של קולחים אלה ירודה למדי . על - פי התוכניות , היו יישובי הערבה אמורים 
לעשות בהם שימוש להשקיית שטחים חקלאיים , והם אכן עשו כך תקופה מסוימת , 
אך שימוש זה נפסק בעקבות סירובם של החקלאים לשלם את המחיר שתבעו מהם עיריית 
אילת ונציבות המים . כך קורה שזה כשלוש שנים גולשים הקולחים מן הבריכות 
שבערבה אל נחל הערבה שבקטע זה הפך לנחל איתן ודרכו הם זורמים חזרה במורד 
המתון בואכה צפון מפרץ אילת , לא לפני שהם גורמים בעיות לאורך קו הגבול 
עם ירדן . ויתרה מזאת , בעוד יישובי האזור ממשיכים להשתמש במים שפירים 
להשקיית גידולים חקלאיים , סובלת אילת ממחסור במי שתייה , אבל נציב המים 
איננו אוכף על החקלאים להשתמש בשדותיהם במי הקולחים של אילת . בשנתיים האחרונות 
נעשו ניסיונות לסיים את הפרשה , אבל ללא הועיל . בין היתר הסכימו המשרד 
לאיכות הסביבה , ראש עיריית אילת ונציב המים , כי העירייה תשתמש במים אלה 
להשקיית מגרשי גולף עתידיים ושטחי נוי אחרים בעיר . הצעה אחרת העלתה חברה 
מסחרית , שהציעה לעירייה לשפר את המתקנים בערבה ולתחזקם , בעלות שלא היתה 
עולה על הסכום שגובה העירייה מתושבי העיר באמצעות אגרת הביוב . שיפור איכות 
המים היה מאפשר , לכל הפחות , להפסיק את הנזקים הסביבתיים , גם אם לא 
היו נמצאים קונים למים . עתה , בעקבות בקשת עיריית אילת להתיר לה להמשיך 
ולהזרים את שפכי העיר לים , שיגרה עמותת " אדם , טבע ודין " מכתב מחאה 
חריף לוועדה למתן היתרים , שעליו חתום עורך - הדין ד"ר אלון טל . במכתב 
טוענת העמותה , שהיא גוף צעיר יחסית , כי שפכי אילת מוזרמים לים סוף לאחר 
טיפול ראשוני בלבד , ללא טיהור ביולוגי כלשהו וללא היתר , ובכך נגרם הרס 
אקולוגי הדרגתי . את התנגדותה להמשך הזרמת השפכים מבססת העמותה על שלושה 
נימוקים עיקריים . האחד , ההיתר המבוקש יעמוד בסתירה לתקנות למניעת זיהום 
ים ממקורות יבשתיים ( שנכנסו לפני כמחצית השנה לתוקף ) , שכן קולחי אילת 
מכילים חומרים אסורים ; השני , החוק אוסר מתן היתר כזה כאשר ישנם פתרונות 
חלופיים שאפשר ליישמם בזמן קצר יותר . ובמקרה זה , לדברי העמותה , אכן 
ישנן חלופות לטיפול בשפכים , לסילוקם ולמחזורם , שניתן להפעילן בתוך פחות 
משנה וחצי ; זאת ועוד , המשך סילוק השפכים לים יגרום להרס המערכות האקולוגיות . 
" כמו כן יש ליישום החוק חשיבות ציבורית " , הוסיף ד"ר טל , " משום שתקנותיו 
נכנסו לתוקף רק באחרונה , ויש ליצור תקדים ולהפעיל אותו ללא פשרות . ריבוי 
העבירות שמבצעות רשויות מקומיות והנזק הסביבתי שנגרם בעקבותיהן דורשים תשובה 
ברורה מהוועדה למתן היתרים " . בסיום הפנייה מציינת העמותה כי " מתן היתר 
לעיריית אילת משמעותו מתן פרס עידוד להתנערות מאחריות . במקרה קיצוני זה 
יש חשיבות לקביעת מדיניות חד - משמעית , המיישמת את העיקרון שהמזהם משלם 
ולא מתחמק " . עתה לא נותר אלא לראות מה תחליט הוועדה , שבראשה יושב מנכ"ל 
המשרד לאיכות הסביבה הד"ר אורי מרינוב , בישיבתה מחר . יש לקוות שלא תאשר 
לעירייה אורכה כה ארוכה , אלא תאכוף עליה להפסיק את ההזרמה , גם באמצעות 
הגשת תביעה נגדה , על - פי החוק למניעת זיהום ים ממקורות יבשתיים . ואילו 
על עיריית אילת להתחיל לנקוט צעדים מעשיים לצמצום הנזק , לרבות ניסיון לכפות 
על נציב המים , שמידת אחריותו אינה נופלת מזו שלה , לגלות מעורבות ולסיים 
את הפרשה שנזקיה רבים . 
