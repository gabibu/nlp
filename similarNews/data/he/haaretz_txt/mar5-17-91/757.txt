בון ( מיוחד ל"הארץ " ) . בבון התרבו אתמול הסימנים לכך , שגרמניה עומדת 
להעניק לישראל סיוע כלכלי נרחב , כנראה בצורת אשראי בהיקף גדול , כדי לסייע 
בקליטת העלייה מבריה"ם , וכן כדי לפצותה על העדר פיצויים לקרבנות הנאצים 
ממזרח גרמניה . שר החוץ דוד לוי , המבקר בבון , סירב לספר פרטים על השיחות 
בתחום הזה , או לנקוב בסכומים . אך הוא ציין את שביעות רצונו מן הסיכויים 
להדק את שיתוף הפעולה הכלכלי עם גרמניה . הטלוויזיה הגרמנית דיווחה , כי 
בון תעמיד כנראה לרשות ישראל אשראי בסך של מיליארד מארק . ממקורות אחרים 
נאמר , כי ייתכן שממשלתו של הקאנצלר הלמוט קוהל תחליט על סיוע פינאנסי מיוחד . 
משתתפים ישראלים בשיחות אמרו , שטרם התקבלו החלטות , אך יש מגמה לבדוק 
בצורה חיובית את הבקשות של ישראל . הרקע לבקשה הישראלית לסיוע פינאנסי הוא 
הצורך לקלוט את העלייה מרוסיה , וכן החלטה שקיבל הפרלמנט המזרח גרמני ( 
שפוזר בינתיים ) , לפצות את ישראל על פשעי הנאצים . להחלטה זאת אין תוקף 
משפטי , אך היא הוצגה פעמים אחדות כביטוי למחויבות כל - גרמנית לסייע למדינה 
היהודית . הרצון הטוב המסתמן בבון בבדיקת הבקשות הישראליות , התחזק במידה 
גדולה בשל ההבלגה של ירושלים בעת מלחמת המפרץ הפרסי . הקאנצלר הלמוט קוהל 
שיבח אתמול את ההבלגה בשיחתו עם שר החוץ הישראלי . דוד לוי מצדו , על פי 
הודעה של דובר הממשלה כאן , הודה לקוהל על כך שגרמניה עמדה לצדה של ישראל 
בשעה שנשקפה סכנה למדינה ( בון החליטה בעת המלחמה על סיוע חירום מיוחד , 
שכלל גם משלוחי נשק , ונכונות לבנות בשביל ישראל שתי צוללות מדגם דולפין ) 
. לוי ניהל כאן אתמול שיחות ממושכות עם הנשיא ריכארד פון וייצזקר , עם 
הקאנצלר קוהל וכן עם עמיתו הגרמני האנס - דיטריך גנשר . במרכז השיחות עמדו , 
לדברי שני הצדדים , המאמצים לנצל את המצב שנוצר אחרי המלחמה כדי לקדם את 
מאמצי השלום באזור . הצד הישראלי הביע שביעות רצון מהודעה רשמית של משרד 
החוץ הגרמני , הקובעת שוועידה בין - לאומית לשלום , כפי שדרשו מזה זמן 
רב האו"ם והקהילייה האירופית , תהיה בעלת סיכויי הצלחה " רק אם הבירורים 
והפתרונות הנחוצים יוכנו קודם לכן במגעים בילטראליים " . מניסוח זה הסיקו 
לוי ועוזריו , שהצד הגרמני קיבל במידה רבה את העמדה הישראלית , שלפחות 
בשלב ראשון יש לעמוד על הדרישה לשיחות ישירות בין הערבים לבין ישראל . אחד 
המשתתפים בשיחות אמר , כי מן הצד הגרמני הודגש שאין להפוך ועידה בין - לאומית 
ל"דגמה תאולוגית " . לוי עצמו אמר , כי גנשר השתכנע שיש להכין ועידה בין - 
לאומית על ידי מגעים בילטראליים ואחרים . השר לוי יטוס היום לאתר מחנה הריכוז 
בוכנוואלד , הנמצא בשטח מזרח גרמניה לשעבר . הוא יהיה השר הישראלי הראשון 
שמבקר כאן . 
