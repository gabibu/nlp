דבריו של שר הביטחון לשעבר , יצחק רבין , בסיום הוויכוח בלשכת מפלגת העבודה 
בינו לשמעון פרס . " כל הדברים המסוכנים שהיו בתוכנית ( של פרס ) הוצאו . 
הצלחתי לנטרל חזרה לנוסחאות מיושנות וגרועות " . למשמע תרועת הניצחון אפשר 
לחשוב כי הנוסחאות הישנות מאוד ( ועידת זנווה וכדומה ) שפרס ניסה להחיות , 
או הנוסחאות המשומשות ( הסדר בשלבים וכדומה ) שרבין חרת על דגלו , מעלות 
או מורידות . ואולם שניהם יישאלו לדעתם אם יישאלו בדומה לפלשתינאים שעמם 
ייפגש המזכיר בייקר בעת ביקורו בארץ , רק מטעמי נימוס : השיחות על תכלס 
יתנהלו עם יצחק שמיר ועמו בלבד . יצחק רבין כפה בזמנו , כאשר העמיד את 
מילוי תביעתו כתנאי להתנהגות טובה במפלגה , הצטרפות לממשלת אחדות ; אפשר 
שלא ראה דרך חלופית להשתתפות בשלטון , שלה ייחס אולי בצדק יתרונות לאומיים , 
ולא רק אישיים . אך בינתיים התברר מעבר לכל ספק שעם יצחק שמיר אי - אפשר 
להתקדם בתהליך שלום . ניצחונו על רבין בוויכוח עם פרס רק מפיח רוח חיים 
בנוסחה שאפסותה נחשפה כבר לפני שנה בערך . רוצה לומר , גם אילו היה למפלגת 
העבודה מה לומר לבייקר בעניין השלום , נוסחת רבין , כל עוד מימושה נתון 
בידי ממשלה בראשות שמיר , היא נטולת ערך . אדרבה , יש יסוד חיובי , קלוש 
ככל שיהיה , בניסיון להחיות את ועידת זנווה . שלא כשאר נוסחאות - הסרק , 
שהועלו מאז חדל ראש הממשלה לשחק בנדמה - לי וביטל את ההתעסקות במה שכונה 
יוזמת שמיר , היתה אחת שנקלטה בתודעת השושבין - הפטרון האמריקאי : הכוונה 
לצורך בניהול מו"ם עם מדינות ערב , לפני המו"ם עם הפלשתינאים או בד בבד 
עמו . בנאומו מהשבוע שעבר חזר הנשיא בוש על נוסחה זו , ומה שחשוב לא פחות 
בעיני הקרתנים של הליכוד היא כנראה מוצאת חן גם בעיני בני בגין ( ראה ראיון 
בתוכנית הטלוויזיה " נייטלין " של טד קופל ) . זנווה עשויה לשמש פורום 
לדיון המקיף את שאר ארצות ערב ; המסלול של רבין , לא רק שנחסם על ידי שמיר , 
אלא הוא מוביל , במקרה הטוב , רק אל מפגש עם משלחת פלשתינית כלשהי . יש 
משהו מלבב בדבקותו של רבין ברעיון המפגש פנים אל פנים עם הנציגים האותנטיים 
( פחות או יותר ) של תושבי הגדה והרצועה . אך מה לעשות ונציגות כזאת 
יכולה להיות מורכבת או ממשליכי אבנים ומניפי סכינים או מאנשים המקבלים 
את תעודת ההכשר שלהם מאש"ף ( ואולי מהחמאס ) . והרי שני הסוגים פסולים 
במגע , על פי התורה שבעל פה מיסודו של רבין . ואילו בוועידת זנווה , שבה 
אמורים להשתתף נציגיהן של מדינות ערביות , עשויים מוכשרי - אש"ף להתבטל 
בששים בקרב המשלחות הערביות . " אינני חושב " , אמר יצחק רבין לסופר " הארץ " 
בדברו על מה שסוכם בינו לבין פרס , " שהיינו זקוקים לתוכנית זו " , ואין 
לנו אלא להביע הסכמה מכל לב עם אמירה חכמה זו . שהרי בספר התדרוך על ישראל , 
שהכינו עוזרי מזכיר המדינה כצידה לדרך , כתוב מן הסתם לא רק ששמיר לא יזוז 
מעמדותיו הידועות . כתוב גם , כמשוער , שפרס ורבין לעולם אינם מסכימים 
אלא על מזג האוויר של אתמול , וכי האחד מכור בלבו לוועידה בין - לאומית 
והאחר למשלחת אותנטית של פלשתינאים חפצי - חאראקירי . בעצם , לא גילה הדיון 
בעבודה בעמדה שתוצג בפני בייקר , וגם לא הסיכום שהושג בין פרס לרבין , 
אלא את זה : שניהם מאוהבים בעידונים פרוצדרוליים , כיאה למי שהיו בעבר 
פוסקי הלכה בענייני מדינה מעשיים , להבדיל מענייני מהות . ואשר למהות , 
יש לקוות שמפלגת העבודה וזוג מוביליה עדיין דבקים בעמדה העקרונית כלומר , 
חתירה עיקשת להפרדה טריטוריאלית בין ישראל היהודית לבין השטחים המיושבים 
בעיקר בערבים . אין זה מתפקידה של מפלגת אופוזיציה , שסביר כי תוסיף להיות 
כזאת גם בעתיד הנראה לעין , להציג יותר מאשר את עמדותיה המהותיות בפני 
ציבור הבוחרים או המבקרים , רמי מעלה ככל שיהיו . מזכיר המדינה בייקר בוודאי 
יסכים לכך , אלא אם ברצונו לשכור את שירותיהם של פרס או של רבין כיועצים 
לשרטוט לוח הזמנים של תהליך השלום ולקביעת סדר היום לטקס החתימה של חוזה 
השלום . 
