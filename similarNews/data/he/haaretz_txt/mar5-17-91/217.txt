בסטריליות של מלחמת המפרץ היה משהו מדכא , מבעית ומבשר רע . הסטריליות 
הזו נבעה גם מצנזורה אינטרסנטית מכוונת , וגם מכיוון שזו היתה מלחמה בשידור 
ישיר וחי , שזוויות הצילום שלה , המטעות והמזויפות , ציירו תמונה חלקית . 
" מלחמה כרוחב החלון " , כך כונתה ב"הלילה " שיוחדה לדיון על התקשורת . 
במלחמה זו נעלם הגורם האנושי , אלא אם כן השדרים והכתבים ששידרו מגגות 
ומחדרי מלונות רובם הרחק מאתרי האירועים או המגישים הספונים באולפנים 
ממוזגי אוויר הם שהיו אמורים לגלם אותו . במלחמת המפרץ נוצרה מעין נגיעה 
אינטימית של הצופים במתרחש . אלא שזו היתה אינטימיות מעוותת ומזויפת . 
מה שהתרחש על המסכים בחדרי המגורים שלנו לא היה המלחמה אלא תדמיתה שנוצרה 
ונבראה על ידי אנשי תקשורת ממולחים רודפי כותרות וסנסציות , תדמית ששירתה 
אנשי תעמולה אינטרסנטים משני הצדדים . המלחמה שראו עינינו היתה נקייה וסטרילית , 
כפי שרוב האמריקאים בחוגי הממסד השלטוני ובקרב קהל הצופים רצו לראותה . 
ואומנם האמריקאים ניחנו בהומאניות מוזרה . כלומר , הם רוצים במלחמה שתהיה 
אנטיתזה למלחמת וייטנאם , מלחמה ללא דם וללא גוויות מתות . את זה יש להם 
בשפע בסרטים , ושם זה עניין לגיטימי . המציאות היא סיפור אחר , ולפי הקוד 
המוסרי הנקוט בקרב שכבות רחבות חלים עליה חוקים אחרים . האמריקאים הליברלים 
השלימו עם הצנזורה , מבלי להשמיע קול מחאה , אך לאחר מכן עלו במוחם מחשבות 
כפירה . האנגלים לעומת זאת אינם חשים בשום סינדרום של מלחמה זו או אחרת 
ונוהגים בהתאם . ללא צביעות לפחות . כל זה הוביל לכך שהתקשורת שיתפה בעצם 
פעולה עם הממסד ועם הרצונות הכמוסים של קהל הצופים שלה . המלחמה שראינו 
היתה באמת מלחמה נקייה . צפינו בהפצצות אימים , שנראו כזיקוקי די - נור . 
סקאדים התעופפו ככדורי אש , והמפגש הגורלי בינם לבין טילי פטריוט שנראו 
כמו להבות אש הסורקות את השמים יצר תמונה מרהיבת עין . אמנם ראינו את ההרס , 
אבל גם הוא הצטייר לעתים כמשהו קר אסתטי - ציורי . לא ראינו אנשים בין 
חורבות ביתם , אלא במקרה אחד ויחיד של הצעיר שניצל מתחת להריסות ביתו לאחר 
פגיעת טיל , וצולם כשראשו בחוץ מעין קוריוז . אפילו את הכלבים המתים חסכו 
מאתנו . רק במקרה אחד ויחיד שנוצל גם הוא לתעמולה הפצצת הבונקר בבגדד 
אפשר היה לראות גוויות מכוסות בשמיכות המוטלות בשורות מחוץ למבנה . ולמעט 
תמונות שבויים חבושים וצולעים שהטלוויזיה העיראקית שיחררה , ומספר פצועים 
קל יחסית ששוחחו עם הכתבים בבתי - החולים , אינני זוכרת תמונות של פצועים 
ממש . וצריך לזכור שהיתה זו מלחמה שגבתה מחיר איום של עשרות אלפי הרוגים 
ופצועים , שבה השתמשו בנשק חדיש ובאמצעים טכנולוגיים לא מוכרים , שהופעלו 
בה ממש כאילו היתה שדה ניסויים רחב . ואם מלחמה שכזו נעשית סטרילית , אין 
להתפלא שהציבור האמריקאי שלא כמו בימי מלחמת ויטנאם גם מפני שהיה זה ניצחון 
מוחץ ומהיר מתפאר בהישגיה וקורא דרור לרגשות פטריוטיים . הדגלים מתנופפים , 
ובוש הופך לאחד הנשיאים הפופולרים ביותר , שכמעט ואין ביקורת על מעשיו . 
אם כי אין ספק שהרהורי הכפירה יגיעו , ואת השמחה שבלב יחליפו תגובות פחות 
אופטימיות ונלהבות . לתוך הסטריליות הזאת התגנבו הצילומים מהראיון המרגש 
עם כתב הטלוויזיה של רשת סי - בי - אס בוב סיימון ואנשי צוותו , שנלקחו 
בשבי על ידי העיראקים ושוחררו . השבי לא הותיר בהם אולי פגיעות גופניות , 
אך צלקות נפשיות הותיר גם הותיר . אדם שמכיר את סיימון באופן אישי סיפר 
לי שנדהם לראות אותו ואת השינוי שחל בו ; כך גם אמרה אשתו בראיון אתה . 
סיימון גבר נאה ושופע ביטחון עצמי נראה בראיון כשבר - כלי , צנום , עצבני 
וקפיצי . זקנו צימח בימי השבי , ועיניו מסגירות אותו עיניים כבויות שמדי 
פעם הן מתרוצצות בחוריהן בחרדה . אנחנו למודי השבויים מארצות ערב שחזרו 
לכאן מכירים את המבט והידיים הרועדות , ואת הדמעות שאין עליהן שליטה . 
אבל דווקא מפני שהוא עיתונאי אמריקאי מלא ביטחון , ציני ומחוסן כאילו , 
היתה הופעתו האנושית מרשימה כל - כך ; שונה כל - כך מתמונתו לפני השבי . 
סיימון במעיל רוח ירוק שהציל את חייו בקור הנוראי , שקיבלו משבוי אנגלי , 
אומר ברגשנות לא - אופיינית : " לא היה מעיל טוב ממנו " . הוא מדבר על 
ההלם שבו היה שרוי . לאו דווקא מן המכות מקני הבמבוק ומהעינויים הגופניים , 
אלא מן הטרור והפחדים שהפעילו החוקרים עליו ועל אנשי צוותו , תוך שימוש 
בשיטות שונות . הרגע שבו אמר לו חוקרו שהם יודעים שיש לו קשרים עם " המוסד " 
נראה בעיניו כסופו . משום כך היו ההפצצות הקשות על בגדד בחזקת ברכה : 
הן שברו את הסטאטוס קוו שממנו פחד . אבל הרגע הנורא מכל היה כשקצין עיראקי 
פתח את פיו בכוח , סטר לו וירק עליו , והטיח בו : " יהודי , יהודי " . 
או - אז חש בעליל תחושה שכל יהודי חש בה . ראה לנגד עיניו את האנטישמי 
הצועק יהודי מלוכלך . הוא מודה שכמו שב לפתע לחיים בגלל השנאה : " הייתי 
הורג אותו ללא כל רגשות אשם . ממש כמו את התיקנים בתא המעצר " . ואכן , 
זה היה אחד המעמדים האנושיים הנדירים בתוך הסטריליות הבלתי - נסבלת של המלחמה 
הנקייה ביותר , שעוררה שאלות רבות , ותחושות שעדיין אינן ניתנות להגדרה 
מדויקת , שירדפו אותנו בעתיד , בימים של חשבון - הנפש המצפה לנו . 
