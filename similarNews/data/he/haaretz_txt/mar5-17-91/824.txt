גילויי הביקורת והגינויים בתוך השטחים כלפי משלחת האישים הפלשתינאים שנפגשה 
בשבוע שעבר עם שר החוץ האמריקאי גיימס בייקר מתרחבים בימים האחרונים . על 
קירות ביתו של פייסל אל חוסייני במזרח ירושלים נמרחו בסוף השבוע סיסמאות 
איום ברצח בסגנון : " אוי לך , גזר דינך יבוצע בקרוב " . גם על קירות 
ביתה של זהירה כמאל , שהשתתפה אף היא במפגש צוירו סיסמאות איום , מסרו 
מקורות פלשתיניים . גם ביום המפגש של המשלחת הפלשתינית עם בייקר נמצאו סיסמאות 
על ביתו של חוסייני , אך לא היה בהן איום מפורש ברצח . הביקורת כלפי אותם 
אישים באה לידי ביטוי בעיקר בהלך הרוחות של הרחוב אך בסוף השבוע הצטרפו אליה 
בגלוי אישים בעלי זיהוי רדיקאלי מן השטחים . ראש עיריית שכם לשעבר , בסאם 
שכעה , אמר בראיון שהתפרסם בסוף השבוע בעיתון " א - סינארה " המופיע בישראל , 
כי המפגש בא על חשבון האינתיפאדה ומזיק לה . " זו היתה טעות שנותנת לגיטימציה 
לפעילות האמריקאית האנטי - פלשתינית . הפגישה תתרום לשיווק העמדה האמריקאית 
ולהשגת המטרות הפוליטיות של ארה"ב והיא תחיה את הסכסוכים בתוך הזירה הפלשתינית " , 
אמר שכעה . מזכ"ל אגודת הסופרים והמשוררים בשטחים , אסעד אל - אסעד , 
אמר בראיון ליומון " אל - איתיחאד " , כי הוא אינו מתנגד למפגשים באופן 
עקרוני , אך הפתרון אינו באמצעות מכניזם מסוג זה . " הישראלים יודעים 
זאת , וגם המשלחות מחו"ל יודעות זאת , וגם האישים הפלשתינאים יודעים זאת " . 
הוא תקף את האישים הפלשתינאים מהשטחים השותפים למפגשים עם משלחות מחו"ל , 
וטען כי " הם נבדלים מהאחרים בכך שהם דוברים אנגלית וצרפתית " . אבל כישורים 
כאלה אינם מספיקים , הוסיף אסעד והמפגשים שלהם לא ישיגו דבר . לדבריו , 
הפלשתינאים צריכים להסתמך על מועצת הביטחון בלבד , אשר לאור הניסיון האחרון 
( עם עיראק ) הוכיחה נחישות ואם כוונותיהם של האמריקאים כנות היא תוכל 
גם הפעם לכפות את החלטותיה ( על ישראל ) . בראיון שהתפרסם ביום חמישי בעיתון 
" אל חיאת " , היוצא בשפה הערבית בלונדון , תקף בסאם אבו - שריף , יועצו 
של ערפאת את פייסל אל - חוסייני , שכפי שפורסם ביקר את אבו שריף על תוכנית 
השלום והוויתורים האחרונה , שנכרכה בשמו . אבו - שריף אמר לעיתון , קודם 
שובו לתוניס , כי הוא מביע פליאה על דבריו של חוסייני ואחרים שמיהרו והגיבו 
לפני ששמעו את דבריו והבהרותיו . " אני אמון על ענייני המולדת לא פחות ממנו 
וההיסטוריה של המאבק שלי ידועה לפייסל ולאחרים . הוא חייב לדעת שאנחנו במערכה 
מדינית קשה עם אויב ערמומי " , אמר . בסאם אבו - שריף ניצל את ההזדמנות 
כדי להדגיש כי אש"ף הוא הנציג היחיד של העם הפלשתיני וכי ערפאת הוא המנהיג 
הליגאלי שנבחר ע"י המועצה הלאומית הפלשתינית ואין לשום גורם זר זכות להתערב 
בעניינים הפנימיים של הארגון ושל הפלשתינאים . הוא חזר על דבקותו של אש"ף 
ביוזמת השלום מ8891 ועל קבלת העיקרון של הקמת שתי מדינות " שיוכלו לחיות 
בשלום ובשיתוף פעולה בשטח פלשתין המנדטורית , למען הדורות הבאים " . הוא 
הוסיף כי הסדרי השלום בין ישראל והמדינה הפלשתינית ייקבעו בוועידה בין - 
לאומית , ויובטחו ע"י הקהילה הבין - לאומית , בכלל זה באמצעות הצבת כוחות 
או"ם על גבולות המדינות . 
