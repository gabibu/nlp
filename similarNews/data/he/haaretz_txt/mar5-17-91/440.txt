( עתי"ם וע"ר ) . " בזכות צו המילואים שצה"ל שלח לי , ובזכות חתונה 
שבאתי להשתתף בה בישראל , חיי וחיי בני משפחתי ניצלו כנראה משני פיגועי 
טרור נגד בית הכנסת וביתי במאנילה . זה ממש נס " , כך סיפר לכתב עתי"ם הרב 
בני חן , רבה של הפיליפינים , שליד ביתו בבירה מאנילה הוטמנו בשבועיים 
האחרונים שני מטעני חבלה , שאחד מהם גרם נזק כבד . בפיליפינים קהילה יהודית 
של כ002 משפחות , והרב חן מתגורר זה שלוש שנים מעל בית הכנסת המקומי . 
בחודשים האחרונים ביקש הרב להשתבץ בצה"ל לשירות מילואים , אך נענה בשלילה . 
בחודש דצמבר הגיע צו המילואים שכה ייחל לו , והוא החליט לקחת עמו לישראל 
את בני משפחתו . במקביל לקח על עצמו לקיים בארץ חתונה בין צעיר יהודי תושב 
הפיליפינים ובחורה מישראל . הרב חן מסר כי עד פרוץ המשבר במפרץ הפרסי לא 
הורגשה אווירת אנטישמיות , חרף העובדה שבפיליפינים ערבים ואיראנים רבים . 
עם פרוץ המשבר החלו להתקבל בבית הכנסת שיחות הפחדה ואיומים . יהודים רבים 
חדלו לבוא לבית הכנסת . ביום א לפני שבועיים התפוצץ מטען חבלה מול בית הכנסת 
וביתו של הרב חן , ונגרם נזק לקירות ולשמשות בסמוך לחדרי הילדים . הרב 
חן ומשפחתו כבר שהו אז בישראל . שלשום בבוקר הונח מטען השהיה דומה באותו 
מקום , אך למרבה המזל הצליחה המשטרה לפרק אותו שתי דקות לפני שאמור היה 
להתפוצץ . המטען , שהורכב מקילוגרם אחד של דינאמיט , הונח בתוך קרטון 
חלב לתינוקות , ושומרי בית הכנסת גילוהו בעוד מועד . עד כה לא נטל על עצמו 
ארגון כלשהו את האחריות להנחת המטענים . משטרת מאנילה סבורה כי המתנכלים 
הם קיצונים פרו - עיראקים . גם הרב חן משוכנע כי מדובר בפעולת נקמה של ערבים 
על רקע המלחמה , וגם שגריר ישראל בפיליפינים , יואב בהירי , גורס כך . 
הרב החליט לחזור בימים הקרובים למאנילה , אך את בני משפחתו ישאיר בינתיים 
בישראל , עד שיירגעו הרוחות . " אני שמח שבאתי ארצה בתקופה קשה לעם ישראל 
ולא נשארתי במקום החשוף לטרור . בכל מקרה , לא אתגורר עוד בבית הכנסת " , 
אמר הרב . 
