הקאנצלר הגרמני הלמוט קוהל הבהיר כי אין הוא שולל את הבקשה שהופנתה אליו 
על ידי מערכת הביטחון , למימון חלק נכבד ממערכת ההגנה נגד טילים בליסטיים 
שישראל עומדת לפתח . המדובר בסכומים של מאות מיליוני דולרים . הבקשה הזאת 
הופנתה באחרונה לגרמניה , והיא מהווה תוספת לבקשות הרכש שעליהן כבר השיבה 
הממשלה הגרמנית בחיוב , כגון סוללת פטריוט , כלי רכב מיוחדים לזיהוי חומרי 
חל"ך ומערכות הגנה מפני לוחמה כימית . מתברר כי רגשי האשמה של ראשי הממשל 
הגרמני הם כה גדולים עד שהם מוכנים לאשר בקשות ישראליות בהיקפים כספיים גדולים 
מאוד . היות שעל פי החוק הגרמני אין הממשלה מאשרת מכירת ציוד צבאי התקפי 
למדינות באזורי עימות . לפיכך , הוחלט במערכת הביטחון לבקש מימון למרכיבים 
הגנתיים של המערכת , המתוכננת על בסיס החץ , להתמודדות עם טילים בלסיטיים . 
מרכיבים אלה כוללים מכ"מי התרעה , מכ"מי בקרת אש ומוצב הפיקוד של המערכת . 
בימים הקרובים תוגש לגרמנים לעיון הארכיטקטורה לפיה מתוכננת מערכת ההגנה 
מפני טילים . הכוונה היא לתכנון הכולל של המערכת , ובו מפורטים מרכיביה 
השונים והשתלבותם זה עם זה . במערכת הביטחון מעריכים כי קיימים סיכויים טובים 
לאישור הממשלה הגרמנית למימון חלק ממרכיבי המערכת . במקרה כזה ניתן יהיה 
להאיץ את פיתוח אותם המרכיבים שאינם טילי החץ עצמם . את המימון לפיתוח טילי 
החץ ימשיכו להקצות מתקציב הביטחון וממימון של הממשל האמריקאי . העברת כספים 
גרמניים לצורך מערכת ההגנה תאפשר להטיל על חברת אלתא את פיתוחו של מכ"ם ההתרעה 
שאמור להיות מרכיב חשוב של ההגנה מפני טילים בליסטיים . לאלתא נסיון רב 
בתחום המכ"ם , ולאחרונה פורסם כי פיתחה מכ"ם מתקדם עבור מטוס ביון חדשני . 
מטוס ביון זה מבוסס , על פי ה"אוויאיישן ויק , על מטוס אזרחי מדגם בואינג 
707 . אם לא יימצא מימון חיצוני לצורך זה , לא ניתן יהיה לממן את הפיתוח 
של המכ"מים מתקציב מקומי , ויהיה צורך לרכוש אותם מחברה אמריקאית . בינתיים 
מתנהלים מגעים בין אלתא לחברת רייתאון בנושא פיתוח משותף של מכ"ם התרעה . 
רייתאון היא החברה שפיתחה ומייצרת את טילי הפטריוט . 
