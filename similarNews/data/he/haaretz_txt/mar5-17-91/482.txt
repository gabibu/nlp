עמים רבות מזכיר רוברט מסיל , בעמודים הגדושים להפליא של יומניו , זו מעבדת 
הסופר המפורטת והמרגשת ביותר שניתן לקורא להציץ לתוכה , את אחותו אלזה שמתה 
בעודה תינוקת , קודם לצאתו של הסופר - לעתיד לאוויר לעולם . " לא פעם 
חשבתי על כך " , הוא כותב ברישום יומן אופייני שכזה , " מה היה קורה אילו 
היתה נשארת בחיים : האם הייתי קרוב אליה יותר מכל אדם אחר ? אולי אף דימיתי 
בלבי שאני הוא היא ? הרי לא פעם עז היה חפצי להיות ילדה " . באיזכורו של 
מיתוס אוטוביוגרפי זה אפשר להתחיל את העיקוב אחרי המוטיב העולה ב"האיש בלא 
תכונות " החל מחלקו השלישי , כלומר החל מראשית הכרך השני והאחרון של מפעל 
התרגום העברי הגדול של אברהם כרמל , המונח עתה לפנינו . מוטיב הפגישה עם 
" האחות הנשכחת " והאהבה המתרקמת , או נכון יותר השבה ומתגלית , בינה 
לבין גיבור הרומאן , עולה בחלקים הללו ומשתלט כמעט כליל על הספר והופך אותו 
לרומאן אהבה שספק אם יש גדול ומעמיק ממנו בספרות המאה העשרים . גם העלילה 
המרכזית של הכרך הקודם , פרשת " המבצע המקביל " , חוזרת ומופיעה בחלקים 
הללו ומשמשת רקע לעלילת האהבה המופלאה בין אולריך לאגאתה , אך עצם העובדה 
שהיא נעשית רקע בלבד חושפת בפני הקורא , שעד כה עשוי היה לא להבין זאת , 
שאין " האיש בלא תכונות " רומאן חברתי במסורת האוסטרית או אפילו " רומאן 
חניכת " במסורת הגרמנית , שאין זה עוד רומאן אחד , ול גם גדול במיוחד 
בין אלה הרבים העוסקים בהתפוררותה של הקיסרות האוסטרו - הונגרית . כאן יבין 
מי שלא הבין עד כה שהתמונה הסאטירית המעודנת של " קאקאניה " , הארץ המגוחכת 
עד אגדתיות שנופיה צוירו ביד אמן הגרוטסקה והאבסורד שהיה מסיל בחלקים הראשונים 
של " האיש בלא תכונות " , היא רק תמונת רקע , ושמא אמתלה בלבד , לרומאן 
האמיתי הבוקע כמו במפתיע עם עלייתה של אגאתה על הבימה ; רומאן מיתי - פילוסופי , 
על - מקומי ועל - זמני ; רומאן של חוויה ראשונית , של אהבה גדולה , המודע 
מעל לכל ש"כל אהבה גדולה יש בה מן המיסטי " ( עם 933 ) ומבקש לפיכך להביע 
עד הסוף את מה שאינו ניתן להבעה כלל , את מה שהמלים אינן יכולות לו מפני 
ש"המלה אינה חותכת " , כפי שמתבטא מוסיל במקום מסוים ועם זאת הן הכלי היחיד 
להתמודדות ההירואית עמה . רק מתוך קריאת החלקים הללו , הסופיים לכאורה , 
יובן מדוע נשאר הרומאן הענק הזה בבחינת קטע בלבד . ל"האיש בלא תכונות " 
לא היה סיכוי להסתיים , פשוט מפני שאין סיכוי למצוא את הביטוי הקולע , 
הסופי , לתיאורה של חוויה מיסטית . רוברט מוסיל , הנופל תקוף שבץ תוך כדי 
ניסיון לנסח עוד פעם , ביתר דיוק , את הפרק מרובה - הוואריאנטים " נשימת 
יום קיץ " ( כרמל מביא שניים מן הוואריאנטים הללו ) , הוא אחד מקדושיה 
הגדולים של הספרות , של אידיאת - הספרות . תמונת המוות הזאת , שאולי רק 
תמונת מותו של פרסט סופר שהירבו מדי להשוות ביניהם , ובכל זאת אין ההשוואה 
נעדרת בסיס יש בה מן האירוע המיתולוגי : הגיבור שיכול לכל המפלצות נופל 
לבסוף שדוד אך לא מנוצח . עוד בדקות האחרונות של הבוקר ההוא של ה51 באפריל 
2491 ניסה להרים משקולות , כפי שמזכיר לנו מילן קונדרה ברומאן האחרון שלו 
" אלמוות " . תוך כדי התמודדות האחרונה הזאת מת , אך עתה חיכה לו האלמוות . 
עוד שנים אחדות יעברו עד שיגלה העולם את יצירת המופת שלו , ועוד כמה שנים 
עד שהיא תזכה למהדורה המניחה את הדעת כרמל מתרגם מתוכה , מתוך מהדורת אדולף 
פריזה השנייה , משנת 8791 ואם גם יוסיף עולם זה להיות מצומצם ואליטיסטי , 
הוא לא יניח לה עוד : יצירת מוסיל , כמו יצירות מעטות אחרות שוב , בעצם 
רק פרסט עולה כאן על דעתי היא יצירה שאפשר וצריך להתמכר לה , היצירה הספרותית 
הקרובה ביותר לעורר תחושה דתית שאני יכול להעלות על דעתי . לא פלא שמי שמכור 
לה עשוי לנטות לנימה דתית , נפעמת מדי וממילא מביכה תוך כדי דיבור על אודותיה . 
כמעט שנכנעתי לנטייה הזאת ומי שימצא בכך עוון לא בילה , כמוני , עשרה 
ימים ( או שהיו אלה ימים ולילות ? ) בלי להניח כמעט כרכי הרומאן בעברית , 
משתכר שוב ומחדש מן הסם המוסילי הזה אך עכשיו אני מבקש לשוב לדרך העיון 
המותנה , השפויה , האובייקטיווית והרי " אולי אפילו בחיים המתונים , 
ברגעים של פתיחות עמוקה , האהדה לבני אדם ולדברים היא מיסטית " , כפי שמלמדנו 
מוסיל בסיומה של פיסקה שמתוכה כבר ציטטתי לעיל . אך לא לפני שאוסיף עוד , 
בנימה הנרגשת מדי הנ"ל , דבר תודה למתרגם העברי . תרגומו ל"איש בלא תכונות " 
היא מלאכת אהבה אמיתית . אברהם כרמל מתמחה כבר שנים רבות במוסיל : הוא 
מתרגמן הנפלא של היצירות קצרות היריעה " שלוש נשים " ורומאן הביכורים 
" נבוכותיו של החניך טרלס " ומחברה של מסה יפהפייה על " האיש בלא תכונות 
כרומאן אוטופי " ( בגיליון האחרון שיצא של הירחון " מולד " בעריכת אפרים 
ברוידא ) . אך נדמה שרק בסיומה של העבודה הגדולה ביותר שלו , תרגום הרומאן 
האדיר , הבולע לתוכו את כל היצירות האחרות , מתברר גודל החוב שחב לו הקורא 
העברי . אף ששלושה תרגומים שלמים של " האיש בלא תכונות " לשפות אירופיות 
מוכרים לי , ובסיועם קראתי אי - אז , ובהתפעלות אדירה , את המקור , נדמה 
לי עכשיו שעתה זה קראתי את הספר הענק הזה לראשונה , טועם כמו לראשונה את 
יפי הכתיבה הנדיר שלו . ואם נדמה שמן הראוי לתמוך הכרת טובה זו בציטטות , 
הרי שלצטט אפשר כאן מכל עמוד . מפליאה הבהירות שהושגה כאן , בטקסט מסובך 
כל כל , פילוסופי גרמני כל כך , ומפליאה גם ההיזדקקות העדינה , היאה לכאן , 
ללשון המיסטיקה היהודית . בעצם , כאן מתבצע כביכול החזר חוב : שהרי לאנתולוגיה 
המיסטית הגדולה של מרטין בובר , " וידויים אקסטטיים " ( 9091 ) , חב 
מוסיל את רוב הציטטות המיסטיות המשמשות אותו בספר כ003 במספר . אגב , 
קיים חיבור גרמני למדני מאוד מאת דיטמר גולדשניג ( היידלברג , 4791 ) 
בעניין החוב של מוסיל לבובר . ואף שרובו של ציטטות אלה לאו דווקא מתוך המיסטיקה 
היהודית הוא בא , בכל זאת חב אותו הסופר האוסטרי להוגה היהודי , מחייה 
העניין במיסטיקה בתרבות הגרמנית בראשית המאה . " השיחות הקדושות " בין 
אולריך ואגאתה הן במידה רבה פיתוחים של הרעיונות המיסטיים שהעסיקו את בובר , 
ואף לא מן הנמנע שמוסיל הכיר את ה"אני ואתה " וכתבים אחרים של ההוגה היהודי . 
בעדינות רומז כרמל לזיקות החמקמקות הללו בשימושי הלשון הנקוטים בידיו , 
כגון " קומה שלמה " בעם 36 . לבל אחשד בנטייה לייהד יתר על המידה את התשתית 
המיסטית - תיאולוגית של הספר , אוסיף מיד שהכתבים המיסטיים החשובים ביותר 
להבנת " האיש בלא תכונות " בכלל הם כתביו של המיסטיקן הגרמני מייסטר אקהארט 
בן המאה ה31 . מן הכתבים הללו ( ובייחוד מן " המשא על אודות ההבחנה " ) 
נחל נוסיל את עצם מושג התכונה ( " אייגנשאפט " ) בהבנה המסוימת מאוד שיש 
לו ברומאן הזה , וכן גם את מושג הבדידות הפנימית שלאורו מתאפיינת כל גישתו 
של אולריך לעולם . הרבה מפילוסופיית האהבה האלוהית הנדונה בכתביו של אקהארט 
עבר להגותו של מוסיל בחלקים המאוחרים של הרומאן . על כך אוכל רק לרמז כאן , 
מה גם שדומני כי דבר מכתביו של מייסטר אקהארט לא תורגם עד כה לעברית . נחזור , 
על כל פנים , לאהבת האח והאחות . אפשר , כאמור , לעקוב אחרי התפתחות 
המוטיב בכל יצירותו של מוסיל , עד לשורשיו הביוגרפיים שבציונם התחלתי . 
אף שלא זה היה המוטיב הראשוני של הרומאן , נדמה שדווקא פרשת ולטר וקלריסה 
היתה הסיפור שביסוד הספר מוסיל מספר על כך ב"צוואה השנייה " , אחרית הדבר 
הלא גמורה לכרך השני של " האיש בלא תכונות " כאשר ניגש הסופר לניסיונו 
המוקדם הגדול לכתוב את ספר - חייו , בשנת 2291 , היה השם הזמני שניתן לספר 
" האחות התאומה " . מן התקופה הזאת שרדו דפים לא מעטים , מהם המובאים בחלק 
" מן העיזבון " שבכרך השני , וביניהם הפרק האוטופי ביותר , המפליא ביותר , 
הקרוי " הבריחה לגן עדן " , שם קרוי אולריך , האיש בלא תכונות , עדיין 
בשם אנדרס . רמזים למיתוס האפלטוני של האחדות האבודה יימצאו גם בחלקים המוקדמים 
של הרומאן כמות שהופיע בדפוס בחיי מוסיל ( 3391 ) , מה שמקביל לכרך א 
העברי , כגון כאשר אולריך הוגה , בחלק הראשון , ב"חלק הקטן החסר לי " , 
מייחל לכדוריות האידאלית של האדם האפלטוני , כפי שהוא מתואר ב"המשתה " . 
אך רק מות אביהם , הצעד ההכרחי הראשון להיותם לבד בעולם , מפגיע את האח 
והאחות , והם מתאהבים זה בזה בו במקום ; נכון יותר : מזהים זה בזה את 
החלקים האבודים של האחדות שהיוו פעם . המיתוס הנושן שמעלה בדיאלוג האפלטוני 
האשה החכמה דיוטימה לא במקרה , אם כי מתוך כוונה פארודית ביסודה , על 
שמה קרויה אחת הדמויות המרכזיות של העלילה החברתית של " האיש בלא תכונות " 
הוא תשתיתה של הגות האהבה של מוסיל , כפי שהוא תשתית הגות האהבה המערבית 
כולה . אכן , המיתוס האישי הביוגרפי מיוסד ב"האיש בלא תכונות " על מסד 
של המסורת המערבית של חקר האהבה מאפלטון ועד פרויד , חקר שבו נשזרת ההתבוננות 
בגילוי העריות כמוטיב - משנה עקרוני . שהרי באח ובאחות , ויותר מכך בתאומים 
זהים , נקל לראות את שני החלקים של האחדות האבודה , ודווקא לשני חצאי האחדות 
הללו אסור לבוא בקשר העשוי לאחדם . וממילא נמנעת מחמת האיסור הזה האחדות 
ההיולית . מאחר שאח ואחות אסורים זה על זה , האחדות למעשה אסורה בעולם 
הנגלה . האשה תמיד תטעה בבחירת בן - זוגה . אגאתה מבינה זאת מלכתחילה ולכן 
היא בוחרת לאחר שהתאלמנה בלא חשוב מי , באנטי - אולירך , הפרופסור האגאואר 
המאוס והוא הדין בגבר שלעולם לא יצליח למצוא את המחצית האבודה שלו , לעולם 
יוסיף לתעות בחפשו אחריה , כגון אולריך התועה , בדרכו הנסיינית - ההיתולית , 
בין הנשים המגוחכות השונות הנקרות בדרכו . אלא אם כן אלא אם כן יקרה הפלא 
האוטופי והתאומים ימצאו זה את זה , ויוכלו להתאחד , לפחות בכוח . או אז 
נוצר הסיכוי האחד מני אלף לאהבה האפלטונית השלמה . המושג המיסטי של האחדות 
עולה כאן , נוצר הסיכוי לאיחוד המיסטי באלוהים . הסכנות הכרוכות בו , 
הסכנות שבעבירה על איסור עקרוני , על טאבו קדמון , הן גדולות , אך איך 
אומר ארנהיים זו הדמות המגוחכת שלפעמים אוהב מוסיל להוציא דווקא מגרונה 
את האמיתות הרציניות ביותר " אין אושר גדול בלי איסור גדול " . אורליך 
ואגאתה עוברים על האיסור הגדול מכולם , וזוכים אם אמנם הם זוכים למימושה 
של האוטופיה , מימושו של האושר הגדול ביותר : החזרה לגן - עדן , או למצער 
" הבריחה לגן עדן " ; עד שיכול אולריך לומר : " אפילו אם יפצלו אותנו 
לאלף חתיכות , נישאר אח אחד ואחות אחת " . השהייה בגן - עדן מבטיחה רגנרציה 
נצחית , עולצת . ואמנם בסיום האחדות המוחזרת שלהם , שאת חלקה הם מבלים 
על כורחם בקרב אנשי וינה , על רקע ארועי המבצע המקביל המטורף - האבסורדי , 
על רקע חצרה של דיוטימה זוכים השניים להימצא בגן העדן האבוד בשביל שאר 
בני התמותה . בפועל נעשים אולריך אז היה שמו עדיין אנדרס ואגאתה ל"שתי 
להבות לבנות מתנודדות , מטושטשות כאילו נספגו באוויר הלוהט . . . היה 
זה אי שם באיסטריה או בחוף המזרחי של איטליה או בחוף הים הטיראני , הם עצמם 
ידעו זאת אך בקושי . . . ( עם 734 ) . ובעמוד הקודם נאמר אכן , כשמתחילים 
לצטט כאן אי אפשר עוד לעשות מאומה מלבד לצטט : " הכינוי אהבה לא יהלום את 
הרגשתם זה אל זה . זיקתם ההדדית היה בה משהו שאין לשלבו במושגים הרגילים 
של חיי הצוותא . הם החליטו להיות כמו אח ואחות , לא במובן המקובל במרשם 
התושבים , אלא בשיר . לא היו אח ואחות ולא איש ואשתו : משאלותיהם דמו 
לערפל לבן , שאש בוערת בו . אבל די היה בכך כדי ליטול , לפרקים , מדימוים 
ההדדי את האחיזה בעולם המציאותי . ברגעים כאלה היה הדימוי מתעצם עד כדי 
טירוף . הם נתמלאו רוך בלא תכלית ומצרים . גם בלא שם ובלא עזר . שכן , 
עשיית טובה למישהו , עשויים בה אין סוף קשרים וקשרי קשרים עם העולם : 
גרימת שמחה למישהו , משולבים בה כל השיקולים המקשרים אותנו עם בני אדם אחרים . 
ואילו התשוקה הנה רגש פנוי מכל מעורבות ואינו יודע רוויה . אדם מרגיש 
אין אונות , ועם זאת הוא חש בתנועה היוצאת ואוחזת בעולם ומלואו " ( עם 
434 ) . אחת מאותן הפסקאות שבהן מנסה מוסיל להגדיר בכמה משפטים את העיקר , 
להגדיר את האהבה ואת העולם , את האחדות הקוסמית הנובעת משתיהן , את " זיקת 
האחד אל האחד " , כדבריו של פלוטינוס בסיום ה"אנאדות " , שגם הן מצוטטטות 
באותן ציטטות חמקמקות , מסתתרות , בתוך מאות עמודי " האיש בלא תכונות " , 
הרומאן שעשוי להיות לחוקרי ספרות הפוסט - המודרניסטיים בבחינת אוטופיה של 
האינטר - טקסטואליות , רומאן שהוא אחד מאותם ניסיונות הירואיים אבודים 
מראש להכיל את כל הספרות הקודמת בתוכו . ניסיון ופיתוי הן בגרמנית מלים 
משורש אחד ( מוסיל שיחק הרבה בכפל הזה בחיבוריו ) . " האיש בלא תכונות " 
הוא הרומאן הפתייני ( המסאי ) ביותר המוכר לי . ניסיון אנלוגי , אם כי 
האנלוגיה במקרה זה היא מזערית ואבסורדית ממש , לניסיונו הכביר של מוסיל 
להכיל את העולם ( האחדות ) בספרו , צריך להיות הניסיון לומר דבר מה על 
" האיש בלא תכונות " במסגרת של רשימה בעיתון . כל איפיון של ספר כזה מוכרח 
לחטוא לקליידוסקופיות שלו , לעומק ולגובה הסגוליים לו . אם גויס , סופר 
אחר בצד פרוסט שהרבו מדי להשוותו אליו , תבע למען ספרו האחרון , " פינגאנס 
וייק " , קורא הסובל מנדודי שינה אין - סופיים , כי אז מוסיל יכול היה לתבוע 
למען ספרו הלא - נדלה קורא המעמיד למען הספר הזה את כל זמנו ואת מלוא המשאבים 
של אישיותו . הקורא האידיאלי של " האיש בלא תכונות " הוא קורא המכור לו 
כליל . כי מוסיל לא סבל מתחרים , כידוע למי שקרא את הזיכרון על אודותיו 
בספרו של אליאס קאנטי " משחק העיניים " ( " ואת מי עוד הוא מעריץ " , 
היה מוסיל שואל תמיד בחשדנות כשהיו מספרים לו על מישהו המעריץ את ספרו ) 
. ייתכן שאין עוד קורא מושלם כזה הראוי לרומאן הזה . כולנו קוראים מצומקים 
המסוגלים לשאוב רק מעט מזעיר מאותה באר ללא תחתית , ואפילו נקרא את " האיש 
בלא תכונות " פעמים רבות . אלא שזהו רומאן המעורר תשוקה . זהו רומאן " שאינו 
יודע רוויה " וממילא יש לו תמיד סיכוי לזכות בקורא שאינו יודע רוויה . 
