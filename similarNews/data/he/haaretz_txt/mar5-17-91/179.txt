ממחר תועלה בתיאטרון הסמטה ההצגה " בדיונות " , על פי מחזהו של פייר פאולו 
פזוליני . פזוליני כתב ששה מחזות עוד לפני שפנה לקולנוע . " בדיונות " 
מבוסס על היפוך המיתוס של אדיפוס : לא הבן רוצח את האב , אלא האב המזדקן 
מנסה להחזיר לעצמו את נעוריו על ידי רדיפה , דיכוי ואפילו רצח הבנים . העלילה 
מתרחשת במילנו . תעשיין עשיר ומכובד ( ניקו ניתאי ) מגלה כי בנו - יורשו 
( חנוך רעים ) מסרב ללכת בדרכיו . שלטונו של האב מתערער והוא מתחיל ברדיפה 
מטורפת אחר בנו , וזו מונעת על ידי קנאה מינית עזה בגבריותו של הבן . האב 
מוכרח לחשוף את " גופו ( של הבן ) למטה מתחת לחגורה " . הוא מוכרח לגלות 
" איך אתה מחלל את הצניעות שלך , מתי אתה מחולל אותה , מה סוד האונות 
שלך ? . . . אני חייב לראות את הצד המפחיד שלך " . תאווה זו מובילה אותו 
לסדרת מעשים מטורפים . הוא מזמין את בנו לפגישה לשעה שבה הוא מתכנן לקיים 
יחסי מין עם אישתו על רצפת חדר העבודה . הוא עוקב אחרי הבן לדירת אהובתו 
( אלישבע גרינבאום ) ומציץ בחור המנעול בעודם מתעלסים . האב רומז כי הדרך 
פתוחה בפני הבן לרצוח אותו , ואפילו קונה לו סכין , מתוך אמונה כי כך יתיישם 
המיתוס והבן ירצח את אביו . בסופו של דבר , רוצח האב את בנו באותה סכין . 
פסל ראשו של סופוקלס ( הדומה דמיון מפתיע לניתאי עצמו ) ניצב במהלך ההצגה 
מאחורי הבמה . רוחו של סופוקלס פותחת את ההצגה ומשתלבת לאורכה בדיאלוג פילוסופי 
עם האב . לא תמיד ברור מה מתרחש במישור המציאותי ומה קורה בתוך ראשו של 
האב . " אתה מחפש פתרון לחידה של בנך אבל הוא לא חידה " , אומר סופוקלס 
לאב . " אבות נרצחים בידי בנים בעצם לידתם , צעירותם ורצונם לחיות " . 
דמותו של סופוקלס פוצלה על ידי ניתאי לשניים : אב ( דני מרקו ) ובן ( 
דוד אלקלעי ) , וכך משתקף פעם נוספת הקונפליקט המציאותי בין האב והבן . 
" המחזה כתוב כמעין התנצלות של סופוקלס המחזאי " , אומר הבמאי ניקו ניתאי . 
" הגדולה של המחזה היא בכך שהוא מציג אובססיה אישית שמסבירה את המבנה החברתי 
של חברת השפע המודרנית כולה . בעלת האוב ( איילת גבאי ) שפוגש האב בחיפושיו , 
אומרת לו שהחיפוש אחר הבן הוא כמו העיסוק של האבות כולם . הם מנהלים את 
העולם בתכנון המלחמה הבאה . המלחמה , וכל המלחמות , הן עניינים הקשורים 
בצעירים ובמוות " . במחזה שתי תמונות עירום : האחת של האב המתייסר , והשנייה 
של זוג הצעירים ליד המיטה . " ידעתי שהעירום הכרחי בהצגה כסמל לקונפליקט . 
העירום של הצעירים היא העירום היפה , הטהור . העירום של האב הוא עירום 
מסורס , כמו בפורנוגרפיה . המוטיב הזה חוזר בכל הסרטים של פזוליני " . לאחר 
שנים רבות של הצגות יחיד , חוזר ניתאי לעבודה עם קבוצה , תוך ניסיון ליצור 
גרעין קבוצתי חדש וצעיר בתיאטרון הסמטה . " הניסיון שלי והרעננות של השחקנים 
הצעירים יצרו יחד מפגש מפרה והדדי . אני מקווה שיהיה לו המשך " . 
