למרות ששר המשטרה , רוני מילוא , נוטה למנות כנציב הבא של שב"ס את אחד 
מניצבי המשטרה , הוא המשיך ביומיים האחרונים בהתייעצויות ובפגישות של הרגע 
האחרון לפני שיודיע על החלטתו בנושא . מילוא עשוי לקבל את החלטתו כבר היום , 
בטרם ייצא הלילה לחו"ל . אחד המועמדים העיקריים לתפקיד הוא ניצב גבי עמיר . 
יו"ר הוועדה לביקורת המדינה , ח"ך דוד ליבאי , שהיה לפני כעשר שנים חבר 
ועדת החקירה הממלכתית בראשות השופט מקס קנת ז"ל שחקרה את המצב בבתי הסוהר 
פנה בסוף השבוע לשר המשטרה בנושא . הוא המליץ בפניו לפעול בהתאם להמלצת 
ועדת קנת , וימנה כנציב הבא קצין בכיר מתוך שב"ס שמכיר וחי את בעיות הסוהרים 
והאסירים . פרוף ליבאי המליץ בפני שר המשטרה שהפעם לא ימנה לתפקיד הנציב 
מפקד משטרה , אלוף במילואים או איש ציבור שיצטרך להתחיל ללמוד את הנושא 
מבראשית . בהודעה שמסר אמש אמר ליבאי כי שב"ס סבל מאוד בעבר ממשבר המנהיגות 
והזהות ויש לתת הזדמנות לסגל הבכיר של השירות לעלות לראש הפירמידה וליטול 
פיקוד . לדברי ליבאי , אילו רצה המחוקק שהמשטרה תפקד על שב"ס , היה מבטל 
את הישות העצמאית של שב"ס כגוף המאזן בין שיקולי שיקום והרתעה , ומעמידו 
תחת פיקוד מפכ"ל המשטרה . " הסוהרים והאסירים אינם שוטרים ומטרות בתי הסוהר 
שונות במהותן מאילו של המשטרה . המחשבה שמי שאינו מתמנה להיות רמטכ"ל או 
מפכ"ל מתאים לפקד על שב"ס , אינה מגלה הבנה למהותו הייחודית של המוסד הזה 
שבו כלואים אזרחים שבעיותיהם מורכבות וקשות ביותר " , ציין ליבאי . הוא 
הדגיש כי הוא בהחלט מביע הערכה לתפקודו של הנציב לוי שאול ( שהיה בעבר ניצב 
במשטרה ) שהוכיח , לדעתו , את החריג שגם מינוי מבחוץ יכול להיות מוצלח , 
אם כי לתקופה קצרה יחסית . בסוף השבוע נודע כי הנציב היוצא לוי שאול , 
האמור לפרוש מתפקידו ב1 במאי , סיכם עם שר המשטרה כי הוא ישמש כיועץ שר 
המשטרה לענייני שב"ס . ההחלטה הזאת התקבלה בהפתעה ובביקורת בשב"ס . קצינים 
בכירים טענו כי המינוי החדש של שאול עשוי להפוך אותו ל"נציב - על " ועלול 
לגרום למתיחויות קשות ולבעיות בינו לבין הנציב החדש שיצטרך לטפל בבעיותיו 
הקשות של השירות , שמשאיר אחריו שאול . קצינים ברמות השטח בשב"ס טענו בסוף 
השבוע כי בארגון מתנהלת עתה מלחמת גנראלים מלווה בהשמצות ובניסיונות של קצינים 
בכירים לשים רגל לקצינים אחרים , דבר הגורם לזעזועים קשים במערכת ולפגיעה 
בתפקודה . 
