זהו מחזה עם מסר חברתי , ולא במקרה זכה לאות - הוקרה מטעם משרד הרווחה האמריקאי . 
הוא אומר שיש סיכוי אם כי קלוש לשלב מפגרים בקהילה נורמאלית , ולא מייפה 
את המציאות . מבחינה דרמאטית , חלקו הראשון של המחזה , המציג את הגיבורים 
המפגרים , ארוך מאוד , אם כי אולי נחוץ כדי להרגיל אותנו לתופעה החברתית , 
ולתופעה המשחקית הנובעת ממנה . החלק השני גדוש , אם כי מרגש לרגעים . 
לא קל לשחק מפגרים בשכלם , מה גם שהמחזה בפירוש משתדל להיות גם קומי . 
אילן כרמי בתפקיד ארנולד הגבולי והעצבני , רוני בליץ בתפקיד נורמן הזולל 
סופגניות ודני רוטברג בתפקיד לוסין , המנסה ללמוד את האלף - בית , יוצרים 
דמויות מלאות , אם כי בחלקו הראשון של המחזה כל אחד שקוע מדי באפיון החיצוני 
של דמותו , כך שלא נוצרים יחסים של ממש . הם סוחטים צחוקים , והקהל אוהב 
מאוד את דמויותיהם . זהו גם הישג של הבמאי , שהצחוק הוא עם הדמויות ולא 
עליהן . אורי רביץ , בתפקיד הסכיזופרן שמאמין כי הוא מורה לגולף , מן הרגע 
הראשון מביא לבמה נוכחות כואבת ונוגעת ללב . בחלק השני של המחזה יש לו תמונה 
מרגשת מאוד עם השחקן המצוין ( עולה חדש מבריה"ם ) פאבל ציטרינל בתפקיד 
אביו . בחלק זה של המחזה מצטרפת למערכת היחסים גם ענת צדקוני בתפקיד עשוי 
היטב של הנערה המפגרת שילה , ואת התמונה מעגל ומשלים עמי דיין בתפקיד מדריכם 
של הנערים , המחליט לחפש לעצמו חיים נורמאליים יותר , במשחק מבוקר ומשכנע . 
המחזאי שובר את המבנה הדרמאטי בפניות לקהל , וגודש את המחזה בדמויות ומקומות - 
התרחשות . אלי סיני העניק למחזה תפאורה המפיקה הרבה , באמצעים פשוטים , 
מן הבמה המוגבלת . הכוונות החברתיות והתיאטרוניות טובות כולן , אבל רק 
החלק השני של ההצגה מתגבר על המכשלות של מחזה העמוס בכל - כך הרבה כוונות . 
אז זה כמעט מאוחר מדי . 
