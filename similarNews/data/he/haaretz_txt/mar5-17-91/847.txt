מוסקווה ( מיוחד ל"הארץ " ) . בקול אחוז התרגשות פנה בליל שבת נשיא בריה"ם , 
מיכאיל גורבצוב , לתושבי ארצו וקרא להם להצביע " הן " במשאל העם שיערך 
היום , ושבו יוכרע עתיד קיומה של בריה"ם כ"פדרציה מתחדשת של מדינות ריבוניות " , 
כפי שנאמר בשאלון . גורבצוב הזהיר כי התפוררות המסגרת המדינית הרב - לאומית , 
שהתגבשה במשך מאות שנים , תהיה בעלת השלכות חמורות ביותר לא רק על בריה"ם 
אלא על המערכת הפוליטית העולמית כולה . נשיא הפדרציה הרוסית , בוריס ילצין , 
מיתן במקצת ב84 השעות שחלפו את נימת הכרזותיו ונמנע מהמלצה מפורשת להצביע 
" לאו " . בראיון לשירות השידור הרוסי טען ילצין כי ניסוח השאלה במשאל הוא 
מסורבל ומטעה , אך הפדרציה הרוסית לא ערערה עליו כדי למנוע פירוד נוסף . 
לדבריו ברור כי הרוב הגדול של תושבי בריה"ם רוצה באחדות , אולם באחדות 
המבוססת על הסכמה חופשית . מערכת החדשות בטלוויזיה הסובייטית טענה כי לילצין 
הוצע להופיע בה , אולם הוא העדיף שבמקומו ידבר סגן יו"ר הסובייט העליון 
של הפדרציה הרוסית , רוסלן חזבולטוב , שבדבריו שם דגש על המשאל המקביל 
שיערך ברחבי הפדרציה הרוסית ובו יתבקשו התושבים להכריע אם רצונם שבראש הפדרציה 
יעמוד נשיא שייבחר בהצבעה עממית ישירה . חזבולטוב הזכיר כי באלף שנות ההיסטוריה 
הרוסית מעולם לא עמד בראש רוסיה אדם שנבחר על ידי העם כולו . אם הצעה זאת 
תתקבל יהיה ילצין המועמד הוודאי לתפקיד , וכנשיא נבחר ישופר מאוד מעמדו 
בהתמודדות הפוליטית הצפויה עם גורבצוב . בכמה אזורים מרוחקים וכן ברפובליקות 
ששלטונותיהם החליטו שלא לקיים את המשאל החלה ההצבעה כבר ביום ו . במקומות 
אלה כגון הרפובליקות הבאלטיות , מולדאוויה , גרוזיה מאורגנת ההצבעה על 
ידי ועדים ציבוריים , וממולדאוויה אף הגיעו ידיעות על ניסיון להפריע למצביעים . 
שלטונות אזרבייגאן החליטו ברגע האחרון ליטול חלק במשאל ומיד קיבלו גם פרס 
מידי גורבצוב שהכריז כי האזור האוטונומי נאגורנו - קאראבאך , השנוי במחלוקת 
בין אזרבייגאן ובין ארמניה , הוא " חלק בלתי נפרד מאזרבייגאן " . מנגנון 
התעמולה הרשמי פועל במלוא עוצמתו כדי לעודד את האזרחים להשתתף במשאל , אך 
לפי שעה אין סימנים להתרגשות בציבור הרחב ולא כל שכן להתלהבות כלשהי . משקיפים 
זרים לא הוזמנו למשאל , אולם ספק אם יהיה צורך לזייף את תוצאותיו במרבית 
האזורים , שם מתנהלת ההצבעה בפיקוח יושבי הראש של הסובייטים המקומיים שבמרבית 
המקרים הם גם מזכירי הסניפים המקומיים של המפלגה הקומוניסטית . הקלפיות ברחבי 
בריה"ם תיסגרנה ב9 בערב ( לפי שעון ישראל ) ותוצאות מפורטות אינן צפויות 
לפני יום ב או אף יום ג . 
