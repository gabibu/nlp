מוזר ככל שיהיה , אבל על פי עיתוני מזרח - ירושלים וכרוזי האינתיפאדה , 
ואליבא דכלי התקשורת הירדניים , לא ברור כלל שהמלחמה הסתיימה בניצחון מוחץ 
של האמריקאים ובתבוסה עיראקית איומה . בימים האחרונים נדמה היה לפעמים שהפלשתינאים 
והירדנים מדברים בכלל על מלחמה אחרת ; מלחמה שנגמרה במעין תיקו צבאי , 
ושמבחינות אחדות אפשר לראותה כהישג עיראקי מפואר של עמידה איתנה מול כל העולם 
כמעט . בעיתונים הפלשתיניים של ירושלים ובתוכניות הטלוויזיה מרבת - עמון 
לא נראו המוני השבויים העיראקים המורעבים ועלובי המראה . לא היו צילומים 
של טורי שיירות הענק השרופות , ולא תמונות של צהלות הניצחון בכוויית . האם 
אין הערבים כאן מסוגלים לראות את האמת , והם שקועים בעולם של הזיות ? שאלתי 
מכר ערבי ותיק , מנהל בית - ספר סמוך לרמאללה , והוא אמר לי שמאז היום 
האחרון לקרבות הפסיק לצפות בטלוויזיה הישראלית ובקטעי השידורים מאירופה ומאמריקה . 
בין אם הנמסר בהם מדויק ובין אם הוא מוגזם , הוא לא יכול לשאת מראות של 
עלבון והשפלה של הצבא העיראקי . כך קרה לו גם לפני יותר מ02 שנה , כאשר 
הלך למערב ירושלים לראות סרט ישראלי על מלחמת ששת הימים . היו בו תמונות 
של אלפי חיילים מצרים יחפים בורחים בחולות סיני . אחרי הסרט שכב שבועיים 
חולה בבית . עכשיו הוא שומע מהשכנים שלו שאולי תמונות השבויים העיראקים 
המושפלים הן מזויפות . אולי מקרינים אותן במסגרת מערכת התעמולה האמריקאית 
שלקחה חיילים סעודים והלבישה אותם במדים עיראקיים כדי לערוך הצגה מעליבה 
שתשבור את רוח הצבא העיראקי ותומכיו . לא , אמר , הוא אינו חושב שאלה ניסיונות 
הדחקה ילדותיים שלו ושל אחרים בציבור הפלשתינאי . השידורים הישראליים והמערביים 
הם מגמתיים ומרגיזים אותו . הוא שמע שגם בתל אביב , בימי החרדה הראשונים 
של התקפות הטילים , היו ישראלים רבים שרתחו מכעס כאשר ראו את הצהלות בטלוויזיה 
הירדנית , והפסיקו לצפות בה . דוגמה מעניינת נתנו לי עורכי הלילה בעיתון 
המזרח ירושלמי " א - שעב " . הם סירבו להדפיס את התמונה שקיבלו מפגיעת טיל 
הסקאד שנחת בגדה המערבית ליד הכפר דיר בלוט . רק העיתון " אל - קודס " 
פירסם אותה ועורר רוגז רב ברחוב הערבי . מדוע ? שאלתי , הרי הידיעה על 
הטיל בדיר בלוט היתה נכונה . לא , ענו לי , זו בהחלט ידיעה מגמתית ושקרית . 
הרי עשרות טילים פגעו בישראל , ביישובים יהודיים , ושלטונות הביטחון לא 
הירשו לפרסם את מקומות פגיעתם כדי לא לעזור לעיראקים לכוון טוב יותר . והנה , 
לפתע פתאום שכחו בישראל את שיקולי הביטחון , ונתנו תמונות של הטיל בדיר 
בלוט . והסיבה ברורה : להראות לכולם שסדאם חוסיין פוגע בפלשתינאים . לכן 
זהו פרסום מגמתי ולא אמת . ואם מגמתיות , הם מעדיפים את האמת שלהם , לפי 
הצרכים והמגמות שלהם ולא של אויביהם . האמת הפלשתינית על סיום מלחמת המפרץ 
שאבה את ידיעותיה מרבת - עמון ומבגדד . היו בה שברי ידיעות על קרב טנקים 
קשה שהיה במחוז אל - דיקר בדרום עיראק , על 000 , 7 חיילים אמריקאים ובריטים 
שנותקו , על נפגעים ושבויים של צבאות הקואליציה , וכך הלאה . רובן ידיעות 
שוליות שהופיעו בדיווחים מערביים אך נבלעו בתמונה הכללית של ההצלחה והניצחון . 
ואילו אצל הפלשתינאים הן פורסמו בהבלטה . עם הנסיגה מכוויית שהיתה לעובדה 
היה קושי עצום להתמודד . פרשנויות על הנסיגה נשמעו מכל עבר . את הכיוון 
נתן ראש ממשלת ירדן , מודאר בדראן , שהסתמך על ההודעות מעיראק והסביר בפרלמנט 
הירדני שאין מדובר בבריחה , אלא בנסיגה מאורגנת ומסודרת . הסיבה : העיראקים 
המתגוננים נוכחו לדעת שהתוקפים אותם אינם מתכוונים כלל לכבוש את כוויית כפי 
שהודיעו ברמייה , אלא למוטט את השלטון בעיראק , ולכן נסוגו להגן טוב יותר 
על ארצם . קציני מילואים ירדנים בכירים נתנו לכך הסבר צבאי מתאים בשידורי 
הרדיו והטלוויזיה , והשייח אחמד נופל , פרופסור במכללה המוסלמית ברבת - 
עמון , גילה שגם הנביא מוחמד נסוג בעת מלחמתו בכופרים כדי לשפר את עמדותיו 
ולחזור להכות באויבים . באחד הכרוזים שהופצו במזרח ירושלים בראשית השבוע 
בשם " חזית השחרור הערבית בשטחים הכבושים " הובאה דוגמה היסטורית מפורטת 
לנסיגה דומה שביצע חאלד אבן אל - ווליד , מגדולי מצביעי האיסלם . אחרי 
קרב מואטה במזרח הירדן ( 536 לספירה ) , פקד המצביא המוסלמי הנודע על 
כוחותיו לסגת כדי להתארגן ולכבוש אחר כך במהירות את כל סוריה . " נסיגה 
כזאת איננה הוכחה לפחדנות " , נאמר בכרוז , אלא ההיפך , הוכחה לגמישות 
וליכולת הבנה נכונה של הנסיבות . . . וכך פועל גם סדאם חוסיין " . תיאורים 
מעוררי רחמים של הצלחה עיראקית הופיעו השבוע בכרוז החדש ( מספר 86 ) של 
המפקדה הכללית המאוחדת של האינתיפאדה . רמז יחיד לכך שאולי ישנן בעיות מופיע 
בתחילת הכרוז , הקורא לפלשתינאים שלא להתייאש . אחר כך מופיעים ניסוחים 
ארוכים של דברי הלל לעמידת הגבורה של עיראק , אשר ניצבה מול ההתקפות הקשות 
ביותר שהיו אי - פעם על מדינה כלשהי . לפי הכרוז : " רק העמידה הנחרצת 
של צבא עיראק היא שאילצה את מפקדי הקואליציה התוקפנית , ובראשם הפושע בוש , 
להודיע על הפסקת הפעילות הלוחמנית , והכריחה אותם לפתוח במגעים עם עיראק 
לקביעת סידורי הפסקת האש " . בכרוז נקראו התושבים הערבים בשטחים לקיים ביום 
שלישי השבוע תהלוכות והפגנות הזדהות עם הגיבורים העיראקים . ואכן , היו 
מעט הפגנות כאלה ובהיקף מצומצם . תמונת המפלה הקשה במלחמה , ואולי התפוררות 
עיראק ואפשרות נפילתו של סדאם חוסיין , לא נקלטו כלל בתודעה הפלשתינית . 
משבר המפרץ ו"אם כל המערכות " היו לגביהם תופעת כמעט מיסטית , מלווה בחזיונות 
חורבן אפוקליפטיים שהיו אמורים לפקוד את האזור ואולי את העולם כולו , כפי 
שחזר והבטיח סדאם חוסיין . לכן נאחזו בכל בדל של ידיעה וסיכוי שהנה כוחות 
הרשע ניגפים , או לפחות ניזוקים קשה , מול מה שהוגדר כוחות האמונה והשחרור . 
פשוט כדי להתגונן מסכנת החרפה המביכה . 
