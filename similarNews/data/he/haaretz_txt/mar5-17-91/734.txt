פאריס ( מיוחד ל"הארץ " ) . משרד החוץ הישראלי החליף , מאז הקיץ האחרון , 
חמש פעמים את שגריר ישראל בארגון לתרבות ולמדע מטעם האו"ם אונסק"ו , ועדיין 
לא ברור מי יהיה השגריר הקבוע לארגון שמושבו בפאריס . גורמים דיפלומטיים 
בפאריס אמרו אתמול כי העובדה שאין לישראל נציג קבוע באונסק"ו מקשה על הפעילות 
הישראלית בארגון , שהנוכחות הישראלית בו בעייתית ממילא . למרות המגמות 
האנטי - ישראליות הקיימות אצל חוגים רחבים בארגון , על פי הערכת אנשי מקצוע 
אפשר היה לפעול באורח רשמי ולא רשמי כדי לקדם את האינטרסים של ישראל . אולם 
כאשר השגריר מתחלף כל תקופה קצרה , קיים קושי ליצור קשרים הדוקים ולבצע 
עבודה לעומק . השגריר האחרון הקבוע מטעם מדינת ישראל באונסק"ו היה יעקב אביעד , 
שסיים את תפקידו בקיץ האחרון . אחריו , הוחלט למנות באופן זמני את הציר 
לענייני הסברה בשגרירות ישראל בצרפת , דוד דדון . כעבור זמן , הוחלט לשלוח 
מירושלים , לקראת הוועידה השנתית של הארגון , את אן מארי למברג , שאותה 
החליף יצחק אלדן , שהגיע לתקופה קצרה , עד למינויו לתפקיד הציר בשגרירות 
ישראל בפאריס . עם מינויו של אלדן לתפקידו החדש , באחרונה , קבע משרד 
החוץ מינוי זמני חדש : גדעון ירדן יכהן בתפקידו מספר חודשים , ומיד אחר 
מכן אמור להתמנות לו מחליף . בשלב זה לא ברור אם המחליף יהיה קבוע . גורמים 
דיפלומטיים בפאריס אמרו כי אם משרד החוץ מחליט לקיים נציגות באונסק"ו , 
משמע שיש בכך צורך , ועל כן מן הראוי לאייש משרה זו באופן קבוע . דובר משרד 
החוץ , יוסף עמיהוד , אמר בתגובה כי עקב אילוצים בלתי צפויים בוטל המינוי 
הקבוע של הנציג הישראלי , ומשרד החוץ נאלץ למנות נציגים זמניים . הדובר 
ציין כי המשרד עומד למנות בימים הקרובים נציג קבוע לאונסק"ו . 
