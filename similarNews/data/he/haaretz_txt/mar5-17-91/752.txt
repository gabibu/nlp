אישים פלשתינאים הזוכים לגיבוי מצד מדינות הברית הערביות תובעים כינון מועצה 
פלשתינית חדשה שתבחר הנהגה חלופית לזו של ראש אש"ף יאסר ערפאת . יו"ר המועצה 
הפלשתינית לשעבר , חאלד אל - פאהום , נתן אתמול בראיון לעיתון הקהירי " אל - 
אהראם " ביטוי לדרישה זו זו בציינו כי המועצה הנוכחית היא בלתי חוקית מאז 
48 . אל - פאהום אינו מוציא מכלל אפשרות קיום בחירות למועצה הפלשתינית בגדה 
וברצועה " תחת פיקוח או"ם " וכן בריכוזים הפלשתיניים . בחירות אלה ייערכו 
תוך זמן קצר , והמועצה החדשה תוכל לבחור לאלתר הנהגה חדשה לאש"ף . בינתיים 
הטיל דובר אש"ף בתוניס ספק בכוונות ארצות הברית לכונן שלום באזור , וקרא 
למדינות הערביות ולפלשתינאים לנקוט זהירות מירבית . מקורות בהנהגת אש"ף 
בתוניס אמרו אמש כי מזכיר המדינה האמריקאי , גיימס בייקר , הציע בפגישתו 
עם המשלחת הפלשתינית בירושלים ליישם את ההסדר בשלבים . חברי המשלחת דרשו 
לקיים זיקה בין השלבים . עוד נמסר מתוניס כי למרות עקשנותה של ממשלת ישראל 
שלא לקבל את העיקרון של שטחים תמורת שלום , הרי שלבייקר יש " הרגשה שהדברים 
הולכים לצד טוב יותר " . יועצו של הנשיא מובארק , ד"ר עוסאמה אל - באז , 
אמר אתמול כי מצרים ושאר מדינות הברית מתנגדות להמשך נוכחות כוחות יבשה 
זרים במפרץ . במקביל ציין אל - באז , בסימפוזיון שנערך בקהיר , כי הנוכחות 
הימית הזרה במפרץ תימשך , אך היקפה יהיה קטן יותר מזה הנוכחי . כתב רדיו 
מונטה - קארלו בקהיר טען אתמול כי שר החוץ הספרדי , פרנאנדו אורדונייז , 
העלה בשיחתו עם הנשיא מובארק הצעה לפיה " תוטל על גורם בין - לאומי אובייקטיווי 
משימת הבהרת החלטות האו"ם הנוגעות לאזור " . 
