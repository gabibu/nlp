לאיש האקדמיה העוסק בפרשנות שמור מקום מיוחד בתקשורת . אם ברצונו להיות 
נאמן לייחודו זה , עליו לתת את דעתו על מגבלותיו . השאלה אם הוא מכיר את 
מגבלות הפוטנציאל שלו כפרשן , צריכה להעסיקו בזמני שלום לא פחות מאשר בזמני 
מלחמה . כמה עקרונות בתחום זה התווה פרוף איתמר רבינוביץ , רקטור אוניברסיטת 
תל - אביב . כללית , הפרשנות היא שירות שהאקדמיה חייבת לחברה . הפרשן 
האקדמי צריך למסור לציבור את המידע שברשותו ושעליו , במקרים מסוימים , 
יש לו בלעדיות . אין צורך במידע שבידיו בתחומים הצבאיים , הואיל ומידע 
זה נמצא בעיקר בידי הפרשן הצבאי , אבל יש צורך במידע שבידיו בתחומים טכנולוגיים , 
או בתחומים שבהם דל המידע העומד לרשות הציבור כמו , למשל , במידע על פגיעה 
אפשרית במערכת אקולוגית או באתרים ארכיאולוגיים . תחום שבו ראוי לאנשי אקדמיה 
להתנזר ממנו הוא הנבואה . תחזיתם של אנשי האקדמיה אינה טובה ואינה גרועה 
מתחזיתו של כל אדם אחר . אפשר אמנם להתוות תרחישים אפשריים , אך אי אפשר 
להתנבא . בעניין זה נוצר מתח , בעת תוכנית משודרת , בין המראיין לבין 
הפרשן האקדמי , ובתקופת המלחמה היו אנשי אקדמיה שלא יכלו לעמוד בפיתוי והתנבאו . 
גם אם לאחר מעשה התגשמה נבואתם , היא לא היתה צריכה להינתן מלכתחילה . 
מתן עומק ופרספקטיווה למאורעות הוא התרומה העיקרית של הפרשן האקדמי . מומחה 
אקדמי לענייני עיראק או לענייני האיסלם אינו נדרש להתנבא איזה צד ינצח במלחמה 
או לדווח מה הודיע רדיו בגדד או טהרן , אך לעומת זאת הוא יכול לתאר את מקום 
השיעה במדינה העיראקית המודרנית , מה סוג היחסים בין השלטון שם לבין הרוב 
השיעי , מה טיב היחסים בין איראן לשיעים העיראקים כל אלה הם פרי ידע עמוק 
הנרכש בשנים רבות של מחקר והוראה . באשר לפרספקטיווה . כדי להעריך נכונה 
את מקומו של שליט במדינה כלשהי , יש לשבצו ברצף אופקי מתרחב והולך : כמו , 
למשל , מקומו של סדאם חוסיין בקרב מנהיגי עיראק , מנהיגי האזור ומנהיגי 
העולם השלישי , ולשבצו גם ברצף אנכי : מקומו של סדאם חוסיין בהיסטוריה 
של עיראק . דוגמה נוספת : כדי להעריך את תביעתה הטריטוריאלית של עיראק 
על כוויית , פירסם פרוף אוריאל דן מאוניברסיטת תל - אביב מאמר על " הפלישה 
העיראקית לכוויית " , שבו הראה כי כוויית , כישות מדינית , היא ותיקה מעיראק ( 
) כאשר נערך לא מכבר סימפוזיון על סדר חדש במזרח - התיכון , הביע אחד המשתתפים 
שהוצג כמקורב לממשל האמריקאי , פסימיות לגבי הסיכוי שארצות - הברית תתעקש 
להשיג הסדר שלום באזור . האם הערכה זו היא פרשנות אקדמית הראויה לשמה ? 
לאו דווקא , הואיל ובמערכת הממשלתית ישנם אנשים שברשותם מידע שאיננו בידי 
הפרשנים האקדמיים , וזו היתה טעות להיכנס לשאלה זו . עם זאת , יכול היה 
אותו משתתף בסימפוזיון לנתח את המגמות והאפשרויות , או לתרום את ממד העומק . 
לדעת פרוף רבינוביץ , אם אותו פרשן אקדמי אכן מקורב לסנאטור או ליועץ למועצה 
כלשהי , עדיין ברשותו מידע חלקי , ובהעבירו מידע חלקי הוא יוצר רושם מוטעה 
ונעשה מעביר מידע , שעה שתפקידו להעביר מידע משוקלל . ובעניין מידע מוסמך , 
עד כמה רשאי פרשן אקדמי המתמחה בטכנולוגיה מסוימת להשמיע בשידור חי חוות 
דעת שעלולה להיות לתועלת צבאית לאויב בשעת מלחמה ? פרוף רבינוביץ , שהוא 
יו"ר הטריבונל של הצנזורה ( הדן בתלונות הדדיות של העיתונות ומערכת הביטחון ) 
, רואה אחריות כפולה המוטלת במקרה זה על הפרשן ועל עורך התוכנית . לדעתו , 
יש להבהיר לעורכים ולמפיקים כי בשידור חי עליהם לנהוג בהתחשב בכך שהחומר 
לא מוגש לצנזור מראש . בסיכומה של תקופת המלחמה ניתן לקבוע , לדעת פרוף 
רבינוביץ , כי מעורבות האקדמיה בפרשנות המשודרת והכתובה היתה חיובית . 
חלק מהפרשנות לא נעשה על ידי האקדמיה , כמובן . בתחום הצבאי אין כמעט אקדמאים , 
ואילו בתחום המדיני נעשתה עבודה מצוינת בידי עיתונאים . " לא סיימנו את 
הפרשנות על מלחמת המפרץ " , אמר , " כשתתרחב הפרספקטיווה , יתחילו הסימפוזיונים " . 
