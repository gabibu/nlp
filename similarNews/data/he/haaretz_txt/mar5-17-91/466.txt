הוויכוח המתלהט על התרגום מחדש של " מדאם בובארי " נראה בעיני שלא במקומו . 
לא ערכתי השוואה מלומדת בין תרגומיהן של דבורה בארון ואירית עקרבי . אבל 
העברית עברה מהפכים רבים , ותרגום מחדש של יצירות מופת קלסיות הוא עניין 
לגיטימי , גם אם זכותה של דבורה בארון עומדת לה , כדברי לאה גולדברג : 
" חוץ מבארון מי מהסופרים אצלנו יכול להגיד כי הושפע מפלובר השפעה של ממש ? 
" בינתיים מסיט הוויכוח את העניין מן הספר עצמו לעניינים שעיקרם פולמוס 
אישי - יוקרתי עקר , בעוד שעל תרגומה של עקרבי יש לומר שהוא מלאכת מחשבת , 
שוטף , מלומד ויפהפה . גוסטב פלובר אמר בזמנו : " מדאם בובארי זה אני " . 
ועל כך כותבת מרי מקארתי כי פלובר הלך בעקבות הסופר האהוב עליו , סרוונטס . 
גם לאה גולדברג כותבת שיש מקרים שבהם הופך ספר למפורסם יותר ממחברו , וגיבור 
הספר חי בלבות הקוראים דורות רבים והופך לדמות שמעבר לספרות . מה שקרה לדון 
קישוט קרה גם לאמה בובארי . מקארתי רואה את אמרתו המפורסמת של פלובר כתרגיל 
בהתחמקות . ואכן השאלה במי ראה את הבסיס לדמותה של אמה בובארי ליוותה את 
פלובר , ואין ספק ש"נזיר ספרותי " זה , כמו סופרים רבים אחרים , עשה 
שימוש בניסיונו ובהיכרויותיו . יותר מסופרים אחרים חשש פלובר מהמצאות שהן 
פרי הדמיון , ובתהליך קדחתני של שלילת זהותו הוא הפך לאמה בובארי , גם 
אם היא לא היתה פלובר . קראתי בספר בלהיטות ובסקרנות , ולא בפעם הראשונה . 
קריאה ב"מדאם בובארי " היא אכן מסע של תגליות . אלא שלאכזבתי , מה שנראה 
לי כתגלית בלעדית שלי , גילו כבר לפני שתי מבקרות חכמות מרי מקארתי ולאה 
גולדברג . אני גם יכולה להפנות את המעוניינים למסה מצוינת וקשה של הנרי 
גיימס על פלובר . כותבת לאה גולדברג : " אמה בובארי , אישה בנלית זו 
מן הפרובינציה הצרפתית , שלא ידעה לעשות דבר הראוי לשמו בחייה ואשר קיפחה 
אותם בסכלותה , היא שזכתה לחיים ארוכים . אישה , שבלי להכירה יודעים אנו 
את כל מאווייה וחלומותיה , ומוזר שאישה זו חיה בינינו בכל ממדיה הממשיים " . 
מאליה עולה ההשוואה עם אנה קרנינה . על כך כותבת מקארתי , שבניגוד לקרנינה , 
שמעולם לא היתה פתטית אלא דמות טרגית שכל מה שקורה לה אינו חדל להפתיע , 
אמה היא אישה פתטית , והציפיות הבנליות ביותר מתגשמות בחייה . אמה היא 
זעיר - בורגנית שאינה מסוגלת לרגש אמיתי , והרגשות המניעים אותה הם קנאה 
ויצר השתלטות . לעומתה , דווקא שארל בובארי , בעלה , האיכר הטיפש , הפיליסטרי 
והפרובינציאלי שהיא בזה לו ושונאת אותו , הוא הדמות הרומנטית האמיתית , 
וכמותו הנער זוסטין , שאוהב אותה בסתר , ושניים אלה הם היחידים המזילים 
דמעות אמת במותה . מקארתי מגדירה את " מדאם בובארי כרומן המודרני הראשון , 
משום שנושאו בעצם הוא תרבות ההמונים . ואמנם , אמה בובארי אינה שונה מאותן 
נשים בתת - התרבות , גם של ימינו , המעצבות את חייהן וניזונות מרומנים - 
רומנטיים , מעיתוני נשים , מסרטים הוליוודיים ומאופרות - סבון טלוויזיוניות . 
נשים מותנות באמצעות אמיתות פסיכולוגיות וקלישאות המבקשות את הדרך הנכונה 
אל האהבה בת - האלמוות והאושר המיוחל . ואמנם , אמה רואה את עצמה כגיבורת 
הספרים שהילכו עליה קסם , והיא פירשה אותם בדרכה . " אף היא הפכה לחלק 
ממשי של הדמיונות הללו . שכן בלובשה את דמות המאהבות שכה קינאה בהן , הגשימה 
את חלום נעוריה הממושך " . אמה היתה בעיני עצמה " המאהבת של הרומנים , 
הגיבורה של כל הדרמות . אותה היא מעורפלת של כל ספרי השירה " . אמה היא 
מי שמצפה " בעמקי נשמתה למאורע כלשהו " . ובהתאהבויותיה נדמה לה ש"היא נכנסה 
בשערי דבר מופלא שבו הכל יהיה תשוקה , אקסטזה , טירוף . הקיום הרגיל לא 
נראה אלא אי - שם , במרחק , ברווחים שבין הגבהים הללו " . אין פלא , אם 
כן , שהיא רואה את מאהביה , רודולף וליאון הלבלר הצעיר , לא כמות שהם , 
אלא יוצרת אותם בדמיונה הנלהב במתכונת של המאהבים מן הספרים . סיפורה , 
מעיר פלובר באירוניה המלווה את סיפור המעשה , הוא סיפור של אישה " שמזגה 
היה סנטימנטלי יותר מאמנותי , והיא ביקשה רגשות ולא נופים " . גם אם פלובר 
מעניק לה נופים , שביכולת הכתיבה והתיאור שלו הם מן הנפלאים ביותר שקראתי , 
אמה מבקשת באנשים לא את מה שיש בהם , אלא את אשר קראה בספרי נעוריה , 
והיא גם מתאכזבת בהתאם . " היא חשה שנפלה בפח . שהיא משחיתה את חייה בקורבנות 
אין - סוף . זוכרת את כמיהותיה למותרות , את כל תסכולי הנפש שלה , את 
העליבות שבנישואים ובמשק - הבית , את חלומותיה שקרסו אל תוך הרפש כסנוניות " . 
ואם רודולף המפוכח מגלה את החד - גוניות של התשוקה ואמה דומה בעיניו לכל 
הפילגשים , אמה חשה שמעולם לא היתה מאושרת , ותוהה " מאין בא אותו חסר 
שבחיים , אותו ריקבון מהיר של הדברים שעליהם נסמכה ? " " הכל כזב " , 
היא אומרת לעצמה , " כל חיוך מסתיר פיהוק של שעמום . כל שמחה מסתירה 
אומללות . כל הנאה את הסלידה ממנה , והנשיקות הנפלאות ביותר אינן מותירות 
על שפתיך אלא כמיהה עקרה לעונג נעלה יותר " . ועדיין אמה אינה דמות טרגית , 
גם מפני שהיא צפויה ובנלית כל - כך והחלומות הרומנטיים - סנטימנטליים שטוותה , 
מועדים להתפוצץ בפניה . אבל לא רק אמה . דמות מרכזית בספר , שראוי לתת 
עליה את הדעת בהרחבה , היא של הרוקח אומה , מעין אלטר - אגו של אמה . 
משכיל למחצה , טרחן ומשעמם עד מוות , המתרגם רעיונות מספרים בצורה מעוותת , 
וגורם ברעיונות המבולבלים וביצר הפרסום שלו אסונות , עד שהוא מסבך את שארל 
בניתוח האומלל ברגלו של איפוליט . השיעמום בחייו של אומה , שגם אינו מודע 
לכך שהוא משועמם , המתואר בעט סאטירי אכזרי , יש בו הד קלוש לשיעמום של 
פלובר , שלדידו כל רעיון הפך לקלישאה הבלותית ברגע שניתן לו ביטוי במלים . 
" מלים הם כמו מאהבים . יש להם הכוח לשקר , וכמו מאהבים הם חוזרים על 
עצמם " , מה - גם שהשפה מוגבלת מעצם מהותה . מכאן נובע הפחד של פלובר מפני 
חזרות בכתיבה והאיסור שגזר על עצמו לעשות שימוש פעמיים באותה מלה ובאותו 
שם - תואר באותו עמוד . איסורים אלה שיקפו את חרדתו ואת חששותיו מפני כל 
חזרה בנלית שהיא , והוא גם מדבר על שפת אנוש כ"קדירה סדוקה שאנו מתופפים 
עליה מנגינות היאות להרקדת דובים , בעוד שהיינו רוצים לרגש עד לדמעות את 
הכוכבים " . וכאן אולי קיימת זהות בין תסכוליו של פלובר לאלה של אמה בובארי . 
ורעיון חשוב מכל העולה עם קריאה בספר , שלאה גולדברג נותנת לו ביטוי מדויק , 
" בכל מה שנכתב על פלובר , לא נאמר , נדמה לי , רעיון אחד שהוא אחת 
הנקודות החשובות להבנת מדאם בובארי . מדאם בובארי היא סאטירה על גסיסתה 
של הרומנטיקה ועל האפיגונים שלה , או על קוראיה . אין זה אפוא רומן בלבד , 
וגם לא סיפור ריאליסטי בלבד , אלא ביקורת קטלנית על זרם ספרותי מסוים , 
שפלובר היה כה קרוב לו בנעוריו " . לא לשווא , בשיחה עם ליאון הלבלר , 
אומרת אמה : " אני מתעבת גיבורים בינוניים ורגשות ממוצעים כמו שיש בחיים " . 
והלבלר מעיר : " ספרים כאלה לא נוגעים ללב , ועל כן מחטיאים את מטרתה 
האמיתית של האמנות . כמה נעים בתוך כל אכזבות להמריא במחשבה אל גיבורים 
אצילי - נפש , אל רגשות טהורים ואל תמונות של אושר " . והוויכוח הזה באמנות 
ובספרות הרי נמשך עד עצם היום הזה . אבל גם אם איש אינו מאוהב באמה בובארי , 
יש גם לדמות פתטית כמו שלה , שלא ראתה את הצד הגרוטסקי של האהבה , " אבל 
השיממון , עכביש דומם , ארג את קוריו בחשיכה בכל פינות הלב " , רגעים 
של חסד , והכל בזכות יוצרה הגאוני ובזכות כוחה של המלה הכתובה שפלובר עושה 
בה שימוש , לעתים באירוניה אכזרית , כשתמיד קיים אצלו " הנס בדרך התיאור " . 
ועכשיו , שובו וקראו ב"מדאם בובארי " , ומובטח לכם מסע מחודש של תגליות 
שלצערי לא על כולן הצלחתי לעמוד הפעם . 
