יו"ר מפלגת העבודה , ח"ך שמעון פרס , משכנע ראשי ערים ומועצות מקומיות 
ממפלגת העבודה לתמוך בראש עיריית הרצליה , אלי לנדאו מהליכוד , הנאבק בעמיתו 
למפלגה מקסים לוי על ראשות מרכז השלטון המקומי . לנדאו זכה במהלך המלחמה 
להצלחה , כשהקים פורום הכולל את כל ראשי העיריות והמועצות בגוש דן ופועל 
במנותק ממרכז השלטון המקומי . הפורום , שהוקם בלחץ הנסיבות ונועד לתת מענה 
לבעיות הדחופות שבהן נתקלו הערים שנפגעו מירי הטילים , הפך לגוף קבוע המתכנס 
אחת לשבוע , מקיים מפגשים עם שרים ומופיע בפני ועדות הכנסת . הוא אף זכה 
להישגים , כשכמה מהתביעות העיקריות שהעלה נענו בחיוב על - ידי משרדי הממשלה . 
בפורום חברים ראשי הערים והמועצות בגוש דן המשתייכים למפלגת העבודה , שהיא 
שותפה לקואליציה עם מקסים לוי במרכז השלטון המקומי . בין החברים ראש עיריית 
ראשון לציון מאיר ניצן , שהיה עד לאחרונה ממלא מקום יו"ר מרכז השלטון המקומי , 
יעקב ויסמונסקי , ראש מועצת גבעת שמואל , ואחרים . במחנהו של מקסים לוי 
במרכז השלטון המקומי רואים בדאגה את פעילותו העצמאית של פורום ראשי הערים 
של גוש דן . חששם הוא שאלי לנדאו ינצל גוף זה כדי להשתלט על מרכז השלטון 
המקומי או לפצלו . מקסים לוי , יו"ר המרכז , תיגבר את מערך יחסי הציבור 
והדוברות שלו , ובנוסף לדוברו הקבוע יעקב ברדוגו שכר את שירותיו של משרד 
ליחסי ציבור חיצוניים בניהולו של העיתונאי לשעבר טל רבינא . בקרוב יצא לאור 
עיתון חדש מטעם מרכז השלטון המקומי , שיופק על - ידי משרד יחסי הציבור של 
מקסים לוי . 
