עדה רבון , מזכירת נעמת סניף תל - אביב , חתמה בסוף השבוע על הסכם פרישה 
לפיו תעזוב את נעמת בתחילת החודש הבא . לפי ההסכם תקבל רבון פיצויים מוגדלים 
עבור בין ארבע לחמש שנות עבודה וכיסוי הוצאות משפטיות . כיסוי ההוצאות המשפטיות 
אושר לה על ידי נפתלי בלומנטל , מבקר ההסתדרות , שחלק מהתביעות הוגשו גם 
נגדו . הסכם הפרישה סיים מסכת סכסוכים שהתבררה במסגרות משפטיות ומנהליות 
פנימיות בהסתדרות . הסכם הפרישה מנע את כינוסה של מועצת נעמת תל - אביב , 
שהיתה אמורה להתכנס היום להמשך הליכי הדחה , שהוחל בהם כלפי רבון . רבון 
ביטלה שורה של תביעות שהגישה כלפי נעמת - מרכז ומבקר ההסתדרות . הסכסוך החל 
לפני כמה חודשים , עת פרסם מבקר ההסתדרות דו"ח , לפיו היו חריגות בדרך 
הניהול הכספי של נעמת תל - אביב , כמו אי הפעלתה של ועדת הכספים של נעמת 
תל - אביב , שימוש בכספים למטרות פוליטיות ללא אישור ורישום לא נאות של 
הוצאות . למרות שהיו גם ממצאים חיוביים בנושאי הניהול הכספי של הארגון וגידול 
הפעילות בו , הוחלט בנעמת מרכז בעקבות הדו"ח , לפעול להרחקתה של רבון . 
בחודשיים האחרונים הופעל סניף נעמת בתל - אביב באמצעות נעמת מרכז . בחודשים 
אלו התלוננה רבון במשטרה כי פרצו למשרדה , שרפו את מכוניתה , צוטטו לטלפונים 
שלה ואף הופיעו כתובות גראפיטי נגדה על מבני ציבור בעיר . בתחילת השנה האשימו 
הורים ממורמרים את רבון כי אפשרה את הפעלתו של מעון ילדים במבנה שהתברר כי 
הוא מבנה מסוכן . בשל הסדקים שבקירותיו לא נפתח המבנה לפעילות בתחילת השנה 
ותלמידיו פוזרו . מנעמת מרכז נמסר בסוף השבוע כי נבחנת עתה האפשרות למנות 
מזכירה חדשה לסניף התל - אביבי או לקיים מערכת בחירות . ( מזכירות הסניפים 
נבחרות לתפקידן בבחירות להסתדרות . ) עדה רבון , שחלק מפעילותה בתל - אביב 
היה עידוד נשים לפתוח עסקים קטנים , מסרה בתגובה כי היא תמשיך לפעול לקידום 
הנשים במסגרות אחרות . 
