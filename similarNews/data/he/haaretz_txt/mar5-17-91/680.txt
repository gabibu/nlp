החדר האטום שיבש אמות - מידה ועיוות פרספקטיבות . אבל גם כשישבנו בו , 
קשה היה שלא לתהות על ההפגנות למען השלום שראו עינינו , במיוחד אלה שנערכו 
בגרמניה ; ולתהות כפל - כפליים , כיצד מצליחים עשרות אלפי המפגינים נושאי 
הכרזות לזהות את סדאם חוסיין עם השלום המיוחל . היה משהו מקומם ומבשר רע 
בהפגנות שהעידו על אטימות וטמטום , בייחוד כאשר אלו לבשו אופי אנטי - ישראלי 
ופרו - פלשתיני . הן העלו פחדים ישנים ומודחקים שאנו נושאים עמנו , שהשילוב 
של גרמנים וגז רק מעודדם . תשובה חלקית למה שקורה בגרמניה , אנו מוצאים 
בדבריו של וולף בירמן משורר , מלחין , פזמונאי וזמר , סטיריקן ונון - 
קונפורמיסט מוצהר שעמדתו בזכות קיום המלחמה במפרץ גרמה לקונפליקט הרסני 
בינו לבין חבריו . בירמן בראיון עם יגאל רום ב"רואים עולם " מגנה את ההפגנות , 
ולשם כך כפי שמתברר דרוש אומץ לב נדיר . לדעתו מקורן במצפון הרע של הגרמנים , 
ובפחדים הקשורים בעבר הנאצי של גרמניה . הדור הצעיר מצטייר בעיניו כדור 
שנכווה קשות , שלא מסוגל להבחין בין מלחמה צודקת ללא - צודקת . ממלחמות 
גרמניה הוא הפיק לקח אחד אדיוטי לא לגעת יותר באש . בירמן , מפוכח לחלוטין , 
טוען כי יש להבחין בין מי שצודק יותר לבין מי שצודק פחות . בסיטואציה 
הקסטרופלית הנוכחית , הוא ראה חובה לעצמו לתמוך במלחמה . אך מבחינת השמאל 
הגרמני , שהוא נמנה עליו , זו היתה הצהרה פרובוקטיווית שזכתה למבול של 
תגובות נזעמות , שבחלקן הוא הוגדר כבוגד , וכמי שמכר את נשמתו . המכתבים 
היוו , לדבריו , תערובת של פציפיזם ושנאה מלוכלכלת , שמהם אפשר לראות 
כיצד פורצת ועולה אנטישמיות מפחידה . בירמן עצמו אינו יודע האם הוא יהודי , 
ומיהו יהודי . לפי הנאצים הוא יהודי , שעה שלפי ההלכה הוא לא , מפני 
שרק אביו היה יהודי . אבל אז באה מלחמת המפרץ , שלוותה בהפגנות בגרמניה , 
והוא לא ידע את נפשו מרוב דאגה לישראל ; פחד ששארית הפליטה של עמו תושמד . 
בירמן נשמע כמתנצל בשעה שהוא מדבר על ישראל שאותה גילה במאוחר , ממש כמו 
את הוויתו היהודית . עכשיו התעורר בו גם הרצון לבקר בישראל , גם מפני שהוא 
זקוק להתרשמות ישירה . לדבריו אין הוא רוחש אהדה נלהבת לישראל , אבל גם 
אינו נוקט עמדה ביקורתית כלפיה כעמיתיו ; ואינו רואה עצמו זכאי ממקום מושבו 
בהמבורג להשיא לה עצות בנושא הפלשתיני . אם כי אילו חי בישראל היה נמנה 
עם הללו המנסים להידבר עם הפלשתינאים . בירמן הרואה עצמו יותר גרמני מן 
הגרמנים כיהודים רבים דווקא משום שאין הוא גרמני אמיתי מסיים את הראיון 
בשיר קינה שחיבר לישראל , הנותן ביטוי אותנטי לרגשות שעדיין אין הוא מודע 
להם . אבל מבחינתה של ישראל העובדה שנזעקים לעזרתה רק בשעות של אסונות וקטסטרופה , 
ולא בשעות אחרות של קיומה , איננה מעודדת . מאחר שמחוותו של בירמן נכנסת 
אף היא לקטגוריה הזו , היא מעניינת ואולי מרגשת רק כתופעה אנושית , ספציפית . 
