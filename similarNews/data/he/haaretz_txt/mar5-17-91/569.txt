אין לדעת , כמובן , אם יהיה הסדר בינינו לבין הפלשתינאים ומדינות ערב . 
תעלומה עטופה בחידה היא אם המאמץ האמריקאי החדש יצליח או שייכשל כמו רוב 
קודמיו . עלטה כבדה אופפת את הסוגיות של לחץ כן - או - לא , ויתור ישראלי 
כן - או - לא . שום דבר אינו ברור , אפילו לא בתוך הקלפים המהודקים שמחזיק 
ראש הממשלה כה קרוב לחזהו . ובכלל , מידת הזהירות יפה בתחום הפרשנות למי 
שאינו רוצה לשים את נפשו בכפו אחרי מה שקרה לאם כל הפרשנויות במלחמה . אנחנו 
נכנסים עכשיו למחוז נפתל של רצונות וכמיהות וסירובים . במשחק שאפשר לשער 
כי לא יהיה פשוט על כך מותר להמר לא יגבר בהכרח מי שיתעקש יותר . ייתכן 
שעל העליונה תהיה היד של אינוסים בעלי ממד היסטורי באזור ובעולם . כללי 
זהירות מיוחדים יש לנקוט לכן גם כלפי הצהרות פומביות של המשתתפים במשחק הפוליטי 
הגדול . לעתים הנסיבות יהיו גדולות ממידותיהם של המדינאים . כשגיימס בייקר 
אומר שארצו לא תלחץ למה הוא מתכוון ? האם להכתיב ( כפי שעשה בשעתו ) 
את מספר הטלפון של הבית הלבן , פירושו לחץ או לא ? להודיע בבוא הזמן שממשלו 
מעדיף להשאיר את ישראל והפלשתינאים להתבשל במיץ של עצמם הינו בגדר ויתור 
או איום ? והאם יש לצפות מפוליטיקאי כה מנוסה שיכריז עכשיו בשער בת - רבים 
על מרכולת האמצעים שבדעתו לנקוט . או שמא מוטב לו להותיר אחריו את התחושה 
האמריקאית כל - כך שכוחות השוק המדיני והגיאופוליטי הם שיכריעו תוך כדי 
משחק חופשי . הנה , למשל , הודיעה ארצו פעמים אחדות כי אין בכוונתה לנהל 
מו"ם עם נציגי אש"ף . זה לכאורה צעד מתבקש ממה שנקרא במילון שלה מתווך הוגן . 
אבל מה עשה שר החוץ האמריקאי אתמול אם לא לדבר עם נציגים מובהקים של אש"ף ? 
הרי פייסל אל - חוסייני וחבריו לא היו באים לשוחח אתו אלמלא קיבלו או - 
קיי מתוניס , וכך גם נציגי שאר הקבוצות העיקריות בממסד הפלשתיני . מי שאמורים 
היו לדבר בשם החזית העממית ובשם החמאס האופוזיציוניים ( בייקר לא היה בוחל 
גם בהם ) נעדרו כיוון שלא קיבלו רשות . לא רק הנסיבות האזוריות ראו תפנית 
בחודשים האחרונים . כך יש להתייחס גם לדרכים ולאמצעים ( עוד צירוף לשוני 
אמריקאי ) שאמורים להוביל למו"ם . פעם נהגו לומר בארה"ב ואף כאן , שיש 
" לעזור לישראל לעזור לעצמה " . הביטוי הזה , שאותו טבע בשנות הששים סגן 
שר חוץ אמריקאי מוכשר ושמו גורג בל , התיישן . האמת היא שהסדר בין ישראל 
למדינות ערב אינו חיוני כיום לארה"ב כפי שהיה אולי לפני המלחמה : היא מסודרת 
לא רע באזור גם בלי שישראלים ופלשתינאים יחליפו חיוכים . לפי מה שנראה מאופן 
הפעולה האמריקאי , ישראל היא שצריכה עכשיו לעזור לעצמה . אנחנו לא עושים 
שום טובה לאמריקה בהתקדמות אל פתרון בעיית השטחים . היא מרגישה לא רע , 
תודה , גם אם הממשלה תתעקש להבין את צרכינו אחרת . סעודיה , כוויית ושאר 
מדינות המפרץ , עסוקות בהענשת הפלשתינאים על תמיכתם בסדאם . מצדם , יכולים 
ערפאת וקהלו ללכת לגיהנום השביעי . מדינה פלשתינית היתה תמיד הבטחה מן השפה 
ולחוץ בפי המשטרים הללו , אשר עצם הרעיון של זכויות עממיות זר להם ומימושן 
באמצעות תנועה רדיקלית אף מאיים עליהם . ואם תתלבה כאן האינתיפאדה לאחר שוואשינגטון 
תעשה ככל יכולתה להביא להסדר אז מה ? היא רחצה בניקיון כפיה כלפי הערבים . 
היא הגיעה אתם למערכת של הסדרים , ואילו ישראל , לחוצה ומוטרדת , נזקקת 
לתמיכתה ומושיטה אליה יד אחרי יד מתחננות לסיוע . רוצה לומר : צודק בייקר , 
ומשקף כנראה את תוך - תוכו של מנגנון החשיבה האמריקאי , באומרו שהסדר נחוץ 
" כיוון שהדבר חשוב לאינטרסים שלכם " . הוא לא אמר " שלנו " . ההיפוך הטרגי 
בחשיבה הישראלית מייחס לאמריקאים ולאירופים כוונות זדון שיש להתמודד אתן 
ולהדבירן . גישה זו קונה לה שביתה גם מחוץ לחוגי הממשלה והליכוד . קל לשכנע 
ישראלים , הנוטים כפי שהם לבהלות רדיפה , כי נרקמת כאן מזימה בין - לאומית 
לנשל אותנו מנכסינו . ברוח זו של עמידה מול כל צר וידיד תצליח אולי הממשלה 
להסיר גם הפעם את רוע גזירת ההסדר . אותנו לא ילחצו , היא תכריז לקול תשואות - 
חן , ותילחץ בחזרה אל הפינה הקודרת של בידוד , אימה וביטחון על חוד החרב . 
לא ואשינגטון תזיל דמעות . ואתם יודעים מה ? היא אולי אפילו לא תכעס : 
היא בהחלט תעזור לנו שוב לגבור כשתבוא המלחמה הבאה . 
