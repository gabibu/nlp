המקום לא היה רגיל לגבי קונצרט : אולם התצוגה של חנות הרהיטים " טולמנס " 
בהרצליה . בעלי הבית הציבו במקום כיסאות בשורות , ושאר האורחים ( כ003 
איש , כולל השרים יעקבי ואולמרט וראש עיריית הרצליה אלי לנדאו ) הסבו גם 
על מבחר ספות , כיסאות וכורסאות . כרטיס ( כולל ארוחת צהריים ) עלה 001 
ש"ח , וההכנסות יועדו לקליטת נגנים עולים באמצעות קרן התזמורת הפילהרמונית . 
הרפרטואר לא היה מבוסס רק על האיכות המוסיקלית . הוא נתפר על פי היכולת 
( הגבוהה ) של המנגנים : נגן הוויולה יורי גנדלסמן ובני משפחתו : אישתו 
גאנה , שהיא פסנתרנית , ושני הילדים המנגנים בכינור : נטליה בת ה71 ויונתן 
בן ה21 . הילדים ניגנו בכינורות של קרן תרבות אמריקה - ישראל . משפחת גנדלסמן 
עלתה לארץ לפני חודשים אחדים , והיא סיפור של קליטה טובה . גנדלסמן , 
יליד אוזבקיסטן , היה סולן ונגן ויולה ראשון בכמה תזמורות ברוסיה , ובאחרונה 
גם ב"וירטואוזים של מוסקווה " , בהנהלתו של הכנר ספיבקוב . כשהיתה הפילהרמונית 
הישראלית בסיור קונצרטים היסטורי בברית המועצות , נוצר הקשר עם גנדלסמן 
וכשהתברר שהוא מתכוון לעלות לישראל , נמצא לו גם מקום כנגן ויולה ראשי בפילהרמונית . 
דניאל בנימיני פרש באותה עת לגמלאות מהתזמורת . מאז שהגיע גנדלסמן ארצה , 
הוא הספיק כבר לזכות בשבחי הביקורת על נגינתו כסולן , בביצוע הסימפוניה 
הקונצרטנטית של מוצרט עם הסינפונייטה של באר שבע . ילדיו זכו לשבחים משלהם 
כשניגנו את הקונצרטו הכפול של באך עם תזמורת רשות השידור . עתה , בקונצרט 
הזה , נחשפה גם האם גאנה , שליוותה את יונתן בסונאטה של אלבינוני , את 
נטליה ב"הרהורים " של צייקובסקי , ניגנה עם הבת והבעל טריו של מנדלסון , 
וסיימה את הקונצרט בביצוע סונאטה בלתי גמורה של גלינקה , עם יורי גנדלסמן . 
נטליה ויונתן ניגנו קפריסים לשני כינורות סולו של ויניאבסקי . מה שהיה שגרתי 
באירוע היו הנאומים , כמובן , שקדמו לנגינה ולאוכל . המארח גף טולמן ברך , 
ושרה סלע , המנהלת הפעילה של קרן התזמורת הפילהרמונית , שהיתה בין יוזמי 
הקונצרט , ברכה והודתה לכל מי שצריך היה , ואחר כך הוזמן לדבר המנהל המוסיקלי , 
זובין מהטה . הוא רטן על כך שתמיד דורשים ממנו לדבר , אבל קשה לטעון שלא 
מצא מה להגיד , מבלי לחזור על דברי קודמיו שיש צורך לחזור לשגרה של האזנה 
למוסיקה אחרי המלחמה . מהטה הודה לשרה סלע על יוזמותיה למען התזמורת , הנזקקת 
לכל עזרה באמצעות הקרן , הודות למעגל היכרויותיה בארץ ובעולם . " האם 
אינכם , אתם כולכם , ידידיה הטובים ביותר ? " הוא שאל . מהטה הבטיח 
כי אם וכאשר ייבחר אי פעם בעלה , פרוף מיכאל סלע , לנשיא המדינה ( רעיון 
מעניין כשלעצמו ) , התזמורת תשמח להמשיך להיעזר בשירותיה . אחר כך דיבר 
מהטה על הקשיים בארגון הסיור לארצות הברית , בנסיבות משתנות כל הזמן . 
מתברר , כך סיפר , שבארצות הברית קשה מאוד להשיג תווים לעיבוד תזמורתי 
ל"אלוהים רך את אמריקה " של אירווינג ברלין , שהתזמורת רוצה לנגן בפתיחת 
הקונצרט שלה בקרנגי הול מחר . " יכול להיות , כמובן , שאחרי ביקור בייקר 
כבר לא נרצה לנגן את זה באותה התלהבות " אמר מהטה " אבל בינתיים אנחנו 
גם רוצים להודות לאמריקאים " . בסוף דבריו חזר מהטה לענייני קליטת העלייה : 
התזמורת בחנה שוב כנרים , וקיבלה שבעה . ששה מהם עולים חדשים מברית המועצות . 
" אנחנו יכולים לקלוט עוד נגנים לתזמורת , אבל זה לא יכול לבוא על חשבוננו , 
אלא להיעזר בתקציב ברמה הלאומית " . בתום הקונצרט הודיע מהטה כי קרן התזמורת 
תממן את יציאתו של יונתן גנדלסמן לתחרות יהודי מנוחין בחודש הבא . ואחר 
כך כולם אכלו והלכו הביתה שמחים וטובי לב . 
