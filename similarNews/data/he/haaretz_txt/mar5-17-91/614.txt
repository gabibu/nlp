אומרים שהשעות חסרות המעש בחדר האטום נדמו כנצח . הפעילות , ההתייחסות 
והבנת המאורעות בימים שלאחר המלחמההן חפוזות , כאילו מין חרדה אוחזת את 
העם שמא יישכחו המראות והמאורעות . חשוב להגיד ולתעד כל אמירה , מעשה , 
קו , ציור ושיר . אם זה אכן כך , יש הצדקה לכל תערוכה ולכל ערב שירה ללא 
כל קשר לערכם האמנותי האמיתי . להתבונן ביצירות במבט בוחן , המנסה להבין , 
הוא בבחינת קריאת סיסמוגרף לטבע האנושי , לאחר מעשה . הלכתי לסימפוזיון 
שנשא את השם " ההיבטים הפילוסופיים של המלחמה " , שהתקיים באוניברסיטת תל - 
אביב . קיוויתי שמשם תבוא ישועתי ושהציניות שלי תיסוג מפני אמירותיהם של 
הפילוסופים , שבוודאי ראו את ההתרחשויות במין מבט עליון , המנתח את האירועים 
בהקשרים שאיני יכולה להגיע אליהם בכוחות עצמי . דלות החומר היתה קשה מנשוא , 
אך גם משמחת . במשפטים נאים מאוד נפרטו הנושאים והמאורעות לקלישאות על 
חשיבות חיי אדם אחד לעומת רצונה של המעצמה . יומנו , הנעים מאוד לאוזן , 
של פרוף אסא כשר , כאילו נכתב במיוחד כדי להיקרא בסימפוזיון ולא כדי להיכתב 
כיומן בחדר האטום . ניתוחם של פרוף יוסף אגסי ופרוף מריו דסקל את תלונות 
קיפוח האישה בישראל של פרוף יולי תמיר ( באמריקה הלוחמת זה היה ממש הפוך ) 
, הביאו אותי לתחושה שהבעיה היא של כלל אנשי הרוח . לפיכך שמחתי מאוד שהחליטו 
באגף התל - אביבי של אגודת האמנים לקיים תערוכה של יצירות " הלם הקרב " . 
אמנים , בניגוד להרבה אנשים שלא הלכו לעבודה , יכלו באופן מעשי להמשיך 
לעבוד , שכן מה שמניע אותם איננו הצורך " לקום בבוקר וללכת להתפרנס " . 
אולי אפילו היה חשוב מאוד שאמנים ייצרו כדי לראות " מה יוצא להם " בימים 
מוזרים אלה . בדיקה אצל חברים - אמנים רבים הוכיחה לי שאצל כמה מהם היתה 
הפעילות רגילה מאוד , גם אם השתנו העדיפויות . אצל אחרים התבטאו הימים 
בפרץ אדיר של עשייה , שרק פסיכולוגים ומנתחי אמנות מעולים יוכלו לאתר בה 
את ההבדלים מיצירתם בימים כתיקונם ; על אחרים השתלט שיתוק אדיר . הקשבה 
להתרחשויות תפסה את מקום היצירה באופן מוחלט . גם הם מעוניינים לדעת אם 
יצירותיהם בעתיד ימצאו הד . חשיפת היצירות למבחן הקהל היא עניין אחר . שמחת 
האמנים להסכים להיות הסייסמוגרף הלאומי היא בעייתית ודורשת הרבה אומץ . 
השתלטות מערכת הבקרה העצמית של האמן , או של האוצר , שהיא הכרחית בכל חשיפה 
אמנותית , כאילו נאלצה כאן להתגמד לטובת ההיסטוריה והמחקר . כל אולמות 
בית האמנים גדושים בצפיפות ראויה לשבח . האמנים שהביאו את יצירותיהם הוכיחו 
שאירועים , חומרים וסמלים זהים , משמשים אמנים שונים בצורה שונה . הכנסת 
המסיכה ליצירות היא בעיני דלה , סתמית ואפילו טרחנית . ככל שהמסיכה פוטוגנית 
יותר , כך צריך להתרחק ממנה . היא מטרד לא רק בחיים , אלא גם בכל יצירה 
שאינה עיצוב גראפי בסיסי המיועד למכירת המוצר . רוב היצירות בתערוכה הן 
ציורים והדפסים . חמש עבודות תלת - ממדיות . בין הציורים הבולטים דיוקן 
עצמי של אסתר פרץ - ארד , המחזיקה בפלטת הציור כשמעליה תוהו ובוהו בצבעים 
שונים מאוד מאלו שעל הפלטה שלה ; ציור מבני גשרים מתמוטטים של קולט לינמן ; 
ציורים זעירים ושלווים , של אבנר כץ ; תזמורת באור זהוב מאוד של מרק טוצינקין 
ו"אור גדול " של גורג שלזינגר . לעומתם , כמה ציורים מבהילים במהותם : 
422 מסיכות גז בשיבוץ קצבי של אסתר בכר ; מסיכות זרוקות במדבר של אריה 
למדן ; כיורים נוטפי דם של ציפי צגלה . אלה גרמו לי להבנת האמרה : " הנפש 
רוצה הגוף מסרב " . חשוב לראות את התערוכה בגלל מה שהיא ולאו דווקא בזכות 
היותה תערוכה טובה . בעיר מתקיימות תערוכות נוספות בנושא : מציורי ילדים 
ועד ליצירות מקצוענים כמו גד אולמן ואורי ליפשיץ . איך זה ייראה בעוד שנה 
תלוי במאורעות ובמדינאים בלבד . 
