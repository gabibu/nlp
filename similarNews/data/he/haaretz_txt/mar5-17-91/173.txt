לפני שנה נהרג אמתי רוקם , נער בן שבע עשרה , בני הבכור , בטיול של החברה 
להגנת הטבע בצפון הערבה . הפרטים לא התבררו סופית עד היום , מלבד העובדה 
שפציעתו של אמתי לא היתה קטלנית מלכתחילה , בעוד שנפילתו היתה בלתי נמנעת . 
הנפילה , כמו העיכוב בחילוץ , שכן היה קטלני , היו תוצאה של מה שאנו 
מכנים " גורמים אנושיים " . בימים אלה הסתיימה המלחמה במפרץ . מלחמה היא 
מצד אחד היפוכו של הקיום הרגיל , אנומליה המזעזעת את כל מה שנתפס אצלנו 
בדרך כלל כנורמלי . מצד אחר היא איננה אלא עיבוי של המצב האנושי . אלא 
שבעניין זה הכמות בלי ספק הופכת לאיכות , כשהסיכון האינדיווידואלי התמידי 
הופך לסיכון קולקטיווי הניתן לזיהוי על פי כוונותיו המוצהרות . אמצעי ההגנה 
הנפשי היעיל ביותר בימים אלה הוא מן הסתם האמונה בגורל העיוור . עם זאת , 
ההכרה בגורליות הפעולות הננקטות , או לא ננקטות , על ידי גורמים אנושיים 
מרוקנת את האמונה בגורל מתוכנה המרגיע . היפוכו הגמור של הפטליזם הוא האחריות . 
אמצעי הגנה אחר המוצע בימים אלה כתחליף לביטחון פיסי הוא הזהות הקבוצתית 
האחדת מסרים תקשורתיים וזריית סיסמאות הפותחות במונח " כולנו " הן מסימניו 
של אמצעי ההגנה הזה . מאבקיהם של הנפגעים מן הטילים עם הרשויות על פיצויים 
ועל תנאי חייהם כפליטים מעידים על קריסתה של הגנת הזהות הקבוצתית . את הסירוב 
לקבלתה מלכתחילה הפגינו אלה שעמדו על זכותם לבחור באי הנוחות של חיים מחוץ 
לבתיהם כדי לא להיפגע . אפשר שבעקיפין שירתו את האינטרס הקולקטיווי להקטין 
את מספר הקורבנות . כמו במקרה הפרטי של האסון המשפחתי , אי אפשר גם כאן 
להסתתר מפני השאלה המדירה שינה : " כיצד אפשר היה למנוע ? בין הקירות שניסינו 
לזעזע אחרי מותו של אמתי היו גם קירות משרדו של מנכ"ל משרד החינוך דאז , 
דן שרון . עד מהרה מצאנו את עצמנו ננזפים בקולניות על עצם הרעיון שמשרד 
ממשלתי עשוי להיתבע לאחריות על תחומי עיסוקו , במקרה זה הפעלת החברה להגנת 
הטבע בתמיכת משרד החינוך ובפיקוחו . אולם נראה לי שפרט אחד , שנאמר מפי 
המנכ"ל ההוא , ראוי לאזכור . כשזעמנו אין אונים על מה שנראה היה לנו כרמה 
בלתי נאותה של תקנות הבטיחות ביציאה לטיולים ( שאמנם בחלקן זכו לתשומת לב 
גדולה יותר מאז מותו של אמתי , אך טרם תוקנו במישור החוקי , עד כמה שידוע 
לי ) , הבהיר לנו ד"ר שרון , שלו היה עליו לדבוק בקיום רמת בטיחות סבירה , 
היה עליו לסגור מספר גדול מאוד של בתי ספר בישראל שאינם עומדים בדרישות 
המינימליות . יתר על כן , נציג החברה להגנת הטבע הבהיר לנו , בעוד אנו 
יושבים שבעה , שכדי להרבות טיולים , מוות כמו זה של אמתי כלול ב"סיכון 
המחושב " מבחינת המערכת . מי שמעז לגנות הורים , שלמרות הלחץ הקבוצתי 
משאירים את ילדיהם בבית ואף יכולים להרשות לעצמם לעשות כן , שיקום . מי 
שמסתכל על תפיסת הביטחון והבטיחות הישראלית מנקודת מבט של סמלים תרבותיים , 
אינו יכול שלא לראות כיצד הועדפו באופן עקבי אמצעים שנוכל לכנותם , בצורה 
סכמטית כמובן , " גבריים " , על פני אלה שאפשר לראותם באותה מידה של הכללה 
" נשיים " . האם אפשר להשוות את מידת התחכום ואת גודל המשאבים שהוקצו לפיתוח 
אמצעי הגנה כגון טילים וכלי משחית אחרים , להשקעה בהגנה במובנה הפשוט של 
המלה , המכונה היום בלית ברירה " מיגון " . ה"מנהיגות " המשיכה לנופף 
כברפלקס מותנה ב"פעולת התגמול " וב"מכת מנע " . אין זה מקרה , שהקולות 
הצורמים שניסו לגרות את עצביו החשופים של ציבור נפגעי הטילים בקעו מאותם 
גרונות שדירבנו את הדרג המדיני לתגובה גברית הולמת . אי אפשר למקם בקלות 
את נקודת המפנה במצבנו משלום יחסי למלחמה יחסית אי שם בהכשלת הצעותיו של 
בייקר . כמו כן קשה עתה לראות בבעיה הפלשתינית את לבה של מלחמת המפרץ . 
הניצוצות התלקחו בהדרגה במשך עשרות שנים של ברירות קטנות וגדולות , שבהן 
הועדפו באופן עקבי דרכי תגובה " גבריות " , עימות , תוקפנות , דיכוי , 
ונדחו ה"נשיות " הבלגה , האזנה לזולת , מארג אטי של יחסים . כך נולדו 
ביטחונות השווא , שאת מחירם אנו משלמים עתה של הפלשתינאים במנהיגות ה " גברית " 
האלימה והסוחפת של סדאם , ושלנו בכוח ההתקפי הגואל שלנו . וכאן , ממש 
כמו בחיים עצמם , ההבחנות החדות שבין גבריות לבין נשיות אינן אלא משל . 
אפשר שדרך הבנייה האטית של אמצעי זהירות לא התקפיים , כמו גם דרך המגעים 
האנושיים עם סביבתנו , נראית עתה רחוקות יותר מאי פעם . הרבה צער נגרם 
לנו מן החורבן שהוחרבו בתים בישראל . הרבה מרירות שבענו מכך ששכנינו עלזו 
על החורבן . ולמרות זאת מוכיחה חולשתם של ביטחונות השווא שגם עתה , ואולי 
דווקא עתה , אין דרך אחרת . 
