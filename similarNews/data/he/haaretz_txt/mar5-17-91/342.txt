מוסקווה ( ע"ר וע"ץ ) . נשיא הפדרציה הרוסית , בוריס ילצין , הודיע 
אתמול כי הוא " מכריז מלחמה " על הנשיא הסובייטי , מיכאיל גורבצוב , 
באומרו כי הפדרציה הרוסית אינה מוכנה לחתום על הסכם הקושר את הרפובליקות 
לממשלה המרכזית במוסקווה . " הבה נכריז מלחמה על הנהגת המדינה שהוליכה אותנו 
אל תוך הבוץ . הגיע הזמן , בהתבסס על התנועה הדמוקרטית , להקים מפלגה 
רבת - עוצמה " , אמר ילצין . בנאום תקיף , בו פנה לכוחות האופוזיציה בבריה"ם , 
קרא ילצין להקמת חזית דמוקרטית שתחליף את המפלגה הקומוניסטית . חלף הזמן , 
אמר , של מה שכינה " האופוריה הדמוקרטית " . " הדמוקרטים חייבים להבין 
כי גורבצוב הוליך אותם שולל בהבטחותיו לממש רפורמה רדיקאלית בתחום הכלכלי 
ובתחום הפוליטי " , אמר נשיא רוסיה . בהופיעו בפני קהל נלהב בבית קולנוע 
במוסקווה אמר ילצין : " הוליכו אותנו שולל ועתה אנו חייבים לפקוח את העיניים 
ולהבין כי היה זה שקר . אנו חייבים ללכת בדרכנו אנו , ולא בדרך בה הלכה 
הפרסטרויקה בשנים האחרונות " . ההתקפה המוחצת של ילצין התקבלה על ידי פרשנים 
במוסקווה כעדות לתמיכה ההמונית לה זוכה נשיא הפדרציה הרוסית במאבקו עם גורבצוב . 
ילצין יצא בנאום תקיף זה שמונה ימים בלבד לפני משאל העם שעומד לקיים הקרמלין 
בניסיון לשמור על אחדותה של בריה"ם . " חוזה האחדות ( שהציע גורבצוב ) 
הוא מסמך הנכפה עלינו . כל המהומה הזאת על חוזה אחדות היא תכסיס פוליטי 
שלהם , זהו תכסיס פוליטי לא מוסרי " , הכריז ילצין לקול תשואות ההמונים . 
