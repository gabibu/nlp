בישיבה של ועדת השרים לענייני כלכלה אתמול הוחלט כי נושא החרם הערבי יעמוד 
באופן פומבי במרכז כל המפגשים הכלכליים והמדיניים של נציגי הממשלה בארץ ובעולם , 
עם אישים , משלחות ומוסדות של מדינות אחרות . בהתאם להחלטה , ינחה משרד 
החוץ במשנה - תוקף את כל המשלחות הישראליות לנהל מערכה מרוכזת נגד כל גילוי 
של כניעה לחרם הערבי , לרבות דרישה לחקיקה נגד החרם בארצות שונות . כן תגיש 
הממשלה הצעת - חוק לכנסת הנוגעת לנושא החרם , שעל פיה תטפל ועדה מיוחדת 
של שרים בנושא , וחברות ישראליות יחויבו לדווח על פעולות הנושאות אופי של 
כניעה , במישרין או בעקיפין , של גופים וחברות בחו"ל עמם הן קשורות , 
לחרם הערבי . בהחלטה נאמר כי החרם הערבי גרם לסחר הבין - לאומי של ישראל 
נזקים קשים . יצוא ישראלי תחרותי על - פי קריטריונים כלכליים אינו בא לידי 
מימוש בגלל מגבלות החרם . כך הדבר באירופה , בעיקר בצרפת , גרמניה , 
אנגליה ושווייץ , ועוד יותר ביפאן , קוריאה וארצות רבות אחרות . לגבי 
ארה"ב , שחוקקה חוק נגד החרם , קיימת במוסדות הליגה הערבית רשימה שחורה 
של חברות הסוחרות עם ישראל , או חברות המעסיקות במועצות המנהלים שלהן יהודים . 
חברות אלו מוחרמות בארצות ערב . החשש מכניסה לרשימה השחורה גורם להימנעות 
מסחר גלוי וישיר עם ישראל . חברות רב - לאומיות ומשקיעים רבים ממשיכה ההחלטה 
ואומרת נמנעים מלהשקיע בישראל ולנצל את הבסיס הטכנולוגי הרחב , מחשש השפעת 
החרם הערבי על עסקיהם ברחבי העולם . " בעקבות מלחמת המפרץ נוצר אקלים פוליטי 
נוח , כאשר המדינות המובילות את החרם חבות את עצמאותן לארה"ב . באקלים 
זה ניתן לטפל טיפול גלוי בחרם הערבי , תוך הדגשת פגיעתו גם בכלכלת המדינות 
המתועשות שהיו שותפות בקואליציה . ממשלת ישראל צריכה לנצל את שעת הרצון 
ולהיות המובילה במאבק נגד החרם הערבי " , נאמר בהחלטה . עוד נאמר בהחלטה 
כי חקיקה בארצות שונות נגד החרם תאפשר הפעלת סנקציות נגד החברות המחרימות . 
