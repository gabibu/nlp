בבית הנבחרים בלונדון תוגש היום לקריאה ראשונה הצעת חוק שמטרתה לאפשר להעמיד 
פושעי מלחמה נאציים לדין בבריטניה . לפני שנה קיבל בית הנבחרים ברוב גדול 
את הצעת החוק , אך ביוני אשתקד דחה אותה בית הלורדים . למרות הדחייה החליטה 
ממשלת בריטניה לשוב ולהגיש את הצעת החוק לאישור בית הנבחרים . אם יאשר הבית 
גם הפעם את ההצעה היא תיהפך לחוק . זו תהיה פעם ראשונה שחוק מתקבל בדרך 
זו באנגליה . שאלת העמדתם של פושעים נאציים לדין בבריטניה התעוררה לאחר שמרכז 
ויזנטל העביר לידי ממשלתה רשימות של חשודים שהורכבו בסניפו בירושלים . בתוך 
כך הושג הסכם בין ניו - זילנד לאוסטרליה בדבר חקירת נוכחותם של פושעים נאציים 
בתחומיהן . ממשלת ניו - זילנד תשגר פקיד בכיר לאוסטרליה להיפגש עם אנשי 
היחידה האוסטרלית המיוחדת העוסקת בנושא זה . גם הסכם זה הושג לאחר שמרכז 
ויזנטל מסר לניו זילנד רשימת פושעים נאציים המתגוררים בארצה . מנהל מרכז 
ויזנטל בישראל , אפרים זורוף , ציין אתמול כי אסור שהיקף החקירה יצטמצם 
רק לאותם עשרות שנכללו ברשימה שנמסרה . 
