" לגיריה החליטה למנוע כניסתם של חמישה עיתונאים צרפתים למדינה , כחלק 
ממדיניותה " לקרר " את היחסים בין שתי המדינות , ובמחאה על הפרסומים הביקורתיים 
על אלגיריה בעיתונות הצרפתית . היחסים בין צרפת לאלגיריה הידרדרו מאוד בשנה 
האחרונה , ובמיוחד מאז שפרץ המשבר במפרץ הפרסי . המדובר בעיתונאים מ"לה 
מונד " , " אירופה 1 " , רדיו מונטה - קארלו , רדיו פראנס והעיתון " זורנאל 
דה דימאנש " , שליוו משלחת של חברי פרלמנט צרפתים סוציאליסטים שמוצאם מארצות 
המאגרב . משלחת זו עשתה את דרכה לאלגיריה בברכת ארמון האליזה ומשרד החוץ , 
וקיבלה את אישורה של השגרירות האלגיראית בפאריס . מטרתה היתה לנסות ולשפר 
את האווירה בין שתי המדינות . ואולם כשהגיעה המשלחת לשדה התעופה באלגיר , 
סירבו השלטונות לאפשר את כניסת העיתונאים . כל מחאותיהם של אנשי המשלחת 
לא הועילו . הפרשה באה דווקא לאחר ששר החוץ הצרפתי רולאן דומא הודיע כי בכוונתו 
לצאת למדינות המאגרב בניסיון להביא לשיפור באווירה ביחסים בינן לבין צרפת . 
בשבוע שעבר החליטו שלטונות אלגיריה שלא לאפשר לכתב העיתון הצרפתי " לה מונד " 
זורז מאריון להמשיך ולסקר את המתרחש במדינה , לאחר שפרסם כי מתנהלים מגעים 
בדבר אפשרות שנשיא עיראק סדאם חוסיין יזכה למקלט מדיני באלגיריה . 
