שוטרים עסקו בפינוין של שש משפחות של עולים מברית המועצות מדירות שאליהן 
פלשו . לא דירות פאר , חלילה , ולא דירות בערים הגדולות : דירות עמידר 
בפרדס חנה . הדבר לא נעשה בצנעה ובביישנות . מישהו דאג להזמין להצגה את 
נציגי התקשורת , כולל מצלמות טלוויזיה . הפינוי יהיה דוגמה לאחרים , 
אמר נציג עמידר , שהשגיח במקום על פעולות המשטרה . המשטרה דווקא היתה בסדר . 
לא רק משום שתפקידה לשמור על החוק ולבצע פעולות הדרושות לכך , ולא רק בגלל 
השוטרת הנבוכה שניסתה להרגיע תינוקת בוכה , שהוציאה מאחת הדירות . העולים 
פלשו לדירות אלו כשבוע קודם לכן , אך המשטרה מפקד מחוז חיפה ופקודיו ניסו 
לפתור את הבעיה לפני שהפעילו כוח . אנשי המשטרה פנו למשרד הקליטה , לסוכנות , 
לכל גוף שיכול היה להועיל ללא הועיל . יותר ויותר תמונות מסוג זה רואים 
לאחרונה בטלוויזיה . לא עוד התרוממות רוח וקבלות פנים לבביות בנמל התעופה 
בן - גוריון , אלא משפחה של אקדמאים מרוסיה המתגוררת במלון , מוציאה את 
כל כספה על מגורים , ולא יכולה להרשות לעצמה לקנות גבינה לילד חולה , השוכב 
במיטה . יש תורים ארוכים בלשכת העבודה לאקדמאים בחיפה , ורוב - רובם של 
הממתינים בתור הם עולים מבריה"ם . המהנדסים מעדיפים להירשם כטכנאים , אולי 
בתור שכאלה יצליחו למצוא עבודה . אלו הן רק תמונות חיצוניות של מצוקה קשה . 
כפי שהיה צפוי , עם גמר הקרבות במפרץ התחדש הלחץ היהודי בבריה"ם על יציאה 
לארץ , במלוא הכוח . ארבעים הימים של מלחמת המפרץ השכיחו אמנם במקצת את 
המשבר הרוסי , אך לא הביאו לפתרונו . להיפך , המשבר הולך ומחריף , ועמו 
גם בריחת היהודים . אגב , בימי הטילים פחת אמנם הזרם , אך הוא לא פסק . 
מתחילת השנה הגיעו לארץ מבריה"ם כ02 אלף עולים : מחצית ממה שהיה צפוי , 
אך פי שניים ממה שהגיעו לישראל במשך שנה שלמה , 8891 , למשל . על - פי 
הלחץ החוזר על הקונסוליה במוסקווה , נראית התחזית של 002 אלף עולים עד סוף 
השנה כצנועה . עוד לפני שנה , כאשר התבררו לנו באופן סופי היקפה וטיבה 
של העלייה הזאת , היה במספרים אלה כדי לרומם את רוחנו . היום הם נראים 
כמעט כמו אפוקליפסה . לפני שנה דיברנו על הצורך בגיוס כל המשאבים , על 
תוכנית נועזת לקליטת העלייה , והועלו חששות שנאחר את הרכבת . היום כבר 
ברור שאיחרנו את הרכבת . התוכניות לבניית הדירות ההמונית נשארו איפה שהיו : 
על הנייר . הן אפילו נסוגו : לעולים הממתינים לדיור לא רק נוספו עולים 
חדשים ושוכני האוהלים מבין חסרי - הדיור הכרוניים , אלא גם נפגעי הטילים . 
בינתיים , שומעים על תוכניות לאלפי דירות בשטחים ושכונות לחרדיים , המובטחות 
בהסכמים קואליציוניים . לפני שנה עמד לרשותנו עדיין זמן תקופת האולפן המשולמת 
לעולה מתוך " סל הקליטה " כדי להכין תשתית לתעסוקתם של רבבות דורשי עבודה , 
כמחציתם בעלי מקצועות אקדמיים . היום לא רק שבוזבזה שנה שלמה ותשתית תעסוקתית 
לא נראית באופק , אלא גם צומצם בצורה דרסטית " סל הקליטה " , ועמו התקצרה 
תקופת המעבר בין היום שבו נוחת העולה על אדמת ישראל לבין היום שבו הוא מופיע 
בלשכת העבודה . האם יכול להיות ספק שאת הקרב הזה כבר הפסדנו ? במצב הקיים , 
על רקע המחדל ההיסטורי בקליטת העלייה הרוסית , כאשר אין לנו כל אפשרות 
לספק למאות - אלפי העולים דיור ופרנסה מתקבלים על הדעת , נראים המשרדים 
המארגנים את ירידתם של העולים לארצות שונות כמעט כמו קרש הצלה . מכל מקום , 
כמוצא טבעי . לא מעט נאמר כבר על טיבה של העלייה הזאת . בשביל ישראל היא 
היתה יכולה להיות סיכוי עצום . היא היתה יכולה להקפיץ אותנו לדרגה של חברה 
עתירת - מדע , בין המתקדמות בעולם . בא לנו לידיים הון אנושי עצום , בתנאי 
שהיינו מסוגלים לנצל אותו . התברר שאין אנו מסוגלים לקלוט עלייה בממדים כאלה 
ובטיב כזה . זה עדיין לא משפיע על עצירת העלייה בבריה"ם : הלחץ הפנימי 
באימפריה הסובייטית המתפוררת גובר על המחדלים שלנו . אך זה פותח באופן טבעי 
את ערוצי הירידה . בסופו של דבר , יש עוד בעולם ארצות המעוניינות במומחים 
שאיננו מסוגלים לקלוט . אם יש ביקוש , ויש היצע , יימצאו גם המתווכים . 
בינתיים זהו זרם דק . כאשר יימצאו דרכי הנשירה ולא רק ירידה הוא יהפוך , 
מן הסתם , לזרם אדיר . 
