כאשר מחריפות הבעיות הביטחוניות והפוליטיות של ישראל , וזה קורה לעתים קרובות , 
מוסטת שימת לבו של הציבור מכל העניינים האחרים . חוץ - וביטחון , גוף 
ערטילאי , מכסה ואוטם אז את המציאות ביריעת ניילון גדולה , לא שקופה . 
מה שקורה מתחת ליריעה זוכה לסיקור חולף וקצר . ובמציאות הזאת קורים דברים 
מחרידים , ביניהם התעללות מינית נוראה , מבזה ומתמשכת , של אבות , דודים 
וסבים בילדי המשפחה . מכנים את המעשים בהגדרה הסטרילית " גילוי עריות " . 
למקרא העדויות והדיווחים אתה חש צורך לזעוק , אך אפילו תזעק , מי יתייחס 
לזעקה ? הכל עסוקים בענייני המפרץ ובספיחיהם , בביקור שר החוץ בייקר , 
במכבש הלחצים המתחיל לפעול כדי שישראל תוותר על שטחים תמורת שלום ויימצא 
פתרון לבעיה הפלשתינית . ואילו במחשכים , הרחק מן הזרקורים והמיקרופונים 
הפתוחים , הרחק מן הברברת , נמשכים החיים הרגילים , נמשך גם סיוטם הארוך 
של ילדים וילדות , גם של נערות שבגרו ונפלו קורבן להתעללות מינית של האב . 
בכל שנה נאנסות עשרות ילדות ונערות בישראל על - ידי אבותיהן . בשבוע שעבר 
שוב הוגש לבית - המשפט כתב אישום נגד אב המואשם בהתעללות מינית ארוכה בבתו 
בת ה51 ובאינוסה החוזר ונשנה , שבועות וחודשים . אין זה משפט נדיר . כמה 
וכמה כמותו מתנהלים בארץ בכל שנה . מקרים רבים יותר כלל אינם מגיעים לטיפולם 
של המשטרה ובתי - המשפט ; הכל נשאר במשפחה . אם משום הפחד מפני האב האלים , 
או מחשש שיצא קלונה של המשפחה החוצה . כאשר מוצא בית - המשפט את האב אשם , 
הוא מטיל עליו , בדרך כלל , עונש מאסר כבד , גם כדי להרתיע אחרים . 
אבל מריבוי המקרים החדשים אפשר ללמוד שהעונשים לבדם אינם מרתיעים . אולי 
גילוי זהותם של המורשעים ופרסום תצלומיהם היו מרתיעים יותר , אך אלה אסורים 
על - פי החוק , ובצדק , שלא תיחשף כך זהותם של הבת או הבן שנפלו קורבן 
להתעללות אביהם . חשיפה כזאת כמוה כרצח הנפש , שכבר נפגעה ועונתה די והותר . 
מתי , בכל זאת , נחשפת זהותו של אב מתעלל ? רק כאשר גרמו העינויים את 
מות הקורבן , והאב עומד לדין על רצח . אז כבר לא ייפגע הקטין מחשיפת זהותו 
של האב ; החשיפה תפגע " רק " בשאר בני המשפחה , בוגרים וקטינים . על 
אמריקה כולה עבר זעזוע קשה , שהדיו נשמעו בעולם כולו , כאשר הטלוויזיה 
העבירה בשידור חי את משפטו של גואל סטיינברג מניו - יורק , שהתעלל בבתו 
ליסה וגרם את מותה בעינויים . סטיינברג הורשע ונשלח לכלא , ספרים נכתבו 
על הפרשה , התקשורת כולה עסקה במה שנחשף במשפט , בחלקה של האם בהתעללות 
וברצח ובהתעללות הורים בילדיהם ברחבי ארצות - הברית . מחקרים ומאמרים נכתבו 
לרוב , והמבוכה נותרה גדולה כשהיתה . אל נתפלא אפוא אם מחר או מחרתיים 
שוב נקרא , לא בעמודו הראשון של העיתון , על עוד אב שנעצר בחשד שאנס את 
בתו הקטינה , או שהתעלל התעללות מינית בבנו . קפמאפרקבצהרי יום חמישי שעבר 
נשמעה לפתע בלב תל - אביב תחילתה של צפירת אזעקה ; כעבור שניות אחדות פסקה . 
אנשים ברחוב קפאו תחתם , ולא ידעו מה עליהם לעשות . אחר כך שמעתי על תגובות 
פחד וחרדה שחוללה הצפירה הקטועה . היא החזירה את השומעים אל מוראות השבועות 
שעברו . עוד יחלוף זמן עד שנשתחרר מן המתחים והמועקות של אזעקות הטילים . 
הפעם , באזעקת השווא , נשמע הצופר היטב , כי רבים היו ברחוב וחלונות 
הבתים היו פתוחים לרווחה . אלא שבעת התקפות הטילים הראשונות , כדברי המשורר , 
החצוצרה נתביישה . במקומות רבים לא היו צופרים , במקומות אחרים היו הצופרים 
חלושים , ובעוד מקומות לא פעלו הצופרים מחמת תקלה . גם היום חסרות בארץ 
מאות של צופרים . יש האומדים את החסר באלף . כל אחד מאחל לעצמו שלא ידע 
עוד מלחמות והתקפות - טילים , אך אם נגזר שתהיה מלחמה , מוכרחים המיגון 
ואמצעי ההתרעה להיות טובים מכפי שהיו . מה גם שניסיון העבר מלמד שמוטב שנהיה 
מוכנים מראש , ולא נאלתר " פתרונות " לאחר שמעשי האיבה כבר פרצו . חייבים 
להקציב מיד את הכספים לתיקון המחדלים , בין השאר , לציוד הארץ כולה בצופרי - 
אזעקה תקינים . משברים בחלק זה של העולם פורצים לפתע ומסלימים מהר . 
