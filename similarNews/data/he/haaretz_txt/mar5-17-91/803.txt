עכשיו הם גם ייקחו לי את הדשא . הם יצהיבו לי את אותה פינת אחו קטנטנה שהצלחתי 
בדי עמל וממון לטפח בעיבורה של עיר , למען אוכל להשתרע עליה פעמיים בשבוע , 
לעצום עיניים ולהעלות גירה , מדושן כעגל טיפש ושמח בחלקתי . לא עוד . 
מטוסי ביון של משרד החקלאות יגיחו מעל , ואם יגלו משושיהם האלקטרוניים שהדשא 
שלי ירוק מזה של השכן דמי בראשי ( או נכון יותר לומר דמיי בכיסם ) . 
אך פיסות הקש המצהיב בגינתי לא יעכירו את מצב רוחי . אני אדע כי למען מטרה 
נעלה הפכה שכונתי לשחונה . אני אדע כי זרזיפי הנחסכים שוטפים עתה את מאות 
הדונמים של מטעי הכותנה המטומטמים , עוזרים למגדליהם לצבור עוד ועוד הפסדים , 
עוד ועוד תמיכות , עוד ועוד סובסידיות . ואם תחשק נפשי לראות פיסת ירק , 
אקח את מכוניתי המלוכלכת ( אמלא את מצננה במי - רגלי הקולחין ) , ואסע 
צפונה לראות בפריחתם של ארזי רצועת הביטחון . ובדרך אעצור ליד בריכות - 
הדגים בואכה חיפה , ואאזין להמיית צחוקם המתגלגל של רבבות הקרפיונים המשכשכים 
שם במים מתוקים מדבש ויקרים מפז . ואני אדע כי אני , במו השממה החדשה המשתרעת 
מתחת לחלוני , עזרתי לאגור את המים הנפלאים הללו , למען יוכלו הקרפיונים 
להזדווג בהם באין מפריע ( ואולי אזכר גם במשפט שכתב פעם עמוס קינן , על 
מדינת ישראל שהיא המדינה היחידה בעולם שבה אפשר לראות את חוף - הים מצדו 
האחד של הכביש , ובריכות מים מתוקים לדגים מצדו השני ) . ואולי אכנס גם 
למרכול גדול על אם הדרך , ואקנה לי כמה קיווי וליצי , פפאיה ואנונה , 
קרמבולה והיפרבולה , פסיפלורה ופרציפריחה , ועוד מיני פירות שונים ומשונים 
ששמם כשם גיבורות מחזותיו של חנוך לוין , והם כולם כידוע משבעת המינים שהתברכה 
בהם הארץ , ולכן חשוב וקדוש לגדלם ולהשקותם ולהטביעם במי הגינה שלי . אעצור 
גם ליד נחל הירקון ונחל אלכסנדר , נחל התנינים ונחל הקישון , ואראה איך 
כולם הם בעצם נחל הפישון , ואיך הצליחה מדינתי לעשות מכל המים השפירים והמתוקים 
הללו , תעלות ביוב מצחינות . וזה טוב . כי עתה מבעבעים בהם רק בועות שחורות 
של מי קולחין המותרים בהשקייה , למי שחפץ לגדל בגינתו אסלות . ומשם אסע 
אל הכינרת , ואעמוד דקה תמימה דום ליד אותו שיבר שדרכו שופכים לריק אי - 
אילו מיליוני קוב מים מדי שנתיים או שלוש , כאשר מסתבר ששוב שכחו לתקן את 
המשאבה . ואעלה מעט צפונה כדי לעלות לקברו של אגם החולה , ולעיין בדו"ח 
של ועדת המומחים שהגיעה ארצה לפני כמה שנים כדי להציע דרכים להבראת הכינרת . 
ולא נדרשו לה , לוועדה , חקירות ובדיקות ארוכות כדי לגלות כי כאן , באתר 
החולה המיובש , כדאי אולי ליצור אגם מים מלאכותי שיציל את הכינרת . ולאחר 
שאחזה בכל אלה , אחזור לביתי שמח וטוב לב , אצא עם גמלי הנאמן אל המדבר 
שהיה פעם גינתי , ואדע כי שלושת טיפותי הצטרפו אל הים הגדול המכסה על כל 
הבלי , טמטומי וכישלונות מנהלי משק המים , ומשקה את הצמאה , הנפוחה והמקודשת 
שבכל הפרות הקדושות של ישראל : החקלאות המסובסדת . במחשבה שנייה אולי לא 
אוותר על ערוגת המרעה שלי . אולי פשוט אנהיג מנהג חדש , ואזמין את כל ידידי 
ובני - ביתם להצטרף אלי ואל בני ביתי , למקלחת דו - שבועית על הדשא . ובתום 
המקלחת אחתים את כל המתקלחים על הצהרה בשבועה , המאשרת כי המים שהוריקו 
את דשאי , שטפו את בתי - שחיים בטרם נשרו אל האדמה . וכידוע , מים אשר 
שטפו בית - שחי בטרם הצמיחו דשא , אינם עוד מי - שפירים אסורים , אלא רק 
מי - קולחין מותרים . וכאשר יצנחו בחצרי חוליות הקומנדו של חיל - האוויר 
של משרד החקלאות , אראה להם את תיק ההצהרות והם ייאלצו לסגת מיד . סבון , 
ליפה ומגבת עלי . 
