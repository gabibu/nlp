תחושת נס מתקרב עלולה להתבדות . השמים לא ייפתחו בלי שנפעל לכך . מה שהתרחש 
בשנה האחרונה לא נחזה מראש . ההערכה המבודחת כי " במזרח התיכון , ובמיוחד 
בישראל , מסוכן להתנבא ובמיוחד על העתיד " , הוכחה שוב כנכונה . אולם גם 
הוכח שוב " שהעתיד לא יהיה יותר מה שהיה פעם " . התפתחויות , כמו תאונות , 
אינן רק קורות , אלא גם נגרמות . האם היה הסכם קמף דייוויד נחתם , אלמלא 
הצירוף הנדיר של יכולתו של בגין לסחוף את הימין לשלום , הכפייתיות והיצירתיות 
של משה דיין במאמציו להשיג שלום , לאחר מלחמת יום הכיפורים , והשינוי שחל 
בעמדתו של עזר ויצמן ? האם מועצת העם היתה מכריזה על הקמת המדינה ב8491 , 
על חודו של קול , אלמלא מנהיגותו של דוד בן - גוריון ? האם היתה מתרחשת 
מלחמת לבנון , אלמלא הצירוף החד - פעמי בין בגין כראש ממשלה לשרון כשר הביטחון 
ולרפול כרמטכ"ל ? אלה דוגמאות ספורות , הממחישות עד כמה חיזוי , על בסיס 
של תהליכים " אובייקטיוויים " , לעיתים קרובות אינו יכול לקלוע להתפתחויות 
בעתיד . מבחנה של מנהיגות הוא ביכולתה להגדיר את מטרותיה ובנכונותה לקבל 
את ההחלטות הדרושות בעוד מועד , כדי שההתפתחות תהיה ככל האפשר בכיוונן של 
מטרות אלה . המלחמה ונסיבות התרחשותה מעידים על שינויים שכבר התחוללו : 
לא " קץ ההיסטוריה " , כדבריו האופטימיים - הנאיוויים של פוקוימה , אלא 
חזרה על ההיסטוריה , על משמעויותיה והתמורות המפליגות שהיא מזמנת . ארה"ב 
שוב ניצבת כמעצמה העולמית העיקרית , הנשענת על משטר דמוקרטי , עוצמה צבאית 
ויכולת כלכלית . המשבר האחרון הוכיח כי היא היחידה שהיתה יכולה להקים ברית , 
שאליה נרתמו מדינות אירופה , רוב הדמוקרטיות בעולם וכמה ממדינות ערב והאיסלם . 
זו הפעם הראשונה שארה"ב יזמה מלחמה במאה העשרים מחוץ ליבשת אמריקה , בלי 
שמלחמה זו נכפתה עליה ובלי שנוצר איום קיומי ישיר עליה . המהלך האמריקאי 
נשען על דיוניו והחלטותיו של האו"ם , ובמיוחד מועצת הביטחון . בכך חיזקה 
ארה"ב את האו"ם , אולם גם רתמה אותו ונשענה עליו כדי למנוע השלכות ותגובות 
שליליות כלפיה לקראת המלחמה ולאחריה . מעורבותו של האו"ם לא תחלוף במהירות , 
אולם היא לא תהיה בהכרח בעלת משקל מכריע בהתפתחויות שלאחר המלחמה . זו המלחמה 
המסוקרת ביותר . הלוויינים , מצלמות הווידאו , מערכות הממסר מקרבים את 
המלחמה אל הצופים בכל מקום שאליו הם מגיעים . בחברות הדמוקרטיות משפיע היבט 
זה גם על המדיניות הננקטת . השימוש בטילי - קרקע ארוכי טווח גם לעברם של 
יעדים אזרחיים ( כמו בישראל ) הציב את בעיית המרחקים והשטחים במבחן מדיני 
חדש . גם ישראל תהיה חייבת לעכל מחדש את משמעותם של שטחים כמרכיב בביטחונה 
הלאומי . במיוחד שטחים המאוכלסים בצפיפות באוכלוסייה עוינת , המבקשת להשתחרר 
מאחיזתנו בהם . מבחינתה של ישראל , זו הפעם הראשונה שמעצמה עולמית נלחמת , 
משיקוליה שלה , באויב של מדינת ישראל , בלי שעלינו בהכרח להשתתף השתתפות 
פעילה במלחמה , אף על פי שהיינו חשופים לפגיעת טילים . מכאן , שהדוקטרינה 
של העברת המלחמה לשטח האויב על ידינו שוב אינה ישימה בכל תנאי ובכל מצב . 
כך גם באשר לתפיסה , שהיתה חלק מוצק מהמשנה המדינית - הביטחונית של ישראל , 
שאנו חופשיים ועצמאיים תמיד לפעול להגנתנו בזמן ובדרך שנמצא לנכון . זו 
הפעם הראשונה שמדינות ערביות סעודיה , מצרים , סוריה , נסיכויות המפרץ 
ומדינות מוסלמיות משתפות פעולה עם מעצמה מערבית עולמית נגד מדינה ערבית . 
מצב חדש זה יצר מחויבות מדינית גם לעתיד , שתשפיע על תהליכים שיתרחשו במזרח 
התיכון ובין ישראל לעולם הערבי . קפמאבינלאחר המלחמה נוצרת עתה הזדמנות לעיצוב 
מצב חדש , אך יש הרואים בכך איום על הסטטוס - קוו , שהוא מפלטם של קצרי 
הרואי ומחפשי נוחות - לשעה . הסיכוי החדש נולד מן הברית בין ארה"ב לישראל , 
שהתהדקה במהלך המלחמה , בעקבות ריסון תגובתה של ישראל , למרות היותה מותקפת . 
אך אל לנו לשגות באשליות : אם לא תהיה התקדמות מדינית , עלולה הבנה 
זו להתפוגג בתוך פרק זמן לא ארוך . הסיכוי החיובי נעוץ גם בהיחלשותו של 
אש"ף ובהשתתפותן של מצרים , סוריה וסעודיה בקואליציה עם ארה"ב . אין פירוש 
הדבר שארה"ב תהיה נוחה יותר לישראל . מחויבותה למדינות הקואליציה ומעמדה 
כמנצחת ימנעו מישראל להיות בת מועדפת . אולם אין לאמריקאים תחליף בתהליך 
המדיני . ארה"ב היא זו שהובילה את הסדרי ההפרדה אחרי מלחמת יום הכיפורים 
עם מצרים וסוריה , את הסדר הביניים עם מצרים ב5791 ואת השגת הסכם השלום 
בין ישראל למצרים . היא גם זו היכולה להשפיע על ישראל , יותר מכל גורם 
בין - לאומי אחר . היצמדותה של ישראל לסטטוס - קוו , בדרך ישירה או בדרך 
של סחבת , תביא לעימות עם מדינות רבות ובכללן ארה"ב ורוב המדינות הדמוקרטיות . 
פירושה גם המשך הסיפוח הזוחל וייתכן שגם מלחמה בעתיד בין ישראל למדינות 
ערב . אין כל ודאות שיהיה אפשר להגיע להסכם שלום מלא , על בסיס של הכרה 
הדדית , גבולות פתוחים והסדרי ביטחון , במהלך אחד . ייתכן שיתחייב הסדר 
ביניים בינינו לבין הפלשתינאים , כדי לא להחמיץ כל התקדמות . באחרונה אומרים 
שרים שמהלך לשלום עם סוריה עשוי להיות תחליף להסדר עם הפלשתינאים . אך זה 
עירוב מין בשאינו מינו . הסדר עם הפלשתינאים דרוש לישראל כדי שתוכל לקיים 
משטר דמוקרטי ולשמור על מהותה המוסרית , ולא בגלל האיום הצבאי מצדם . הסכם 
שלום עם סוריה רצוי משיקולים רחבים , כפי שהיה דרוש עם מצרים . אולם מי 
שמצדד בו צריך להיות מוכן לאמץ את דגם קמף דייוויד , על כל מרכיביו , גם 
הטריטוריאלי . ומי מוכן ? יש כמה אפשרויות להסדר עם הפלשתינאים . בהסכמי 
קמף דייוויד נקבעה האוטונומיה המנהלית כהסדר ביניים לתקופה של עד חמש שנים , 
ולאחריהן היא היתה אמורה להיות מוחלפת בהסדר של קבע , על בסיס גבולות של 
קבע . אך ייתכנו גם הסדרי ביניים בעלי אופי שונה . בסוף ינואר 1991 פירסם 
הנרי קיסינגר ב"ניוזוויק " מאמר שבו הציע הסדר ביניים לתקופה של 501 שנים . 
על פי הצעתו , מדינות ערב שלחמו לצד ארה"ב יקבלו אחריות מלאה לגדה ולרצועת 
עזה , , שיפורזו בפיקוח האו"ם , וישראל תחזיק באזורים החיוניים לביטחונה . 
המנהל באזורים שיימסרו לאחריות ערבית יהיה פלשתיני . כלומר , בעקבות מלחמת 
המפרץ מציע קיסינגר גורם חדש שיישא באחריות להסדר הביניים : " מדינות ערב 
מתונות " כשותף אפשרי לישראל בהסכם , תוך כדי הישענות על הפלשתינאים כמי 
שיישאו את הממשל העצמי בשטחים . זה רעיון המביא בחשבון את הצורך בשינוי 
מדיני , בהסדרי ביטחון ובפשרה טריטוריאלית , והוא ראוי לבחינה רצינית . 
בד בבד אין זה מן הנמנע שיוחל בניסיון למשא ומתן עם ירדן , עם סוריה ועם 
מדינות אחרות . משא ומתן כזה יכול להתנהל במתכונת קמף דייוויד או במתכונת 
דומה . אם יתרחש , הוא עשוי להקל התקדמות של דו - שיח ישראלי - פלשתיני . 
גם במישור הכלכלי נכונותה של אירופה לאפשר למשק הישראלי להשתלב בשוק האירופי 
המשותף ו"בארה"ב של אירופה " תהיה מותנית בנכונותנו לסייע בשיכוך מוקדי 
העימות במזרח התיכון . יש קשר בין ההוצאה לביטחון ורמת האיום על ישראל לבין 
יכולתנו להקצות משאבים למטרות פיתוח , קליטה וטיפוח האיכות האנושית . זו 
הזדמנות היסטורית להתקדם אל סדר חדש ולממשו בתנאים אפשריים לישראל . הימנעות 
מכך , מחמת שיתוק מוחי או שיקולי נוחות פוליטית , יגזרו על ישראל שקיעה 
ועלולים להביא עליה פורענות . 
