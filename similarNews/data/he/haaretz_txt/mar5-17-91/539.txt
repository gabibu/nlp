" מלחמת שלום הגליל הביאה לשיפורים בכבישי הגליל המובילים לחזית . האם 
עכשיו תהיה התייחסות חדשה לכבישים בחזית העורף ? פקקי התנועה בשערי היציאה 
והכניסה של תל - אביב המחישו את הליקויים הקיימים בשיטת ניקוז התנועה במבואות 
העיר הגדולה , ונדמה כי דרושה גישה מהפכנית הראויה ליומרה המטרופוליטנית 
של תל - אביב רבתי . הפתרון המתבקש , הכולל תכנון מנהרות וגשרים , הוא 
מבחינה תקציבית רק משאלת לב , אך קשה להבין כיצד מתעלמות הרשויות מבעיות 
שניתן להתגבר עליהן באמצעים פשוטים כמו הפיכת סדר עדיפות בנתיבים ורמזור 
יעיל בהתאם לשעות העומס . מי שהדיר רגליו מאזור הקריה בתל - אביב מחשש שהעיראקים 
מכוונים לשם סקאדים , טוב יעשה גם היום אם ירחיק מכוניתו משם , ובמיוחד 
אחה"ץ , בשעות העומס . במקום ייצרו צוואר בקבוק מרגיז שחלקו נובע מחוסר 
תבונה : קשה להאמין כיצד ציר עיקרי המנקז תנועה מן העיר לעבר נתיבי אילון , 
מתנקז בשרירות לתוואי צר ופגום . מפסגת שער ויקטור גולש רחוב קפלן מזרחה 
לצומת פתח - תקוה בארבעה מסלולים נאים , אך רק אחד מהם , המתוחם בקו לבן , 
מיועד לתנועה הכבדה ממערב למזרח , כשאפשר לשחרר בקלות מסלול נוסף על ידי 
ביטול אחת הפניות לסמטאות הקריה . יתרה מזאת , גם אם עברו המכוניות את 
המצר הזה , הן נתקלות ברמזור קצר להדהים , היוצר קושי נוסף ומנוגד לכמות 
התנועה . בציר החשוב הזה יש בעיות נוספות שכדאי וקל לטפל בהן כדי לזרז את 
היציאה העיקרית ממרכז תל - אביב לפרוורים המזרחיים ולכביש המהיר . נדמה 
כי האחראים העירוניים על ויסות התעבורה , מתקשים להבין כי מהירות וזרימה 
הן לעתים ערובה להפחתת מתח ותאונות . וכאילו כדי להקשות על הנהגים , הם 
מוסיפים מדי שנה על אם הדרך איי - תנועה המצרים את הנתיב בסתירה לזרימת התנועה 
שהופנתה אליו . למשל , בתחילת ציר הקריה , בקטע הירידה מרחוב דיזנגוף 
בואכה בית - סוקולוב , התנועה מתגלגלת במורד בקצב מהיר ודוחקת להספיק לרמזור . 
לפתע וללא התרעה מחויב הנהגת בלוליינות כשעליו לבצע במהירות פנייה קלה ימינה 
ומיד שוב פנייה חדה שמאלה , לרחוב קפלן , ורק כך להימנע מפגיעה באי - תנועה 
משמאל ואו במדרכה הפולשת במפגיע מימינו . מיד לאחר מכן הוא מועד לפורענות 
נוספת של מעבר חצייה וחנייה אלכסונית שממנה חורגות המכוניות בהילוך אחורי , 
ממש לתוך הציר החיוני והעמוס הזה . וזו רק דוגמה אחת . אפשר גם לשקול 
התרת פניות ימינה בצמתים מרכזיים ועמוסים תוך ניצול " זמן מת " , כשהפנייה 
ימינה אינה מתנגשת בתנועה חוצה , ורק בשל העדר רמזר מתאים אי אפשר לבצעה . 
מן הראוי שהשלטונות יקדימו שינויים לרווחת הנהגים ולבטיחותם לפני שפונים 
לאיומים בדו " חות ובעונשים . אגב , עדיין לא נעשה דבר לתקן את התכנון 
התחבורתי המעוות ביציאה הצפונית מתל - אביב , בצומת דיזנגוף בין יהודה , 
שעליו התרענו בעבר . 
