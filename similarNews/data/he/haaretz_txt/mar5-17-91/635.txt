מה לא אמרו פרשני המזרח על השלכותיהם של מראות הזוועה בבגדד על מדינות ערב 
החברות בקואליציה האנטי - עיראקית ? אמרו שהאמריקאים אינם מבינים את המזרח 
התיכון , וכי האש שתישלח ממטוסיהם לא תיעצר בפרת ובחידקל אלא תגיע עד הנילוס , 
הירדן ומקורות הבניאס . הזהירו שהפונדמנטליסטים במצרים , בסוריה ובירדן 
ייפרעו משליטיהם , שעשו יד אחת עם הכופרים הנוצרים והיהודים נגד יורשו המודרני 
של סלאח א - דין . בנפצו את צבאו של סדאם חוסיין ואת יוקרתו של האיש שביקש 
לתפוס טרמף על עגלתו של הנביא , ניפץ גורג בוש עוד מיתוס של שנות השמונים . 
קשה לחשוב על מבחן קשה יותר לפרגמטיזם ולאינטרסים נוסח המערב מול מיסטיקה 
מזרחית , מתמונות של חיילי המארינס יוצאים מאדמת סעודיה , ועושים יד אחת 
עם חיילים סורים ומצרים נגד מנהיג ערבי . עתה ברור שגם בחלק זה של העולם , 
הדולר האמריקאי הוא מטבע חזק יותר מקנאות איסלמית . הישראלים למדו על בשרם 
שמגמות ערביות יכולות להיות עניין נזיל וקצר - טווח . מנהיגי התנועות הקיצוניות 
במדינות ערב ( כמו בישראל ) עטים על כל ניצוץ של חולשה ומבוכה שיש בכוחם 
לאבחן במדיניות השליטים שכרתו ברית עם " השטן " האמריקאי . על רקע זה 
צריך להבין את החיפזון שנוהגים האמריקאים בבקשם לתרגם את הישגי מלחמת המפרץ 
למונחים של חיזוק שותפי הקואליציה במזרח התיכון . הם עשו זאת באמצעים צבאיים , 
ועכשיו נשלח גיימס בייקר לאזור כדי לסגור את המעגל באמצעים מדיניים וכלכליים 
ארוכי - טווח . במהלך המלחמה התבקשה ישראל לתרום את חלקה למאמץ האמריקאי 
בהקפידה על פרופיל צבאי נמוך ; עכשיו היא נתבעת לאמץ פרופיל מדיני גבוה 
תמורת תשלום ביטחוני וכלכלי נאות . אף שבייקר החמיא לממשלה שאימצה מחדש 
את תוכנית הבחירות בשטחים , אין היא תואמת את מצב הרוח של מנהיג כגורג בוש , 
הרוצה לנפץ מיתוסים ולשנות את פני ההיסטוריה העולמית . האמריקאים מבינים 
שהתוכנית ממאי 98 כבולה עדיין בחישוקיה , וכי רק הרכבה של נבחרת החישוקאים 
השתנה עקב פירוק ממשלת האחדות . יתרה מזאת , טילי הסקאד העניקו מעמד של 
חישוק גם לסעיף שנחשב עד המלחמה האחרונה קישוט בתוכנית הבחירות , הדן בהפסקת 
מצב הלוחמה בין מדינות ערב לישראל . אבל אין בכך להרתיע את בוש . הנשיא 
הרים את הכפפה הזו והודיע כי מעתה תתמקד הפעילות הדיפלומטית של ארה"ב בשני 
מסלולים מקבילים : הפלשתיני - ישראלי והערבי - ישראלי . מכאן קצרה מאוד 
הדרך למשפט שהשמיע יצחק שמיר באוזני המזכיר : " שינוי היחסים בין ארצות 
ערב לישראל ישפיע גם על העמדה שהפלשתינאים ינקטו כלפינו " ( מתוך הודעת 
לשכת דובר ראש הממשלה ) . משמע , לא רק שישראל אינה מבטיחה כי בעקבות 
שינוי יחסם של הערבים אליה היא תשנה את יחסה לתביעות הערבים בעניין הפלשתינאים 
והטריטוריה שהם תובעים ; היא מצפה שהערבים יבצעו תחילה את חלקם במשוואה 
" שטחים תמורת שלום " . באשר לחלקה של ישראל , הוא מוכן להציע נוסחה המתמצית 
במלים : " נחיה ונראה " . מנכ"לו של ראש הממשלה , יוסי בן - אהרן , חשף 
את ההנחה המסתתרת מאחורי גישתו של הבוס . בראיון ל"קול ישראל " , למחרת 
הפגישה שבה סיפר בייקר לדוד לוי על התפנית לטובה שמצא אצל מנהיגי ערב שפגש 
בריאד , אמר בן - אהרן : " גם תוכנית פאהד ותכנית פס התפרשו כתפנית , 
עד שהתברר כי לא היא " . הוא סיים אמנם בהבעת תקווה שהפעם לא צפויה לנו 
אכזבה דומה , אבל למי שעוקב מקרוב אחרי הצמד הזה קשה להשתחרר מהספק שהם 
מייחלים לכך ששוב הערבים יעשו בעבורם את מלאכת הסרבנות . מכל מקום , ממשלת 
שמיר לא ציידה את בייקר בשמץ של ויתור לקראת ביקורו החשוב בסוריה , המדינה 
הבעייתית ביותר מבחינתן של ישראל וארה"ב . במקום זאת , צייד שמיר את תושבי 
רמת הגולן בהבטחה בכתב כי הסחורה היחידה שיש בידי ישראל להציע לסוריה אינה 
עוברת לסוחר . בייקר פועל בתוך שמיכה קצרה למדי , וכל אימת שיבקש לכסות 
את רגליה של ישראל , יחשוף לצינה את רגליהם של הערבים . איזו תמורה מדינית 
הוא יכול להציע היום לחאפז אל - אסד תמורת הכרה סורית בישראל ? נסיגה מהגולן ? 
כבר אמרנו . ויתור על חלקים מהגדה ומהרצועה ? אף מלה . הסדר בירושלים ? 
הס מלהזכיר . כל מה שהאמריקאים יכולים להציע לערבים הן מלים יפות וסיוע 
כספי מוגבל בבעיות תקציב מבית . אבל גם אם יש בידם לרפד את דרכם בדולרים , 
ספק אם יעלה בידי המלך חוסיין , אסד , ושאר חברי הקואליציה , לסתום את 
פיותיהם של קנאי האיסלם בליטרת בשר דשנה יותר . במשך יותר מעשור סיפרו אותם 
שליטים לעמם כמה מנוולים המצרים שחתמו על הסכם שלום עם הציונים תמורת החזרת 
סיני . הם הוכיחו באותות ובמופתים כי בתמורה לבצע כסף מידיהם של כופרים , 
זנחו סדאת ומובארק את האחים הפלשתינאים . האם הם יכולים להרשות לעצמם לעשות 
אותו דבר מבלי לקבל אפילו שעל אדמה אחד ? האין המסלול הכפול שאימץ בוש דוחף 
אותם להתרסקות , להפרת האיזון העדין בין פרגמטיזם לקנאות , שלא בטובתה 
של ארה"ב , שלא לטובתה של ישראל ? 
