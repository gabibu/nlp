דוברי מפלגת העבודה אינם מייחסים רצינות להודעתם המציגה את אריאל שרון כמנוע 
של אופנוע קל שהורכב על בולדוזר . הם יודעים כי שר השיכון והבינוי דומה 
דווקא למנוע של טנק המיטיב ומשחית , הכל לפי העניין . אלא שרכב העלייה 
והקליטה מצטייר כבולדוזר או כטנק שנפרסו שרשרותיו ותש כוחו לחצות שטחים בלתי 
עבירים , ושאלת נפח המנוע המותקן בו נדחקה למעמד של סוגיה בעלת חשיבות משנית . 
נכון שהתפטרות שרון מראשות קבינט הקליטה , ושובו הצפוי אור ליום אתמול , 
חשפו ליקויים בכמה פינות אפלות . נכון גם שהתפטרותו של שרון אינה נקייה 
מן החשד של הימלטות בעוד מועד מהאחריות לכישלון הנורא , ושובו לתפקיד מלווה 
באליבי של " אמרתי לכם מראש " . זו תסמונת של העדר מנהיגות , כאשר מצד אחד 
משוועת תעשיית הבנייה לידיים עובדות , ומן הצד האחר נרשם גידול שיא במספר 
המובטלים . אם העולים החדשים טרם הופנו למין " בנה ביתך " קולקטיווי , 
הרי הממשלה אינה יכולה להסתתר מאחורי מה שהפך לתמצית מדיניותו של העומד 
בראשה " מה אני יכול לעשות " ? על יצחק שמיר לצפות בתשדיריו של אלכס אנסקי . 
אך משיכת הכתף של שמיר והעדרותו של יצחק מודעי מדיוני הקבינט ושאר ענייני 
הנוהל והנוהג הם באמת שאלות משנה , מפני שהעיקר אינו נפח המנוע , אלא השרשרת 
שהתפרקה . העיקר הוא שיושב ראש קבינט כשרוני יותר או עצל , אולי גזען ואולי 
חזן , אינם יכולים להתמודד עם הבעיה . שכן הנושא המרכזי במדינת היהודים 
אינו תלוי ברמת המשכל ובכושר הניהול , אלא בגיוס המשאבים במערב . האמצעים 
של פעם שוב אינם עונים על הצרכים . אם מותר לשאול מיזהר סמילנסקי דימוי 
שפירסם ב"פוליטיקה " בעניין אחר העניינים שבמחלוקת בשאלות ניהול וניהוג 
הם כמו שמלת - ילדות שמנסים להלביש על גוף שגדל ובגר . ישראל צריכה 01 מיליארד 
דולר . היא התחייבה שלא לבקשם מארצות הברית עד ספטמבר 1991 . האמריקאים 
לא הבטיחו להיענות . גיימס בייקר אינו חייב ללחוץ , הוא יודע שמודעי ואו 
שרון ואו נסים יתדפקו על דלתו . שכן בלי סכומי עתק כאלה לא יתרחש הנס שהאומה 
הזאת ממתינה לו קצרת רוח זה כמה עשרות שנים ; ובלעדיהם באמת לא כל כך חשוב 
מי יעמוד בראש קבינט הקליטה . לכל מועמד מובטח כישלון קולוסאלי , וכל אחד 
מבין כי מתנה בסכום כזה לא מקבלים מאמריקה בחינם . השלום תמורת שטחים שתובע 
גורג בוש נתפש בממשלת הליכוד כדילמה מדינית חמורה . יצחק שמיר ועמיתיו אחראים 
דיים לתכסס ולתמרן כדי לנסות למנוע קרע עם ארצות הברית . אבל במהותם הפנימית , 
אם יעמידו אותם עם הגב אל הקיר , יעדיפו שטחים בלי שלום מאשר שלום בלי 
שטחים . גם בני בגין . אך לאיטה חודרת לתודעה ההבנה , כי בעיית " השלום 
תמורת שטחים " הולידה את דילמת " העלייה תמורת שטחים " . כאשר ה"לא " 
לבייקר לא יהיה עניין של זקיפות קומה לאומית מול אינטרס כלכלי - מדיני , 
אלא עיקרון ציוני מקודש נגד עיקרון ציוני מקודש תשתנה הברירה . הליכוד 
בכל גלגוליו הבטיח הן את " שלמות המולדת " והן את " קיבוץ הגלויות " , 
וינסה לטעון כי לעולם לא תהיה סתירה ביניהם . אבל מה יעשה כאשר מחסור חמור 
ב01 מיליארד דולר יעמידם זה מול זה ? במובנים מסוימים תוקל הדילמה . בצמרת 
הליכוד מתגבשים לאיטם גורמים המבינים כבר כי השליטה על עם אחר לא תוכל להתקיים 
לאורך ימים , וכמו אוטו פון ביסמארק הם מתחילים ללחוש כי " הטיפשים לומדים 
מניסיונם , החכמים מניסיונם של אחרים " . כדאי להזדרז . לוותר על שכם וגנין 
לטובת הסיוע הכלכלי ? זה לא יעבור בליכוד . אך שלמות המולדת תמורת קיבוץ 
גלויות ? זה יותר מוסרי בעיניהם , וזה אינו עומד בסתירה גמורה לכל השבועות 
המדיניות והנדרים הפוליטיים שהליכוד נושא על גבו מאז ימיו של זאב זבוטינסקי . 
מי שירצה לוותר לא יודה שנכנע ללחץ אמריקאי ; הוא רק יאמר כי שלמות העם 
קודמת לשלמות הארץ , וזה לא ייחשב לכפירה גמורה . ישראל נזקקת למיליארדים , 
ויהדות המערב אינה ממהרת להכניס את ידה לכיס . בלעדי זה גוזרת הממשלה מוות 
על העלייה מברית המועצות . בלי זה היא דנה את היהודים להישאר במעצמת - העל 
המתפרקת , או לחפש את דרכם לארצות אחרות . בלעדי זה מדינת היהודים תיאלץ 
לפרסם את הספר הלבן השלישי שסוגר את שערי הארץ , לראשונה בשפה העברית , 
ודווקא בהוצאת מצודת זאב . איזה לעג לרש . 
