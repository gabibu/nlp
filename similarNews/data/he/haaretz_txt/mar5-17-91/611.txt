סרטי תעודה הם נדירים על בדי הקולנוע בארץ ולא זוכים למשך הקרנה ארוך . 
זה קרה גם ל"רוגר ואני " , סרטו המעניין של מייקל מור , ואני מאיץ בקוראים 
לצפות בסרט בווידאו , הגם שזו חוויה מוזרה . בעיר פלינט , במדינת מישיגן , 
נוסד מפעל גנרל מוטורס . באותה עיר נולד מייקל מור . כל משפחתו הגדולה 
וכמעט כל תושבי העיר עבדו במפעלי החברה עד ליום שבו החליט מנהלה , רוגר 
סמית , לסגור את המפעלים שבפלינט ולהעבירם למקסיקו , שבה שכר העבודה נמוך 
בהרבה . רבבות אנשים מצאו עצמם ללא תעסוקה . השלב הבא היה הידרדרות מהירה 
של העיר ונסיקה דרמטית באחוזי הפשיעה . מייקל מור , היחיד מבין בני משפחתו 
שפנה לעסוקים אחרים התקשורת לסוגיה ניסה לראיין את רוגר סמית ולשמע ממנו 
את דעתו על המתרחש בעיר . הסרט הוא קורות התיעוד המטורף והמרדף העקר בין 
העיתונאי למנכ"ל . הסרט הוא גם מניפולציה אדירה על עובדות יבשות ועל מה 
שניתן לעשות בהן . העריכה מצליבה את האירועים בפלינט פינוי דיירים מובטלים 
שפיגרו בתשלום שכר דירה לעומת רוגר סמית , שמברך במקום אחר את עובדיו במסיבת 
חג המולד . ציטוט קטעים מסיפור דיקנסי מפורסם הוא פריטה על נימים סנסציוניים 
ונבירה בפצעים פתוחים , אך הצופה בסרט לעולם לא ידע אם האירועים התרחשו 
בו - זמנית . מייקל מור , שמצא עצמו לפתע מביים סרט , אינו תוהה על מהות 
המדיום שבו הוא עוסק . הסרט הוא התקפה חזיתית על מדיניותה הכלכלית והאנושית 
( או הלא אנושית ) של חברת ענק . הנושא מזעזע , אך מור ממתיק את הגלולה 
המרה ורוקח סרט קומי מדי . זהו פורטרט מעוות למדי של חברה קפיטליסטית שהפוטנציאל 
המסחרי שלו עצום . הוא נרכש להפצה מסחרית ע"י וורנר , שאף היא חברה קפיטליסטית 
אדירה שהממון הוא נר לרגליה . האם מור הוא איש מוסרי הגון וישר ? האם המטרה 
מקדשת את האמצעים , והקולנוע התיעודי הוא מדיום שאותו ניתן לכופף על פי 
צרכים דמגוגיים ? 
