אם היה אפשר לתרגם הכרה בין - לאומית למטבע קשה , אין ספק שצבי הקר היה 
האדריכל הישראלי ביותר . הבניינים שבנה זכו לחשיפה רחבה למדי בתערוכות ובכתבי 
עת ברחבי העולם , ולא מכבר התפרסמה באחד העיתונים המקצועיים המוכרים ביותר 
כתבה גדולה על עבודתו האחרונה בית הספירלה ברמת גן . לכן מדהים להיווכח 
שכאשר ימלאו לו השנה ששים , לא יוכל האדריכל התל אביבי לזקוף לזכותו יותר 
מקומץ בניינים . מאז ומתמיד התקשה הקר להתברג בקרב הממסד המקצועי בארץ . 
כמה מעמיתיו רואים בו אמן המשחק בצורות גיאומטריות . אישיותו הסוערת והנרגנת 
הרתיעה לקוחות פוטנציאלים , וגם תלונותיהם של דיירי שיכוני הכוורת שבנה 
ברמות לא הוסיפו לדימוי הציבורי . אולם טענות שכאלו הופנו גם כלפי גדולי 
האדריכלים בהיסטוריה . מדוע אם כן נדחק הקר לשוליים ומדוע לא ידע לנצל את 
כשרונותיו לביסוס קריירה מצליחה ? כדי לענות על שאלה זו , צריך לא רק לשוב 
ולבחון את עבודותיו ולנתח את אישיותו , אלא גם לנסות להגדיר במה שונה השקפת 
עולמו מזו המאפיינת את הזרם המרכזי השולט באדריכלות הישראלית מאז הקמת המדינה . 
הקר נולד בקרקוב ב1391 . את ימי המלחמה בילה בסיביר ובאוזבקיסטן , שם התוודע 
לראשונה לאדריכלות המוסלמית ולאסתטיקה המבוססת על צורות גיאומטריות . אחרי 
המלחמה הספיק ללמוד סמסטר אחד באקדמיה לאמנויות יפות של קרקוב , שבה שלטה 
עדיין התפיסה השמרנית המסורתית , ומיד אחר כך עלה לארץ והתחיל ללמוד בטכניון . 
המוסד החיפאי ניסה להקנות לתלמידיו גישה רציונלית ותכליתית , במטרה להכשיר 
אותם להתמודד עם בעיות הבנייה ההמונית . אולם הסטודנט הצעיר בעל הנטיות 
האמנותיות חתר מעבר לכך . למזלו פגש במורה שעתיד היה לעצב את חייו : פרוף 
אלפרד נוימן יליד צכיה , שרכש את השכלתו בווינה ועבד בפאריס ובצפון אפריקה . 
נוימן לימד בטכניון כ01 שנים , אולם נותר תמיד נטע זר וב2691 עזב את הארץ 
והתיישב בקנדה . מורהו של הקר הביא מווינה את בשורת התורה המורפולוגית . 
שורשי תורה זו העוסקת בחקר עולם הצורות נטועים עוד בסוף המאה ה81 , כחלק 
מהאמונה ביכולתה של החשיבה המדעית לגאול את העולם . אולם אף - על - פי שבמאה 
ה02 היא הפכה לאמונה סוחפת בפוטנציאל הטמון במחקרים מדעיים לשיפור התכנון 
האדריכלי , מעולם לא הצליחה תפיסה זו להפוך לזרם המרכזי של האדריכלות המודרנית . 
אין זה מפליא אפוא שנוימן לא הצליח לשכנע את רוב עמיתיו ותלמידיו בבשורה 
זו . הקר היה בין היחידים שנתפסו לרעיונותיו . הקשרים ביניהם התהדקו , 
וב8591 הם פתחו משרד משותף יחד עם אלדר שרון . במשך 01 שנים זכו בכמה עבודות 
שהחשובות ביניהן היו : הפקולטה להנדסת מכונות בטכניון , עיריית בת - ים 
ובית מגורים ברמת גן . בית משותף זה שנקרא על שמו של סם דובינר היה מבוסס 
על עיקרון של תהליך צמיחה והתפתחות אורגנית של תאים , החייבים להשתלב בסביבה 
ושאפשר להוסיף להם עוד ועוד יחידות . הוא זכה מיד להכרה בין - לאומית , 
והקדים את ה"הביטט " שבנה משה ספדי במונטריאול לפי גישה דומה . הקשר לבנייה 
המקומית המתגלה בבית דובינר איננו מקרי . הוא נבנה על - פי תפיסה אורגנית 
המאפיינת גם את הבנייה הכפרית הערבית . ואילו הקישוט הגיאומטרי הצבעוני 
על בית עיריית בת - ים המאזכר עיטורים מזרחיים , נשען על השימוש במדעים 
מדויקים שאפיין הן את גישתם של האדריכלים והן את האסתטיקה המזרחית . כשנוימן 
עזב את הארץ ושרון הצטרף למשרדו של אביו , נותר הקר לבדו ובמשך כל שנות 
השבעים ניסה להמשיך בדרך שהתווה מורהו . שמו היה מוכר היטב באותן שנים לא 
מעט בזכות המלחמה הרעשנית שניהל נגד הנהלת הטכניון . כאשר הוכנסו שינויים 
במבנה התוכניות של הפקולטה למכונות מבלי לבקש את אישור המתכננים , הקר לא 
היסס לצאת באישון לילה ולשבור את 23 החלונות שנבנו שלא בהתאם לתכנון המקורי . 
דמותו האקסטרווגנטית משכה את תשומת לבה של התקשורת , אך לא העמידה תור 
של לקוחות בפתח משרדו . למעשה עסק בשנות השבעים רק בפרויקט מרכזי אחד השיכון 
ברמות . המבנים המוזרים העשויים מיחידות מחומשות הנערמות זו על גבי זו בולטים 
בייחודם גם למרחוק . הקר הצליח לפרוץ את המראה התפל של השיכון הישראלי . 
היה זה ניסיון לחבר בין הבנייה המתועשת לבין עיצוב המושתת על מערך של חללים , 
שהקשרים ביניהם נוצרים בתוקף חוקיות גיאומטרית . הבניינים הנראים ככוורת 
דבורים הצטלמו היטב , אך בעיית החזרתיות החד - גונית של השיכון ההמוני נותרה 
בעינה , התכנון הפנימי לא השתפר וזעקתן של המשפחות הדתיות ששוכנו בדירות 
והתקשו לרהט את החדרים חדי - הזוויות עלתה השמימה . אולם הקר לא נרתע ודבק 
בעיקרון שאדריכלות איננה עיסוק בקומפוזיציות חופשיות , אלא חייבת להיות 
מבוססת על חוקיות פנימית . הוא התמיד בגישתו גם לאורך שנות השמונים כאשר 
האדריכלים התפרקו מכל מחויבות לחוקים ולנורמות שנקבעו בתחילת המאה . גם 
בית הספירלה שבנייתו הושלמה רק לפני שנתיים , המותיר רושם של עבודה אקספרסיוניסטית 
פרועה , הוא למעשה מבנה המושתת על עיקרון גיאומטרי חמור . יותר משנה עמל 
האדריכל כדי למצוא את החוקיות שבבנייה מדורגת של דירות כשכל אחת מהן מהווה 
מדרגה בגוף ספירלי הצומח לאין - סוף . רק אחרי שמצא את הנוסחה הגיאומטרית , 
הירשה הקר לעצמו לזעזע את המבנה ולשבור את החזרתיות . בעיצוב החיצוני של 
המבנה , המבוסס על קולאז של חומרים פראיים וצורות מוזרות , הוא פרק לכאורה 
כל עול . התבוננות מקרוב בגימור " הפראי " בציפויי האבן הפשוטה הבלתי 
מהוקצעת , בשברי המראות המודבקים על טיח לבן או בבלוקים החשופים וציפוי 
של פח גלי מגלה שהקר ניסה להתחבר לאסתטיקה " דלת החומר " של השוליים העירוניים 
הישראליים . לא רק החומרים מעידים על כך , גם דרך הביצוע תורמת למראה הכללי . 
הקר המתגורר בבית דובינר הסמוך יכול היה לבלות מדי יום במקום , ולשנות 
את פרטי הגימור . ואומנם עיצוב החזיתות הפך כאן כמעט לפיסול בחומרי בנייה , 
כשהחלטות רבות מתקבלות תוך כדי עבודה בדרך אינסטינקטיווית המאפיינת גם את 
הבנייה העממית . אפשר להתווכח על איכות " פיסולו " של המבנה : החיבור 
בין גישה מדעית רציונלית לבין הביטוי הרגשי הבוטה נותר מלאכותי במקצת , 
והעיצוב המיוחד לא שיפר את תפקודו של הבניין אולם עדיין זוהי אחת העבודות 
המעניינות והחשובות בתחום האדריכלות בארץ . קשה למצוא אצלנו בניינים שאפשר 
לגלות בהם רובדים סמליים המבטאים את המאבק בין הרגש להיגיון ; את החיפוש 
הקדחתני אחרי זהות מקומית שאיננה מבוססת על חיקוי צורות פשטני ; ואת היכולת 
להתחבר לתחומי אמנות אחרים ( במקרה זה לאמנות הישראלית של שנות הששים ותחילת 
שנות השבעים ) . האדריכל התל אביבי אינו מקרה חריג בנוף המקומי . בבחינת 
עברו מגלים תופעה רחבה יותר , שלמרבה הפלא עד היום לא זכתה להתייחסות כלשהי . 
הקר ושרון לא היו המעריצים היחידים של נוימן . למרות בידודו הצליח הפרופסור 
החיפאי להקים בארץ אסכולה ישראלית , שהיתה מורכבת מקבוצה קטנה אך נבחרת 
של תלמידים כמו אברהם וכמן , מיכאל בורט , ישראל גודוביץ וטוב סטריקובסקי , 
שהמשיכו לפתח את גישתו גם אחרי שעזב לקנדה . שנות הששים היו השנים שבהן 
התפרסמה האדריכלות הישראלית בעולם לא מעט בזכות אותה קבוצה של תלמידים . 
הקשר בין גישתו של נוימן לבין הזרם הסטרוקטורליסטי ששלט באותה תקופה בתרבות 
ראוי לתשומת לב מיוחדת , והוא מסביר בחלקו את ההתעניינות שעוררה בעולם האדריכלות 
הישראלית " המורפולוגית " . שיתוף הפעולה בין אברהם וכמן לבין נועה אשכול 
ביצירת " כתב תנועה " , שהיה אחד האירועים המרתקים בחיי התרבות הישראלית 
של שנות הששים , מעיד על הניסיונות לישם את התפיסה המורפולוגית לתחומים 
אחרים . הקר צמח אפוא מתוך אסכולה מוגדרת , ודומה שרק עתה הוא מתנתק מהשפעתו 
המצמיתה של נוימן . אמנם האחרון הרחיב את אופקי תלמידו והקנה לו חשיבה שיטתית 
אך זו התבססה על תכנון שכלתני קר ולא על הביטוי הרגשי . על אישיותו של הקר 
אפשר ללמוד מציוריו שהציג בכמה תערוכות בארץ . בעזרת המכחול קל לו יותר 
לבטא את ההיבט הרגשי הפורץ את מסגרת הסדר הגיאומטרי , המהווה גם בציוריו 
את נקודת המוצא . 
