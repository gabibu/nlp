חבר נשיאות בית הדין המשמעתי הארצי של לשכת עורכי הדין , ד"ר גרשון אוריון , 
שנעלם לאחר שהתעוררו נגדו חשדות למעשי מרמה , אינו משובץ זה יותר משנה 
בשום הרכב של בית דין זה , בגלל החשדות נגדו ; כך מסרו אמש מקורות בלשכת 
עורכי הדין . המקורות אישרו את הידיעה כי הלשכה שכרה בלשים פרטיים , כדי 
לנסות לאתר את אוריון . הם ציינו כי לפי החוק הקיים , אין כל אפשרות להדיח 
אותו מחברותו בבית הדין כל עוד לא נפתחו נגדו הליכים כלשהם . לפיכך , 
לאחר שנודע כי אוריון הסתבך בחובות כספיים כבדים , נקטה נשיאות בית הדין , 
בראשות עו"ד חיים צדוק , בצעד היחיד האפשרי והשעתה אותו מהשתתפות פעילה 
בשיפוט . ד"ר אוריון היה בעבר אב בית הדין הצבאי בשכם , והוא סגן - אלוף 
במילואים . על - פי החשדות , החתים אנשים רבים , ובהם עורכי דין , על 
ערבויות לקבלת הלוואות , משך מאות אלפי שקלים מסניפי בנקים , ולא החזיר 
אותם . 
