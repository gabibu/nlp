שר הביטחון משה ארנס הזהיר אתמול את המלך חוסיין כי אם לא יצליח להשתלט על 
חדירות מחבלים מגבולו , ישראל תסיק מסקנות . בראיון לגלי צה"ל אמר שר הביטחון : 
" מה שאנחנו רואים זה כישלונות של הגורמים הירדניים למנוע חדירות נגדנו . 
לא שהם לא מנסים , הם מנסים למנוע חדירות דרך הגבול שלהם לשטח ישראל אבל , 
מספר פעמים בחודשים האחרונים הם פשוט לא הצליחו וחוליות או יחידים הצליחו 
לעבור לתוך שטח ישראל וניסו לבצע פיגועים . כולם נכשלו וישראל היתה צריכה 
ללכוד את המחבלים או לחסל אותם " . לדברי ארנס , " זה מצביע על החלשת השליטה 
של המלך חוסיין שם . יכול להיות שהוא יצליח להחזיר לעצמו את השליטה , ואני 
מקווה שהוא יצליח . אם יתברר שהוא איננו מסוגל אז כמובן שנצרך להסיק מזה 
מסקנות " . ארנס נשאל אם הוא מתכוון לנקיטת פעולה צבאית בירדן , והשיב " אין 
זה נבון לדבר היום על מה שיקרה במקרה כזה . אנחנו עדיין מצפים שהמלך יצליח 
להשתלט על הצד שלו בגבול . אנחנו בינתיים תגברנו כוחות בגבול ירדן " . גורמים 
בצה"ל אישרו אתמול כי צה"ל תגבר כוחותיו לאורך הגבול הירדני , וזאת לפי 
ההערכות כי יימשכו ניסיונות גורמים קיצוניים לבצע פיגועים בישראל . הגורמים 
הצבאיים אמרו כי ניתן להבחין במוטיוואציה בקרב הגורמים האסלאמיים לחדור דרך 
ירדן לשטח ישראל ולבצע פיגועי ראווה . הגורמים הצבאיים ציינו כי רוב הפעילות 
החבלנית מירדן נעשית בידי מוסלמים קיצוניים . ישראל עוקבת בדאגה רבה אחר 
התגברות הפונדמנטליזם האסלאמי בירדן , העלול לערער את הביטחון בגבול . 
יחד עם זאת מדגישים גורמים צבאיים כי הם אינם רואים את נפילת המלך חוסיין 
כתוצאה מהתגברות הכוח האסלאמי הקיצוני בארצו . קפידבינגם בטקס חילופי אלוף 
פיקוד המרכז התייחס האלוף היוצא , יצחק מרדכי , לחדירות מירדן והביע אזהרה 
לצבא הירדני . בטקס החילופין מונה דני יתום כאלוף הפיקוד . מרדכי יתמנה 
בימים הקרובים לאלוף פיקוד הצפון במקומו של יוסי פלד . 
