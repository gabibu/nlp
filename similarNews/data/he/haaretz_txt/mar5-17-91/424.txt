" כשפרצה המלחמה כבר היו תושבי הכפר שבו שירתתי ששה ימים בעוצר . הכפר 
הגדול נראה לי כמקבל את העוצר בהבנה . אנשי הגיף הבודד שהשתחל בין הסמטאות 
ראו רק לעתים רחוקות פנים ממהרות מדלת לדלת . בתוך החדרים חיו משפחות יחד 
עם חיות הבית שלהן . כנראה מתוך הסכמה שזו דרכו של עולם . כעבור שלושה ימים 
הוסר העוצר לשעתיים כדי שהמקומיים יוכלו לקנות מזון . הממשל דאג מבעוד יום 
שכמה סוחרים יצטיידו בכמויות מתאימות של מוצרים בסיסיים . קמח , בעיקר . 
במרכז הכפר יש קצב . חמש דקות אחרי תחילת ההפוגה בעוצר הופיעו שתי עזים 
בפתח חנותו , ובמהירות הן נשחטו . עורן הופשט והן הפכו לשקיות חומות בנות 
קילו בערך . הדם נשטף במורד הרחוב והעוצר הוטל שוב . עד שהשתחררנו היו תושבי 
הכפר שלושה שבועות בעוצר . מדי שלושה ימים בערך העוצר הוסר לשעתיים , ובאותן 
שעתיים התברר לנו שבכפר גרים כשבעת אלפים איש , שכל שעות היממה יושבים בבתים 
בפחד . לעתים רחוקות מופיעים זקן או זקנה מחוץ לבית , מתוך ידיעה שבהם החיילים 
רק ינזפו , אך נער או גבר צעיר מיד ייעצרו , יושפלו וייעדרו מבתיהם כמה 
ימים . מדוע יושפלו ? גם החייל טוב הלב נאלץ לכפות את ידיו של העציר , 
לקשור את עיניו , להעלות אותו אל הגיף הצפוף ואחר כך להוריד אותו במפקדה 
מרוחקת , שם הוא ישב כפות ומעוור , עד שיפנו אליו . לילה אחד מצאתי בפינת 
אוהל אחד גבר צעיר יושב ובוכה . שאלתי אותו למה הוא בוכה ( עשיתי את זה 
בטון מרוחק ככל יכולתי ) , והוא השיב שרגליו נרדמו מהישיבה הארוכה והן 
מאוד כואבות לו , אבל הוא חושש לקום , שמא זה לא בסדר . " הטלת העוצר 
הפכה את השמירה בכפר לקלה מאוד , שהרי הכל עכשיו ברור . להם אסור הכל ולנו 
מותר הכל . אנחנו יכולים לעצור כל מי שנראה בחוץ , שהרי אסור לו להיראות 
בחוץ , ואילו הם חייבים לבקש מאתנו רשות בכל פעם שהם צריכים לאכול או לקבור 
את מתיהם . " החיילים כמובן נהנו מהמצב , שהרי החיכוך עם האוכלוסייה העוינת 
ברובה גורם מתח וקשיים . עכשיו הגיפים יכולים לעבור בין הבתים ללא שום הפרעה . 
הם לא קיימים , כאילו הכפר ננטש . אין רואים אותם ואת חייהם . אפשר להתפעל 
מהנוף ומצבע הכסף של עצי הזית ברוח שהתחזקה מאוד , כיוון שסוף - סוף בא 
גשם " . 
