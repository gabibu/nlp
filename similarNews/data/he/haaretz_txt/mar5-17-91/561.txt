מרכז האו"ם ( ע"ר ) . לאחר שנסתיימה המלחמה במפרץ , החל החיפוש אחר מזכיר 
כללי חדש לאו"ם , במקומו של חאוויאר פרז דה קואיאר . מדינות אפריקה דורשות 
כי יורשו יהיה נציג היבשת השחורה . עד כה הועלה רק שמו של מועמד רישמי אחד 
קנת דאדזי מגאנה אך יש שמועות בדבר שני תריסרי מועמדים אחרים . נראה שאין 
עדיין מועמד מועדף , אך מדינות אפריקה הבהירו כי הגיע הזמן למינוי מזכ"ל 
אפריקאי , לאחר שכבר כיהנו שלושה נציגים מאירופה , אחד מאסיה , ואחד מאמריקה 
הלאטינית . פרז דה קואיאר , אזרח פרו , אמר שהוא מסכים למינויו של אפריקאי . 
הוא הודיע כי לא יציג מחדש את מועמדותו , לאחר שישלים בסוף השנה את תקופת 
כהונתו השניה , בת 5 השנים . המזכיר הכללי מתמנה על - ידי מועצת הביטחון , 
אשר בה יש זכות וטו לחמש המעצמות הקבועות . דה קואיאר , שהיה מועמד - פשרה 
לאחר שהסינים הטילו וטו כדי לוודא שקורט ולדהיים מאוסטריה לא ייבחר לתקופת 
כהונה שלישית , זכה להערכה רבה מצד רוב הדיפלומטים . המועמד מגאנה , המכהן 
כמזכ"ל של ועידת האו"ם לסחר ולפיתוח , הוצע רישמית על - ידי ממשלתו . 
