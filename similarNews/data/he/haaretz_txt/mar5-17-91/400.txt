גם לאחר מופעבכורה לא מוצלח במיוחד , נותרה אתי אנקרי ההבטחה הגדולה ביותר 
של הפוף הישראלי . כשרון יצירתי ויכולת ביצוע יש לה , ובשפע , אך היה 
מי שנחפז ומיהר לתרגם את הפוטנציאל הזה למרשרשים , וחבל . כל יהלום גולמי , 
ובאנקרי יש ללא ספק מן האיכויות הללו , צריך לעבור תהליך של ליטוש . היציאה 
למופע בשלב כה מוקדם ועם רפרטואר בן 41 שירים בלבד , היא בבחינת דילוג פזיז 
מעל תהליך הכרחי זה . המסקנות מתקדים " החברים של נטאשה " , מסתבר , לא 
יושמו כלל והצדדים כולם יוצאים מכך נפסדים . לאנקרי קול טוב , זה ידוע , 
אולם מעטים היו הקטעים בהם הצליחה לחלץ מעצמה את העוצמות הרגשיות הזכורות 
לטוב מאלבומה . ברוב המופע היה ממד של קיפאון . נוכחותה כזמרת לא ניכרה 
בחלל האולם . גם ההפקה המוסיקלית של המופע אינה מיטיבה עמה . ב"רואה לך 
בעיניים " האלבום , ישנה עבודת אולפן מבריקה של אלון אולארציק . הניסיון 
של יזהר אשדות , המפיק המוסיקלי של המופע , לערוך שינויים במרקם הצליל 
המוכר , אינו מצליח . קטעים שניתן היה להוסיף להם ממד של כוח נותרו ללא 
שינוי , וקטעים אחרים בהם היה חיוני להשאיר את המינימליזם בו בחר אולארציק 
באלבום , זכו לעיבוי על חשבון צלילי גיטרות מעניינים , צלילי המונד ואלמנטים 
מתוחכמים אחרים . וכך עובדו להם בזה אחר זה " לוליטה " , " רואה לך בעיניים " , 
" אדמה לפני אדמה אחרי " ואחרים . זה נשמע אמנם מדויק ומהוקצע , אך 
לא תואם את מידותיהם של חומרי הגלם . קטעי הקישור סבלו , למרות החן והטבעיות 
הכובשים של אנקרי , מחובבנות יתר . הסטאטיות המאוד לא נלהבת שהפגינו הנגנים , 
למעט המתופף מישל עמר , גרעה אף היא , ככל הנראה , מיכולתה של אנקרי 
ומהמרקם הכולל . מחובבנות זו ייצאו נשכרים כשרונות השנים הבאות של המוסיקה 
הישראלית שייזרקו , אולי , קצת פחות מהר למים הקרים . אנקרי עצמה תפרע 
את השטר , ללא ספק , במופעה הבא . היא מצוידת בכל הכלים לכך . 
