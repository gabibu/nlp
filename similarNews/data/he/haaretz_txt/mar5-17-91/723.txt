קופנהאגן ( מיוחד ל"הארץ " ) . " פראוודה " פרסם אתמול אזהרה למדינות 
הגוש המזרחי , " שלא לנהל פלירט עם נאט"ו " . העיתון כתב כי למדיניותן 
האנטי - סוציאליסטית של הונגריה , פולין וצכיה נודעת השפעה שלילית על החברה 
הסובייטית ויש לה השלכות הרסניות , המעודדות כוחות אנטי - קומוניסטיים בבריה"ם . 
" מדיניות זו מהווה התערבות בענייניה הפנימיים של בריה"ם " , טוען " פראוודה " . 
העיתון מטיף מוסר למדינות הגוש המזרחי , שמיהרו לשכוח את הסיוע שקיבלו 
מבריה"ם , ומזהיר אותן שלא להתיר לכוחות זרים ועוינים לבריה"ם להקים בסיסים 
בקרבת הגבול הסובייטי . " פראוודה " מותח ביקורת גם על " המדיניות הפאסיווית " 
של משרד החוץ הסובייטי , שלא מנע את פרישת מדינות מזרח אירופה מברית וארשה . 
" עמדתה החלשה של בריה"ם עוררה ספקות לגבי מדיניות החוץ הסובייטית " , 
כותב העיתון . בדברי הביקורת הקשים נכלל גינוי עקיף של שר החוץ לשעבר , 
אדוארד שוורדנאדזה , שהיה אחראי על משרד החוץ הסובייטי בשנה שבה התפוררה 
ברית וארשה . את מדינות נאט"ו , וארה"ב בראשן , מזהיר " פראוודה " כי 
לא יהיה טעם בהמשך תהליך השלום באירופה אם כוחות ברית נאט"ו יתקרבו לגבולות 
בריה"ם . המאמר בעיתון מהווה סיכום לדיון בנושא זה , שנערך בוועד המרכזי . 
הוא משקף את דעות האגף השמרני במפלגה . 
