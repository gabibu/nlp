בית המשפט הגבוה לצדק הוציא אתמול צו ביניים , לפיו יפעלו גני הילדים בגילאי 
חובה ששה ימים בשבוע . התקופה בה יחול צו הביניים היא מעתה ובמשך 21 שבועות 
( עד שבועיים לפני סוף שנת הלימודים ) . עוד קבע הצו כי הגננות ( ולא 
ממלאות מקום בשכר ) יעבדו במשך פרק זמן זה בימי ששי . בראש בג"ץ ישב השופט 
מנחם אלון ואיתו השופטים שושנה נתניהו ויעקב מלץ . בפסק הדין נענה בג"ץ לעתירתם 
מלפני כחמישה חודשים , של לימור לבנת , חברת מרכז הליכוד ואם לילדה בגיל 
גן , וועד ההורים המרכזי בירושלים , שיוצג על - ידי שתי אמהות . העותרות 
טענו כי יש להמשיך ולהפעיל את גני החובה ששה ימים בשבוע , חרף העובדה שהסתדרות 
המורים חתמה על הסכם עם הממשלה ולפיו יעברו הגננות משנת הלימודים תשנ"א , 
לשבוע עבודה בן חמישה ימים . בין הסתדרות המורים ומשרד החינוך התקיים עד 
אתמול מו"ם על החזרת ימי הלימוד שאבדו למערכת ( הן על - ידי הגננות והן 
על - ידי המורים ) בתקופת החירום . אנשי המשרד הציעו אתמול לבג"ץ לפתור 
את הסוגייה של פתיחת הגנים בימי ששי , בכך שהגננות יחזירו את הימים שלא 
עבדו בתקופת החירום , בימי ששי , בשנת הלימודים הנוכחית . בג"ץ תמך כבר 
בשבוע שעבר בהצעה זו , אבל נוכח סירוב הסתדרות המורים לקבלה , נתן לה ארכה 
עד אתמול כדי לשקול את הדבר שנית . הסתדרות המורים הודיעה אתמול כי היא מקבלת 
את החלטת בג"ץ . עם זאת היא גינתה בחריפות את משרד החינוך . לטענת ראשי 
הארגון , היו מהלכי משרד החינוך , במסגרת המו"ם על החזרת ימי הלימוד בגנים 
" בלתי אמינים ונגדו הסכמים קודמים " . לכן , הודיעה אתמול הסתדרות המורים 
כי היא פורשת בשלב זה מהמו"ם עם המשרד על החזרת ימי הלימוד על - ידי עובדי 
ההוראה עד שיהיה סיכום בעניין זה בנוגע לכל העובדים במשק . עוד נמסר מהסתדרות 
המורים , כי עובדי ההוראה יחזירו שני ימי לימוד בחופשת הפסח . החלטה זו , 
הודגש בהודעת הסתדרות המורים , התקבלה על דעתה בלבד . בהסתדרות המורים 
הסבירו אתמול כי בניגוד לסיכום לפיו , לא ייכלל החזר ימי הלימוד בגנים עם 
הסוגייה של פתיחת הגנים בימי ששי , הציע המשרד לבג"ץ לקשור בין שני הנושאים . 
לכן , תבעה הסתדרות המורים ממנכ"ל המשרד , זבולון אורלב , להגיש תצהיר 
לבג"ץ , ממנו עולה כי היה סיכום כזה בין הצדדים . אורלב אכן הגיש תצהיר 
ובו נאמר כי הגננות והמורים יחזירו את הימים בהם לא עבדו " בימי החופשה 
שלהם ולא בימי הששי " . הסתדרות המורים טוענת כי בג"ץ התעלם מהתצהיר . היום 
יעלה מזכ"ל הסתדרות המורים , יצחק ולבר , את השגותיו בנוגע לתצהיר ולסיכומים 
בין ארגונו ובין משרד החינוך , שלא כובדו לטענתו . דובר משרד החינוך הגיב 
אתמול על האשמות הסתדרות המורים בציינו כי המשרד פעל לפי מיטב ההכרה והמצפון 
החינוכי . עוד ציין הדובר כי " המשרד לא יתנצח ולא יגיב שהרי בג"ץ אמר 
דברו בבירור " . הדובר הביע תמיהה על התגובה החריפה של הסתדרות המורים באמרו 
כי " לא ברור אם היא באה מחשש ביזוי בג"ץ או מפני שלהסתדרות המורים נוח 
לתקוף את משרד החינוך " . במשרד החינוך ביקשו לציין כי החזר ימי הלימוד שאבדו 
עקב המלחמה הוא הזדמנות מצוינת להשלמת ימי הששי בשנת הלימודים הנוכחית . 
אבל עד שהמורים לא הסכימו להסדר המוצע , ויתר המשרד ואף הצהיר על כך בפני 
בית המשפט . בג"ץ לא קיבל הסדר זה וסבר כפי שסבר משרד החינוך מלכתחילה שטובת 
הילדים קודמת " נאמר בהודעת המשרד . 
