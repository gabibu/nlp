עובד בכיר של המנהל האזרחי בשכם ושלושה מנהלי חשבונות מקומיים נעצרו על - 
ידי משטרת השומרון , כחשודים במעורבות בפרשת שוחד גדולה באגף המסים של המנהל 
האזרחי . החשוד הראשי הוא ערבי ישראלי , תושב אום אל - פחם , שהיה ממונה 
בין השאר על קביעת שומות לנישומים במטה המנהל האזרחי בשכם . הוא חשוד בקבלת 
שוחד מעשרות נישומים וממנהלי חשבונות מקומיים , בהיקף של מאות אלפי שקלים . 
שלושת העצורים האחרים הם מנהלי חשבונות מקומיים , החשודים בשיתוף פעולה 
בביצוע העבירות . המשטרה חושדת כי בשנתיים האחרונות ניצל הפקיד הבכיר את 
מעמדו כממונה על מס ההכנסה בשכם , ונטל שוחד מעשרות נישומים וממנהלי חשבונות 
שייצגו אותם , בתמורה להפחתת השומות . כן חושדת המשטרה כי בחודש שעבר , 
לאחר שנודע לו כי המשטרה חוקרת את הנושא , וכי מנהל חשבונות שהיה קשור 
עמו נעצר , הצית החשוד את ארכיון מס ההכנסה עליו היה מופקד , במטרה לטשטש 
ראיות . המשטרה מסרה כי מדובר בפרשת שוחד סבוכה ומסועפת , וכי בכוונתה לחקור 
עוד עשרות עדים . מפקד משטרת השומרון , נצ"ם משה גולדגרד , אמר אתמול 
כי " מה שנחשף עד כה הוא רק קצה חוט " . בסוף השבוע הוארך מעצרו של העובד 
הבכיר ושלושת החשודים הנוספים בבית משפט השלום בחדרה . 
