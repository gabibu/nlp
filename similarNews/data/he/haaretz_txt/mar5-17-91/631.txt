לרשימת התנאים המוקדמים לקראת שיחות שלום ללא תנאים מוקדמים התוסף באחרונה 
פריט מעניין . בנימין נתניהו ואריאל שרון , במאמרים ובהופעות טלוויזיוניות , 
טוענים יותר ויותר שתהליך השלום במזרח התיכון אינו יכול לצאת לדרכו אלא 
בד בבד עם ואולי רק אחרי תהליך של דמוקרטיזציה במדינות ערב . האם אפשר 
לזרז תהליכי דמוקרטיזציה מבחוץ ? הדמוקרטיות המערביות בדגם האירופי צמחו 
בהדרגה . למשטרים בני זמננו קדמו מאות שנים של התדיינות בין מלכים לפרלמנטים , 
בין פיאודלים לרפובליקאים , בין בעלי זרוע לאבירי שלטון החוק . בו בזמן 
היו באירופה התפתחויות אידיאולוגיות מרכזיות . הפילוסופיה המערבית הגיעה 
לתשובות ייחודיות לשאלות אודות חרותו הטבעית של האדם ויתר זכויותיו . עקרונות 
היסוד של הדמוקרטיה זכות הבחירה האוניוורסלית , הפרדת הרשויות , שלטון 
החוק , זכויות הפרט והקשר ההכרחי שבין סמכות ואחריות כולם נבעו ישירות 
ממצע תרבותי מסוים . אין זה אומר שתהליכי הדמוקרטיה בעולם האירופי היו מחויבי 
המציאות , שהם בלתי הפיכים , או שהדגם הדמוקרטי האירופי הוא האחד והיחיד 
בדרך אל משטר צודק ויציב יותר . מה שמסתמן בבירור הוא שרובן המכריע של 
הדמוקרטיות המודרניות היציבות מתקיימות בתחומי התרבות האירופית , או בשולי 
מעטפת ההשפעות שלה . ניסיונות לייצא את הדמוקרטיה למחוזות תרבות זרים כשלו 
בקביעות , למרות הכוונות הטובות . מדינות אפריקה ואסיה הפוסט - קולוניאליות 
גדושות בדוגמאות , ויוצאות מן הכלל כמו טורקיה , יפאן ותת היבשת ההודית 
רק מחזקות את תקפת הכלל . לענייננו הספציפי , הנחות היסוד של העולם הערבי 
והאיסלמי באשר ליחסים שבין הפרט לקולקטיב אינן עולות בקנה אחד עם האינדיווידואליזם 
המערבי , נשמת אפה של הדמוקרטיה המודרנית . הדמוקרטיה הפרלמנטרית בלבנון 
טבעה בנהרות של דם . המלה " דמוקרטיה " מופיעה אולי תדיר בנאומי מובארק , 
המלך חוסיין , שאזלי בן - גדיד , ערפאת ואחרים . אלא שמה שיש במצרים , 
ירדן , אלגיריה והתנועה הלאומית הפלשתינית הוא במקרה הטוב פלוראליזם פוליטי , 
במה לנאומים טלוויזיוניים . ההחלטות החשובות נופלות בין השליט לחבר יועציו . 
פיקוח של נציגי העם על השלטון אינו בא בחשבון . על דמוקרטיה במובנה המערבי 
קשה לחלום . לצורך הדיון נניח שכל זה בטעות יסודו . נניח שנתניהו , שרון , 
וכמה חברי קונגרס רפובליקאים יצליחו לעקוף את נתק התרבות והמורשת , ולפתח 
נוסחת קסם שתוכיח לערבים שעקרונות הדמוקרטיה המערבית תואמים את מדינות ערב 
והאיסלם כמו כפפה ליד . עדיין נותרת השאלה : האם משטרים דמוקרטיים מקיר 
לקיר במזרח התיכון אכן יקרבו את השלום המיוחל ? גם הפעם נראה שהתשובה שלילית . 
כוחו של בוש וחיוכו של בייקר לא יביאו את השלום בניגוד לרצונם של עמי האזור 
או , ליתר דיוק , של הנהגותיהם . בשלום עם ישראל , כמו בכל מהלך פוליטי , 
יש למנהיג ערבי סיכויים וסיכונים . על קיומם של הסיכויים ומהותם נטוש עתה 
ויכוח ער ומעניין . אבל על הסיכון המרכזי אין עוררין : הרוב מכריע של הציבור 
הרחב במדינות ערב סולד מישראל סלידה היסטורית . זה לא תמיד מוצדק , בדרך 
כלל לא רציונלי , אבל זה עמוק ומחופר . מנהיג ערבי שמוכן להידבר עם ישראל 
נוטל סיכון היכול לעלות לו בקריירה , אם לא בחייו ( ראה מקרה סאדאת ) . 
מנהיג ערבי דמוקרטי כזה שמייחלים אליו שרון ונתניהו , בראש מעייניו יהיה 
להיבחר בבחירות הבאות בארצו . תחושות הבטן של הרחוב עלולות רק להרתיעו מצעד 
לא - פופולרי כהידברות עם ישראל . מכל מקום , הוא יצטרך להציג בפני עמו 
ושאר הערבים קבלות שערכן אינו מוטל בספק אם ירצה להוסיף להחזיק בכיסאו . 
את הקבלות הללו תצטרך ישראל לנפק לו במטבע קשה של ויתורים שיכאבו לה ויסכנו 
אותה . אך שליטים מהדגם המזרח - תיכוני הקיים , דוגמת אסד , פאהד , נסיכי 
הנפט , ואפילו חוסיין , חסן וקדאפי , עשויים למצוא ביתר קלות את הגמישות 
וההעזה הדרושים ליוזמת שלום עם ישראל . במיוחד אם הם מחליטים לחצות את הרוביקון 
שלובי - זרוע באגודה אחת , מסתופפים בצל מטרייה אמריקאית קשיחה של ערובות 
אסטרטגיות ואולי אף אישיות . האם , בניגוד למנהגם , לא חשבו בנימין נתניהו 
ואריאל שרון על הצעותיהם עד הסוף ? האם שניהם , שדעותיהם על הערבים מגובשות 
זה שנים ומנוסחות היטב , לא הבחינו שהם באים אל קבוצה של מדינות שמרניות 
עם הצעה לשינוי כיוון דרמטי , קפיצת קוואנטום פוליטית בלתי - אפשרית מעל 
תהום מסוכנת ? אני מנחש שצדיקים כנתניהו ושרון יודעים שהצעתם להמתין לדמוקרטיזציה 
במדינות ערב אינה נובעת מבורות היסטורית או מחוסר הבנה בפוליטיקה של המזרח 
התיכון . אפשר גם להניח שלא הרצון להגשמת ערכיו של הפוליס היווני בכל אתר 
בגלובוס היא שהניעה אותם . נתניהו ושרון , וכמוהם כל המערכת הפוליטית מהמערך 
ימינה , חרדים מהיוזמות של מחר . במיוחד מדאיגה אותם הנחישות האמריקאית 
והסיכוי שמדינות ערב אכן יבואו אל שולחן הדיונים . בשנים האחרונות החניק 
הליכוד יוזמות שלום , הבליע תוכניות וטירפד מהלכים בהצלחה ניכרת . אך חלק 
גדול מהאי - עשייה הזאת קרה אל מול פני האומה האמריקאית , או לפחות מול 
פני הבית הלבן ומחלקת המדינה . מאגר התירוצים , יודעים שרון ונתניהו , 
מידלדל והולך , ותירוצים יפים לסבר את אוזנם של האמריקאים קשה במיוחד 
להשיג . הדמוקרטיזציה במדינות ערב היא פתרון אלגנטי לנתניהו ושרון . האמריקאים , 
הנוהגים להציג חלק נכבד ממדיניות החוץ שלהם כמאבק בשם הקדמה והחופש , לא 
יוכלו לדחות רעיון כזה בקלות . במערכת המשוואות שלהם צצה תדיר נוסחה הקושרת 
בין ממשלים דמוקרטיים לבין יציבות גיאו - פוליטית . מה טבעי יותר אפוא מדרישתה 
של ישראל בת - דודתו של סם במזרח התיכון לראות קצת דמוקרטיה לפני החתונה ? 
יש לשער שהניסיון שצבר הממשל הרפובליקאי באמריקה הלטינית ובמזרח התיכון יעמוד 
לאנשי מחלקת המדינה , המגלים באחרונה מידה סבירה של זהירות וענווה בבואם 
למזרח התיכון עם תוכניות . נתניהו ושרון יצטרכו כנראה להסתפק ברווח הפוליטי 
המוגבל שעשוי טכסיס ההשהיה החדש שלהם להביא לליכוד בזירה הפוליטית בישראל . 
