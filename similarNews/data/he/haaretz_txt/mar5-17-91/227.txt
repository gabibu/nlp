בינואר , יום אחד לפני תאריך היעד הצפוי לפתיחת המלחמה במפרץ , שלחה 
חברת עמידר מכתב לקבוצה גדולה מדייריה ברחבי הארץ . כעבור ימים מספר , 
שהתארכו עקב המצב הביטחוני , מצאו אלפי אנשים מבוהלים בתיבת הדואר שלהם 
את הטופס הבא מטעם ממשלתם : " גברת , אדון נכבדים . על - פי הנתונים 
שבידינו , הנך מחזיק ( ה ) דירה ציבורית שגודלה חורג משטח הדיור המאושר 
לזכאים בשיכון הציבורי . לנוכח צורכי הדיור הגואים והמאמץ הלאומי הנדרש 
להקטנת מצוקת המגורים , הטילה הממשלה על עמידר לווסת את אמצעי המגורים של 
דייריה " . שלושת הסעיפים המנוסחים בלשון יבשה מציגים לנמענים את שלל האופציות 
העומדות לרשותם : הסכמה לעקור לדירה קטנה יותר , השכרת חלק מדירתם לדיירים 
נוספים , או רכישת הדירה . הסעיף האחרון לבש כבר אופי של איום גלוי : 
" בהתאם להחלטת הממשלה , הננו להודיעך כי אם לא נקבל את תשובתך החיובית 
תוך 12 יום מתאריך מכתבנו זה , או אם לא תממש את הסכמתך תוך 03 יום מיום 
התייחסות עמידר לתשובתך , מודיעה בזאת עמידר , כבר עתה , על ביטול חוזה 
השכירות ודרישתה לפינוי הדירה " . על החתום , הנהלת עמידר . אל המכתב הזה 
אפשר להתייחס ברמות שונות : למשל לנתח את התוכן , או לנקוט גישה בלשנית 
הבוחנת את סגנון פנייתן של הרשויות אל נתיניהן . אפשר גם כמובן לתמוה על 
אטימות לבו של השלטון לעיתוי האכזרי , שבו בחרה עמידר לערער את שארית שלומם 
הנפשי של דייריה , בעיצומם של ימי הטילים . ההסבר שסיפקה עמידר לאחר מעשה , 
כי " בזמן ניסוח המכתב לא ידעו שתפרוץ מלחמה " , מעלה חשד בדבר נתק מסוים 
של עובדיה מן הנעשה בעולם שמסביבם , אשר עקב בנשימה עצורה אחר האולטימטום 
שקבעה ארה"ב לעיראק 51 בינואר . אין פלא , כי אחת ממקבלות המכתב הגדירה 
את תחושתה עם פתיחתו , באמירה הגזורה מעולם הדימויים של המציאות הביטחונית : 
" הרגשתי כאילו נפל לי טיל על הבית " . לכן חשוב לבחון כיצד משפיע המהלך 
שנקטה עמידר , ששמה המלא " החברה הלאומית לשיכון עולים בישראל " , על המרקם 
החברתי העדין של קליטת העלייה , ולאבחן את ההיבטים העדתיים מרחיקי הלכת 
של המהלך הזה . עמידר , כחברה ממשלתית , מייצגת כאן מדיניות של ממשלה 
שבשמה זורעים פילוג בין ותיקים לחדשים , במקום שבו נדרשת אחדות לשם הצלחתה 
של הקליטה ההמונית . כדאי גם להדגיש כי אין עוררין על מצוקת הדיור האובייקטיווית , 
ואולי גם על צדקת טענתה של עמידר מן הבחינה המשפטית , ושהיא אכן מחפשת 
פתרונות דחוקים לבעיה גדולה . דווקא מסיבה זו , רצוי לבדוק לאיזו אוכלוסיית 
יעד בדיוק כיוונה עמידר את פנייתה הבהולה . הנמענים של 000 , 6 המכתבים 
הם ברובם קשישים המתגוררים בדירות עמידר 5203 שנה . העולים החדשים , ברובם 
מבני עדות המזרח , היו עם כניסתם לדירות בעלי משפחות שהלכו וגדלו עם השנים . 
דיירים אלה זקנו ב03 השנים האחרונות , גידלו את ילדיהם שנישאו ועזבו , 
והם נותרו בודדים בדירותיהם . בכך , למעשה , הפרו את חוזה השכירות עם 
עמידר , משום שהם תופסים עתה כבודדים שטח דיור המיועד למשפחות גדולות יותר . 
וצריך לזכור כי השנים שחלפו לא בהכרח היטיבו עמם , ועדיין מדובר באוכלוסיית 
מצוקה ועוני . מכל המרכיבים הללו , הכירה חברת עמידר רק בטעותה הסגנונית . 
מה עוד , שמאות מכתבים שעוכבו בדואר מפאת המצב , שיבשו ממילא את לוח 
הזמנים הספרטני שגזרה במכתבה הראשון . מצב החרדה והמתח בציבור לא היווה 
סיבה מספקת לדחיית הטיפול . ב4 שלחה חברת עמידר מכתב שני . את הסגנון הבוטה 
של המכתב הראשון , החליף עתה סגנון מתחנף , כאילו יעץ מישהו למחבר להמיר 
את התוקפנות בגישה מתחסדת , הבאה להקנות לדיירים המבוהלים תחושה של שיתוף 
במאמץ הלאומי לקליטת העלייה . את הפנייה האנונימית , החליפו עתה המלים 
" דייר יקר " , שאמורות ליצור זיקה אישית . על המכתב החדש חתם אישית יו"ר 
מועצת המנהלים של עמידר , אורי שני . " אני פונה אליך , כדייר ותיק , 
שוודאי כבר חווה בעבר הרחוק את תחושת החיים ללא קורת גג . . . לאור 
גלי העלייה הברוכים הפוקדים אותנו , גברה מאוד מצוקת הדיור בארצנו . . 
. ובבדיקה שערכנו התברר לנו , שהזכאות שהיתה לך לדירה שבה אתה מתגורר 
שוב אינה קיימת . דיירי עמידר יקרים לנו מאוד , ובמשך השנים שבהן סייענו 
וטיפלנו בבעיות שונות התפתחו יחסי גומלין ברוכים וחשובים . לפיכך , למרות 
העדר הזכאות , מוצעות לך ארבע חלופות שמתוכן תוכל לבחור בזו הנוחה והנראית 
לך ביותר . 1 . רכישת הדירה בתנאים נוחים . 2 . השכרת משנה לעולים באמצעות 
עמידר , כאשר שכר הדירה יועבר אליך במלואו . 3 . מעבר לדירה מתאימה המגיעה 
לך . 4 . במידה שתבקש להישאר בדירתך , נאפשר לך זאת בשכר דירה ריאלי המתאים 
לגודל הדירה " . למכתב מצורף ספח : תחת הכותרת " השתתפות במאמץ הלאומי להקלת 
מצוקת הדיור " , נדרשים כ000 , 6 בודדים וקשישים לסמן בעיגול את החלופה הרצויה , 
תוך 03 יום . אופיו הרך של המכתב השני , כמו גם גיוסה למאמץ הלאומי לקליטת 
העלייה , לא הרשימו במיוחד את אליס בן שטרית ( 06 ) , דיירת שכונת קרית 
מנחם בירושלים , שכונת שיקום גדולה , עדיין שכונת מצוקה . השבוע פגשתי 
אותה בדירתה המבוקשת 16 מ"ר שחולקו לשלושה חדרים קטנים . בן שטרית מסרבת 
בתוקף להתגייס למאמץ הלאומי . לפני 52 שנה נכנסה לדירה הזאת , כשהיא כבר 
אם לששה ילדים . את תחילת דרכה בישראל , שאליה הגיעה ממרוקו , עשתה באוהלים 
בפרדס חנה כששועלים תועים מסירים את השמיכות מעל גופם בלילה , והם נחשפים 
לגשם ולרוח . צריפי האלומיניום שאליהם עקרו במעברת תלפיות בירושלים היו 
כבר שיפור מסוים בתנאי החיים . הגידול במשפחה עשה אותה זכאית לדיור ציבורי 
של עמידר , וכך הגיעה לדירתה בקרית מנחם . 16 המ"ר של היום איכלסו במשך 
שנים ארוכות שמונה נפשות בצפיפות גדולה : שלושה ילדים במיטה אחת . לפני 
42 שנה נפרדה מבעלה , והמשיכה לגדל את ילדיה לבד . עם הזמן גם חלתה במחלת 
לב , והיום היא מתקיימת מקצבת נכות של % 06 מן הביטוח הלאומי . לפני כשלושה 
שבועות , בעודה שרויה ממילא במצב של חרדה , הגיע המכתב . " קיבלתי סחרחורת " , 
מתארת בן שטרית את תחושתה . " קיבלתי דפיקות לב , כאילו שאני הולכת ליפול . 
לא ישנתי שבוע . בחיים לא היה לי לחץ דם גבוה , ועכשיו יש לי . זה בית 
שלי , לא אתן אותו לאף אחד " . אחר כך נרגעה מעט , ואחת לאחת בחנה את האופציות 
שמציעה עמידר לדייריה . כסף לרכישת הדירה אין לה . לממן שכר דירה ריאלי , 
המגיע הכיום לכ053 דולר אין לה . עבור אליס המעבר לדירה קטנה , בת חדר , 
לא רק שמהווה עקירה , אלא גם אינו מעשי . מאחורי תפיסתה המתמטית של עמידר 
את הבודדים שנותרו בדירות גדולות מדי , עומדים סיפורים אנושיים , אך גם 
הווי חיים של עדה שלא נלקח בחשבון . אליס היא אמנם מקרה פרטי , אך לא יוצא 
דופן . במקרה שלה , מוגדרת בן שטרית אמנם כבודדה שאינה מצדיקה את ממדי 
דירתה . בפועל , שונים פני הדברים . עד עתה חי עמה צעיר בניה , נרקומן 
המנסה להיגמל , שאותו החזיקה צמוד אליה על מנת למנוע את הידרדרותו . בן 
אחר הולך ונכנס שנים בין בתי הסוהר . בחופשות הוא מגיע לביתה . בת אחת 
עומדת לפני גירושין , וסביר להניח שבעתיד הקרוב תשוב אל בית אמה , עם שלושת 
ילדיה . הבית הזה הוא גם העוגן המחזיק את המשפחה . בו חוגגים יחד את החגים , 
עם 21 הנכדים ; אליו מגיעים בעת צרה . לא צריך להיות סוציולוג דגול על 
מנת להבין כי הסרתו של העוגן תהווה פגיעה במרקם החיים של המשפחה , ושבלתי 
אפשרי להכניס לתוכה עולים מרוסיה , אלא לצורך יצירתה של סדרת טלוויזיה קומית . 
בחיים , זה פשוט לא יעבוד . " אולי אני אתאם אתם את הביקורים של הילדים 
אצלי " ? תוהה בן שטרית . במובנים אחרים , דווקא השתלבה בן שטרית יפה בקליטת 
העלייה מרוסיה . מן הגזרה הצרה של ביתה ושכונתה , הביטה במבט אוהד על 
003 משפחות העולים שהגיעו לכאן בשנה האחרונה . אמרה לעצמה , למה לא , 
גם הם יהודים , יש להם השכלה , שיבואו . פה ושם , היתה עוזרת גם לשכנה 
הרוסייה בדירה שלמעלה ; ולעולה רוסי אחר מדיירי השיכון סידרה אפילו עבודה 
בניקוי חדרי המדרגות . שירוויח , אמרה , והיתה מוציאה לו דליי מים , 
ומלמדת אותו איך לנקות , שלא יבואו אליו בתלונות . כל זאת , עד למכתב 
מעמידר . מאז קיבלה את המכתב , חל מהפך אידיאולוגי אצל אליס בן שטרית . 
" רוצים להוציא אותי מהבית , בשביל לתת אותו לעולים " . היא נמלאה כעס 
ושנאה לרוסים . ממאגר הזיכרון האישי נשלפה שוב המרירות " למה לנו לא נתנו 
כלום , ולהם נותנים הכל " , ו"מי השתתף במאמץ הלאומי לקלוט אותי " . ולפתע 
היא מבחינה רק בזבל שמפזרת השכנה הרוסייה מלמעלה , ועושה מזה עניין שלם ; 
פתאם צרה עינה בחבילות הנערמות לפתחה של השכנה , ומי יודע איזה שפע הן 
מביאות . " עכשיו " , אומרת אליס , " אני מסתכלת על הרוסייה כמו על 
ערבייה , אני לא יכולה לסבול אותם עכשיו " . ברמה האישית , כמו רבים אחרים , 
מתכוונת אליס להתעלם מפנייתה של עמידר . ברמה הציבורית , אין היא אולי 
מומחית לסוציולוגיה של הקליטה , אבל חושים בריאים יש לה . היא גם אינה 
בודדה בתחושה השלילית כלפי הרוסים שעורר המכתב . 092 דיירים בשכונתה קיבלו 
מכתב זהה , והם מרגישים כמוה . לכולם יש בנים , שכנים , השותפים לכעס 
שהפכו במחי שליפה אחת של הממסד לגורם עוין לעלייה . פוגשים זה את זה בשכונה 
ואומרים , תראה מה עושים לנו בגלל הרוסים . " זה יהיה רע לרוסים " , אומרת 
אליס . " נסתכל עליהם בעין רעה , שבגללם לוקחים לנו את הבתים שלנו " . 
בתגובה למכתב הפסיקה כבר לעזור לשוטף המדרגות הרוסי . וכמי שעשתה את רוב 
שנותיה בישראל של תנועות מחאה , היא מדברת כבר על הפגנות נגד הרוסים . 
כולם מדברים כמוה : מתכננים ללכת למתנ"ס ולהפריע לרוסים בפעילות , מקללים 
אותם בשקט באוטובוס השכונתי . הצעירים בשכונה מוטרדים . הקשישים , הם 
אומרים , היו יעד ראשון של עמידר אנחנו הבאים בתור . לפני חודשיים , 
עוד דיברו על העולים המסכנים שברחו מרוסיה , וצריך לעזור להם ; " עכשיו , 
קילקלו את הכל " . מאז שיגורו של המכתב האחרון , לא נקטה עמידר צעדים נוספים . 
מן המשרד נמסר , כי יש כוונה לקיים פגישות אישיות עם הנמענים , להסביר 
להם את יתרונותיהן של החלופות המוצעות . יש להניח , שהרבה לא ייצא מכל 
המהלך הזה . המועצה למען הזקן בירושלים נזעקה לנוכח הפגיעה בקשישים ; הכנסת 
כבר נדרשה לנושא ; וקשה לדמיין טרנספר בכוח של קשישים ובודדים בניגוד לרצונם . 
כל מה שישקע לאורך ימים הוא הפגיעה בתשתית החברתית לקליטה . 
