אם מלחמת המפרץ מאיימת לגמד , אם לא להכחיד כליל , חלילה , את השמאל הישראלי , 
הרי שבמערב זיכתה המלחמה הזאת את השמאל המדוכא בהזדמנות פז לא - צפויה , 
שהיא בבחינת נס , להתאושש , לזקוף קומה , כמעט לפרוח מחדש . מן המפורסמות 
הוא שהשנים האחרונות פגעו פגיעת - מחץ בשמאל לגוניו , עד שנדמה היה ששקיעתו , 
המסתמנת מאז שלהי שנות הששים , כמו הושלמה עם אירועי שנת המהפכים במזרח - 
אירופה . בעיתון צרפתי אחד ראיתי בשעתו כותרת של מאמר בצורת מצבת - קבר , 
ועליה כתובת האומרת : " השמאל 98719891 " . נכון שמיתה בגיל 002 היא מיתה 
בשיבה טובה , אפילו בשביל אידיאולוגיה או מגמה רעיונית - פוליטית , אך 
לא בקלות השלימו נושאי ארונה של המתה והנקברת עם המוות הזה שלאחר חיים גדושים , 
אולי אפילו גדושים מדי . רובם קברו עם גופתה של האידיאולוגיה הרבה מעצמם , 
מנעוריהם , מיצירתם , ולא ייפלא שחלקם מיאנו זמן רב להינחם ; והיו כאלה , 
וביניהם אף ישראלים ידועים , שטרחו הרבה להוכיח במאמרים מלומדים פחות או - 
יותר שההודעה על מות הסוציאליזם מופרזת : היו דיאלקטיקאים שהעלו לשם כך 
פרדוקסים חצי - חדשים כגון " סוציאליזם דמוקרטי " וכיו"ב . רק מי שלא 
ידע את מכאובות הפרידה מאהבה ישנה ילעג להם . כך או כך ברור היה , אפילו 
להם , שזה היה הקרב האחרון . בא סדאם חוסיין וכבש את כוויית . אז מה ? 
מה זה בעצם נוגע לשמאל ? אפילו שמאלנים מערבים מובהקים הביעו כבר מזמן 
חשד ביחס לשמאלנות של חוסיין , ואפילו הוא מאנשי הבעת , תנועה אידיאולוגית 
שנגיד עליה מה שנגיד , בכל מקרה נצטרך לקבוע שהיתה תמיד מן מפלגות הנאמנות 
ביותר למורשת הסוציאליזם . בכל זאת סדאם חוסיין לא מצא חן בעיני " השמאלנים 
הדמוקרטים " , ילדי השעשועים של העולם המערבי בגלגולם האחרון , המכווץ בינתיים , 
אך ההולך ומתפרש ומכביר כוחו עם גבור ההתנגדות למלחמה , התנגדות שסיבותיה 
מגוונות , בארה"ב ובאירופה . כך או כך , כיבוש כוויית כשלעצמו לא יכול 
היה לשפר את סיכויי התחייה של השמאל . אולי אפילו להיפך : במקומות מסוימים 
( בארץ , למשל ) כיבוש כוויית כשלעצמו אף שבעצם אפשר להציגו כצעד אמיץ 
של הפקעת עושר גנוב מפיאודל משרת - הקפיטליזם והחזרתו לידי המוני העם לא 
נראה על פניו כהישג שדי בו להחיות את האידיאולוגיה המהפכנית . אבל אחר כך 
בא גורג בוש וקרא תיגר על סדאם חוסיין , ומקץ היסוסים של חודשים אחדים אף 
יצא למלחמה על שליט עיראק , במטרה מוצהרת להחזיר את השטח הכבוש לבעליו הפאודלים . 
כבר בשלבים המוקדמים הטרום - מלחמתיים של קריאת - התיגר הזאת זקפו שמאלני 
העולם המערבי אוזן קשבת : אכן , היו כאן כמה יסודות מעוררי - תקווה . 
בעצם יסוד אחד שאין בלעדיו קריאת התיגר של ארה"ב על שליט בן העולם השלישי . 
ארה"ב היא מעצמה אימפריאליסטית , ואין היא יוצאת אלא למלחמות אימפריאליסטיות . 
בשלב זה כבר היה ברור איך נערכים מחדש המחנות הישנים , של מי המלחמה הזאת . 
האנטי - אמריקאניזם , אותו יסוד - מוסד של השמאלנות המערבית , מצא בקעה 
להתגדר בה . עם פרוץ המלחמה הופיעו בזירה הדואליסטית הישנה כל שורדי שנות 
הששים , גיבורי המחאה של מלחמת וייטנאם , גיבורי המצעדים של הסי - אן - 
די ( התנועה לפירוק נשק גרעיני חד - צדדי ) , שאפשר היה לחשוב כי הם לוקחים 
פסק - זמן לצורך חשבון נפש פוסט - סוציאליסטי . לא , לא הם . הרולד פינטר , 
אנטי - אמריקאי בריטי מקצועי שדעתו על ארה"ב קרובה לדעתו של חומייני המנוח , 
יכול היה לשוב ולפרסם את ההתקפה החוזרת - ונשנית שלו על השטן הגדול : " מה 
שעושה ארה"ב במפרץ הריהו פשוט בתכלית הפשטות . היא קובעת את מה שנראה בעיניה 
כיעודה הרוחני , לאמור : " אני אלוהים . אנא פנו דרך , טינופות " . 
( ה"אובזרוור " , 2 . 3 ) . הסרקאזם של המחזאי הנודע אינו משאיר מקום 
לספק , שבעיניו אין סדאם חוסיין ראוי כל עיקר לתואר " טינופת " שהוא שם 
כביכול בפי ארה"ב , המעצמה הכוחנית הפונה לשליט עיראק בדרישות חצופות . 
ואף שאין הוא מרחיק לכת לזיכויו המלא של סדאם מכל אשמה , הוא מקדיש את 
עיקר טיעונו לניגוח ארה"ב וה"סטנדרדים הכפולים " שלה . מוטיב זה חוזר בכל 
ההתקפות השמאלניות על המלחמה האמריקאית כנגד עיראק , זו המלחמה שהעיתונאי 
השמאלני הבריטי פול פוט תיארה כבר , בכותבו ב"לונדון רוויו אוף בוקס " 
( הבמה המרכזית כיום של השמאל האינטלקטואלי בבריטניה ) , כ"גסה ביותר , 
וככל הנראה המזוהמת ביותר , מכל המלחמות האימפריאליסטיות המודרניות " . 
נועם חומסקי , האנטי - אמריקאי שבכל האנטי - אמריקאים של השמאל , הגיע 
לבריטניה ( ומארה"ב דווקא ) כמו לצורך גיוס מחודש של כוחות המחאה שמכבר 
הימים . בעיתון " גארדיאן " , מעוז הלייבור , שמנהיגיו תומכים אמנם במלחמה , 
אך מספר המסתייגים הגלויים מן התמיכה הזאת הוא רב למדי , הוא פירסם למחרת 
בואו מאמר בשם " על המישור המוסרי הנמוך ביותר " . מי שחשב שחומסקי עומד 
להוכיח בתזות מלומדות שסדאם חוסיין הוא העומד על המישור המוסרי הנמוך ביותר 
אינו מכיר את עידון הגותו הפוליטית של הבלשן הנודע , איש שנות הששים המובהק . 
לטענתו , ארצות - הברית היא הניצבת בתחתית המוסרית , שאליה הידרדרה עם 
צאתה למלחמת המפרץ . כל כך למה ? לפתחה רובץ חטא ה"סטנדרדים הכפולים " 
שלעומתו מלבינים חטאיו של סדאם חוסיין . למה יוצאת ארה"ב למלחמה על עיראק 
על יסוד החלטת מועצת הביטחון , בעוד שהיא היתה נכונה להתעלם בעבר מהחלטות 
אותה המועצה כאשר אלה נגעו לכיבוש טימור המזרחית על ידי אינדונזיה , והחזקתה 
של ישראל בשטחים הכבושים ? חומסקי , המוכן ככל הנראה להתיר את ההגנה על 
כוויית לצדיקים גמורים בלבד , אינו מסתפק בדוגמאות אלו ומכביר עוד , במאמר 
זה , ובהופעה בת חצי שעה בוויכוח טלוויזיוני , שבה הוא מאזכר את החלטות 
האו"ם שארה"ב בחרה להתעלם מהן , בעודנה חשה להצלת כוויית כביכול . כביכול , 
שהרי ברור לכל ותיקי המחאה האנטי - אמריקאית הללו שהמלחמה האמיתית היא לאו 
דוקא על כוויית למי אכפת מכוויית ? אלא זאת מלחמה על מקורות הנפט , ולכך 
הכוונה ב"מלחמה אימפריאליסטית מטונפת " . בנקודה זו יכול היה להגיח מחדש 
המארקסיזם שכמעט כבר נגנז . אמני הדיאלקטיקה המטריאליסטית יכולים היו לשוב 
ולשלוף את הסיף המחליד שלהם . הנפט הוא כידוע החומר הנקלה ביותר שהמציא 
הקפיטליזם המתקדם לצורכי דיכוי העמלים . להילחם למענו משמע להילחם את המלחמה 
המזוהמת ביותר , אולי מזוהמת יותר ממלחמת וייטנאם שממנה נעדר גורם הנפט . 
מעלי הטענה שהמלחמה היא כלכלית וכל תכליתה הבטחת מחירו הזול של הנפט מתעלמים 
אמנם מכך שגם סדאם חוסיין כבש את כוויית " למען הנפט " . אך הרי לו מותר 
כי הוא מין פרא - אדם שובב , אותנטי שכזה , ומה היא תשוקתו שלו לנפט לעומת 
תשוקתה של ארה"ב . " אין מסקנה סבירה אחרת מלבד זאת שמלחמת המפרץ היא מלחמה 
למען הנפט , מלחמה שתכליתה לשמור על האסטרטגיה המרכזית זה מחצית המאה של 
מדיניות החוץ הבריטית והאמריקאית באזור זה אסטרטגיה שנועדה להבטיח שעמי 
ערב לא יזכו לפקח על הנפט המיוצר בארצותיהם . למען מטרה זו ( כפי שהתברר 
עם פרסום מסמכי - הממשלה הנוגעים בדבר ) הציעה בריטניה סיוע צבאי לכוויית 
בשנת 1691 , להגן עליה מפני פלישה עיראקית " , כך כותב פול פוט במאמרו " ביי , 
ביי בגדד " ( ציטטה של כותרת עיתון ערב לונדוני התומך במלחמת המפרץ ) 
שהתפרסם ב7 בפברואר ב"לונדון רוויו אוף בוקס " . יש היבט מעניין לטיעון החוזר 
הזה שלפיו הנחתה תאוות הנפט הקפיטליסטית בלבד את היוצאים למלחמה כנגד עיראק : 
ביסודה נמצא אותו בוז רומנטי - אוטופיסטי למניעים כלכליים שעשה את השמאלנות 
האמריקאית של שנות הששים לתופעה מגוחכת כל כך , תופעה של ילדי - שמנת מפונקים 
הבזים לכסף , מתוך ידיעה שיהיה תמיד מי שישלם את החשבון שלהם . וכי מלחמה 
למען עתיד כלכלי אינה יכולה להיות מלחמה צודקת ? אכן , גם הפן המפונק - 
הטרקליני של השמאלנות אינו נעדר מתחייתה העכשווית . ומבלי להיות ההיבט המרכזי 
בהתנגדות המאסיווית ביותר למלחמת המפרץ ההתנגדות הגרמנית הוא ניכר כמדומה 
גם בה . ניבט משלטי המפגינים הגרמניים הקוראים " די למלחמת הנפט " ! ועולה 
מפיות המרואיינים ברחובות ברלין ופרנקפורט המדברים על הנפט בסלידה כזאת , 
כאילו לא לנוזל זה חבה ארצם , בין השאר , את עוצמתה הנוכחית . אף שהטיעון 
המייחס לארה"ב מניע אחד בלבד במלחמתה , קרי : הכלכלי - אימפריאליסטי , 
מייצג חשיבה פשטנית בכלל ומארקסיזם פרימיטיווי בפרט , אין להתעלם גם ממידת 
הסבירות שבו . אכן ישנו במניעיה של הקואליציה בראשות ארה"ב מרכיב שאפשר 
לכנותו " אימפריאליסטי " . להתעלם ממנו משמע להיכנע לתביעות לשון הצביעות 
השמאלנית שגזרה לשלילה גמורה את משמעותו של מושג האימפריאליזם . פרשנות חדשה , 
אובייקטיווית וביקורתית כאחד של המושג הנדון - לשלילה הזה היא הבעיה העומדת 
עתה , לדעתי , בפני ההגות הפוליטית לא זו הצבועה - אוטופיסטית מן הסוג 
שמנחה את השמאל הישן , החדש והישן - חדש ( כלומר , זה המתגלה עתה , צח 
ואדום כביום היוולדו , עם הפולמוס על מלחמת המפרץ ) , אלא זו המבקשת להסביר 
ולהנחות את הפוליטיקה בעולם הממש , המתחשבת בכל התנאים , הכלכליים והסוציו - 
פוליטיים , התרבותיים והאנתרופולוגיים של מערך הכוחות בעולם של היום . 
