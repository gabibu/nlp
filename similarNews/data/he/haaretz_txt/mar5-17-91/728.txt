כעשרת אלפים טונות של אפר מעורב בחול הוצאו ללא היתר משטח תחנת הכוח של חברת 
החשמל בחדרה . בתזכיר ששיגר מנהל איגוד ערים לאיכות הסביבה , יחיאל לקרץ , 
אל יו"ר המועצה הארצית לתכנון ולבנייה , דב קהת , נאמר כי במהלך פברואר 
הוצאה כמות זו מאתר התחנה כדי לשמש כתשתית לבנייה באתר חירום למגורים באור - 
עקיבא . אחוז האפר בחול נבדק ונמצא גבוה . החומר הוצא מן התחנה על - ידי 
קבלן , שלפי החוזה היה צריך לקחת חול נקי שנערם בעקבות עבודות התשתית להקמת 
התחנה החדשה באתר . האפר והחול שהוצאו נמכרו לקבלן אחר , הבונה את התשתית 
באור - עקיבא . מנהל איגוד ערים מטעים כי בסוף ינואר התריע האיגוד לראשונה 
בפני חברת החשמל על הוצאת אפר וחול לא מופרדים . סוכם שהחברה לא תאפשר את 
הישנות המקרה וכי אפר , ובכלל זה גם אפר מעורב בחול , יסולק רק לים על - 
פי ההיתר הקיים לחברת החשמל . חרף זאת אותרה שבועיים מאוחר יותר הוצאה נוספת 
של חומר . " אנו רואים אירוע זה בחומרה רבה . על - פי כל הרשויות , האפר 
עדיין מוגדר כחומר בעל סיכון סביבתי גבוה , בעיקר למי תהום . יתרה מזאת : 
קילומטרים ספורים משם נמצא אזור ההחדרה של מפעלי מנשה . בכל הסביבה יש 
מספר רב של קידוחי מי שתייה " . לקרץ הוסיף : " קיים אבסורד בכך שמאותו 
אזור פונתה לפני כחודשיים כמות של כאלפיים מ"ק חול מזוהם בדלק כבד לאתר סילוק 
פסולת באשדוד , כדי למנוע זיהום מי תהום . כעת זוהמו כחמישה דונם באפר " . 
איגוד ערים תובע לבצע עבודות לכיסוי כל השטח שבו פוזר החומר באספלט . דובר 
חברת החשמל , אברי רביב , הגיב : " מדובר בתקלה בפיקוח על הקבלן המבצע , 
והחברה מצטערת על כך . עם זאת אין להגזים בסכנה למי התהום . החברה נמצאת 
בשלבים מתקדמים של מחקר מקיף על איכות מי התהום מתחת למאגר האפר בחדרה , 
ומסתבר כי המים הם באיכות שתייה . החברה תסיק את כל המסקנות למניעת הישנות 
מקרים דומים " . 
