רופאי בתי החולים יקיימו ביום ראשון הקרוב שביתת אזהרה בת 42 שעות , במחאה 
על הכוונה לקצץ בשכרם עקב פסיקת בית המשפט העליון , שלשום . כך החליטה 
אתמול מזכירות ההסתדרות הרפואית . ביטול השביתה מותנה בהודעת משרד האוצר , 
כי הוא מקבל את עמדת שר הבריאות , אהוד אולמרט , בפתיחה צפויה של מו"ם 
על הסכמי השכר . השר אולמרט נתן התחייבות בידי הרופאים לפעול למימוש עמדתו , 
הטוענת כי המו"ם על הסכמי שכר בעתיד חייב לצאת מנקודת המוצא של סך ההשתכרות 
הכוללית בעת שקויים מו"ם , באופן בלתי תלוי בהליכים המשפטיים . מזכירות 
ההסתדרות הרפואית תיפגש עם שר הבריאות מחר , כדי להעמידו על חומרת המצב 
ולתבוע ממנו לממש את ההתחייבות . נוכח פסיקת בית הדין הפסיקו שלשום רופאי 
בתי החולים של קופת חולים את עבודתם במשמרת שנייה , כולל צינתורים וניתוחי 
לב . מהיום יפסיקו גם רופאי המדינה את העבודה במשמרת שנייה בבתי החולים 
הממשלתיים . צעד זה יביא לביטול אלפי ניתוחים אלקטיוויים וביקורי חולים 
במרפאות , והפסקת הפעולות האבחוניות במרפאות החוץ . הממונה על השכר באוצר , 
שלום גרנית , ייפגש היום עם נציגי הרופאים לדיון . גרנית אמר , כי יש 
כוונה לפתוח במו"ם עם הרופאים על מבנה שכר חדש . העיצומים נתנו אותותיהם 
כבר אתמול . הוריה של און ורמן בת ה4 , יהודית ומיכאל , פתחו בשביתת רעב 
בבית החולים " בילינסון " , לאחר שהודיעו להם כי יש צורך לדחות את ניתוח 
הלב של בתם בשל העיצומים בפעם הששית . הילדה אמורה לעבור ניתוח שני לתיקון 
מום מולד , הכולל החלפת שסתום . הנושא הובא לידיעת מנהל מחלקת ניתוחי לב 
בבית החולים , פרוף ברנרדו וידנה , שירד אל ההורים והבטיח כי הניתוח יבוצע 
היום . 
