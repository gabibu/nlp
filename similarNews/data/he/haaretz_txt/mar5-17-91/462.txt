העמדתם לדין של ערבים , אזרחי מדינת ישראל , בעוון ביצוע עבירות שיש בהן 
אלמנטים של בגידה , איננה תופעה חדשה . למרות זאת צריך לצפות שיותר ויותר 
ערבים ישראלים יצטרפו , בדרך זו או אחרת , למאבק להקמת ישות ערבית עצמאית 
ממערב לירדן . מדינת ישראל היא מדינתו של העם היהודי . חברי מועצת העם , 
שהיתה מורכבת מנציגי היישוב העברי והתנועה הציונית , קבעו זאת במפורש בהכרזה 
על הקמתה . שערי העלייה נפתחו רק בפני יהודים . לבני העם הערבי ניתנה 
רק אופציה אחת לשמור על השלום ולהשתתף בבניין המדינה על יסוד אזרחות מלאה 
ושווה ועל יסוד נציגות מתאימה בכל מוסדותיה . לאחר שהסתיימה המלחמה שנכפתה 
על תושביה היהודים של המדינה שאך זה הוקמה , הפכו מאות אלפי ערבים לאזרחיה . 
איש לא שאל אותם מה יחסם לכך . לא הם בחרו להסתופף תחת חופה זו . לו 
ניתן להם בוודאי היו בוחרים באורח טבעי לגמרי להיות אזרחי מדינה ערבית , 
או אזרחים של מדינה שלא הוקמה במטרה אחת ויחידה : לשמש בית לאומי לעם היהודי , 
ולו בלבד . עכשיו , צריך להניח , נמצאים רבים מהם במצוקה לא קטנה . כנראה 
אינם רואים במדינה שבה הם חיים את המדינה שלהם . כל מי שקורא את מגילת העצמאות 
מבין , בוודאי , לרוחם . אם בעתיד כלשהו תוקם מדינה ערבית נוספת בין הירדן 
לבין הים , קרוב לוודאי שהם יבקשו להצטרף אליה . כל מי שחושב שדרישה זו 
לא תהיה לגיטימית , עושה שקר בנפשו . התביעה מן הערבים אזרחי ישראל כי יגלו 
נאמנות ללא סייג למדינה שבה הם מתגוררים ושלמוסדותיה הם בוחרים ונבחרים , 
בוודאי יוצרת אצלם התחבטות לא קלה . הם אינם אזרחים לכל דבר . זכויותיהם , 
ובוודאי חובותיהם , שונות במידה רבה מאלה של האזרחים היהודים . העובדה 
שישראל נמצאה במצב של התגוננות מפני מי שרבים בקרב הערבים בכל רחבי המזרח 
התיכון ראו בו מגן ומושיע איננה תורמת , בהכרח , לשקט הנפשי שלהם . אין 
כל דרך לראות את הדברים אחרת . ערבים אזרחי ישראל לעולם ירגישו בה ניכור 
וזרות , וזכותם המלאה לחלום לאומי משלהם . אין כל סיכוי שהם יילחמו את 
מלחמותיה של המדינה היהודית . הם תמיד ישאפו להיות חלק ממדינה ערבית שתקום , 
אם תקום , בקרבתם . עניין זה צריך להיות ברור לכל מי שנלחם כיום למען 
זכותם של הערבים המתגוררים מזרחית לשכם ולקלקיליה להקים שם מדינה משל עצמם . 
את הזכות הזאת עשויים לבקש לעצמם בעתיד גם תושבי טייבה וטירה . ייתכן שהם 
יסתפקו במאבק להפיכת ישראל למדינה חילונית , רב - דתית , שאיננה רק מדינת 
העם היהודי . מדינה כזו תצטרך , לדוגמה , לבטל לאלתר את חוק השבות או 
להחילו על בני כל הדתות . מיליוני פליטים מחכים לכך . אבות - אבותיהם הבטיחו 
להם זאת . עם זאת צריך לזכור , שלכל מדינה ריבונית יש זכות להילחם על עצם 
קיומה . חוק האזרחות מאפשר , למשל , לבטל את אזרחותו של מי שעשה מעשה 
שיש בו משום הפרת אמונים . חשוב לזכור כי אין מדינה בעולם שאיננה שומרת 
לעצמה , בחוק , אפשרות כזו . בישראל נתונה הסמכות לכך לשר הפנים . ברור 
שמי שהאזרחות תישלל ממנו לא יצטרך בהכרח לעזוב את תחומי מדינת ישראל . הוא 
יכול להישאר בה , אם ירצה , במעמד של תושב קבע . מצד שני הוא גם יוכל 
לעזוב אותה לנפשה ולצרותיה האחרות . 
