בהדרגה תופס ברטרן טברנייה את מקומו במרכז הקורקטי והשמרני של הקולנוע הצרפתי 
בן - זמננו . בסרטים כמו " זה אצלה בדם " ו"ניקיטה " נשמעים קולות עדכניים 
יותר , ויוצרים ותיקים כגון זאן לוק גודאר ואלן רנה ממשיכים לעבוד בדרכם 
הנועזת והצעירה לנצח . הקולנוע של טברנייה מייצג את הקולנוע הצרפתי העשוי 
היטב , על פי כל החוקים המסורתיים . זוהי עשייה קולנועית מהוגנת ומאורגנת 
על פי דפוסיו של מה שהיה קרוי , באירוניה מסוימת , על ידי אנשי " הגל 
החדש " , קולנוע איכות , או " סינמה דה פאפה " , כלומר קולנוע של אבא . 
בסרטים קודמים , כמו " דקה לחצות " , " יום א בכפר " ואפילו בסרט זה , 
עוסק טברנייה בנושאים שהיו קרובים ללבם של יוצרי " הגל החדש " : נושאים 
אינטימיים , שעוסקים לעתים בקשר שבין החיים והאמנות . אופן הטיפול שלו 
בנושאים אלה מחזיר את הקולנוע הצרפתי לעידן שמרני הרבה יותר . הוא יוצר 
קולנוע שבו הכל " בסדר " . סרטיו לעולם אינם חורגים מכללים של תבונה וטעם 
טוב . לעתים אנו מקווים שהוא היה מעז יותר וחושש פחות . תבונה וטעם טוב 
ניכרים גם בסרט זה , והתוצאה מעודנת , אך גם מעט בנאלית וצפויה . זו מלודרמה 
שחוששת להמריא אל מעבר לנטורליזם הקטן שלה , שמוצאת מפלט ביום - יום , 
כדי שלא להסתכן בשיאים רגשיים קיצוניים מדי . בסרט החדש מגלמת גיין בירקין 
דמות של תסריטאית , בתם של אם צרפתייה ואב אנגלי , המוזעקת לבית הוריה 
בדרום צרפת כאשר מסתבר שאביה גוסס . נושא נצחי : הפרידה ההכרחית של ילדים 
מהוריהם , והכאב , החרטה ורגשות האשמה הנובעים מפרידה זו . נושא זה הופיע , 
למשל , ברבים מסרטיו הגדולים ביותר של יאסיזרי אוזו היפאני . יש הרגשה 
שטברנייה , במאי משכיל ומודע לעצמו , חותר כאן לעידון שאיפיין את הקולנוע 
של אוזו . הבמאי היפאני , בעזרתם של הסיפורים והמחוות הפשוטים ביותר , 
שבר את לבנו . טברנייה מצליח רק להזיל מעינינו דמעה קטנה . הבת חוזרת לבית 
הוריה וקשה לה עם אמה , שמעצבנת אותה , למרות שהיא אוהבת אותה , ועם אביה , 
שיחסיה עמו מורכבים במיוחד . קשה לה לראות אותו דועך , וטברנייה אינו 
מצליח להעניק ליחסים אלה משקל של ממש . למרות שהוא מצליח לנגוע ללב , עוטפת 
אותו מידה של טריוויאליות . נדמה שטברנייה רואה בה עדות להגינותו ואנושיותו , 
אך היא הופכת את הסרט , למרות נושאו , לעוד דרמה קטנה , כמעט בעלת אופי 
טלוויזיוני . אם יש סיבה לראות את הסרט הרי היא בגלל כוכבו : דירק בוגרד . 
הוא חוזר כאן אל הבד לאחר העדרות ארוכה , והוא נפלא כתמיד . השנים שחלפו 
העניקו לו מין פגיעות נוספת , ולזכותו של טברנייה ייאמר שהוא מעניק לו את 
החלל הקולנועי שהוא ראוי לו . בהדרגה ניתק הסרט מסיפורו והופך לדיוקן מרגש 
של כוכב בזיקנתו . בוגרד משתמש בזיקנה זו בהגינות , בכשרון , בשנינות 
ובקסם האישי שאיפיינו אותו לאורך כל הקריירה שלו . גם אנט לור מצוינת בתפקיד 
אישתו הצרפתייה : מקסימה , מצחיקה , מדויקת . הסרט עוסק במילייה חברתי 
בורגני שבע ושאנן , והסרט עצמו נדמה לעתים בורגני , שבע ושאנן כמותו . 
מילייה זה אינו סובל פחות מכל אחד אחר . גם בו מזדקנים ומתים , וסיפורי 
פרידה בין הורים לילדיהם משותפים לכל השכבות החברתיות וכואבים במידה שווה 
בכולן . טברנייה בחר לעטוף את סרטו במעטפת מרוככת ומוצנעת מדי . התוצאה 
סימפטית ו"בסדר " . לא יותר מזה . 
