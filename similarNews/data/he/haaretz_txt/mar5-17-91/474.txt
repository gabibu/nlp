יומיים לאחר תחילת קרב היבשה , כאשר הופיעו הסימנים הראשונים להתמוטטות 
המערך העיראקי , הוגברו בירדן צעדי הכוננות . ככל שהדבר ייראה מוזר , 
הורה המלך חוסיין באותו זמן על החשת תגבורת דיוויזיונית לגבול הדרומי עם 
ישראל . הדבר פורסם בגלוי , גם ב"אל - חיאת " הלונדוני , אך הוצנע לעומת 
הידיעות על מבצע הכיתור והאיגוף האמריקאי בדרום - עיראק . מבוכה אחזה באמצעי 
התקשורת הערביים . כמה מהם ציינו כי מדובר במהלך מתואם נוסף עם המטכ"ל העיראקי , 
ואילו אחרים הצביעו על " חששו של המלך מאיגוף ישראלי לעבר עיראק " . בשני 
המקרים נפוצו ברבת - עמון שמועות על ראשית תסיסה מחודשת בערי המחוז הבדוויות 
בדרום . צריך לזכור שהמלך חוסיין אינו מצליח לעמוד בהבטחותיו לשיפור המצב 
הכלכלי באזורים אלה שבהם פרצו המהומות הכלכליות האחרונות . ממשלת מודר בדראן , 
שבאה " לתקן את הצעידה הכלכלית " בעקבות האשמות השחיתות של קודמתה בראשות 
זיד אל - ריפאעי , מצאה את עצמה מסובכת בחלוקת השלטון עם התנועה האיסלמית 
הקיצונית . תהיה זו טעות לחשוב שהתמורות הפוליטיות שצמחו בצל הכתר ההאשמי 
מוצאות את ביטוין ברבת - עמון בלבד . יש להביא בחשבון שהגל האיסלמי הקיצוני 
והגל הלאומני הפלשתיני מצאו להם בסיס נוח גם בקרב ערי המחוז הבדוויות שבין 
רבת - עמון ואל - עקבה , בואך ציר מאדבא , אל - כרך ומעאן . אם בעבר רווחה 
הדעה כי נאמנותם של מחוזות אלה לכתר ההאשמי היא מעל לכל ספק , יש להניח 
שזו לא תעמוד במבחן המציאות , מה גם שבני אותם מחוזות משמשים בתפקידי מפתח 
באבטחת המשטר . אחדים מהם החלו לגדל זקנים ולהראות סימנים של חזרה בתשובה . 
עוד יותר מביכים , בלשון המעטה , היו דברי המלך חוסיין בנאום לאומה בשבוע 
שעבר , שכללו שבחים לאללה על שחרור כוויית ועל שובם של " האחים הכווייתים 
למולדתם " . זאת לאחר התייצבות ירדנית עקבית הנמשכת גם כיום לצד סדאם חוסיין 
בהקשר הכווייתי ומאוחר יותר אף בשותפות מבצעית , על כל המשתמע מכך , במהלך 
המלחמה . השגריר הכווייתי באחת מבירות מדינות הברית הערביות , העיר כי 
בא לו להקיא למשמע דברי " חוסיין בן אביו " . הכוונה למלך טלאל , אביו 
הסכיזופרני של חוסיין , שמטעמי בריאות לא הורשה למלוך על ירדן ובילה את 
שנותיו עד למותו בסנטוריום מיוחד למחלות נפש בטורקיה . עיתונאים שנלוו לשרי 
הטרויקה בשבוע שעבר בעמאן , הבחינו אף הם בתופעה חוזרת אצל המלך ההאשמי . 
לדבריהם , הם שמו לב שבמהלך שיחה מדינית בארמון בסמאן ברבת - עמון התרחשה 
תופעה מוזרה : ברגע מסוים כאילו ניתק המלך מגע מהנוכחים ו"נעלם " לזמן 
קצר , תוך שהוא ממשיך להעיף מבט בוהה בנוכחים מבלי לקלוט דבר מהנאמר או 
מהנעשה . בחברה הגבוהה ברבת - עמון יאמרו לך בגלוי כי בחודשים האחרונים 
גברה תכיפותן של התקפות הדיכאון האוחזות בחוסיין המחייבות אותו להסתגר במשך 
ימים ולהימנע מניהול ענייני המדינה . על פי מנהגי המדבר האלמנטריים , יש 
כיום " נקמת דם " ממשית בין הכתר הסעודי לכתר ההאשמי על רקע מעלליו האחרונים 
של חוסיין . המלך פהד רק הצביע על כך בעדינות ובעקיפין בנאומו האחרון , 
כאשר קבע כי " הדברים הממותקים " ( של חוסיין בנאום לאומה ) לא ישנו 
את המציאות החמורה . על אחת כמה וכמה אמורים הדברים לגבי כוויית ושאר נסיכויות 
המפרץ , שלא לדבר על מצרים וסוריה , הרואות בחוסיין מי שנעץ סכין בגבן . 
אם להסיר את המעטה של הנסיבות המשתנות ומס השפתיים , גם ערפאת , חבש וחוואתמה , 
ממשיכים להתייחס לכתר ההאשמי כאל מכשול שיש להסירו . בכל מקרה , גם אם 
עדיין לא אורב בפיקוד הירדני קצין כחאלד אל - אסלמבולי ( רוצח הנשיא סאדאת ) 
, יזדקק הכתר ההאשמי , כבר בטווח הקצר , לעזרה בהבטחת הישרדותו . הדבר 
יחייב לא רק תמיכה מילולית , אלא השקעות אדירות בתחום הכלכלי והביטחוני . 
מדינות המפרץ יידרשו לא רק לוותר על " נקמת הדם " , אלא אף להעניק סיוע 
כלכלי נרחב לירדן , שיהיה בבחינת מתן פרס לחוסיין על מהלכיו האחרונים . 
הדבר יחייב גם את הנשיאים מובארק ואסד , שלא לדבר גם על מנהיגי המערב , 
ובראשן הנשיא גורג בוש , לערוך " סולחה " מהירה עם חוסיין . על פי מצב 
העניינים עד כה , ספק אם העולם הערבי יאות לעמוד בכל אלה , מה גם שאין 
כל ביטחון כי הכתר ההאשמי יהיה מסוגל לעמוד בהבטחותיו . 
