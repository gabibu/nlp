לא רק סדאם חוסיין צריך להרהר עכשיו במגבלות הכוח , אלא גם יצחק שמיר . 
לא רק הנהגת עיראק חייבת לשאול את עצמה כיצד טעתה בראייה מפוכחת של המציאות , 
אלא גם ממשלת ישראל . לא רק יחסי הכוחות שבין בגדד לוואשינגטון עמדו למבחן 
בין ה71 בינואר ל82 בפברואר , אלא גם אלה שבין בגדד לירושלים ואלה שבין 
קריית בן - גוריון לבית הלבן . ומי שסבור שמשמעויות אלו של מלחמת המפרץ 
הן עניין חד - פעמי , חי בעולם בדיה הדומה לזה שלתוכו מעד סדאם חוסיין . 
יש סכנה שתוצאות המלחמה בכוויית ובדרום - עיראק יציפו את הנהגתה של מדינת 
ישראל הממשלה והמטכ"ל בזחיחות דעת רהבתנית . הטיפוסים הכוחניים שבין המדינאים 
והאלופים הישראלים קיבלו לכאורה אישור לדעותיהם הקדומות על כושרה הצבאי הירוד 
של עיראק . מפלת הצבא העיראקי חיזקה אצל אלה את הדימוי המסורתי של החייל 
הערבי באשר הוא . לאט להם . המלחמה נמדדת לא רק על פי תוצאתה הסופית , 
אלא גם על פי הרושם שיצרה אצלנו לכל אורכה . היא נבחנת לא רק על פי יחסי 
הכוחות שבין עיראק לארצות - הברית ויתר בנות בריתה , אלא בעיקר בהתאם ליחסי 
הכוחות שבין עיראק לישראל . אסור שהסוף הטוב ישכיח את החרדות שבדרך . העובדה 
הקובעת היא שתרגומם של המספרים ( שהיו ידועים מראש ) על עוצמת הצבא העיראקי 
לשפה של דוויזיות ערוכות ושל כוח משחית פועל , עוררה בממשלה ובמטכ"ל דאגה 
של ממש . העובדה המכרעת היא שלטילים העיראקיים לא נמצאה תשובה . העובדה 
הרלוונטית היא שעם פרוץ המלחמה , ובמהלכה , נמצאה מדינת ישראל תחת איום 
מוחשי . בתסריט אחר , שזה שנים הובא בחשבון כהתרחשות אפשרית מאוד , נועדה 
מכונת המלחמה העיראקית להתגלגל אל עבר ירדן כדי ליצור עמה ועם סוריה את החזית 
המזרחית מול ישראל . ב04 ימי המלחמה במפרץ נמצאו בצמרת המדינה די אנשים 
ששאלו את עצמם מה היה קורה לו תסריט זה היה יוצא אל הפועל . התשובה שנתנו 
לעצמם גרמה להם נדודי שינה . מלחמת המפרץ אינה אפוא רק הענן הוורוד של השעה 
האחרונה למתקפה הקרקעית , אלא גם הסיוט המכרסם של הימים שקדמו לה . היא 
מחייבת את הנהגת המדינה להתבונן ביושר ובפיכחון אל המציאות ולהפיק ממנה לקחים : 
התברר שיש מגבלות לכוח הצבאי הישראלי ; שחיזיון של מתקפה משולבת של עיראק - 
סוריה - ירדן ( ומי יודע היכן היתה עומדת מצרים בנסיבות אלו ) , כפי שרק 
נרמז מהיקף הכוחות העיראקיים שנפרשו מול הקואליציה ומירי הטילים על העורף 
הישראלי , הוא עניין הרה - סכנות ; שגם כאשר חש צה"ל שבידיו תשובות מבצעיות 
לסכנות המאיימות על המדינה , הוא עלול להיקלע לנסיבות מדיניות המשתקות , 
או מגבילות , את כושר פעולתו ; שבגלל אילוצים תקציביים התקבלו במערכת 
הביטחון החלטות לגבי בניית כוחו של צה"ל באופן שחשף את המדינה לסכנות מוחשיות , 
ושהכרעות מכאיבות מעין אלו יתכפו וילכו מעתה ואילך , ככל שתתייקר עלות 
פיתוחם וייצורם של כלי המשחית המתוחכמים של הדור הבא . הלקח העיקרי הוא 
שעל מלחמת המפרץ ללמד את ישראל ואת מנהיגותה קצת ענווה . ענווה מול כוח 
הלחץ של ארצות - הברית ; צניעות מול רצונה המלוכד של הקהילה הבין - לאומית ; 
פיכחון מול תהום השנאה של העולם הערבי ומול סך כל עוצמתו הצבאית ; הכרה 
באופי המתגרה , הבלתי נסבל , שיש למדיניות ישראל בעיני מדינות ערב ; וכושר 
אבחנה בין עיקר לטפל . ישראל נכנסת לתקופה שבה יהיה עליה לשאול את עצמה 
מה חשוב ממה : שטחים או עלייה ; עימות או רגיעה ; ביטחון ( על ידי פירוזים , 
הסדרים וערבויות בין - לאומיות ) או הבטחה תנ"כית לשלמות הארץ ; חיים 
על פי חרב או חיים מלאים ; בדידות מאוימת או השתלבות באזור ; התנגשות מתמדת 
עם העולם או חברות מקובלת ומכובדת בתוכו . מלחמת ששת הימים עיוותה את תהליך 
התפתחותה הטבעית של מדינת ישראל . היא גרמה לה להפריז בהערכת כוחה האמיתי 
והניעה אותה לנסות ולבלוע 5 . 1 מיליון פלשתינאים . מלחמת המפרץ חשפה את 
מגבלות כוחה של ישראל . עליה להיות המקלחת הקרה שמקיצה את המדינה מההזיה 
שבה היא נתונה 42 שנים . מדינה שאינה מסוגלת , ובהעדר משאבים היא אכן אינה 
מסוגלת , להקצות את הסכומים הדרושים כדי להקים מערך מודיעין משוכלל בנושא 
עיראק ; מדינה שנאלצת לממן טילי פטריוט שעלות כל אחד מהם כ008 אלף דולר ; 
מדינה שמחוסר אמצעים ויתרה על מקלוט העורף שלה על אף שחזתה כי ייחשף להתקפות 
טילים ; מדינה שתיגרר בעל כורחה להגדיל את תקציבה הביטחוני כדי לרכוש את 
האמצעים המתוחכמים של המלחמה הבאה מדינה כזו חייבת לעשות הכל כדי לפרק 
את עילת המלחמות הממתינות לה בדרך , היינו : עליה להשתחרר מעול הבעיה הפלשתינית . 
אין זאת אומרת שעל ישראל לחוש את עצמה כעלה נידף מול שכניה ומול העולם . 
מי שמנהל מערכה מדינית , או צבאית , מתוך תחושה של חוסר אונים לא ידע 
להילחם על העיקר . על קיום ועל הבטחת אינטרסים לאומיים חיוניים נלחמת מדינה 
גם מול צירוף כוחות מאיים ככל שיהיה , ובעניין זה , לא אלמן ישראל . אלא 
שיהודה , שומרון ועזה , אינם נכסים חיוניים לקיום המדינה , הם סטייה בדרך 
התפתחותה הטבעית . יש להיפטר מהם ולהחזיר את המדינה למידותיה הנכונות . 
