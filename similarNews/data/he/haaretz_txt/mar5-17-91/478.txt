מחסום צה"ל הקבוע זה זמן בצומת אל - ראם בצפון ירושלים נראה כתחנת ביקורת 
גבולות . חיילים בוחנים בקפידה את תעודות הזהות ואת רשיונות המעבר של 
הנכנסים לשטחה של מדינת ישראל , ועורכים חיפושים בכלי רכב בעלי לוחיות זיהוי 
של הגדה , הזקוקים לאישורי מעבר מיוחדים . לעתים גם מחפשים בבגדיהם ובגופם 
של העוברים . ערביי האזור החלו לאחרונה לכנות את מחסום אל - ראם בשם " ארז 
2 " , על שמה של נקודת הביקורת הראשית ביציאת מעזה , שמזכירה כבר מזמן נקודת 
גבול בין - לאומי בעייתית ורוחשת פעילות . " זה כמעט כמו שער ברנדנבורג 
בברלין החצויה " , אמר בהגזמת - מה נהג מונית ערבי . מחסומים צבאיים דומים 
מוצבים כיום בכל כביש מעבר מהשטחים למדינת ישראל . אף שהממשל הקל בשבוע 
האחרון במקצת על קבלת רשיונות תנועה מהגדה ומעזה , עדיין ניתנים הרשיונות 
במשורה . בדרך כלל רק לפועלים המצוידים באישורים מהמעבידים הישראליים ומשירות 
התעסוקה . לערבי שרוצה לבוא לישראל לצרכים אחרים למסחר , לטיפול רפואי , 
או סתם לביקור אין כמעט סיכוי לקבל אישור מהממשל . לפי שעה אסור לערביי 
השטחים לבוא כלל לאזורי תל - אביב וחיפה . אם בימי האינתיפאדה דובר הרבה 
על גדר הגבול שחזרה לסמל את תחומי הקו הירוק , היום אפשר להתחיל לדבר על 
הגדר לא כמטפורה . הדברים מתרחשים הלכה למעשה . ערבים ויהודים אינם יכולים 
לעבור את הגבול , גם אם ירצו , ללא רשיונות . אפילו ישראלים מתקשים להיכנס 
לגדה ולעזה , שרובם מוגדרים כל העת כ"שטח צבאי סגור " . יוצאים מכלל זה , 
המובלעות של ההתנחלויות וענף חדש של מבריחי גבול שמתחיל להתפתח באזור . 
לפחות בשני מקרים שמעתי השבוע על קבלנים ירושלמים שמחכים בכל בוקר לפועליהם 
הערבים בשבילי הרים העוקפים את נקודות הביקורת . אחד מסימני קו הגבול החדש - 
ישן הוא חוסר העניין של הציבור הישראלי במתרחש בצד השני , מעבר למסופי הגבול 
( לפחות לכאורה ) של אל - ראם , צומת קסם , ארז , נחל - עוז וקבר רחל . 
אם לשמאל הישראלי , שעוד התעניין בגורל ערביי השטחים בימי האינתיפאדה , 
הפכו אלה בעיניו , בעקבות מלחמת המפרץ , לרקדנים על גגות , קל וחומר 
שלממסד השלטוני נמאס מהם לגמרי . איש בממשלת ישראל ( מלבד אלה המאמצים 
את רעיונות הטרנספר ) לא יאמר בפומבי שהוא מוותר על רצונו לשלוט בערביי 
השטחים , אבל בפועל הם נוהגים ברוח זו . כמו , למשל , כאשר דנים בממשלה 
על יבוא אלפי פועלים זרים מיוגוסלוויה ומרומניה , ובלבד שלא לתת לפועלים 
הערבים להיכנס אלינו ולהרוויח את לחמם . עד לפני שנתיים - שלוש פירסם הממשל 
הישראלי בקביעות נתונים סטטיסטיים על העלייה המרשימה ברמת החיים בגדה ובעזה 
תחת שלטון ישראל . אפילו נערכו מעין מצעדי הישגים שפירטו את שפע הטב בדמות 
מכוניות פרטיות , טלוויזיות ומכשירי חשמל , שהורעפו על תושבי השטחים . 
היה זה אחד הטיעונים החשובים לזכותו של השלטון הישראלי , שגם אם אינו 
אהוד על הערבים , הוא מביא להם רווחה כלכלית . לשלטון הישראלי עצמו מעולם 
לא היתה לגיטימיות בעיני הערבים . עכשיו הוא נוהג כשלטון שאיבד את הלגיטימיות 
גם בעיניו שלו עצמו . למערכת הענישה המפותחת של הממשל הישראלי בשטחים נוספו 
הגבלות התנועה וחסימת הגבול לישראל , וכך נותר השלטון הישראלי ללא כל יומרה 
של דאגה לרווחת התושבים . זהו שלטון שמאותת לכל שקיומו לגבי האוכלוסייה הערבית 
הוא זמני בלבד . אין זו כמובן נסיגה גיאוגרפית וגם לא נסיגה מטיעוני הביטחון 
ונחלת האבות , אבל זוהי נסיגה משאיפות הסיפוח , נסיגה מההכרזות הנלעגות 
על הדו - קיום ונסיגה מסיסמאות הסרק על גבול הקו הירוק שמת ואיננו עוד . 
