בששת שבועות המלחמה היו שהילכו אימים על הישראלים , בנוסף לפחדים והחרדות 
שהיו מנת חלקם מנפילת הטילים . פעם אחר פעם , פורסמו בתקשורת , המודפסת 
והמשודרת , כתבות ופרשנויות , שבכל מלחמה אחרת האויב הוא זה שהפיץ כמותן , 
במלחמתו נגד המדינה המותקפת . פתחתי עיתון ישראלי , בעיצומן של פגיעות 
הטילים , ומצאתי כתבה שנדפסה בהבלטה : מידע על חלקות קרקע שקודשו , באתרים 
ציבוריים , לשמש קברים המוניים לחללי הטילים . הרבנות הצבאית קידשה קרקעות 
אלו , שיהיו מוכנים , למקרה שחלילה יהיה צורך בכך , לקבורת אלפי חללים . 
מידע כזה לא מפרסמים בשום מקום , בשום מלחמה . כל מנגנון תעמולה עוין 
יעוט עליו בשמחה , אם ייפול לידיו . זו דרך בטוחה להלך אימים על כל מי 
שלא ברח מן האזורים שהוכו בטילים . עכשיו הכל הולך , ללא שום מעצור . 
ואילו בהמתנה שקדמה למלחמת ששת הימים , במאי - יוני 7691 , נלקחה בחשבון 
האפשרות שהמלחמה לא תהיה קצרה ומספר הקורבנות יהיה גדול . גם אז נקטה הרבנות 
הצבאית יוזמה דומה . קודשו חלקות קרקע בגן העצמאות בתל - אביב , באיצטדיון 
הישן בצפון תל - אביב ובאתרים אחרים . ההבדל בין אז לעכשיו : אז פורסם 
הדבר לראשונה , באקראי , שבועות לאחר הניצחון המוחץ במלחמה . כראיה לכך 
שציפו למלחמה קשה ועקובה מדם , והנה נחל צה"ל ניצחון מהיר ומזהיר , במחיר - 
דמים נמוך . איש לא העלה על דעתו לפרסם את המידע בתקופת ההמתנה או במלחמה . 
פתחתם את הרדיו , בימיה הראשונים של המלחמה , ושמעתם דיווח מפורט על אימי 
הלוחמה הביולוגית . אחר כך , היו ברדיו ובעיתונים כתבות , שהתבססו על 
מקור מפוקפק , על גז המצוי ברשותם של העיראקים והוא חודר מבעד למסכות המגן . 
במלים אחרות : המסכה שלכם לא תגן עליכם , לא תציל אתכם , ואם תהיה התקפה 
כימית תגן עליכם המסכה לא יותר מאשר מסכת - נייר של פורים . איש לא בדק 
את רצינות המידע בטרם פורסם . הידיעה הנוראה פשטה בציבור כאש בשדה קוצים . 
בערב , במהדורת " מבט " , אחרי יום של אימים , הביאו את הפרופסור יורם 
לס שיבהיר לציבור שאין גז כזה בנמצא . גם מומחים אחרים , ממכון וייצמן 
וממוסדות סולידיים אחרים , הבהירו בראיונות לעיתונים , שאין גז כזה . 
אך הידיעה פורסמה גם לאחר ההבהרות . וכל זאת במקביל ובנוסף לתיאורים מסמרי - 
שיער של מה שעובר על הקורבנות בהתקפות - גזים ברגעי חייהם האחרונים . כמו 
אין די בכל אלה , ונמצא גם מי שהחליט להסביר לציבור , בעיתון ובטלוויזיה , 
מה תעולל לאוכלוסייה האזרחית פצצת דלק - אוויר עיראקית , ולה " כנראה " 
התכוון סדאם חוסיין באיימו לשרוף את מחציתה של ישראל , או להפכה לעלה - 
תות יבש . איזה היגיון היה בפרסום כזה ? " זכות הציבור לדעת " ? לדעת 
את מה שאין הפרשן עצמו יודע ? מי שמצוי בספרות על מכונת התעמולה המלחמתית 
של גרמניה הנאצית במלחמת העולם השנייה יודע שדיווחים מסוג זה שידרו והפיצו 
הגרמנים במלחמתם הפסיכולוגית , בניסיונות לשבור את רוחם של הבריטים ולמוטט 
אותם . שום עיתון בבריטניה לא היה מעלה על דעתו להירתם כך למכונת התעמולה 
האימתנית של האויב . ואילו הרדיו הבריטי , הבי - בי - סי , סינן כל מידע , 
וניסח אותו כך שלא תהיה בו פגיעה שלא לצורך . קפמאפרקאדגיש ואבהיר : אסור 
להרגיע את הציבור בסיפורים מרדימים , המנותקים מן המציאות , אך ורק כדי 
לסבר את אוזנו של המאזין , או הקורא . אזרחים חייבים לדעת את אשר קורה , 
במיגבלות שנקבעו כדי שלא ייגרם בפרסום נזק נוסף . מדינות סופר - דמוקרטיות , 
כגון ארצות - הברית ובריטניה , הפעילו צנזורה נוקשה לא רק במלחמות גורליות , 
אלא גם בפעולות צבאיות יזומות על - ידן בפוקלנד או בפנמה . כי השלטונות 
מבינים שפגיעה ברוחו של האזרח או החייל עלולה להיות קשה לא פחות מן הפגיעה 
בנשק . תושבי ישראל מצאו עצמם , במלחמת המפרץ , במצב שלא ידעו כמותו בעבר . 
לפתע , מצאו עצמם חסרי מגן מול טילים ששוגרו לעברם , וידי צה"ל כפותות 
מאחורי גבו . החשת סוללות הפטריוט , לאחר המטחים הראשונים , הפיחה תקוות 
להגנה יעילה מפני הטילים , וגם אלו נגוזו . תחושת חוסר - האונים גברה , 
בשל התכתיבים שהנחיתו האמריקאים על ממשלת ישראל , לבל תעז להעלות על דעתה 
פעולה שלה לתקיפת משגרי הטילים במערב עירק , או כל פעולה מלחמתית אחרת . 
קשה להבין לאיזה צורך הוסיפו , במצב דברים זה , גם את סיפורי האימים על 
סוגי נשק נוראים שינחתו עלינו . ההסבר האפשרי : היתה אנרכיה , ובאנרכיה 
עושה כל איש לא רק את הישר בעיניו , אלא גם את העקום והמעוות . לעתים קרובות , 
מאזכרים אצלנו את המובאות מנאומי העידוד והתקווה של וינסטון צרציל בשנות 
המבחן הקשות של בריטניה במלחמת העולם השנייה . גם מעלים על נס את עמידת 
העם הבריטי במלחמה . נראה לי , שאילו נגזר אז על העם הבריטי להיות נתון 
למטחי דיווחים וכתבות כמו אלו שניתן להם דרור אצלנו בששת השבועות של מלחמת 
המפרץ , ייתכן שהבריטים לא היו עומדים בגבורה , ונאומיו הגדולים של צרציל 
היו נבלעים , מן הסתם , בתשפוכות של מהלכי - אימים . טוב יעשו המוסדות 
האקדמיים אם ייחקר במסגרותיהם פן מעציב וקשה זה של החיים בישראל בימי הטילים 
ומלחמת המפרץ . גם חשוב שיפורסמו הממצאים והמסקנות ברבים , שיילמדו הלקחים 
לעתיד . מאחר שפניתי אל האקדמיה , הנה עוד הצעה למחקר יסודי : התנהגות 
החברה הישראלית במשבר האחרון . הפעם היו תופעות של התפוררות והתפרקות שכמותן 
לא ידענו במלחמות הקודמות . לא הממשלה תבדוק . ראינו , בימי המלחמה , 
שההתייחסות לכל עניין היא פוליטית - פנימית , במובנה השלילי של ההגדרה . 
הממשלה גם אינה בנויה לבדיקה כזאת , ותעשה הכל שלא תקום ועדת חקירה . שום 
ועדת חקירה . מה גם , שלא ממנים ועדה כדי שתחקור את התנהגות הציבור . 
ציבור מתנהג על פי מודלים המוצגים לו על ידי מנהיגיו , אם יש מנהיגים . 
אז מי הפוליטיקאי שירצה בחקירה כזאת ? לאקדמיה , לעומת זאת , כלים , 
אפשרויות ומסגרות לבדיקה מעמיקה של התנהגות הציבור במלחמה , תוך השוואה 
עם התנהגותו במלחמות ובמשברים בעבר . 
