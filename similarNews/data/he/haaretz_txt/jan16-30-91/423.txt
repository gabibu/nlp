מכבי חיפה והפועל כפר - סבא התאמנו אתמול על אף המצב המתוח . קבוצות נוספות 
שוקלות לחדש היום את האימונים . כתבנו בחיפה מוסר כי 21 מכדורגלני מכבי 
חיפה , בהם השוער הסובייטי ויקטור צאנוב , באו לאימון . כל השחקנים הצטיידו 
בערכות אב"ך . לאימון הצטרפו שחקן העבר יוחנן וולך ויועצה המשפטי של הקבוצה 
עו"ד יואל גולדברג . גם הפועל כפר סבא התאמן אתמול . לאיצטדיון באו בשעות 
הבוקר שמונה משחקני הקבוצה ואליהם צורפו גדי מרגון מהפועל אשדוד ואופיר בן 
חיים מהפועל טבריה . האימון היה ביוזמת השחקנים שביקשו לשמור על כושר ולפרוק 
מעט מן המתח של הימים האחרונים . בהעדר חדר אטום קיבלו השחקנים הוראה להתפנות 
בעת אזעקה למקלט שבמגרש . שחקני הפועל באר שבע יתאמנו היום שוב . " האזור 
שלנו בטוח . בימים אלה באים לבאר שבע תל אביבים רבים , כך שאין לנו כל 
סיבה לחשוש מלערוך אימון " , אמר חבר ההנהלה אלי דקל . הבוקר בשעה 11 יווצר 
קשר עם שחקני הפועל תל אביב והם יעודכנו בשאלה האם ייערך היום האימון . 
" כעשרה שחקנים עשויים לבוא היום למגרש " , העריך המאמן שמעון שנהר . גם 
במכבי תל אביב תיפול החלטה הבוקר . בבית"ר תל אביב ובהפועל פתח תקוה מתוכנן 
אימון להיום אחה"ץ , הכל בהתאם למצב . בהפועל ירושלים אין מתכוונים לשוב 
בקרוב לאימונים . " אנחנו במצב של רולטה רוסית , איך אפשר להתאמן ? לדעתי , 
יש להמשיך בהפסקת האימונים עד סוף השנה , לקיים רק משחקים ולהקפיא את הירידות . 
אפשרות נוספת היא לקיים שבועיים של אימונים לפני שמחדשים את המשחקים . 
גם אם יירגעו העניינים בקרוב , משך חודש ימים לא יגיע קהל למגרשים " , אמר 
המאמן יהושע פייגנבוים . בית"ר ירושלים יחדש את אימוניו כאשר יחזור המשק 
לפעילות רגילה . המנהל אברהם לוי השמיע ביקורת על כך שהפועל באר שבע קיים 
אימון בשבת : " לא צריך להתחכם בימים שכאלה . צריך להישמע להוראות של 
מערכת הביטחון . אם נתאמן , מי יהיה אחראי למאמן שלנו , למשל , שעליו 
להגיע לירושלים מאזור תל אביב " . שחקני הפועל צפרירים חולון , מכבי נתניה 
ובני יהודה לא ישובו בקרוב להתאמן . יו"ר חולון , אברהם עזרא : " איך 
נחשוב על אימונים כשיש מלחמה . קודם כל נחכה עד שהמצב יחזור לקדמותו . 
פרט לכך , רוב השחקנים שלנו מגוייסים " . מאמן נתניה , אבי כהן : " הכל 
תלוי בראש הממשלה . החיים חשובים מכל דבר אחר ואין טעם לסכנם למען הכדורגל " . 
