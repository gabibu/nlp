תארו לעצמכם מה היו חברי - הכנסת יובל נאמן , רפאל איתן , אריאל שרון ואפילו 
יצחק שמיר אומרים על ממשלת מערך שהיתה מבליגה על התקפת טילים לעבר עיירת 
פיתוח בינונית , נניח קריית שמונה . ייתכן ששוב , כמו בקמף דייוויד , 
התמזל לישראל המזל שמנהיגים אותה אנשי ימין שאינם צריכים לחשוש מאופוזיציה 
מתלהמת ומדעת - קהל שהיתה מחשידה אותם בתבוסתנות . מדיניות ההבלגה שלו 
ננקטה בידי שמעון פרס ויצחק רבין היתה נחשבת , בעיני שמיר , ארנס ולוי 
התכופפות בפני הגויים במקרה הטוב ובמקרה הגרוע פחדנות זוכה לשבחים כאשר 
שלושה אלה הם - הם המבליגים . מדרך הטבע זוכה כיתת פרחחים מועדים לשבחים 
על התנהגות שמתקבלת כמובנת מאליה בחבורה רגילה . לפיכך זכתה ממשלת הליכוד 
למנות גדושות של שבחים על " הפרופיל הנמוך " מאז ראשית המשבר במפרץ . 
ומה נדרש ממנה לעשות כדי לזכות בתהילת עולם ? לא לעשות . לאמיתו של דבר , 
לא עמד בפני הממשלה מרחב גדול של אופציות עשייה , שכן האמריקאים ובעלי - 
בריתם הערבים ברחו מפני כל מה שנדף ממנו שמץ ריח של תיאום . דומה אפוא כי 
מעולם לא קיבל מישהו כל כך הרבה אשראי על כל כך מעט מעשים . במשך שנות כהונתו 
של שמיר במעגל מקבלי ההחלטות למדנו כי למצבים של שב ואל תעשה אין מנהיג מתאים 
ממנו . אבל אם חוזרים לאנלוגיה של קמף דייוויד ובוחנים את הדינמיקה בממשלה , 
מלאכתו של שמיר קשה ומורכבת יותר מהמלאכה שהוטלה על מנחם בגין בעקבות יוזמתו 
של הנשיא אנואר סאדאת . במגזר הביתי , היא מזכירה יותר את ימיה הנוראים 
של ממשלת בגין בראשיתה של מלחמת לבנון . ראשית , בגין היה אז בשיא הפופולריות 
שלו . אפילו אריאל שרון נזהר מאוד בכבודו . מול קרטר התייצב בגין כשלימינו 
שלישייה מוכשרת ותומכת משה דיין , עזר ויצמן ואהרן ברק שריפדה בעבורו 
את הדרך אל הסכם השלום עם מצרים . ההחלטות התקבלו במרחק בטוח מהאופוזיציה 
שבקואליציה , שבראשה עמדו יצחק שמיר , משה ארנס וגאולה כהן , לימים ראש 
ממשלה , שר בכיר וסגנית שר . הטילים העיראקיים נפלו על תל אביב בשעה שבירושלים 
יושב ראש ממשלה שלא הוכיח עד כה לציבור את כוחו במלחמה או בשלום , ואף לא 
בהנהגת מפלגת אופוזיציה אל השלטון . שמיר אינו רוחש הערכה יתרה לשרים הבכירים 
מקרב חברי מפלגתו , והשרים שהוא מכבד את שיקול דעתם עדיין זוטרים מדי . 
המבנה הקואליציוני אילץ אותו לצרף אל המעגל הפנימי של קבלת ההחלטות חברים 
שאינם רוצים ( או אינם יכולים ? ) לבחון את החלופות בפרספקטיווה רחבה 
מזו הנדרשת למדיניות של זקיפות קומה . אריאל שרון , רפאל איתן ויובל נאמן 
נמנים עם הפורום המדיני - הביטחוני המצומצם ביותר . שתיקתם הפומבית מצביעה 
על אי - הסכמה עם מדיניות ההבלגה יותר מאשר על הליכה בתלם . בחדרי - חדרים 
הם דוחקים בממשלה ללמד את העיראקים לקח ולשלוח את האמריקאים לכל הרוחות . 
באשפתם של הוגי הברית עם הנוצרים וסדר חדש בלבנון יש גם עכשיו שפע של רעיונות . 
למרבה המזל , הפעם שרון אחראי לאספקת דיור לתושבי ישראל ואיתן מתעסק בבעיות 
המים . ארנס , הרמטכ"ל דן שומרון וסגנו אהוד ברק מזינים את הדרג המדיני 
במידע צבאי אמין . שר החוץ , דוד לוי , שלא כמו שר החוץ בימי " מבצע 
אורנים " ( יצחק שמיר ) , אינו נוהג לשמור לעצמו את דעותיו . בניגוד 
לרוח ההבטחות ששפעו מפיו ערב המלחמה בדבר " פרופיל גבוה " במקרה של פגיעה 
בישראל , פועל לוי בממשלה כשר חוץ קלאסי , שלנגד עיניו המחיר שתשלם ישראל 
על התערבות במפרץ , מול התמורה המדינית שהיא יכולה לגבות בעבור הבלגה . 
שמיר נוהג להאזין למומחים ולשרים הבכירים ולגבש בעצמו את ההחלטות החשובות . 
האישור הסופי לפעולה או להבלגה ניתן בוועדת השרים לענייני ביטחון , הפורום 
שבו מאשרים כל הפגזה של חיל האוויר על מחנות המחבלים בלבנון , ושבו צריכה 
להתקבל ההחלטה בדבר תגובה על ירי הטילים . 31 מבין 91 חברי הממשלה חברים 
בפורום הזה , והדבר איפשר לשמיר לגבש סביבו גוש רחב של שרים שניחנו בנאמנות 
לראש הממשלה ואו בשיקול דעת . אם אמנם יחליט שמיר לא לעשות , יתייצבו לצדו 
לפחות שמונה שרים : ארנס , לוי , נסים , קצב , מילוא , מרידור , המר 
ודרעי . 
