הירי הראשון של טילים לעבר ישראל חייב סיוע תקשורתי מאסיווי כדי להשיג את 
מכלול יעדיו האזוריים , דבר שלא היה בכוחה של התקשורת בבגדד להבטיח . סיוע 
זה ניתן בהרחבה על ידי כתבים אזוריים של רדיו " מונטה קרלו " ואמצעי התקשורת 
של ירדן ואש"ף . אין ספק כי לעצם המהלך של מתקפת הטילים כוח תקשורתי עצמאי 
שאינו זקוק לסיוע . מי שזוכר את הלוחמה הפסיכולוגית הערבית הקלאסית , שחלק 
מיסודותיה קבע אחמד סעיד , מנהל תחנת " קול - ערב " מקהיר בשנות ה06 , 
יודע כי סיסמת " הפריצה הקדושה ללב תל - אביב " סימלה מאז ומתמיד את " היכולת 
הערבית להכריע את האויב הציוני " . מבחינת הראייה הערבית הצליח סדאם חוסיין 
לממש אותה משאלת - לב , לראשונה מאז יותר מ04 שנה . דומה כי לא תהיה זו 
גוזמה להעריך כי מתקפת הטילים על תל - אביב לא רק העלתה את המוראל בעיראק 
אלא אף שיקמה את הביטחון העצמי המעורער של לא מעט עיראקים אזרחים ואנשי 
צבא . אולם סביר להניח שתהליך זה היה נקטע , לולא הצטרפה למכונת התעמולה 
העיראקית אותה תקשורת אוהדת . במשך יומיים היא הזרימה ללא הרף ידיעות על 
" התמוטטות העורף הציוני " , ועל " תפנית ברחוב המצרי " לטובת עיראק , 
ועל " הערכה מחדש של הממשל המצרי " בנוגע להמשך השתתפותו בקואליציה בהנהגת 
ארה"ב . סדאם חוסיין בחר למעשה במענה הממשי הרצוי והיחיד העומד לרשותו , 
לנוכח מהלך הפתיחה האמריקאי ביום הראשון למלחמה . ירי הטילים לעבר ישראל 
ממחיש בראש ובראשונה כי כוחו של הצבא העיראקי במותניו , על כל המשתמע מכך 
במישור הפנימי והבין - ערבי . סדאם אף ביקש לזעזע את השותפות הערבית בקואליציה 
המערבית , וזאת באמצעות התססת ההמונים במצרים , בסוריה ובסעודיה , בסיועם 
הנאמן של ראשי אש"ף וירדן . שלא במקרה , מיד לאחר מתקפת הטילים הראשונה 
פירסם אש"ף הודעה הקוראת למצרים , סוריה , סעודיה ומרוקו שלא להישאר בעמדת 
לחימה אחת עם האויב הציוני . קריאת הפרלמנט הירדני על מלחמת גיהאד לצד עיראק , 
העולה בקנה אחד עם עמדת התקשורת המלכותית ההאשמית , משתלבת אף היא באותו 
מהלך עיראקי . אין ספק כי סדאם חוסיין רוצה בכל מאודו לגרור את ישראל למלחמה , 
אך רק באופן שיביא לפירוק השותפות הערבית בקואליציה ויהפוך את המערכה על 
שחרור כוויית ל"שחרור פלשתין " . תהיה זו טעות לחשוב כי סדאם רוצה לגרור 
את ישראל למלחמה בכל מחיר . בניגוד לתקוותיו של סדאם , לא חל כל שינוי 
בעמדות מצרים וסוריה בעקבות ירי הטילים על ישראל . הנשיא חוסני מובארק קבע 
בשבוע שעבר במפורש כי אין לערער על זכותה של ישראל להתגונן לכשתותקף . אותה 
עמדה , אך בנוסח שונה , ביטא שר החוץ הסורי פארוק א - שרע בשבוע שעבר , 
כאשר קבע כי עיראק לא תצליח לגרור את סוריה למלחמה כשהיא הקובעת היחידה 
של אופיה ועיתויה . ולאחר שהוברר אתמול שוב , מעל לכל ספק , כי מצרים 
וסוריה נתנו למעשה אור ירוק לתגובה ישראלית , סדאם מעדיף עתה שלא להסתכן 
במכה ישראלית , שאין לדעת את אופיה , ממדיה ועיתויה . אך אין להסיק מכך 
שלמען מניעת מעורבות ישראלית מוכן סדאם להפסיק לירות לעברה טילים . אדרבא , 
במתקפת הטילים רואה סדאם מערכה על עצם קיומו ודרך יחידה להמשיך ולעמוד 
במלחמה . דרך זו יש בה , להערכתו , כדי לדחות עד כמה שאפשר את נקודת 
השבירה של צבאו ואזרחיו . זוהי גם הדרך היחידה , כפי שמעריכים בבגדד , 
העשויה להאריך את משך המלחמה . סדאם מהמר עדיין על סיוע אש"ף וירדן . על 
רקע זה יש לראות את קריאת בן טיפוחיו של ערפאת , אבו אל - עבאס , לפלשתינאים 
בגדה וברצועה להצטרף למלחמה " בכל כלי הנשק " , ולחוליות אש"ף ברחבי העולם 
לפגוע במטרות " אמריקאיות וציוניות " . 
