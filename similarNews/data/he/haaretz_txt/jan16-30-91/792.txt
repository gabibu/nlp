אני חושב שזו החלטה נבונה שצריך לבחון אותה . אמנם ברור לי שבשלב הראשון 
לא כל התלמידים יגיעו לביה"ס , שתהיה היעדרות של מורות המטופלות בילדים 
קטנים , שאם תהיה אזעקת שווא , כפי שהיתה אתמול באור יהודה , ייכנסו המורים 
והתלמידים לחרדה מיותרת . גם ברור לי שביה"ס איננו יכול להעניק לתלמידים 
את הביטחון האינטימי שמעניק הבית ותהיה בעיה להורים עובדים שעד כה ילדיהם 
הבוגרים שמרו על הילדים הקטנים . אבל , יחד עם זאת אני סבור שיש לעשות 
מאמץ ובתנאים המאולתרים הללו , להחזיר את המצב לקדמותו . להערכתי אנו נמצאים 
במצב שהוא מאוד אמורפי לכולנו . חייבים לחתוך באיזו שהיא נקודה . אינני 
מאמין שהחיתוך היום יהיה שונה מאשר מחרתיים , אלא אם כן למישהו ישנה אינפורמציה 
שאתה ואני איננו יודעים . למרות הקשיים הכרוכים בחידוש הלימודים , אני מאמין 
שהגיע הזמן לחדשם , בעיקר בחטיבות העליונות , משום שאני רואה בביה"ס חלק 
מהחיים החברתיים במדינה . אינני מתרגש מהשלמת חומר הלימודים , גם לא של 
תלמידי כיתות י"ב שצריכים לגשת בסוף השנה לבחינות בגרות . משום מה משרד 
החינוך שוכח לציין ש%05 מתלמידי התיכוניים אינם לומדים במסלולי בגרות , 
אלא בנתיב הטכנולוגי , בעיקר בערי פיתוח ובפריפריה . מבחינה פיסית יש לנו 
מספיק מקלטים וחדרים אטומים בביה"ס . ארגנו כבר מערכת לימודים לשלושת הימים 
הראשונים , כשהמגמה היא שבשעתיים הראשונות מדי יום , ייפגשו המחנכים עם 
התלמידים , יארגנו פעילויות שמטרתן להפיג חרדות , לתת אינפורמציה לפי שכבות 
הגילים , ארגנו מערכת מאולתרת במסגרתה ביטלנו הקבצות והתפלגויות לסדנאות 
ומגמות וכל המערכת מרוכזת לכיתות אם ביום הלימודים הראשון . כמו"ך ארגנו 
ממלאי מקום וצוותי תלמידים בוגרי שמיניות לפעילויות שונות כגון הוצאת עיתון 
וכד . לדעתי משרד החינוך היה צריך להפוך את בתיה"ס לשכונתיים , כי אחת הבעיות 
היא שילדים צריכים לצאת בבוקר מהבית ולנסוע לביה"ס הנמצא במרחק רב . חטיבות 
הביניים והרפורמה , גרמו לכך שתלמידים צריכים להגיע מצפון לדרום וההפך . 
לכן , אני מציע להפוך את המבנים והמורים של בתיה"ס למרכזים חברתיים שכונתיים , 
שבהם ילמדו הילדים המתגוררים בקרבת מקום . בדרך זו יוכלו לתת מענה לפעילות 
חברתית זו או אחרת , לא עפ"י סדר יום מ8 בבוקר עד 1 אחה"ץ , אלא עפ"י הצרכים 
של הילדים בבתים ואז האחים הגדולים יוכלו להגיע לביה"ס השכונתי בלוויית אחיהם 
הקטנים , למשך שעה או שעתיים על מנת להינפש . בשיטה זו , יוכלו המורים 
לשמש כמחנכים אמיתיים ואולי גם נחזיר באותה הזדמנות את החינוך לבתיה"ס . 
