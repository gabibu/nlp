הישראליות היתה לנושא מדובר , ואולי באמת הדרך לבחון את הישראליות העלומה 
אינה בסימפוזיונים מלומדים עתירי - מלים אלא לראות כיצד היא מצטיירת בעיני 
אחרים , והאם היא אכן קיימת כפי שעושה זאת דני וקסמן בסרט דוקומנטרי במסגרת 
" פנורמה " , בשם " איגור והחברים " . וקסמן , אחד הקולנוענים המעניינים 
והמבטיחים ביותר , מצליח להטביע את חותמו על סרט זה , השונה בסגנונו מסרטים 
דוקומנטריים אחרים . עם זאת , השוני בסגנון אינו מסיח את תשומת הלב מן 
התכנים ומהדמויות שווקסמן יודע כיצד לשרטט אותן ולהדגיש קווים שלהן . בעצם , 
הסרט משרטט פרופיל של שלושה אינטלקטואלים רוסים , עולים חדשים , יחסית , 
ומציג את הישראליות אל מול הזרות , את הסקרנות ואת תחילתה של השתייכות 
פרובלמטית . אחת מן השלושה היא מאיה קגנסקיה , אשה קשה , נחושה בדעתה , 
דעתנית ובוטה , שאינה מסתירה את מחשבותיה ואת רגשותיה , ואלה קיצוניים 
ומופגנים . אפשר לחוש כלפיה הערכה , אבל קשה לאהוד אותה ולהזדהות אתה . 
ואולי גם אין היא רוצה בכך , וטוב לה להיות יוצאת דופן . קגנסקיה , שהתוודענו 
אליה באמצעות ראיון ומסה משלה בכתב העת " חדרים " , רוצה להיות סופרת ישראלית 
הכותבת רוסית , ויש בה נוסטלגיה אירופית מודגשת . היא מנופפת בזרות שלה , 
וכמו מתענגת ומתפלשת בה , אבל במהלכה של נסיעה בדרכי הגליל בחודש אוגוסט 
השנה היא אפילו מתרככת לרגעים נדירים . " ישראל " , היא מודה , " אינה 
רק ירושלים , אלא ארץ נהדרת " . מצטרף אליה לנסיעה איגור גוברמן , משורר 
ואסיר לשעבר הקורא את שיריו בפאתוס . לצופים , יש לומר , קשה לעמוד על 
טיבה של שירתו בתרגום ובמקוטע . ועוד פרטנר לדרך סשה אוקון צעיר מזוקן 
ומתלהם . מאיה קגנסקיה אינה חוסכת מאתנו את דעותיה . מושגים כמו אהבה ושנאה 
אין להם מקום בלקסיקון הפוליטי והאחר שלה , וביחסה המסויג לערבים . " אנחנו 
נותנים דלק לסכסוך " , היא מטיחה בפניה של אשה צעירה שמאלנית , בעלת כוונות 
טובות וחסרת תחכום , שטיעוניה אכן נשמעים דלים ולא משכנעים . במהלך הנסיעה 
בוחר משום מה שלא לציין את שמות המקומות והאנשים בסרט , וברור שעניין זה 
מכוון מגיעים השלושה לבית הקברות ההיסטורי שבקבוצת כינרת , ושם מגיעה תחושת 
הזרות לשיאה . אני מצדי תוהה מה חשים השלושה , וגוברמן מספק את התשובה . 
" אלה זיכרונות של חיים שלא חייתי " , הוא אומר . קגנסקיה הדעתנית מסרבת 
לרדת מן המכונית , יושבת במופגן במכונית הפתוחה , ומסרבת לפגוש את ותיקי 
המקום . זקנים חביבים , לדבריה , ותו לא . זעמה של קגנסקיה מתפרץ , ולאו 
דווקא בכיוון הנכון . מתברר שהשנאה לסטאלין ולסטאליניזם עזה מכל . לדבריה , 
היא נדהמה לגלות את תמונתו של סטאלין בקיבוצים , כאילו לא קרה דבר , והשירים 
שמוגדרים אצלנו כשירים עממיים סובייטים מעלים את חמתה משום שהם למעשה שירים 
סטאליניסטיים מובהקים . אבל גם אם אפשר להבין לרגשותיה של קגנסקיה , זעמה 
המופנה אל הוותיקים אינו מוצדק גם לא מבחינה היסטורית , והיא מערבת מין 
בשאינו מינו . מה גם שהסוציאליזם הישראלי למעט קיבוצי השומר הצעיר , שגם 
הם היכו על חטא היה לו אופי שונה , ולא קיימת זהות בין הקיבוצים ואנשי 
העלייה השנייה לבין סטאליניסטים נלהבים . אלא שקגנסקיה היא שחקנית ואוהבת 
לבלוט בכל מחיר , ולהפגין את הנון - קונפורמיזם שלה . וישראל כידוע מאמצת 
נון - קונרפורמיסטים לא - מסוכנים כמוה . אמנם התנהגותה כלפי ותיקי הגליל 
היא תקרית צורמת למי שיש לו היסטוריה וזיכרונות ישראליים , אבל סרטו של 
וקסמן היה גם סרט שבאו בו לידי ביטוי מעניין הישראליות לעומת הזרות והרצון 
למרות הכל להשתיייכות . 
