על - פי החלטת מערכת הביטחון וגורמים בכירים בצה"ל הוחלט אמש כי היום בבוקר 
יחזור המשק לעבודה תקינה בכל רחבי ישראל . עם זאת , הלימודים בבתי הספר 
עדיין לא חודשו . דובר צה"ל הודיע כי התושבים מתבקשים שלא להשתתף באירועים 
ציבוריים ובהתקהלויות , וכי עליהם להחזיק את ערכות המגן בהישג יד . החלטת 
מערכת הביטחון קיבלה את אישור הדרג המדיני . יצוין כי כבר בדיון שהתקיים 
ביום ששי שעבר צידדו ראש הממשלה ורוב השרים בהחזרת המשק לפעילות מלאה , 
והוחלט לפעול בהתאם . בשבת הינחה שמיר את הגורמים המוסמכים להורות על חידוש 
העבודה . הרמטכ"ל הודיע כי הוא ייכנס מיד את הגופים המתאימים . בישיבת 
הממשלה ביום ראשון נשאל שמיר על - ידי כמה שרים מדוע לא קוימה ההחלטה שהתקבלה 
ביום ששי . הוא השיב כי הוא ניאות לקבל את המלצת מערכת הביטחון להחזיר את 
המשק לפעילות בהדרגה , ולא לפתוח לאלתר את כל מקומות העבודה . שר בכיר 
העריך אתמול כי ארה"ב תיאות לפצות את ישראל בגין הנזק הכלכלי שנגרם למשק 
משיגור הטילים ומהשבתת המשק . אותו גורם הזכיר כי מצרים וטורקיה קיבלו פיצויים 
נדיבים מארה"ב עקב תמיכתן בקואליציה האנטי - עיראקית , ואין סיבה שישראל 
לא תזכה אף היא לחבילת סיוע כלכלי וביטחוני . לדבריו , בלא שום קשר לנכונותה 
של ישראל להבליג על מתקפת הטילים העיראקית , מצפה הממשלה שהמשלחת האמריקאית , 
בראשות לורנס איגלברגר , תיענה לצרכיה המיוחדים של ישראל . בין השאר , 
מצפים שארה"ב תפשיר תקציבים לפרויקטים של התעשייה הביטחונית בארץ שהוקפאו 
זה מכבר . אחד השרים הציע אף שישראל תבקש מארה"ב לשקול את חידוש פרויקט 
הלביא . היום תיפגש המשלחת האמריקאית עם שר האוצר , יצחק מודעי , ותדון 
עמו בדרכים לסייע לישראל . מניחים כי בשיחה יבשרו האמריקאים על זירוז הערבות 
בסך 004 מיליון דולר לצורך מלווה לשיכון עולים , ועל נכונות לאשר מיד לצורך 
זה ערבויות גדולות יותר . 
