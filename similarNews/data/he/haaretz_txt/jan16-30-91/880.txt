בסוף - השבוע הראשון של המלחמה נדרשה אמריקה להכיר בעובדה המכאיבה , שאי - 
אפשר לנהל במפרץ מלחמה שתהיה גם קצרה וגם בלא שפיכות דמים . נגד הצבא המחופר 
והמבוצר של סדאם חוסיין , זה פשוט לא יילך . אחרי ששה ימי לחימה התייצבו 
מזכיר ההגנה , ריצרד צייני , והרמטכ"ל , קולין פאוול , בפני קהל עיתונאים 
חסר - סבלנות , ובפיהם מסר פשוט : הדאגה הראשית שלנו היא לחסוך בחיי אדם . 
המחיר יהיה זמן . יש לנו זמן . יש לנו תוכנית מפורטת , בשלבים . לכן , 
התאזרו נא בסבלנות . " המחויבות הראשונה שלנו , כאן בפנטגון , היא לבצע 
את פקודות הנשיא ולנצח את המלחמה . עלינו לעשות כל מה שביכולתנו לבצע את 
המשימה בדרך שתשמור מינימום של נפגעים בקרב הצבא האמריקאי וצבאות הברית " , 
הסביר צייני . " אמרנו לכולם מההתחלה שנעשה זאת לאורך זמן , ובתבונה 
רבה ככל שנוכל . איננו ממהרים . איננו מבקשים לספוג מספר גדול של נפגעים " , 
החרה - החזיק אחריו הגנרל פאוול . אחרי שבוע של מלחמה , נדרשו גם ראשי 
הממשל להכיר בעובדה מכבידה : קשה מאוד להוביל את אמריקה של תחילת שנות ה09 
למלחמה מעבר לים . שלוש סיבות עיקריות לכך . ראשית , התמיכה הציבורית 
במלחמה רחבה אולי , אך אינה עמוקה . שנית , הטראומה של וייטנאם עדיין 
לא חלפה כלל ועיקר . היא מנקרת עדיין בזיכרון הקולקטיווי , מציקה ומייסרת , 
תובעת את הפקת הלקח . " לעולם לא תהיה עוד וייטנאם " , חוזר ומבטיח 
בוש כמעט בכל הופעה ציבורית . כוונתו העיקרית היא להיבט הצבאי של המלחמה . 
קרי : לעולם לא אשלח את הצבא האמריקאי לשדה הקרב , כשהוא אינו מסוגל לתפקד 
במלוא עוצמתו . הסיבה השלישית : קשה מאוד לדרוש מהציבור לשמור על סבלנות , 
כשהתקשורת האלקטרונית המודרנית מסוגלת אם רק מאפשרים לה להעביר את המראות 
ואת הקולות בשידור חי , היישר אל חדרי המגורים של אמריקה . קשה מאוד גם 
לשמור על " ערפל הקרב " סביב זירת הלחימה העיקרית , בעידן שבו התקשורת 
האלקטרונית משדרת בלא הפוגה ו"בזמן אמיתי " את ההתרחשויות מן השוליים הגיאוגרפיים 
והצבאיים של המערכה . קשה מאוד לדרוש אורך רוח ושיקול דעת כשאומה שלמה ( 
אולי אפילו עולם שלם ) אחוזה בדיבוק הצריכה החדשותית הזו , שבאמריקה כבר 
מכנים אותו סינדרום סי - אן - אן " . מול אומה חרדה , המבקשת אותות ומופתים , 
" בזמן אמיתי " , שהמלחמה מתנהלת בלא עיכובים ובלא כאבים , יצאו ראשי 
הפנטגון ביום חמישי לפני עשרה ימים , בחלוף שעות אחדות מתחילתן של ההפצצות , 
ומסרו דיווח מעודד מאוד . הרושם היה שהמאמץ המלחמתי יסתיים בתוך ימים . 
האופוריה גאתה , ושוב שקעה כשהובהר במשך השבוע הראשון , שהעניין ייארך 
עוד זמן . צדק המזכיר צייני , שלעג לכותרת של אחד העיתונים האמריקאיים , 
ביום הששי ללחימה , אשר רטנה בצעקנות " המלחמה עדיין נגררת " . עכשיו 
מתאמצים ראשי הממשל להסביר לציבור את הבלתי - נמנע : המלחמה תימשך . היא 
" עדיין תיגרר " עוד כמה וכמה שבועות , כנראה גם חודשים , וייעשה מאמץ 
גדול לבצע אותה על - פי המתוכנן . התוכנית שגיבשו הגנרל נורמן שוורצקופף 
ועמיתיו כולם , אגב , בוגרי מלחמת וייטנאם אינה תואמת את הסיסמה היומרנית 
" סופת המדבר " . התוכנית הזו דווקא מזכירה יותר אורחת מדבר גמלונית קמעה , 
המתנהלת לאטה בהתמדה ובנחישות . התוכנית היא של " שחיקה מהאוויר " . אחרי 
תום השלב הראשון , שלב ההפצצות האסטרטגיות , שבהן הנחיתו שוורצקופף ופקודיו 
את מכות המחץ שלהם על האתרים הצבאיים הראשיים בעיראק גופא , וניטרלו את 
יכולתו של סדאם חוסיין להציב להם אתגר ממשי באוויר , פונים עכשיו כוחות 
הברית לשלב ההפצצות הטקטיות . המטרה : לשחוק את יחידות הצבא של עיראק בכוויית . 
השלב הזה יצריך זמן . הרמטכ"ל פאוול הבטיח " קודם לנתק אותם ואחר כך לקטול 
אותם " , אך הסביר שהדבר ייעשה בשלבים ולאורך זמן . " אין כלל שאלה שהכוח 
הגדול הזה ייחלש בכל יום שיעבור . זה עניין מתמטי . . . במשך הזמן תהיה 
להם בעיה הולכת וגוברת להזרים לו אספקה " , הוא אמר . אחרי שיושלם השלב 
הזה , יוכנסו כוחות הקרקע של מדינות הברית , כדי " להשלים את העבודה " 
ולטאטא אל מחוץ לשטח כוויית את שיירי הצבא העיראקי . אכזרי ככל שהתיאור 
הזה נשמע , הוא ממקד אליו עכשיו את תקוות האומה האמריקאית . אולם אמריקה 
עדיין חוששת מאוד , ובצדק . סדאם עדיין שולט . כוחותיו מחופרים היטב - 
היטב . הוא ואנשיו מוכנים פשוט לשבת ולהמתין עד שהכוח האווירי הרב - לאומי 
יגיע לכלל מיצוי , ואז להגשים את הסיוט הנורא ביותר של אמריקה : הקזת דם 
איומה במדבר . אמריקה חוששת מפני ההפתעות שעדיין נכונות לה מידיו של הצבא 
העיראקי . האיום הכימי , הביולוגי , רשת הטרור הבין - לאומית שנתווותה 
מבגדאד , היחס אל שבויי המלחמה , הביצורים המתוחכמים של סדאם ושל גייסותיו . 
הממשל מבקש עכשיו אשראי מן העם , ובעיקר מהעיתונות . כדי להשיג את האשראי 
ארוך - הטווח הזה יהיה על הממשל להראות הישגים , להוכיח התקדמות בכיוון 
של ניצחון . הדבר לא יהיה קל . שחיקת הכוחות העיראקיים תהיה מלאכה אפורה , 
נטולת - תהילה , שתגבה מחיר כבד במישור המוראלי ובמישור הכלכלי , במשק 
שמגזרים הולכים וגדלים שלו נכנסים למיתון . 
