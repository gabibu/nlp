שעה אחת לאחר מטח הטילים הראשון על ישראל כבר היתה תעשיית השמועות בשיאה . 
לשמונת הטילים התגלו כתובות רבות . במטח השני , כשנחתו שלושה טילים , 
היתה תעשיית השמועות קטנה יותר . ולאחר הטיל היחיד , שפגע ברמת - גן , 
היו ממדי תעשיית - השמועות קטנים במיוחד . שמועות פורחות וגוברות כאשר 
נוצר מרחב - פעולה גדול להפצתן , כשהציבור אינו יודע מה קרה והיכן . מי 
שטרח לסכם את כל השמועות שפשטו בעקבות המטח הראשון הגיע ללא פחות משלושים 
אתרים שנפגעו , ואולי אף יותר . מי שראה בשידור של סי - אן - אן משהו שדמה 
לנחל , מיד מיקם את הנחל " שלו " ככל שעלה ברוחו ובדמיונו . רצועת אספלט 
רחבה , שבדיווח היתה אמנם רק כביש , אך בדמיון הולידה שדה - תעופה . האחד 
בחר בשדה התעופה א ואחר סיפר שזה נמל - התעופה ב . כמעט שנפגעה תחנת דלק ? 
הרי זו התחנה " שלהם " . כאשר נחת הטיל היחיד והקשה על רמת - גן , לא 
היה אפשר לשמור את הסוד יותר משעה או שעתיים . השמועה העיקרית כבר פשטה : 
" זה ברמת גן " . הווריאציות היו לגבי ממדי הפגיעה . הופעה מהירה ויעילה 
של דובר צה"ל בטלוויזיה ציננה את דמיונם של מפיצי - שמועות . הכתבות המצולמות 
מן השטח הפחיתו את הוואקום התקשורתי עד למינימום . במלחמת העולם השנייה , 
בתקופות ובמצבים של אי - ודאות ביישוב היהודי בארץ - ישראל , חגגה סוכנות 
הידיעות א א א : אשה אחת אמרה . כשקם צה"ל החל לשרת גם סרן שמועתי . כשגדל 
הצבא , עלה שמועתי בדרגה . בעתות חירום הוא נוטל לעצמו דרגת - ייצוג של 
אלוף - משנה , ואפילו אלוף . הכל על פי חומרת המצב . במלחמת יום הכיפורים 
היתה חגיגת השמועות הפרועה מכולן . מופרעי - נפש קשים הצטרפו לסתם אזרחים , 
והחלו לשגע יישובים ואזרחים בהודעות - שקר נוראות על אבדן בנים וקרובים . 
שמועות חוגגות במיוחד בחלל הריק שמותירים השלטונות והתקשורת , בשעות של 
ערפל ביטחוני . הן מוצאות הרבה אוזניים כרויות כאשר מתערער אמונו של ציבור 
במי שנחשבו בעיניו , לפני ימים אחדים , מומחים מהימנים ומיומנים , שהזינו 
אותו בפרשנויות ובקביעות ורודות . אמרו לו , שטילים רבים יפלו בדרך וכלל 
לא יגיעו אלינו . טילים אחרים כל כך לא מדויקים , שהעיראקים אינם יכולים 
לכוון אותם לעיר זו או זו . לא יפגעו . ובכלל , הפוטנציאל העירקי מזערי . 
אולי יפול טיל בודד , אולי עוד שניים - שלושה . זה הכל . ואת חיל האוויר 
העיראקי יטרפו האמריקאים לארוחת הבוקר ביום הראשון ללחימה , ומקסימום יילחמו 
63 שעות . כמעט פיקניק . אחרי המלחמה , יחקרו מן הסתם את המחדל המודיעיני 
הגדול , איך זה שלא ידעו כיצד יתנהגו העיראקים במלחמה . כעבור ימים מעטים 
התנפצו ההצהרות והקביעות הללו כבועות סבון , ונוצר שטח - הפקר גדול לשמועות 
ולספקולציות פרועות , שנעו בין שיכרון לקדרות . בישראל התאהב הציבור באישיותו 
המרגיעה של דובר צה"ל תת - אלוף נחמן שי . מי שלא היה לו ואליום בארונו 
בלע את שי . כי הוא זה המדבר אתו ואליו בשבתו בחדר האטום , מתוח ונחרד . 
הוא קודם כל אמין , אפשר לסמוך עליו . בתוך יממה אחת כבר הצטייר כמי שאפשר 
לסמוך עליו . והוא אינו מדקלם , אלא משוחח . וזה בדיוק מה שדרוש להפחתת 
המתחים ולמניעת שמועות . מישהו שמדבר אליך והוא יותר אמין מהאשה או הגבר 
שאתה מכיר , ומוכנים להישבע שרק המידע שלהם נכון , וכל מה שסיפרו לך עד 
כה הוא פשוט שטויות , וכל האחרים עבדו עליך . שמועות , טבען להפוך לכדורי - 
שלג . כל אחד מוסיף משהו משלו . המוצר המוגמר , אם יש כזה , עשוי להיות 
מגוחך למדי , אילו היו הימים רגילים . קפמאפרקלשמועה כללי יסוד , הנכונים 
לכל סוג של שמועה , בכל הנסיבות , בכל מקום . יש לה אנטומיה משלה . הפסיכולוגים 
האמריקאים הנודעים אולפורט ופוסטמן פירסמו לאחר מלחמת העולם השנייה ספר ושמו 
" הפסיכולוגיה של השמועה " , מבוסס על מחקרים שנעשו בעת המלחמה , כדי להגן 
על הציבור מפני נזקי השמועות . הם בדקו את התפלגות האוכלוסייה לפי המוצא 
האתני או המעמדי והתייחסותה לסוגים השונים של שמועות . במלים אחרות : ביקשו 
לדעת איזו קבוצת - אוכלוסין נוטה יותר להיתפס לשמועה מסוימת . המחקר גילה , 
כי הרגישות של קבוצות אוכלוסין שונה בהתאם לסוג השמועה . בישראל של היום , 
למשל , אם יפיץ פלוני שמועה שסדאם קרא לעזרתו מכשף גדול , שיעשה כישוף 
על הישראלים , ויטיל עליהם קללה איומה , יהיו קבוצות אנשים אשר יגיבו לסיפור 
בצחוק רם . ואילו אחרים יחווירו מפחד , וחלקם גם ירוץ לבקש קמיע או מים - 
קדושים כאמצעי - מיגון נגד הקללה . בכוונה תחילה אני בוחר בדוגמה קיצונית , 
ולא בסיפור העשוי להצמיח לעצמו כנפיים . אילו הבאתי כדוגמה סיפור יותר 
" סביר " , מיד היה נמצא מי שיטען בלהט ש"קרא על כך בעיתונים " . רק זה 
חסר לי . אגב , לעולם אינך יודע מי מולידה ואביה של שמועה . אתה מכיר 
רק את אחד המפיצים , את זה שסיפר לך . שמועות פושטות כאש בשדה קוצים . 
זו דרכן . בשנים הראשונות של המדינה היתה רגישות מיוחדת לשמועות על מרגלים , 
בעקבות הוצאתו להורג של מאיר טוביאנסקי , בפקודת איסר בארי . לפתע החלו 
לצוץ " מרגלים " בכל מקום , בכל חודש . וכל המרבה בתיאורים , הרי זה 
משובח . יום אחד פשטה השמועה שבנו של של איש מפורסם מאוד - מאוד התגלה בחברתה 
של מרגלת גרמניה , שפעלה בשירות הערבים . ידעו לספר , שאזרח ערני הבחין 
בהבהובי אורות מחדר , או מדירה , על הגג , שבה גרה ה"שפיונית " ( שלא 
היתה ולא נבראה ) . אותו אזרח , אמרה השמועה , חשד שמשהו אינו בסדר , 
וכאזרח אחראי ונאמן טיפס במדרגות , בשקט - בשקט , שלא יבחינו בו , הציץ 
בחור המנעול , ונדהם . מי היה בחברתה ? ניחשתם ! הבן המפורסם של האב 
המפורסם . הוא ולא אחר ! מאחר שהשמועה עשתה לה כנפיים והגיעה לכל מקום , 
גם ידעו לספר שלא עמדו לאיש פרוטקציה וקשרי משפחה והוא נעצר . בלית ברירה , 
הסכים להצטלם במקום עבודתו , בין עובדיו המחייכים , והוא אינו מסתיר את 
צחוקו . וגם אז לא הכל השתכנעו שאין כאן בימוי או אחיזת - עיניים . שהרי 
" כולם יודעים שהוא החבר של המרגלת הגרמניה " . עניין המרגלים עוד חזר במשך 
השנים , פעם אחר פעם , בסיפורים שונים . הם רק חיפשו את הנסיבות המתאימות , 
את הקרקע הפוריה . וכך , במדינה החדשה , שליקקה אז את פצעי מלחמת העצמאות , 
והיתה גדושה פטריוטיזם לוהט , אמיתי , " ציד מרגלים " היה כמעט תחביב 
לאומי . מאז , נשתנו הזמנים , נשתנתה החברה , וכך גם נשתנו השמועות . 
עכשיו רבים " יודעים " בוודאות שטילים נחתו אך ורק במקומות ובנסיבות שהם 
מציינים , ו"כל הסיפורים האחרים פשוט מצוצים מהאצבע " . 
