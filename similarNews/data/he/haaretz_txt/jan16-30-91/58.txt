מעולם לא היתה ישראל מוכנה למלחמה יותר מכפי שהיא מוכנה כיום . חמשת חודשי 
ההמתנה מאז כיבוש כוויית בידי עיראק ועד מועד פקיעת האולטימטום של האו"ם 
היום אפשרו למערכת הביטחון להתכונן ככל האפשר לסוג מלחמה , שמסוגל סדאם 
חוסיין לנהל כיום נגד ישראל . אם תפרוץ מלחמה , ועיראק אכן תתקוף את ישראל , 
כפי שהתחייבו מנהיגיה הרי שתמצא מדינה מוכנה מבחינה הגנתית והתקפית כאחת . 
מעולם לא היתה ישראל במצב בין - לאומי טוב יותר ערב מלחמה . ישראל אינה 
עומדת בודדה מול עיראק , ואם תותקף הרי שאין זו מלחמה שלה לבדה . מול 
עיראק ניצבת קואליציה בין - לאומית בעלת כוח צבאי אדיר , בראשות ארצות - 
הברית . יתרה מזו , ואשינגטון הצהירה כי התקפה על ישראל תיחשב לגביה כקאזוס 
בלי . ארה"ב גם הזהירה את סדאם חוסיין כי יישא בתוצאות חמורות , אם יפעיל 
נשק השמדה המונית . מבחינה אופרטיווית ומבחינת הכלים , העומדים לרשות צה"ל , 
אפשר להגדיר את המצב כטוב . בכמה תחומים אפשר היה לחזק יותר את שריריו 
ושיניו של צה"ל , אילו היינו חוזים טוב יותר את הנולד בתום המלחמה בין עיראק 
לאיראן , ומשקיעים יותר בחיזוק כושר ההרתעה . רק כאשר החל סדאם חוסיין 
באיומיו הקשים נגדנו בפברואר אשתקד , נדרכה ישראל יותר . אם תותקף ישראל 
והממשלה תחליט להגיב , תהיה מלחמה זו שונה מכל קודמותיה . לא רק משום שהאיום , 
הנשקף לישראל , הוא מטילי קרקע - קרקע , המסכנים בעיקר את העורף , אלא 
שבפעם הראשונה מדובר על אפשרות של שימוש בנשק בלתי - קונוונציונלי . בשל 
המרחקים והטווחים הגדולים מחוץ למדינות העימות , הגובלות בישראל יהיה 
צורך גם בתורת מלחמה שונה , בעיקר לחיל האוויר . בטווחים כאלה מתעוררות 
בהכרח בעיות בתחומי הקשר , הבקרה האווירית והמודיעין . חיל האוויר עשה 
כל שביכולתו כדי להתגבר על בעיות אלה . אם תמצא ישראל את עצמה מעורבת במלחמה , 
בניגוד לרצונה , יהיה עליה להתחשב יותר מתמיד באילוצים מדיניים מורכבים . 
אלה מושפעים ממצבה הרגיש של ירדן ומהשתתפותן של סוריה וסעודיה בקואליציה 
בראשות ארה"ב . רצח אבו - איאד אתמול יכול אולי להשפיע לרעה על המצב בשטחים , 
אך במערכת הביטחון סבורים כי יוכלו להתמודד ללא בעיות עם הפרות סדר גדולות 
או מעשי טרור . אבו - איאד לא התלהב מהאופציה העיראקית , שבה בחר ערפאת . 
אילו היה ערפאת מודח לאחר תבוסה אפשרית של עיראק , ייתכן שסגנו היה נבחר 
כמנהיג פרגמטי יותר של אש"ף . ביממה האחרונה עשתה גם בריה"ם צעד חדש , בהצטרפה 
ליוזמת התיווך הצרפתית . ספק אם שר החוץ הפורש , אדוארד שוורדנאדזה , 
היה נוקט צעד כזה , המעיד כי במוסקווה גברה הנטייה לנסות למלא תפקיד של 
מתווך , במקום להעניק לוואשינגטון תמיכה מלאה בסכסוך עם עיראק . ספק אם 
ההצעה הצרפתית תמנע את המלחמה , אלא אם כן יודיע סדאם חוסיין מיד לאחר 
שיפוג האולטימטום כי הוא מוכן לסגת נסיגה מלאה מכוויית . 
