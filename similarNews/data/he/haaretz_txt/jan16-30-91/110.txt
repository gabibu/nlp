ל נקלע הדיוט לאחת מארבע הפגישות שקיימו כאן סגן מזכיר המדינה לורנס איגלברגר 
וחבריו , היה מתפתה להאמין כי " מעולם לא היו יחסינו עם ארצות הברית טובים 
יותר " . אכן , היו אלו שיחות ידידותיות , רכות ומנומסות . הצד האמריקאי 
הרעיף על ישראל את כל מה שהיתה מבקשת לשמוע , אך היתה זו אידיליה מן הסוג 
השורר בין נציג ועד הבית לפרחח השכונתי בעת משא ומתן ברוח חיובית על הסדרי 
מנוחת הצהריים . ככל שנקפו הימים עד תום מועד האולטימטום וגברו הסיכויים 
לעימות צבאי במפרץ , התרבו בוואשינגטון החששות מפני הפתעה ישראלית . מותר 
להניח שהאמריקאים יודעים משהו מהדברים הנאמרים בישיבות הממשלה ואף בפורומים 
דיסקרטיים יותר . אחד השרים אמר לי השבוע כי התרשם שאילו היתה ההחלטה נתונה 
בידי חבר קבינט מסוים , היתה ישראל שולחת לבגדד משלוח מנות כמכת - מנע עם 
רמז לבאות . שלושה - ארבעה שרים אחרים מוכנים , לדבריו , " אם זה היה 
תלוי בהם " , ללחוץ על ההדק בתגובה לטיל הראשון שינחת בים המלח . נשיא מצרים 
חוסני מובארק אישר אמנם את דברי נשיא ארה"ב גורג בוש , שחברי הקואליציה 
הערבית האנטי - עיראקית לא יפרקו אותה אם ישראל תגיב על מכה ישירה של סדאם 
חוסיין . אך האמריקאים יודעים שהמבחן הערבי יתקיים רק כאשר מטוסי חיל האוויר 
ינחיתו מכת - נגד על תושבי בגדאד . ואשינגטון מסרבת להמר שגם אז ישמור חאפז 
אל - אסד אמונים להסכם הקואליציוני עם המערב . לכן נשלח לירושלים צוות אמריקאי , 
הנחשב ידידותי במיוחד לישראל . איגלברגר ידוע כדמות הפרו - ישראלית ביותר 
במחלקת המדינה . פול וולפוביץ , יהודי חם , הוא החסיד המובהק ביותר של 
תפישת ישראל כנכס אסטרטגי אמריקאי . הם לא באו לכאן לתאם את הפעילות המבצעית 
של חילות האוויר של ישראל וארה"ב בשמי המפרץ בשעת מלחמה ; המשלחת לא ניסתה 
לממש את הנכס האסטרטגי . היא הטריחה עצמה לירושלים למטרה אחת בלבד : להבטיח 
שישראל לא תפריע את מנוחתם של השכנים הערבים , גם אם שכן ערבי אחר יפריע 
את מנוחתה . מעבר למטרה המיידית של אי - התערבות ישראלית במפרץ , לימד הביקור 
על מידת החשיבות שארה"ב מייחסת לשותפות עם בעלי - בריתה הערבים . הסיוע 
החשוב ביותר שארהב מצפה לקבל מישראל מוסיף להיות שתיקה והבלגה . בתמורה 
לכך מוכן הנשיא בוש לטלפן בראשונה לשמיר ולשבח את התנהגותו . מזכיר המדינה 
גיימס בייקר טרח לשגר לדוד לוי שתי איגרות ארוכות כבר למחרת פגישתו עם שר 
החוץ העיראקי , ובהן תיאור מפורט איך דחה כל רמז לזיקה בין משבר המפרץ לסכסוך 
הערבי - ישראלי . אך הדרג המדיני בירושלים לא החמיץ את ההזדמנות הנדירה כדי 
לגרוף הון מדיני מביקור המשלחת ומהמחוות של בוש ובייקר , שבימים כתיקונם 
היו נחשבים למעשה שגרה . שמחה מיוחדת עוררה האבחנה שעשה בייקר באיגרתו בין 
הכיבוש ההגנתי של הגדה המערבית ועזה לבין כיבושה התוקפני של כוויית . פרשני 
משרד החוץ מבטיחים לעשות בבוא היום שימוש נרחב בהבדל הזה , כאילו בכך הצדיקה 
ארה"ב את המשך הכיבוש הישראלי . האם די בחיוך של הממשל האמריקאי כדי להשכיח 
את תקרית מספר הטלפון של הבית הלבן , שבייקר שלח לפני חודשים ספורים ? 
האם הם מאמינים שבוש חזר בו מארבע הנקודות , שהראשונה שבהן היא " סיום 
הכיבוש " ? מה השתנה מאז נתנה ארה"ב יד לסדרה של החלטות אנטי - ישראליות 
במועצת הביטחון , כמעט במקביל לסדרה האנטי - עיראקית ? מישהו חושב שה - 
התנגדות ללינקג נובעת מאהבת ציון ולא משנאת בבל ? מוטב להעניק לממשלה הזו , 
כקודמותיה , ליהנות מזיכרונם הקצר של נתיניה . מה מנחם יותר בשעה עצבנית 
זו מקו פתוח לבית הלבן ותיבת דואר גדושה במכתבים ממחלקת המדינה ? עדות לכך 
שראש הממשלה אינו הולך שולל אחרי החיזורים הזמניים של ארה"ב היא התקרית 
סביב נאום ההתקפה נגד ארה"ב בסיעת הליכוד . שמיר ביקש במפגיע מחבריו שלא 
להדליף את דברי האזהרה מפני לחץ אמריקאי על ישראל למחרת המלחמה . משהדברים 
דלפו , מיהר שמיר לטלפן לבוש והזמין ראיון ברשת סי - אן - אן לרכך את הביקורת . 
המלחמה הקרובה והגינונים אמריקאים המקדימים אותה אינם משרים שמחה במעונו 
של שמיר . הוא יודע מן הסתם שלמחרתו של ניצחון מפואר יוכל בוש להרשות לעצמו 
הכל , אפילו להתגרות בישראל בשנת בחירות לנשיאות . 
