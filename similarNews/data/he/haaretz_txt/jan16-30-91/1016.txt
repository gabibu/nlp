לא משנה מהו הרקע , בכל מקרה זהו מהלך שהוא לטובת כוחות הברית וכמובן גם 
לנו . אני לא מאמין שרפסנגאני , שליט איראן , יתן למטוסים אלה להמריא 
ולהשתמש בשדות תעופה איראניים כבסיסי יציאה להתקפות על כוחות הברית . ייתכן 
מאוד שזהו הסימן הראשון לתחילת התמוטטותו של סדאם חוסיין . הוא הבין כי 
אם ישאיר את מטוסיו על אדמת עיראק , הם יושמדו כולם . לכן כצעד אחרון אולי 
ביקש להציל עתודה נכבדה של מטוסים ומדובר במיטב המטוסים מן הקו הראשון 
על ידי שיגורם לאיראן . אבל ספק רב אם יוכל להשתמש בהם במלחמה הנוכחית נגד 
ארה"ב ובנות בריתה , אפילו אם האיראנים הבטיחו לו את זאת . אני מכיר היטב 
את האיראנים , הם לוקחים בקלות אבל קשה לקחת מהם בחזרה מה שניתן להם , 
במיוחד כשמדובר בארסנל כזה שנפל להם כאוצר מן השמים . נכון שהאייטולות מתנגדים 
למדיניות " המערבית " של רפסנגאני והם היו אולי רוצים לגרור את איראן למלחמה 
נגד " השטן הגדול " האמריקאים , ו"השטן הקטן " הישראליים . אבל כל 
עוד רפסנגאני שולט , ולא נראה שמרחף כיום איום רציני על כיסאו , הרי שאין 
כל סיכוי שאיראן תצטרף למלחמה לצד עיראק נגד ארה"ב ובנות - בריתה . במסורת 
האיראנית זה ללכת עם המנצח , עם החזק . ברגע שלשליטי איראן התברר שהעיראקים 
מוכים ואין להם כל סיכוי , הכריז רפסנגאני על מדיניות נייטראלית במלחמה 
זו . במידה והושיט סיוע כלשהו לעיראק , זה היה סיוע הומניטארי , כמו משלוח 
תרופות ומזון . צריך גם לזכור , שאיראן עברה בשנים האחרונות בלית - ברירה 
לנשק רוסי . בשל מדיניות האמבארגו האמריקאית נוצר מחסור חמור בחלקי חילוף 
לצי המטוסים האמריקאיים שבידי איראן והמטוסים קורקעו . האיראנים סיכמו על 
עסקת בארטר גדולה עם הרוסים , לפיה תספק להם בריה"ם מטוסי קרב חדישים ואיראן 
בתמורה תספק לה גאז טבעי . המעניין הוא שהמטוסים העיראקיים שנחתו עכשיו באיראן , 
הם בדיוק סוג המטוסים שהזמינה איראן מבריה"ם , בהם המיג 92 ומטוסי הסוחוי . 
ספק רב אם איראן תוותר עכשיו בקלות על ה"מתנה " הזו שנפלה להם מן השמים . 
האיראנים היו זקוקים כאוויר לנשימה לחיזוק כזה של חיל האוויר שלהם , לאחר 
שהמטוסים האמריקאיים שבידם קורקעו למעשה בהעדר חלקי חילוף . כדי להבין זאת 
צריך להכיר את העם שבמשך יותר מעשר שנים שטפו את מוחו וחינכו אותו לשנוא 
את " השטן הגדול " האמריקאים . הכלל שעבד כאן היה של " האויב של האויב 
שלי הוא ידידי " . אבל מי שמכיר את האיראנים , יודע גם כי מד העוינות של 
האיראנים כלפי העיראקיים הוא בשיאו . אם להשוות זאת ל"מד העויינות " של 
הפלשתינאים לישראל , הרי שהעויינות של האיראנים לעיראקים , עוד לפני מלחמת 
הדמים שפרצה ביניהם , היתה גבוהה בהרבה , שלא לדבר על רמת העוינות לאחר 
המלחמה , שבוודאי הרקיעה שחקים . הרקע הוא היסטורי וקשור למאבק על המקומות 
הקדושים לשיעים בעיראק . איראן מקווה שהנייטראליות שלה כיום תעזור לה מאוחר 
יותר כאשר עיראק תובס ואולי תחולק , והיא איראן , תקבל לידיה את המקומות 
הקדושים לשיעה בנגף וכרבלא בין בצרה לבגדאד , בדרום עיראק . במקומות אלה 
מצויים קבריהם של הנביא עלי ושני בניו חסן וחסיין . אחד מיעדי איראן במלחמתה 
בעיראק , היו מקומות קדושים אלה לשיעה האיראנית , כמו גם לשיעה הערבית . 
האיראנים דומים עכשיו לנשר שממתין בסבלנות עד שהלביאה תמית את הצבי כדי 
לעוט על הפגר וליטול את חלקו . אולי יש כאלה שמצטערים . אבל , יש לציין 
כי איראן מקיימת כל הזמן קשרים עם ארה"ב , באמצעות צד שלישי , שהן מדינות 
אירופאיות , בעיקר גרמניה וכן יפאן . על פי המדיניות המוצהרת של ארה"ב 
זה לא כולל מכירת נשק , אבל קשרים מסחריים ואחרים ככל הנראה כן מתקיימים . 
פניו של רפסנגאני הם כלפי מערב , לכן אני מעריך שעכשיו יכנסו המדיניות 
האירופאיות שיש להן השפעה באיראן , כמו גרמניה , ויפעילו את השפעתן על 
איראן שלא תעז לאפשר שימוש בבסיסיה להתקפות נגד ארה"ב ובנות בריתה הנלחמות 
נגד עיראק . לא מן הנמנע שאיראן תנסה להפיק ממצב זה את מירב התועלת לעצמה . 
זהו שוק פרסי אמיתי ועוד יתברר שהמורווחים האמיתיים מכל המלחמה הזו יהיו 
האיראנים . 
