כולם מצטטים מפיו של קרל פון קלאוזביץ , כי " המלחמה היא המשך המדיניות 
באמצעים אחרים " . אך נוסחתו , שהתאימה למאה ה91 , זקוקה לשיפוץ במאה ה02 . 
מאופיינת בקרבות בשידור חי וגיחות אוויר בזמן אמת המלחמה היא המשך המדיניות 
לא רק באמצעים אחרים , אלא גם באמצעים רגילים . רעם התותחים אינו דוחה 
את המוזות הדיפלומטיות . המצב החדש צריך להצית את דמיונה המדיני של הממשלה . 
האו"ם קורא לנו . לראשונה בתולדותיה יכולה ישראל לתבוע גינוי בעל סיכוי 
לתוקפנות הערבית . ירושלים אינה שותפה למהלכי הקואליציה הבין - לאומית נגד 
עיראק , אבל בגדאד מטווחת את טיליה לעבר תל - אביב וחיפה . זו הזדמנות להניח 
על סדר היום הצעת החלטה ולעקוב אחרי הצבעת צרפת ותגובת גרמניה והסברי ברית 
המועצות , ואולי גם לזכות בהכרעה נוחה . אם אכן יש מהפך בדעת הקהל הנאורה , 
צריך להציג לפניה את העובדות כהווייתן , ולהפעיל את לוח ההצבעה שיורה איך 
מורמת ידם של הנציגים ממצרים וסוריה וסעודיה . או למשל להביע צער על פעילותן 
של ממשלות וחברות פרטיות , שעבדו בשירותו של סדאם חוסיין וניפקו לו טילי 
סקאד ומתקנים גרעיניים וכימיים וביולוגיים ; ולגנות בהחלטה אחרת את הנציגות 
הלגיטימית של העם הפלשתיני , שבניו עלו בלילות כמוכי - ירח על הגגות לברך 
את טילי הסקאד הרועמים בדרכם לזרוע הרס ומוות ; וכמובן לנסות לשנות בעצרת 
את ההחלטה המזהה את הציונות עם גזענות . נראה מי באירופה ישתמט ויצביע נגד , 
ובאיזה תירוץ מעוות . הממשלה חוששת . אין לה רצון להעניק לגיטימציה לפעילות 
האו"ם . הרי לישראל חשבון נוקב וארוך וצודק עמו . אלא שזה או"ם אחר , 
לטוב ולרע . הוא יותר נוח אבל יותר מסוכן , ופחות דוגמטי אך פחות תלוש . 
ארצות הברית וברית המועצות העניקו לו לגיטימציה כה רבה , שאינו נזקק לשום 
הכרה ישראלית כדי לפעול נגדה אחרי המלחמה . מדוע , איפוא , לא להשיג ממנו 
עכשיו את מה שממילא אי אפשר יהיה למנוע ממנו אחר כך ? ברית המועצות חייבת 
לישראל חרטה וסליחה על טילי הסקאד הניחתים מדי לילה על ראשה . יחסים דיפלומטיים 
מלאים הם בתנאים אלה כסף קטן , שגם הסובייטים העניים יכולים לממן בקלות . 
מדוע איננו דוחקים בהם ? ואולי חשוב ללחוץ עליהם כדי לחשוף תמונת - מצב 
עדכנית , שתגלה מי שולט במוסקווה ? מיכאיל גורבצוב הישן והטוב או החדש 
והמאיים ? על רקע כזה יש מקום לתביעות ישראליות רבות , חלקן לטווח קצר . 
הנה , האמריקאים מתנגדים לפעולה צבאית ישראלית , שעלולה לקצר את חיי הקואליציה 
הבין - לאומית . הם חוששים שהיא תהיה עילה להסתלקות חלק מהמדינות הערביות ? 
יש לזה מחיר . משהו כמו לחץ מערבי על חאפז אל - אסד להורות לאחד משגרירי 
סוריה במערב להופיע בטלוויזיה המקומית יחד עם עמיתו הישראלי . הסעודים כבר 
עשו כן בצרפת , למה שיניחו לסורים לעמוד מן הצד ? אין מדובר רק במחוות . 
מה שקורה במדיניות הפנים הישראלית השרויה בשלב זמני של קונסנסוס יכול 
להתרחש גם בזירה הבין - לאומית . אמנם האמריקאים יחובו אחרי המלחמה לסורים 
ולסעודים ולמצרים פתרון מניח את הדעת לבעיה הפלשתינית , שלא ברוח רצונותיה 
של ישראל , אבל בינתיים יש בסיס רחב להסכמה : הצורך להיפרד מן ההנהגה הפרו - 
עיראקית של אש"ף . לא שאש"ף הופך לנציג הלגיטימי של הפלשתינאים בעיני ממשלת 
הליכוד , ולא שמישהו יכול להבחין בין יאסר ערפאת לבין פייסל אל - חוסייני , 
אבל שניהם איבדו מזמן את הלגיטימיות בעיני חוסני מובארק וחאפז אל - אסד . 
זה נותן בסיס לפעילות מדינית ענפה , מין מסד לתביעה ישראלית ( שלא תיענה 
במלואה ) , שהיא יסוד למיקוח : לשתף את ירושלים בהכרעה הבין - לאומית 
על גורל הממשלה העתידית בבגדאד . זמן מה אחרי מלחמת העולם הראשונה איכזב 
לויד גורג את חיים וייצמן באמרו למנהיג הציוני כי המים כבר קפאו ואין לו 
יסוד לקוות לשינוי המצב , אלא אם יתמוטטו סדרי החיים מחדש . המים יקפאו 
גם אחרי המלחמה במפרץ הפרסי . את ההזדמנויות צריך לנצל כל עוד הם מהולים 
בנפט עיראקי מזהם . 
