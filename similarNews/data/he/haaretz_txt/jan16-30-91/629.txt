סדאם חוסיין עשה אתמול צעד להחרפת המלחמה בהצתת בארות נפט בדרום - מזרח כוויית , 
לא הרחק מן החזית . אין לראות בכך סימן לייאוש , אלא קודם כל מהלך אופרטיווי , 
שנועד להכביד על הפעילות האווירית האמריקאית ביצירת מיסוך של עשן שחור מעל 
קווי החזית הקדמיים . הצתת הבארות באה יום לאחר שהאמריקאים תקפו מהאוויר 
בעצמה רבה את הקורפוס השביעי העיראקי , הנמצא בקו הראשון של החזית , בגבול 
כוויית - סעודיה . קודם לכן תקפו המפציצים האמריקאים בעיקר את יחידות משמר 
הרפובליקה , הפזורות בגבול כוויית - עיראק , ונחשבות ככוח העתודה העיקרי . 
הן כוחות משמר הרפובליקה והן יחידות הקורפוס השביעי מחופרים בעומק ניכר , 
והכינו את עצמם לקראת הפצצות כאלה . אתמול החלו האמריקאים בהטלת פצצות 
מצרר מגנטיות נגד השריון המחופר של משמר הרפובליקה . ההנחה היא , לכן , 
כי המפקדה העיראקית מבקשת להכביד על פעילות המטוסים והמסוקים של צבא ארה"ב 
בקווי החזית . להבערת הבארות עלולה להיות , כמובן , השפעה אקולוגית , 
במיוחד אם יוצתו עוד בארות ובערתם תימשך זמן רב . מומחים סובייטים אמרו 
עוד לפני המלחמה כי לדבר עלולה להיות השפעה , בהתאם לכיווני הרוח , עד 
לאזורים הדרומיים של ברית - המועצות . קודם להצתת הבארות בדרום - מזרח כוויית 
נכשלו העיראקים בניסיונם לפגוע בטילים בשדות נפט בסעודיה ובשדות התעופה , 
שבהם פזורים מטוסים אמריקאיים בצפיפות רבה . אי הוודאות לגבי מספר משגרי 
טילי הקרקע - קרקע וקרונות הפיקוד שלהם , שנותרו בעיראק לאחר גלי ההפצצות 
הראשונים , נמשכה גם אתמול . המשך ירי הטילים לעבר מטרות בסעודיה מעיד 
כי רבים מהם לא חוסלו , כפי שאפשר היה להבין מדבריו של גנרל שוורצקופף . 
באזור 2 נמשכו גם אתמול ההפצצות האמריקאיות , והוקדשו לכך כמה מאות גיחות . 
המטרה היא לפגוע במשגרים הניידים , שהתגלו בתוך מחפורות , או לפחות למנוע 
בעדם מלצאת ולבצע את ההכנות לשיגור הטיל . לעומת זאת , נראה כי לחילות האוויר 
המשולבים היתה הצלחה טובה יותר נגד סוללות טילי הקרקע - אוויר של עיראק . 
רבות מהן נפגעו , אך גם המערך הזה טרם חוסל . לאלה שמתחו ביקורת מבצעית 
על ביצועי חיל האוויר האמריקאי , נאמר כי אין זה הגון לבקר את אלה , העושים 
מאמץ למנוע ירי טילים על ישראל ומסכנים את חייהם . גם אם יש הסבורים כי 
חיל האוויר הישראלי היה אולי עושה זאת טוב יותר , תהיה זו טעות חמורה למתוח 
על כך ביקורת פומבית . חיל האוויר האמריקאי עלול לראות בכך מעשה של כפיות 
טובה , מה עוד שיש בשורותיו המותחים ביקורת על ההיגיון המבצעי בהפניית גיחות 
רבות כל - כך למטרה זו במערב עיראק , במקום להתמקד יותר במרכז עיראק ודרומה . 
לסאדם חוסיין נוח יותר שהרבה מהגיחות האמריקאיות יוסטו לאזור המדברי , 
ולא לבגדאד וסביבתה . 
