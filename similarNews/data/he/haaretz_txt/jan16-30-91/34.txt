הבהירות הנורא שליווה את משבר המפרץ הוא , דווקא הוא , גם חלק מבהירות 
רבה מאוד . חוסר הוודאות הקשה על גדודי הפרשנים ואף על מנהיגות המערב לצפות 
את מהלכי עיראק , אך באותו זמן עצמו הוא לימד משהו חשוב על מצבו של העולם 
שנקלע לסבך הגדול הזה . בתוך הערפל , ובמיוחד בגללו , התברר עד כמה נרחב 
הפער בין מערכות השיקולים של הצדדים שנקלעו לעימות ; באיזו מידה מערב ומזרח 
( או צפון ודרום ) מדברים בשפות שונות בתוך מה שנפתינו לכנות הכפר הגלובלי 
בעידן המודרני . זה לקח שילווה אותנו , יקרה אשר יקרה . סדאם צופה בסי - 
אן - אן ועוקב בעזרת הרשת האמריקאית אחרי תגובות המערב , אבל אין מה שישקף 
על מסכי המערב את עולם המושגים שלו . טיעוני " קץ ההיסטוריה " נעשו בדיחה 
גרועה , פטפוט סלונים מערבי . הוא גווע בתוך רחש בלתי ברור : מה שאנו 
קולטים מצדו של סדאם חוסיין הוא מרכיב בלתי מפוענח בשיח טראגי בין שתי תרבויות . 
אפילו מושגי הנימוס והכבוד של שני הצדדים נותרו מעורפלים . שר החוץ של מדינה 
שרמסה כל סעיף בפרוטוקול הבין - לאומי התלונן על הניסוח הבלתי מנומס של איגרת 
הנשיא בוש . מונחי העוני והעושר השתבשו גם הם . מדינה בלתי מפותחת השקיעה 
במהלכים צבאיים גרנדיוזיים מאות מיליארדי דולרים , שרובם שולשלו לכיסי המערב . 
הם בוזבזו באזור שבו ההכנסה לראש היא הגבוהה בעולם , גבוהה רק מהבוז לגולגולת 
האנושית . ב"הארץ " אתמול הביא דני רובינשטיין תמצית מחקר פוקח - עיניים 
על תרבותו של המזרח התיכון בעת החדשה . המחקר , של צוות באוניברסיטה הפתוחה 
בראשותו של הפרופסור חגי ארליך , עוסק ברבדים העמוקים ביותר של עימות נמשך 
בין ערכי האזור המוסלמי - הערבי לבין תרבות המערב . בלב העימות הישן הזה 
נעוצות תחושות קיצוניות של ניכור , זעם ורגשי נחיתות . במחקר מצוטט דו"ח 
על סיור של שני משכילים ערביים בגליל בראשית המאה . מחריד לקרוא היום את 
תשובתם של פלאחים בכפר ערבי כאשר המבקרים שאלו אותם מדוע אינם לומדים מהקדמה 
היהודית : " אבל לנו גן העדן " . ההתרסה הזאת מהדהדת בכיכרות בגדד גם בסוף 
המאה , וצריכה לשמש למשקיפים נבוכים סיבה לפסימיות מרה כלפי עולם המושגים 
של סדאם . מי שמבקש להרחיב את הראייה הספקנית הזאת ולהחיל אותה על כל גורם 
ערבי ופלשתיני שזז בשטח יגרור את עצמו למסקנה המוכרת ש"אין עם מי לדבר " : 
נגזר עלינו לחיות על החרב עד ש . . . עד שמה ? כנראה עד המלחמה הבאה 
הבלתי נמנעת . העמדה האחרת הפוכה : דווקא טיבו של הפער התרבותי העמוק בין 
מזרח למערב ובינינו לבין הערבים , מחייב מאמץ גדול להפרדה ולצמצום שטחי 
החיכוך . אם ההיסטוריה החדשה אכן שבה ומלמדת ש"מזרח הוא מזרח ומערב הוא מערב 
והשניים לעולם לא ייפגשו " , כדברי רודיארד קיפלינג בסוף המאה שעברה , לא 
תעזור לאורך ימים גם מלחמת קץ - הימים כביכול , שאולי אנחנו עומדים היום 
על סה . באותה מידה לא נצליח לגשר אצלנו על הפער הענק על - ידי בליעתו של 
היריב והניסיון להכנעתו . ייתכן שהמערב , אם אמנם תפרוץ מלחמה , יצליח 
ללמד את עיראק לקח ו"לחנך " אותה באמצעות כוח אדיר . אבל הרי ההתפרצות 
האיומה תנבע ממפגש של שני עולמות מנוגדים : לאחר שהזוועה תשכך , לא כוח 
הזרוע יביא לדו - קיום ביניהם . את המלחמה אי אפשר לתפוש כאמצעי להשלטת 
הבנה חדשה , אלא כמסע עונשין אפוקליפטי . בלבול מושגים דומה מלווה את חלקנו 
בסכסוך האזורי . יש בימים אלה נטייה לשבח את הממשלה על תפקודה במשבר . 
יש לכך הצדקה לא מעטה . אבל באופן עמוק יותר , הסיבה האמיתית איננה נובעת 
מסגולותיו הטובות של הממשל הישראלי , אלא מתכונה גרועה מאוד שלו . בתנאים 
הבין - לאומיים שנוצרו , הימנעותה של ישראל מלפעול עד כה נבעה מתביעה אמריקאית 
נמרצת . הפאסיוויות של ישראל התאימה לדרישות הזמן , אך הרי אין מה שהולם 
יותר את נטיות הממשלה מאשר לשבת ולא לעשות כלום . ההישג הזה של ממשלת הליכוד 
משול לדיוק של שעון מקולקל : הוא תמיד יהיה מדויק להפליא פעמיים ביממה . 
הטרגדיה של המצב שבו אנו שרויים עכשיו איננה לכן רק בחזות השחורה של מוות 
וסבל . היא נעוצה בעובדה שגם אם יפעלו כוחות הצדק לא יהיה בהם כדי לתקן 
את הפגם האדיר בהרמוניה העולמית ואף לא בזו המקומית . הם רק ימחישו אותו 
בדם ואש ותמרות עשן . 
