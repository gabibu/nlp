במוצאי השבת האחרונה העביר ראש עיריית ירושלים , טדי קולק , שדר לאזרחי 
תל אביב . בשמו ובשם תושבי הבירה , בירך קולק את תל אביב על " עמידתם 
של אזרחיה נוכח מתקפות הטילים " . הוא גם התקשר לשלמה להט , וביקש לברך 
באמצעותו את תושבי עירו . " נעמוד לצד עיריית תל אביב ותושביה בכל סיוע 
ועזרה שידרשו " הוא הודיע . שדר ידידותי מובהק שיותר מאשר הוא מבטא יחסים 
בין שתי ערים הנמצאות במרחק של 54 דקות נסיעה , הוא מזכיר , שלא במקרה , 
שדרים ידידותיים שמחליפות מדינות בעת צרה . מבחינת קולק , גם אין בדימוי 
הזה משום לשון של הפלגה רבה . ב"שיחת היום " ל"הארץ " בשנת 58 , שעסקה 
בגל חום נוסח תל אביב שפקד לפתע את ירושלים , סיפר קולק בנימה מבודחת : 
" בתל אביב לא הייתי איזה שש - שבע שנים . בניו יורק אני מבקר לפחות פעמיים 
בשנה . אבל אני מקווה שעם החום נוסח תל אביב , יגיע לירושלים גם העושר 
שלה . לה יש בורסה , נמל וים , וכל מיני דברים שלנו אין . אנחנו נשארים 
עם 009 בתי כנסת ו002 ישיבות . בתמורה , יש לנו פסוקי חז"ל יפים כמו על 
ראש שמחתנו , שעמם אי אפשר לשלם שום דבר " . מאז אותו ראיון שבו ביטא קולק , 
בדרכו , את הפער בין שתי הערים , רק הסתבכו היחסים הבי - לטרליים בין 
תל אביב לירושלים . במחווה של ידידות העניק להט לירושלמים פיסת חוף סמלית 
המכונה " חוף ירושלים " ; אך רוב הזמן שמרו התל אביבים על ריחוק מנומס מבעיותיה 
של הבירה . " שמענו שיש לכם שם צרות הדתיים והערבים " , היו התל אביבים 
מעירים בנימוס באוזניהם של ירושלמים אורחים , באותה מידה של מעורבות שבה 
היו אומרים לאורח מן הפיליפינים : " שמענו שיש לכם איזו מהפיכה " . ואחר 
כך באה האינתיפאדה , ותושבי השפלה פשוט נעלמו מן הבירה . בתי המלון הריקים 
שיוועו לאורחים ממישור החוף , וכל ירושלמי קיבל מדי פעם טלפון מבויש מחבר 
שבכרך : " היינו רוצים לבקר אתכם בשבת . אבל תגידו , זה בטוח לבוא עכשיו 
לירושלים ? " אפילו מבצע " ירושלים , דווקא עכשיו " , שלווה בהורדת מחירים 
דרסטית בבתי המלון הנטושים , הצליח בעיקר להביא לבירה רק את מועצת עיריית 
תל אביב לישיבת הזדהות סמלית עם הבירה , הכורעת תחת נטל אירועי הר הבית 
והרצח בשכונת בקעה . הירושלמים , אין זה סוד , חשו מנודים ומבודדים אל 
מול התל אביבים החוגגים ללא הפסקה . וגם אם אין זה תיאור מצב מדויק , כך 
נראים הדברים לירושלמים ; והתל אביבים רק ששים להנציח את הסטריאוטיף . 
ועכשיו היתה לירושלים עדנה עצובה . מבצע " ירושלים , דווקא עכשיו " זוכה 
סוף - סוף להצלחה פרסומית מסחררת . שעה קלה לפני ששודר בטלוויזיה השדר הממלכתי 
של קולק " לאזרחי תל אביב " , ישב הוא בבית הקפה של מלון המלך דוד והשקיף 
בסיפוק על המוני התל אביבים הסובבים בלובי המפואר . קולק לא היה היחיד שעשה 
זאת . נהירתם של כ000 , 01 תל אביבים לבירה , משפיעה גם על נהגי המוניות 
שהיו מובטלים חודשים ארוכים , ועתה הם חונים מחוץ לבתי המלון בכוננות . 
" עכשיו אנחנו נצחק עליהם " , הם מתרגמים לעברית מצונזרת , ביטוי בוטה 
יותר בשפה הערבית . לא נעים להודות אך בצל הזוועה הקושרת את כולם בגורל אחד , 
מביאה הפיכתה הפתאומית של ירושלים לעיר מקלט מידה של נחת לתושבי הבירה . 
פתאום הם רצויים , מבוקשים , מחוזרים . אשת יחסי ציבור של מלון גדול , 
האמונה על שירות מתרצה לאורחים , אמרה השבוע בהתלהבות : " פעם ראשונה 
זה תקופה ארוכה שאנחנו פשוט נאלצים להגיד להם : סליחה , הבית מלא . קודם 
התחננו בפניהם , עכשיו הם מתחננים בפנינו " . הירושלמים נוהגים באורחיהם 
בנימוס מבודח , כבעלי יתרון מוסרי היכולים להרשות לעצמם מידה של רוחב לב . 
רק לעתים רחוקות נפרצת פרצה בחומה זו של קבלת פנים , כמו למשל אותו בעל 
מכולת שסירב לקבל המחאה מתל אביבי . או , להבדיל , אותו בעל באסטה בשוק 
מחנה יהודה , אשר חשף לעיני המצלמות את החורים שניקבו בדלת הסמוכה הכדורים 
ב84 , והטיח בתל אביבים : " אנחנו לא ברחנו " . אפילו בהצגת דברים זו 
אין כל רע , כל עוד היא משמשת לירושלמים אפיק לתסכולים מודחקים . הדברים 
חורגים מן הקריצה המשועשעת , כאשר מראיין מן הרדיו שואל במלוא הרצינות , 
האם " אין בריחתם של התל אביבים מהווה מעין אנטי - תזה לערך הבסיסי של 
הצמד שבו דבקים הפלשתינאים " . נו , באמת . אפילו הירושלמים הלוהטים ביותר 
אינם שופטים בביקורת אמיתית את האורחים שהגיעו מצוידים בחלקי טיל שנפל בקרבת 
ביתם . ומה אומרים התל אביבים האורחים ? מעט מאוד . לרוב הם נחבאים בחדריהם 
שבבתי המלון , או מגיחים לרגעים לאולמות הכניסה ההדורים , מצוידים בערכות 
המגן . המנוסה כרוכה בהרבה בושה , משהו הדומה לירידה מן הארץ , כאילו 
מישהו באמת ציפה מהם לחסום את הטיל בגופם . הפרוף עמירם גונן , גיאוגרף 
מן האוניברסיטה העברית בירושלים , דוחה את הדימוי של " שתי מדינות " , 
ובוחר להציג את השוני בין הערים כריב אחים על הבכורה . כמו יעקב ועשו , 
למשל . עשו , התל אביבי , הוא איש הציד , המביא את הבשר אל האוהל בכל 
המובנים הכלכליים . היהדות בחרה אמנם ביעקב ירושלים אך המאבק על הבכורה 
לא הסתיים . אלא שגם הוא , איש כרכור שבחר בירושלים , נסחף אחרי אסכולת 
ירושלים : " הירושלמים נאחזים בעירם , לא זזים ממנה כל כך מהר . לא כשיש 
מלחמה , ולא כאשר קשה להתפרנס בה . הם מתלוננים , אך לא נמלטים . הם 
לא ברחו אפילו ב84 . נכון , היתה עזיבה מסוימת מן העיר , אבל חלק מן 
העוזבים היה בוודאי תל אביבי במקורו . האחרון לעומת הירושלמי , אינו מרגיש 
חובה להישאר בעירו בשעות קשות . פליטים תל אביבים היו כבר ב63 ו93 . על 
רקע השוני הבסיסי בין הערים , הדומה לשוני שבין טוקיו לקיוטו , שבין וארשה 
לקרקוב , אפשר להבין עתה את תגובתם של הירושלמים . זה כמו לראות בשעת צרה 
את האח המצליחן , שתמיד אתה מקנא בו מעט . ובירושלים , מתחיל להתגבש פולקלור 
ראשוני סביב התופעה . האימרה הנפוצה אומרת כי הכניסה לתל אביבים היא מעתה 
רק במסגרת איחוד משפחות . ובסך הכל , הנושא כולו ראוי להתייחסות קלילה 
יותר , אם לא היה קשה כל כך להפיק מעצמך זיק של הומור בימים טרופים אלה . 
