גם אם יתברר שהנשיא סדאם חוסיין לא ביקר אור לאתמול בכוויית , ושוב הקרינו 
תמונות מביקורים קודמים , הרי שהדברים שנאמרו אתמול בשמו נועדו להרגיע את 
הגייסות הפרוסים מבצרה בואך כוויית . אולם ההתפתחות החשובה יותר של יום 
אתמול היא ללא ספק ההצהרות שנשמעו בטהראן בתום ביקור סגן נשיא סוריה , והמעוררות 
דאגה בבגדאד . לפי הנוסח המקורי של סוכנות הידיעות העיראקית , קבע סדאם 
כי כוחות הברית חוששים מהתמודדות ישירה עם הצבא העיראקי , וכי אין לצפות 
עוד להפתעות . לפיכך , הם השתמשו בטכנולוגיה של גיחות אוויריות בגובה רב . 
סדאם סבור כי ארה"ב חשפה בשבוע הראשון ללחימה " את כל יכולתה " , וזו גרמה 
רק " ל09 חללים עיראקיים " . מכאן שלא נדרש מהגייסות העיראקיים אלא לנהוג 
" עמידה ממושכת וסבלנות שהם יסוד להכרעת המערכה " . זאת אומר סדאם כעידוד 
לגייסותיו ומבטיח להם " ניצחון מזהיר שבעקבותיו עיראק תשגשג " . ברם , בהצהרות 
שהשמיע אמש מוחזן ריזאי , מפקד " משמרות המהפכה " בטהראן , לא היה משום 
עידוד . אדרבה , ההצהרה כי הכוחות האיראניים נכנסו לכוננות ומוכנות לקרב 
למקרה שהמלחמה במפרץ תתרחב , עוררה דאגה בבגדאד , שכן היא באה בתום ביקור 
עבודה חשוב של סגן נשיא סוריה , עבד אל - חלים חדאם , ושר החוץ פארוק אל - 
שרע , ושבמהלכו נועדו עם נשיא איראן האשמי רפסנגני . אמש הודיע גם סגן 
הנשיא האיראני חסן חביבי , כי סוריה ואיראן תמימות דעים לגבי הצורך בנסיגת 
עיראק מכוויית ובהפסקת המלחמה . גם המנהיג הרוחני , עלי חמינאי , תקף 
מצדו את סדאם על שגרר את עמו למלחמה אבודה , הגם שבאותה הזדמנות כינה את 
הנשיא בוש " רוצח " . הצהרות אלה מערערות בבגדאד את הביטחון שאיראן תמשיך 
לפחות לשבת על הגדר במלחמת המפרץ . המשך הסטטוס קוו בחזית המזרחית ( האיראנית ) 
חשוב מאד לסדאם , וכל הצהרה שיש בה כדי להצביע על הפרת השקט באותה חזית , 
גורמת לדאגה רבה בבגדאד . גם מהחזית הצפונית ( התורכית ) אין העיראקים 
יכולים לשאוב עידוד . אנקרה לא נבהלה מהאזהרה של בגדאד , ותשובתו החד - 
משמעית של הנשיא הטורקי , טורגוט אוזאל , לא נעמה לאוזני סדאם חוסיין . 
דברי העידוד היחידים שהגיעו לבגדאד אתמול באו דוקא מאש"ף בתוניס . הארגון 
גייס את אנשיו בארה"ב כדי לסייע בארגון הפגנות נגד המלחמה , לא רק בריכוזים 
ערביים , אלא גם בוואשינגטון . הישאם אל - שראבי , פעיל וותיק בוואשינגטון , 
המשמש גם מרצה באוניברסיטאת גורגטאון , גילה אתמול ברדיו עמאן כי הפגנה 
גדולה ראשונה מסוג זה תתקיים בשבת בוואשינגטון . גם פייסל אל - חוסייני 
הצטרף אתמול למאמץ הפרו - עיראקי בהודיעו לרדיו מונטה - קארלו , כי עם פרוץ 
המלחמה החרים את אמצעי התקשורת הישראליים , המייצגים את האויב . הוא הדגיש 
כי הפלשתינאים עומדים לימין עיראק , " המותקפת והרוצה בשלום " . 
