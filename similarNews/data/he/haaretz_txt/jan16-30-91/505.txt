ראש הממשלה יצחק שמיר אמר אתמול כי טרם חלפה הסכנה של ירי טילים עיראקיים 
לעבר ישראל , אולם הוסיף כי בתוך זמן קצר נדע אם כבר חלפה . בדברו במסיבת 
עיתונאים במבנה ציבורי שנפגע קשות מנפילת טיל עיראקי ביום שבת בבוקר , אמר 
ראש הממשלה כי הוא מקווה שגם הלילות הבאים יהיו שקטים כמו שני הלילות של 
שבת וראשון . שמיר הדגיש כי ישראל לא התחייבה בפני שום מדינה שלא להגיב על 
התוקפנות העיראקית . " ישראל היא מדינה עצמאית , המקבלת את החלטותיה בהתאם 
לרצונה ולצרכיה . ישראל תגיב בשעה המתאימה , ותילחם לחיסול הסכנה המרחפת 
עליה " . ראש הממשלה אמר עוד : " האויבים המנסים כל הזמן לפגוע בנו ולהרוס 
אותנו ייווכחו פעם נוספת שהם לא יצליחו אף פעם להגשים את מזימותיהם , כפי 
שלא הצליחו בפעם הזאת " . הוא ציין כי התיאום בין ארה"ב לישראל גבר בימים 
האחרונים וכי הוא מתחייב מכך שארה"ב מעורבת כל כולה באזור . בתשובה לשאלה 
אם ישראל נמצאת במצב מלחמה והאם היא תצטרף למדינות הקואליציה הלוחמות בעיראק , 
אמר שמיר כי " האינטרס של ישראל הוא לא להיכנס עמוק יותר למערבולת הזאת " , 
אך הדבר לא תלוי רק בה . ראש הממשלה ציין כי אינו יכול לומר דבר על תיאום 
מבצעי בין ארה"ב לישראל , אולם העלה על נס את שיתוף הפעולה ויחסי הידידות 
עם ארה"ב , שנתהדקו בעקבות המלחמה במפרץ . בתשובה לשאלת כתבים זרים אמר 
ראש הממשלה , כי האוכלוסייה האזרחית אינה לוחצת על הממשלה להגיב על התקפות 
עיראק . " האוכלוסייה האזרחית מבינה היטב את עמדת הממשלה . איני חושב 
שצריך להסביר לאוכלוסייה שלנו את המצב , כי הם יודעים שהממשלה צריכה להתחשב 
בידידותיה וכי היא פועלת בדרך צודקת ויעילה " . עוד אמר שמיר כי ישראל חייבת 
להתכונן לכל סוג של התקפה , לרבות התקפת גזים . לדבריו , חרף הסכנות שטרם 
חלפו , על המשק לחזור לתפקוד נורמאלי . " חבל על כל יום שעובר בלי שזה 
נעשה . עשינו זאת תמיד , ונעשה זאת גם הפעם . עלינו לבנות את המשק ולקלוט 
עלייה . בתשובה לשאלה אם בשיחותיו עם תת שר החוץ האמריקאי , לורנס איגלברגר , 
נדונים נושאים מדיניים שיועלו לאחר תום המלחמה במפרץ , כמו התהליך המדיני 
ויישוב הבעיה הפלשתינית , אמר שמיר כי ניתנה " פרשנות רחבה מדי " לדברים 
שאמר שלשום בראיון לטלוויזיה הישראלית בנוגע לנושאים לטווח ארוך הנדונים 
בשיחות עם המשלחת האמריקאית . " אנחנו מדברים על בעיות היום עם ציפייה 
לעתיד , אך בשעה זו , כשבעיות היום לא נפתרו , עוד לא מדברים על פרטים 
לגבי העתיד . אני מקווה שמה שמתרחש כיום יקל עלינו להגיע לפתרונות משותפים 
עם ארה"ב ובעזרתה " , אמר ראש הממשלה . שמיר סייר אתמול בשכונות שנפגעו מהטילים 
העיראקיים בתל - אביב . ראש העירייה , שלמה להט , הוביל אותו למקומות 
שסבלו מפגיעות . " אנו רואים את ההרס שנגרם כאן , ומבינים את הנס שהתחולל 
בכך שלא היו קרבנות בנפש . כאן אפשר לראות את חוסר הטעם וחוסר האנושיות 
שבהתקפה העיראקית עלינו " , סיכם ראש הממשלה את רשמי סיורו בפני עיתונאים . 
שמיר הבטיח לתושבי השכונות , שהבתים והמוסדות הציבוריים שנפגעו ישוקמו 
ושייבנו עבורם בתים ומרכזים יפים יותר . 
