מזכ"ל האו"ם , פרז דה קואיאר , שנסע לבגדד כדי לשכנע את סדאם חוסיין שיוותר 
על התנגדותו להחלטת מועצת הביטחון , נחל אכזבה מרה ; הוא נאלץ לייעץ לשרי 
החוץ של השוק המשותף , לא לשגר משלחת לעיראק , פן ירגישו את עצמם מושפלים 
על ידיו כמוהו . השרים האירופים קיבלו את המלצתו . בכל זאת , מחפשים הצרפתים 
דרך כדי להציל את סדאם חוסיין מהאיום הגלום בפעולה צבאית . הם עמדו לתבוע 
ממועצת הביטחון שתציע לו להסכים לפינויה של כוויית , תמורת הבטחה לכינוסה 
של ועידה בין - לאומית , שתדון בפתרון הסכסוך הישראלי פלשתינאי . פירוש 
הדבר , כי צרפת חותרת להקים במה שעליה יופיע השליט העיראקי , שייצור לעצמו 
דימוי של מי שישחרר חלק מהאומה הערבית מעול שלטון היהודים . תוקפנותו של 
השליט העיראקי תזכה בדרך זו לסליחה ומחילה , והוא יוכל להתייצב כגיבור 
לאומי של כל הערבים . צרפת שלחה אמנם עשרת אלפים חיילים לכוח הרב - לאומי 
החונה עתה במדבר הסעודי ; היא לא העזה לבודד עצמה לחלוטין . אבל בחודשים 
שחלפו מאז פלישת עיראק לכוויית , אפשר היה לחוש כי לבם של קברניטי המדיניות 
בפאריס אינו עם יתר מדינות העולם ; כשם שעמדו בעבר בראש המדינות שסייעו 
לעיראק להתחמש , כך הם מבקשים לא לאבד עתה את קשריהם עם בגדד ; לא מן הנמנע 
כי הם חוששים להפסיד הון עתק , אם עיראק לא תהיה מסוגלת להחזיר להם את החובות 
שלקחה כדי להתחמש . בפאריס פועלים גם נימוקים רגשניים , אשר מקורם בעבר 
הרחוק . החוף המזרחי של הים התיכון נתפס שם כ"צרפת שמעבר לים " , מאז ימי 
מסעות הצלב . בשלהי מלחמת העולם הראשונה עמדו הצרפתים במלוא תוקפם על כך 
שיזכו , עקב פירוק הקיסרות העותמאנית , בשלטון על סוריה ( כולל לבנון ) 
; וזכור היטב כי ארץ - ישראל היתה צריכה להיות כלולה בתוך " סוריה הגדולה " . 
נראה , כי גם עתה , נראית עיראק בעיני הצרפתים כשטח שצריך לשומרו להשפעה 
צרפתית , ויש למנוע מסדאם את העונש שהוא ראוי לו . אין להניח כי מועצת הביטחון 
של האו"ם תקבל את ההצעה הצרפתית ; ואם כי לא יהיה נוח לאמריקאים להכשיל 
אותה על ידי שימוש בזכות הווטו , הם יעשו כמיטב יכולתם כדי למנוע את קבלתה . 
אבל עצם הניסיון הצרפתי עלול לגרום נזק חמור ; כל עוד מדינאים בפאריס יוסיפו 
לפעול כדי לבלום את המאמץ הרב - לאומי , השליט העיראקי יוכל לקוות כי בעזרת 
הצרפתים ייחלץ מהקשיים שהביא על עצמו . ישראל רגילה להתייחס את צרפת , בראש 
ובראשונה , כאל ארץ המהפכה הגדולה מלפני מאתיים שנה ; אבל דווקא בשל כך , 
וגם על רקע העזרה שקיבלה ממנה בשנות החמישים , היא חושבת את עצמה מרומה 
על יד צרפת , שמסייעת למדינה שנשיא מאיים עליה בטילים נושאי נשק כימי . 
אנו מוחים נגד ניסיון לקשור בין החובה לבטל את סיפוח כוויית לבין עתידם 
הפוליטי של השטחים שנפלו בידי ישראל במלחמה שנכפתה עליה . עיראק חייבת לפנות 
את צבאה משטח כוויית , וצרפת מצווה להרים את תרומתה למאמץ הרב - לאומי , 
ואל לה לנסות לשדל את סדאם חוסיין שיתפנה מכוויית , תוך הקרבת ישראל על 
מזבח האינטרסים החומרייים והרגשיים שלה . 
