( ע ) . בעת התקפת הטילים על גוש דן נשרפה ברעננה דירת מגורים כתוצאה 
מלהבה שלא כובתה בכירה , שהתפשטה לכדי דלקה . ביום ששי אחר - הצהרים היו 
בני משפחת ביטרן מרחוב זבוטינסקי ברעננה עסוקים בהכנת ארוחת הערב במטבחם . 
כאשר נשמעה האזעקה מיהרה המשפחה להיכנס לחדר האטום ולחבוש את מסכות האב"ך . 
במנוסתם שכחו לכבות את הלהבה שחיממה מחבת ובו שמן . האש התלקחה במהירות , 
והתפשטה מהמטבח ליתר חדרי הבית . העשן שהיתמר מחדרי הדירה חדר גם לבתי 
השכנים ואלה הזעיקו את מכבי האש מכפר סבא . המשפחה סברה כי הריח החריף המתפשט 
בדירתם הוא תוצאה של מתקפת גז , ובשל כך נמנעה מלצאת את החדר או להסיר את 
מסכות הגז . בני המשפחה נשארו כל העת בחדר האטום ולא ענו לצלצולי מכבי האש . 
אלה נאלצו לפרוץ את הדירה וחילצו את בני המשפחה . אחד מהם נזקק לטיפול 
רפואי עקב שאיפת עשן . לדירה נגרם נזק רב ובני המשפחה פונו לדירה חלופית . 
