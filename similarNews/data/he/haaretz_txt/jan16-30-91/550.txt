בינה ויילר , פסיכולוגית שיקומית העובדת במרכז ניצ"ן בתל - אביב , סגרה 
את משרדיה בשל המלחמה . יחד עם שתי פסיכולוגיות נוספות של ניצ"ן , העמידה 
לרשות הורים חברי האגודה וכלל ההורים את את הטלפון הפרטי שלה 628185 - 250 . 
במשרדי ניצ"ן אגודה לילדים לקויי למידה , תפקוד והסתגלות , עמם נמנים 
ילדים היפראקטיביים , עם בעיות של ריכוז , קשב ובעיות של גבולות סברו 
כי בעת חירום יש להמשיך ולתת את שירותי האגודה , גם אם נדרש לאלתר מהבתים . 
השירות המופעל החל מיום ראשון בבוקר , הביא בעקבותיו גל פניות מהורים מודאגים . 
רוב הפניות היו בקשר לילדים עם תגובות פסיכוסומטיות : הקאות , דפיקות 
לב מוגברות , שלשולים , חוסר תאבון , נדודי שינה קשים , ותגובות רגשיות 
הבאות לידי ביטוי בבכי וחוסר מנוחה . וכן ביטויי חרדה מפורשים : תלות מוגברת 
באמהות וחיפוש המגע הפיסי . הילדים סובלים מפחדים מהמסכה עצמה ומתחושות חנק . 
יש ילדים שהתכנסו לתוך עצמם , ואינם ששים לעסוק בפעילות כלשהי מלבד להחזיק 
ביד אמם . המלצות הפסיכולוגיות לפונים : בסימפטומים חריפים של הקאות ונדודי 
שינה קשים , כדאי לפנות למרפאה ולרופא המשפחה , למתן תרופות הרגעה . יש 
לתת לגיטימציה לפחד , שכן יש חרדה קיומית ואי אפשר להתעלם ממנה . את הלגיטימציה 
יש לתת להורים , שכן הורה חרד מעביר את המסר לילד . בינה ויילר סיפרה כי 
אם שהתקשרה אליה אמרה : " אני אומרת לילד שלא צריך לפחד " . ויילר הסבירה 
כי האמירה אינה נכונה , שכן נותר המסר הסמוי הנוגד של חרדה , הקיימת אצל 
ההורים . לדבריה , יש חרדה אוביקטיווית , שאין להתעלם ממנה . קיימים שלושה 
גורמים חשובים במצבי לחץ , שנועדו להפחתתו : יש לקחת בחשבון שהילדים חשופים 
למידע , אך להתאים את ההסברים לגילם . לדוגמא , כשנודע למבוגרים שהגיעו 
טילי הפטריוט מידע חיובי , יש להעבירו מיד לילדים לשם הרגעה . משנוספת 
אינפורמציה לגבי רמת הפגיעה והדיוק של הטילים הללו יש להעבירה לילדים , 
כדי לחזק מידע חיובי . תמיכת המשפחה וחברים בטלפון והחלפת רשמים על הפחד . 
הפעילות בהתאם לרמת הגיל : פעילות גופנית והרפיה , רצוי תוך כדי משחק . 
חובות בית : לסדר מיטות ולהשתתף בהכנת ארוחות . העיסוק מסביב לארוחות 
הוא חיובי לדעת הפסיכולוגית , שכן יש בו גורם מלכד . יש רבים האומרים כי 
כעת יש זמן לילדים ולשיחות עם בני הבית . בעיקר האבות ה"מגלים " את ילדיהם . 
מומלץ גם לצאת לקניות קרוב לבית . משחקים מומלצים : מונופול , פאזלים 
וציור שהוא כלי ביטוי מהטובים מעין ריפוי בעיסוק . 
