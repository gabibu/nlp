המנהל האזרחי חידש אתמול את מבצע חלוקת מסיכות הגז בשטחים . בתחנות החלוקה 
באזור רמאללה ובית לחם הצטיידו קבוצות של תושבים מקומיים בערכות מגן . עקב 
המחסור בערכות מגן לילדים , סירבו ראשי משפחות מבית לחם ומבית סאחור לקבל 
את מסיכות הגז בנפרד מילדיהם . המנהל האזרחי הבטיח לתושבים זועמים כי בקרוב 
תגיע אספקה של ערכות מגן גם לילדים . מתאם פעולות הממשלה בשטחים , שמואל 
גורן , ביקר אתמול ברמאללה ופיקח על חלוקת המסיכות לתושבי האזור . במהלך 
ביקורו אמר גורן כי גם היום מערכת הביטחון לא מאמינה שהשטחים הם יעד להתקפת 
טילים מצד עיראק . לדבריו , עד כה מתברר כי הערכתם היתה נכונה . גורן התייחס 
גם לתמיכת תושבי השטחים בסדאם חוסיין בימים האחרונים . הוא אמר כי ברור 
שתושבי השטחים רואים בפעולותיה של עיראק פתח של תקווה , וכי הם ניזונים 
משידורי רדיו בגדאד שמפיץ שמועות שקריות על הצלחות גדולות . גורן העריך כי 
תמיכת התושבים בסדאם חוסיין תפחת בימים הקרובים , כשיתברר כי יש פער בין 
הבטחותיו למציאות . מתאם הפעולות בשטחים הוסיף , כי כוחות הביטחון לא יתירו 
שהעוצר יופר או שיהיו התקהלויות . " ודאי שלא יותרו פעולות טרור " , אמר 
גורן . 
