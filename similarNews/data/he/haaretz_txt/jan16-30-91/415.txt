לאחר מטח הטילים השני על ערי ישראל עומדת הממשלה בפני שתי הכרעות קריטיות : 
האחת האם להגיב על ההתקפה העיראקית , באיזו עוצמה ומתי ? השנייה איזו 
שגרת חיים יש להנהיג לנוכח המצב שבו איום הטילים , שנזקם אמנם לא היה חמור 
עד כה , משתק למעשה את חיי הכלכלה של ישראל ? החלטה קשה במיוחד היא אם 
לשים קץ לאיפוק , שזכה לאהדה רבה בארה"ב ובכמה מדינות באירופה , ולהצטרף 
באופן אקטיווי למלחמה נגד עיראק ובעיקר נגד מערך הטילים , המאיים על ישראל . 
בשלב זה , אין לחץ מצד דעת הקהל בישראל לפעול ויהי מה . עם זאת , ברור 
שבמערכת הביטחון שוררת תחושה כי ישראל אינה יכולה להרשות לעצמה התקפות טילים 
מתמשכות , מבלי לנקוט כל פעולה . מאידך גיסא , מזהירים גורמים במערכת הביטחון 
מפני ריבוי דוברים מטעם ישראל , הממהרים לחתום על " המחאות פתוחות " לגבי 
הדרך , שתנקוט הממשלה . כך עלולה להתפתח תופעה , שבה מפעילים פוליטיקאים 
לחץ על עצמם . השיקולים צריכים להיות מבצעיים בלבד . השיקולים המבצעיים 
מתייחסים לשאלות מרכזיות אחדות : מה יכולה ישראל לעשות , שעדיין לא עשו 
הכוחות האמריקאיים ואינם יכולים לעשות בהמשך ? האם יכול צה"ל לפעול באופן 
ייחודי , שיבטיח כי ירי הטילים לעבר ישראל ייפסק או יצטמצם למינימום ? 
ואם תפעל ישראל האם תהיה פעולתה מיועדת למניעת התקפות הטילים , או תגמל 
לעיראק ? ברור כי בתנאים הצבאיים , השוררים כיום בשמי עיראק והאזור , יהיה 
קשה מאוד לפעול בלא תיאום מבצעי מלא עם כוחות צבא ארה"ב , הנעזרים בתצפיות 
לוויין . אם תבחר ישראל לפעול , הרי שהמצב הטוב ביותר יהיה אילו תתבצע 
חלוקת עבודה ואחריות בין ישראל לארה"ב בכל הקשור לפגיעה בסוללות הטילים , 
אך ספק אם בשלב זה בשלה ואשינגטון להחלטה כזו . נזקי מטחי הטילים היו עד 
כה קטנים מכפי שהעריכו תחילה . מטרת טילים אלה , מעל לכל , היא לזרוע 
טרור ופחד בקרב האוכלוסייה . תושבי ישראל מתנהגים באיפוק מרשים , אך שתי 
התקפות הטילים שיתקו למעשה את החיים בתחומים רבים בישראל . עם פרוץ הקרבות 
רווחה ההערכה כי הטילים יחוסלו במהירות , ולכן הצטוו התושבים להתכנס לבתיהם . 
למרבה הצער , התבדתה הנחה זו . ההפצצות האמריקאיות פגעו בחלק מהמשגרים , 
ומכבידות על העיראקים לפעול בחפשיות , אך לא די עדיין בכך . על מערכת 
הביטחון יהיה להחליט עתה , האם להשאיר את מרבית תושבי ישראל בבתיהם עד חלוף 
הסכנה ( שלא יבוא במהרה ) , או לנהוג כפי שנהגו הבריטים בתקופת הבליץ 
במלחמת העולם השנייה , שבה המשיכו האזרחים בעבודתם למרות ההפצצות הכבדות . 
