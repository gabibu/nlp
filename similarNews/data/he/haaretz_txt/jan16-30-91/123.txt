לונדון ( מיוחד ל"הארץ " ) משרד החוץ הבריטי פרסם אתמול את המלצותיו לאזרחים 
בריטיים , ולגבי ישראל נאמר כמו לגבי האמירויות המאוחדות , ערב הסעודית 
המזרחית , ירדן ותימן שנוסעים צריכים לדחות את נסיעותיהם אליה , ומי שנמצא 
בה בלא סיבה חיונית , שיעזוב . לגבי בחריין , קטאר , והמחוז המזרחי של 
ערב הסעודית חלים אותם הכללים , פרט לכך שאנשי עסקים לא צריכים להימנע מביקורים 
חשובים . בני משפחה של בריטים נקראים לעזוב . כנ"ל לגבי אלגיריה , אולם 
אלה הנשארים שם צריכים " לנקוט בצעדי זהירות , נוכח הסכנה של מאורעות אזרחיים " . 
הדבר נאמר גם לגבי מרוקו וטוניסיה , ומודגשת במיוחד הסכנה בערים . בבנגלה - 
דש נקראים הבריטים לדחות את כל הביקורים פרט ל"ביקורים משמעותיים " . בסוריה 
ובאיראן מותר לבקר , אולם כל נתין בריטי נקרא להודיע לשגרירות על הימצאו 
באחת ממדינות אלה . לגבי יוון , מצרים , עומאן ולוב , אין צורך לשנות 
תוכניות נסיעה . הוראה אחרונה זו הוצאה , למרות פעולתו של איגוד סוכני 
הנסיעות בבריטניה , שהחל בהחזרת תיירים גם ממצרים ומקפריסין , בגלל מחירי 
טיסות מאמירים שלא יאפשרו לנופשים לעזוב , בתום הביקור המתוכנן על פי המחירים 
שנקבעו מראש . איגוד סוכני התיירות של בריטניה החליט אתמול , בהמלצת משרד 
החוץ , להחזיר הביתה את כל התיירים הבריטים השוהים בקפריסין , בתוניס ובמרוקו 
במסגרת חבילות תיור ששולמו מראש , גם אם הגיעו לשם רק עתה . מי שיסרב לחזור , 
ייאלץ לממן בעצמו את דמי הטיסה חזרה . ההחלטה באה , ככל הנראה , עקב ההעלאה 
התלולה של דמי הביטוח למטוסים ולתיירים עצמם , שהביאה את מחירי התיור למימדים 
בלתי כדאיים . מדינות נוספות רבות הוכרזו באחרונה כמקומות שאין לשגר אליהם 
תיירים , ביניהן מרבית הארצות לחופיו הדרומיים והמזרחיים של הים התיכון 
והמדינות הקרובות למפרץ הפרסי . 
