ואשינגטון ( מיוחד ל"הארץ " ) . מרכז מחקר בולט בוואשינגטון העוסק במזרח - 
התיכון מאמין כי סעודיה שינתה בחודשים האחרונים את עמדתה כלפי ישראל , וכי 
כשתסתיים המלחמה במפרץ , היא תהיה מוכנה למלא תפקיד פעיל בתהליך של פיוס 
בין ישראל לעולם הערבי . " המכון הוואשינגטוני לענייני מדיניות במזרח התיכון " 
פרסם שעות אחדות לפני תחילת המלחמה מסקנות של משלחת , אשר שיגר לסעודיה , 
לישראל ולטורקיה . מנהל המכון , מרטין אינדיק , הכריז כי " אם סעודיה 
היתה אתמול חלק מהבעיה בסכסוך הערבי - ישראלי , הרי שהיום היא חלק מהפתרון " . 
אחד מחברי המשלחת , פיטר רודמן , לשעבר איש סגל בכיר במועצה לביטחון לאומי 
בבית הלבן , אמר כי הסעודים מדברים בגלוי על שותפות סעודית - מצרית במציאת 
נציגים פלשתינאים נאותים לדיון בתהליך השלום . לדבריו , הסעודים " מוכנים 
לשקול שלום עם ישראל , והם מקבלים את הרעיון של נרמול היחסים עמה " . הוא 
סיפר , כי אנשי המשלחת עודדו את בני שיחם הסעודים " לתת פומבי " לנטיותיהם 
החדשות כלפי ישראל . ד"ר אינדיק ייחס לסעודים דרגה חסרת תקדים של הבנה לצורכי 
ישראל ולאופיה המיוחד . לדבריו , הם עשו אבחנה בין " הנשק בעל יכולת ההשמדה 
ההמונית שבידי ישראל , המשמש אותה לצורכי הגנה , ובין נשק דומה בעיראק , 
המיועד לצורכי התקפה " . עוד אמר אינדיק כי הסעודים תיארו את הדמוקרטיה הישראלית 
כ"אמצעי טוב לבלימת לוחמנות " , אם כי הדגישו שלא ירשו לדמוקרטיה כזאת לקום 
בארצם . הוא הוסיף כי לאחר המלחמה תהיה לארה"ב הזכות לומר לסעודים : " דם 
אמריקאי נשפך כאן להגנתכם , ואנחנו מצפים שבעתיד תשנו את התנהגותכם " . ד"ר 
אינדיק דחה את ההשוואות בין הערכותיו האופטימיות על ההתגמשות הסעודית ובין 
הערכות שרווחו באמצע שנות ה08 , כי סדאם חוסיין שינה את יחסו כלפי ישראל , 
וכי הוא מוכן לעשות עמה שלום . הוא חלק על ההנחה שהעמדה הסעודית החדשה , 
כמו העמדה העיראקית בשעתה , היא בבחינת תמרון טאקטי , אשר נועד לרכוש 
אהדה בדעת הקהל האמריקאית , במיוחד בחוגים פרו - ישראליים , כל זמן שהמלחמה 
נמשכת . " אילו היה זה מהלך טאקטי , הייתי מצפה לשמוע את הדברים האלה 
בוואשינגטון , ולא בריאד " , אמר . משלחת המכון נועדה עם שורה ארוכה של 
אישי ממשל בסעודיה , ובהם שר החוץ . היתה זו הפעם הראשונה שהמכון , החשוד 
בעיני ערבים רבים בקו פרו - ישראלי , הוזמן לשגר משלחת לסעודיה . עוד אמר 
ד"ר אינדיק כי " הישראלים מאמינים שאפשר לנצח במלחמה נגד עיראק תוך שלושה 
שבועות , אם כי משך זמן זה עלול להספיק לסדאם חוסיין כדי לטעון לניצחון " . 
