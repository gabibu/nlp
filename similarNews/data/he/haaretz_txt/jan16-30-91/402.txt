כבר השבוע יפוצו התושבים שלרכושם נגרם נזק עקב התקפת הטילים , על - פי חוק 
נזקי פעולות טבע כך מסר אתמול נציב מס ההכנסה , משה גביש , בהגיעו לשטח 
הפגיעה כדי לאמוד את הנזקים . הטיפול יהיה בהליך מזורז , ומי שרכושו ניזוק 
וברשותו אישור על כך משלטונות הביטחון יטופל במהירות . אמש החלו אנשי אגף 
מס ההכנסה ומס רכוש לעשות חישובים של הנזק , ומהיום יקבלו תביעות . גביש 
הסביר כי לפי חוק נזקי פעולות טבע , חייבת הממשלה לפצות אזרחי המדינה בשל 
נזקי בניין , ציוד או מלאי , כלי רכב וחפצים בבית . לכלי רכב ובתים , 
המדינה משלמת את שווי מה שנהרס ולא את השווי של הבית או כלי הרכב החדש . 
לגבי חפצי בית , אין המדינה מפצה על נזקים שנגרמו לתכשיטים או חפצי אמנות . 
גביש אמר כי כבר נעשתה הערכה לגבי הנזק הכללי , אך סירב לגלות מהו הסכום . 
ממשרד האוצר נמסר שייעשה כל מאמץ לזרז את ההליכים לפיצוי את נפגעי ההתקפות . 
בסוף השבוע יצאו צוותים שונים של מס רכוש וכן קבוצות שמאים על מנת להעריך 
את הנזק וזאת כדי לקצר את הליכי הטיפול . נציבות מס רכוש תפעיל מהיום מוקד 
להגשת תביעות על נזקי פגיעות הטילים . 
