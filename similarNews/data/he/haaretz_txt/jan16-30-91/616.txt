האם מוקדם מדי לדבר על המצב שלאחר המלחמה כאשר די ברור שהעניין יימשך עוד 
זמן ניכר ? לגמרי לא , מכמה סיבות חשובות . ולא מוקדם מדי , בסערת הרגשות , 
להכניס קצת סדר במסכת השבחים לממשלה . לאחר שנאמרו המלים הטובות המוצדקות 
על איפוקה של הממשלה , לא יתפסו אותי מהלל אותה בעיניים עצומות , או רץ 
לחבק את שמיר , רק כיוון שיש עכשיו מצב חירום . לא מוקדם להתבונן קדימה 
מכיוון שעניינם של הסדרי שלום , כידוע , הוא מניעתה של מלחמה ואין כמו 
רוחות המלחמה כדי לשבש את המחשבות על הסדר בעתיד . דווקא הלחץ שבו שרויים 
הצדדים לעימות דרוש למען גבייתו של מחיר ההבנה שבעקבות האש . המלחמה היא 
המחשה נוראה של סכנה , אך גם דרך אכזרית ובהירה לסלק את ההטעיות והשקרים 
המכשילים הבנה . למשל : הטילים העיראקיים מבהירים היטב , בדם ותמרות עשן , 
את רפיסותו של הטיעון הטריטוריאלי . מה לנו שטחים כחגורת ביטחון כביכול , 
כאשר האיום עשוי להיות משוגר ממרחק אלף קילומטר והוא שורק מעל הגדה אל בתינו . 
והאם המלחמה הזאת אינה ממחישה את ממדיו הנכונים של אותו איום ידוע בפי מתנגדי 
הסדר : מדינה פלשתינית תציב תותחים על גבעות קלקיליה ותפגיז את רצועת החוף . 
למי הם מספרים את זה בימים שבהם קואליציה עולמית אדירה התייצבה לצדנו מול 
איום , מרוחק הרבה יותר , של מדינה ערבית פושעת . ושלא ימכרו לנו היום 
גם את הטענה הרי המלחמה מלמדת עד כמה אין זה כך שלא נניח למדינות אחרות 
לסייע בשמירת ביטחוננו . כל אלפי ההכרזות הללו במשך השנים התנדפו אל תוך 
ההסכמה להתאפק , בעוד המערב מגן על ילדינו ובתינו . את טיבה העקרוני של 
הרטוריקה המסורתית אין לבטל , אך היא נמוגה עכשיו מכל בחינה מעשית לתוך 
סוללות אחדות של טילי " פטריוט " . הרי דווקא המלחמה מראה כיצד אפשר להסתדר 
עם סיוע בין - לאומי לשמירת ביטחוננו . זה הזמן לא מוקדם מדי להתבונן היטב 
במונח לינקג . האמריקאים נעתרו לנו ונמנעו מקשירת הסדר במפרץ להסדר אצלנו . 
אינני בטוח שטוב הדבר : ממשלה המעוניינת בהסדר היתה אומרת לאמריקאים , 
לאו דווקא בפומבי , שהיא רוצה לנצל את ההזדמנות ההיסטורית ( כאן הביטוי 
האינפלציוני איננו מוגזם ) כדי לקרב לאחר המלחמה את כל הצדדים לעבר הסדר . 
את ירדן המוחלשת והמאוימת ; את אש"ף המוכה לאחר הרומן עם סדאם ; את מדינות 
המפרץ שנגררו תמיד אחרי המלל האנטי - ישראלי ; את סוריה , שתחזה אתנו בסופו 
של דבר בתבוסה המוחצת של בגדאד . אי אפשר , לצערנו , לצפות מההנהגה הישראלית 
הנוכחית שתראה כך את פני הדברים , בניגוד לתפיסה המסוכנת שלה הדבקה בשטחים . 
אבל שלא תספר לנו כאילו האמריקאים המציאו את הלינקג : מחנה הימין בארץ 
הוא שיצר אותו מאז ומתמיד . מאז שדבריו התחילו להישמע כאן בפרוזדורי השלטון 
הוא זה שאומר לנו כי יש קשר בל יינתק בין האיום של מדינות ערב ושל הפלשתינאים 
עלינו לבין חוסר הנכונות להיכנס להסדר פשרה . אבל האמת הרי ידועה , ואין 
זה מוקדם לחזור ולנסח אותה : תמיד , גם בימות רגיעה , לא היתה הממשלה 
מוכנה לנתק את הלינקג בין מה שנראה לה כאיבת - עולם ערבית לבין היצמדותה 
העיקשת לנכסי הקרקע ולאוכלוסיה שמעבר לקו הירוק . כי הצמד הזה של הימין הישראלי 
אינו מותנה , לאמיתו של דבר , במצב ביטחוני כלשהו . אלמלא הלינקג של שמיר , 
ארנס וחבריהם , הם לא היו מצביעים בכנסת נגד הסכם השלום עם מצרים . אלמלא 
החיבור האידיאולוגי של הימין בטבורו אל השטחים זה הלינקג האמיתי הם לא 
היו שוקדים , ואף מצליחים , לדחות כל יוזמת הסדר , לכבות כל נצנוץ של 
הבנה , ובלבד שלא ינותקו מאמא אדמה של ארץ - ישראל הגדולה . ממשלת שמיר 
לא רוצה לינקג ? בבקשה אז עד הסוף . שתנתק את עצמה מהקשר האדוק , האפוף 
מיסטיקה נוורוטית , אל השטחים ותעמיד אותם כאחד ממרכיבי המשא ומתן . אבל 
לא : הם אלה החושקים בלינקג לעד . ושום מלחמה , שום תהליך גלובלי , לא 
ירחיקו אותם מתשוקתם . לא מוקדם מדי לעסוק בשאלות אלה . לא מוקדם כלל כאשר 
המדינה , שמנהיגיה משוכנעים בביטחון שמעניקים לנו השטחים , שרויה במלחמה 
כפולה : בתוך השטחים זה שנתיים , ועם מדינה הרובצת מרחק אלף קילומטרים 
מכאן . ובעיקר כיוון שאחרי המלחמה הזאת , בתוך אהדה בין - לאומית חדשה , 
עלולים להמשיך ולנבוט זרעיה של הבאה אחריה . 
