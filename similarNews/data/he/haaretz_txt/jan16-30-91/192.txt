העובדה שכוחות אוויר אמריקאיים , בריטיים ואחרים פתחו בחצות ליל אמש בהתקפה 
נמרצת על יעדים אסטרטגיים בעיראק , היא תוצאתו של תהליך מדיני וצבאי ממושך 
ומורכב מאין כמוהו . מן הסתם יזכו אדריכלי המהלך הזה ובראשם הנשיא גורג 
בוש לקצור את פירות התכנון המדוקדק , הסבלנות הרבה , התבונה המדינית והפוליטית 
והמיומנות הצבאית שעומדים מאחוריו ; אך בעיקרו ייזכר המעשה הזה משום הדבקות 
העיקשת והנכונות לשאת במאמץ רב ובמחיר כבד בנטל כלכלי ובחיי חיילים מצד 
ארצות הברית , כדי להשיג מטרה שאיננה בגדר של אינטרס צר ולמלא , על הצד 
החיובי , את המתבקש מהגדרתה כמעצמת - על . תכונה זו בלטה במיוחד על רקע 
עמדתן הדו - ערכית של מדינות מערביות שונות , אשר מבחינת תרבותן דוגלות 
בערכים בסיסיים של מוסר בין - לאומי , ועם זאת לא השכילו ליישב את הסתירה 
בין צורכיהן האנוכיים והלחצים הפוליטיים מבית ובין ההכרח ליישם את הנדרש 
מדבקות בערכים אלה . הנשיא גורג בוש טבע את הכיוון כבר בראשיתו של המשבר , 
לפני יותר מחמישה חודשים , והתמיד בו למרות הקשיים בשמירת מרקם ההסכמה 
הרחבה בזירה העולמית , ביצירת תשתית מבוססת מבחינת החוק הבין - לאומי והפנימי 
לכל פעולה שתידרש , בתכנון המבצע הלוגיסטי והצבאי הכרוך בנכונות לעימות 
ובעמידה מול המתנגדים והמטילים ספק מבית . אפשר , על כן , לראות במימוש 
הפעלת הכוח האמריקאי בתשובה לסרבנות העיראקית הישג חשוב מאין כמוהו , ותהיינה 
תוצאותיו הצבאיות אשר תהיינה . הנשיא בוש לא איכזב את אלה שהטילו ספק , 
בחלוף הזמן , בנחישותו . אין זאת מלחמה שתכליתה יישום דוקטרינה טקטית או 
אסטרטגית כלשהי מסוג העימותים והאירועים שבהם היתה מעורבת ארצות הברית שוב 
ושוב מאז תום מלחמת העולם השנייה . זו אף לא מלחמה על שדות הנפט כפי שניסו 
מתנגדיה להציגה , ואין להגדירה כיציאה להגנה על האינטרסים של בן ברית עשיר 
עד סיאוב ופגיע . זוהי מלחמה שתכליתה מיגור הרשע וביעור מקור כוח המאיים 
על שלום העולם . לכך לא תשתווה במניעיה , אלא קואליציית בנות הברית שפעלו 
לחיסול המשטר הנאצי ובני בריתו בזירות המערכה במלחמת העולם השנייה . מדינת 
ישראל אשר למרות מאמציה להימנע מלהיחשב כצד בסכסוך המפרץ שורבבה לתוכו על - 
ידי השליט העיראקי , כאמצעי להשגת מטרותיו חייבת להוקיר את העמדה האמריקאית 
בעניינה . ארצות הברית לא הקריבה את העניין הישראלי ככלי על לוח המשא ומתן 
המדיני כפי שניאותו לעשות רבות מן השותפות האירופיות ויותר מזה , אף עשתה 
כדי להסיר מעל ישראל את האיום הישיר שבהתקפות טילים עיראקיות . בין המטרות 
הראשונות אליהן יצאו טייסות התקיפה האמריקאיות היו שדות התעופה העיראקיים 
שבמערב המדינה ואתרי שיגור הטילים הסמוכים אליהם . בכך איפשרה לישראל להימנע 
מן הסבך המדיני הכרוך במעורבות ישירה בסכסוך , מבלי לגרוע מן העיקרון שישראל 
זכאית להגן על עצמה בפני תוקפן כסדאם חוסיין . למרות הצלחתו המרשימה של המהלך 
הצבאי , אין עדיין ודאות כי חלפו כל הסכנות הכרוכות בו . כך מתייחסות אליו 
שותפות הקואליציה המערבית , הממשיכות בהפצצת מטרות עיראקיות , ועל - פי 
הנחה זו נוהגת גם ממשלת ישראל כלפי אזרחיה . הישראלים נדרשים לא לצאת מבתיהם 
אלא במקרים מיוחדים . הוראות הכוננות כלפי התקפת אב"ך עדיין בתוקף . הרחובות 
ריקים , בתי הספר ובתי עסק רבים סגורים . הרגיעה לא שבה עדיין במלואה לשרת 
בציבור , שידע תקופה של חשש ודאגה . ישראל יכולה להתברך בכך שהיא מצויה 
ברשימת בעלות הברית המועדפות של ארצות הברית . חשיבותה של ברית זאת תלך 
ותתעצם כאשר ישובו כל המטוסים האמריקאיים לבסיסם , ואת שולחן החול יחליף 
שוב שולחן הדיונים . הספקות והחששות שליוו את ישראל לקראת ההתמודדות הצבאית , 
והשאלה האם תוכל ארה"ב להגן על ישראל מפני התקפה עיראקית , הוחלפו באנחת 
רווחה לה שותפות לא רק מדינות אירופה , אלא גם כמה מדינות ערביות . נכונותן 
של אלה לתמוך בארה"ב גם כאשר כוחותיה השמידו מטרות במדינה - אחות , עשויה 
אולי ליצור מכנה משותף חדש במזרח התיכון , לקראתו צריכה ישראל להתכונן מתוך 
גישה של שותפות . 
