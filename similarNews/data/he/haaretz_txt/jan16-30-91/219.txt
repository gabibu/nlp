למרות שאך פחות מיממה חלפה מאז החלה המתקפה האווירית נגד עיראק ולא ברור 
עדיין במדויק מה יהיה אופיו של הנתיב שיוביל לסיומה המוחלט , מאפשרת הדרך 
המוחצת שבה החל העימות להעלות כבר בשלב זה כמה הערכות ראשוניות באשר להשלכותיו , 
הן במישור האמריקאי - פנימי והן בזירה הבין - לאומית . המסקנה הראשונה , 
המצטיירת בבירור חרף מסך ההפגנות מבית , היא שממשל בוש חיזק במידה מכרעת 
את מעמדו לקראת מערכת הבחירות המוקדמות לנשיאות , העתידה להיפתח בעוד שנה 
בדיוק . לא זו בלבד שהממשל השכיל לגבש בסיס תמיכה ציבורי רחב באסטרטגיית 
הלחץ והענישה כלפי עיראק , שבה נקט בתקופה שקדמה למלחמה , אלא שדפוס ניהולה 
הראשוני של המערכה מצביע על רגישותו להלכי רוח אמריקאים נפוצים , ולמכלול 
שלם של חוויות ומורשות לאומיות עמוקות ומושרשות היטב . אין ספק שהצל המעיק 
של טראומת וייטנאם , הקיים עדיין מתחת לפני השטח , הניע את הנשיא לאמץ 
אסטרטגיה צבאית , שמבחינות רבות מהווה את היפוכה המוחלט של דרך ניהול המלחמה 
בווייטנאם . מעל לכל ניכר מאמץ עליון באמצעות ריכוז העוצמה המאסיווי והשאיפה 
להכרעה מהירה וחסכונית ככל האפשר , תוך מיצוי יתרונותיו הטכנולוגיים והאיכותיים 
של הכוח האמריקאי למנוע ולו גם שביב של סיכוי שהעימות במפרץ ישא אופי של 
התכתשות יבשתית שוחקת וממושכת . ואכן , השלבים הראשונים של המתקפה מצביעים 
על כך שזוהי " מלחמה אמריקאית " קלאסית , העתידה להגיע לכלל הכרעה תוך 
פרק זמן קצר . זאת , מבלי שיחל כלל להסתמן כפי שאירע בקוריאה ובווייטנאם 
הסחף בדעת הקהל , שהוא תולדה בלתי - נמנעת להתמשכותו של הסכסוך וממחירו 
האנושי והחברתי ההולך ומאמיר . במישור הבין - לאומי הגלובאלי חשפה המלחמה , 
והבליטה ביתר שאת , את התמורה הרדיקאלית שהחלה מסתמנת בשנים האחרונות במבנה 
המערכת ובכללי המשחק בה . בצורה צלולה וגבישית מאין כמוה , באה לכלל ביטוי 
העובדה שארה"ב נותרה שחקן - על בודד במערכה על שמירת כללי משחק בסיסיים ביחסים 
שבין האומות . ואכן , במהלך המשבר שראשיתו בפלישה העיראקית לכוויית נסתמנה 
שוב ושוב העובדה שבכל הקשור להיבטיה הפוליטיים - אסטרטגיים של המערכת הבין - 
לאומית הנוכחית , אנו ניצבים בפתחו של עידן חד - קוטבי הגמוני . במיוחד 
בלט הדבר בכל הקשור למעמדה ותפקידה של בריה"ם , שהיה נחות אף מבחינת משקלו 
ובולטותו ברוב שלבי המשבר , מזה שמילאה צרפת . ישות שסועה ומתפוררת זו , 
הטרודה בבעיות יסוד קיומיות ומצויה בעיצומם של תהליכים צנטרופוגליים עמוקים , 
לא השכילה להקרין ולו גם שמץ מדימויה המסורתי כמעצמת - על כוחנית ובעלת 
השפעה . היא נגררה ונסחפה בזרם המאורעות , תוך הפגנת פעלתנות מוגבלת למדי . 
גם מאמציה הבלתי - נלאים של צרפת לקרוא תגר על המנהיגות האמריקאית , כאשר 
נתחוור שאין תחליף לאופציה הצבאית , לא היוו יותר מאשר אפיזודה חולפת . 
כישלונו המביך של ניסיון נואש זה חשף ביתר שאת את העובדה , שבמערכה על 
התוויית אופיו של הסדר העולמי הפוליטי החדש קיים גורם מרכזי אחד ויחיד , 
המסוגל לא רק לעצב מסכת יעדים לגיטימית ואוניברסלית , אלא לרתום ליישומה 
את רוב רובם של הכוחות הפועלים במערכת הבין - לאומית . אמת , הגמוניה אסטרטגית 
זו עתידה להיטשטש כאשר מוקד היריבות והתחרות ישוב להיות המישור הכלכלי , 
וכאשר יבוא לכלל ביטוי מלוא פוטנציאל העוצמה הכלכלית הטמון בגרמניה המאוחדת . 
עם זאת , כאשר המדובר בהתמודדות אל מול איומים בוטים על עצם קיומו של סדר 
בין - לאומי יציב , הוכיח המשבר שאין בכוחה של עוצמה כלכלית גרידא להוות 
מנוף למנהיגות בין - לאומית , הנהנית מלגיטימציה רחבה . ולבסוף ההקשר הישראלי . 
מה ניתן להקיש כבר בשלב זה לגבי עתידו של מרקם היחסים המסועף ועתיר המורכבות 
שבין ואשינגטון לירושלים ? דבר אחד בולט בבירור כבר עתה : גם אם אין במיגורו 
של האיום העיראקי על ישראל כדי ליצור זיקה פורמאלית ומפורשת בין סוגיית המפרץ 
לזירת הסכסוך הישראלי - ערבי , יש בו כדי להצמיח זיקה פסיכולוגית ומושגית 
בין שני המכלולים . העובדה שמצרים וסעודיה היוו ומהוות ציר מרכזי כל - כך 
בקואליציה שגיבשה ארה"ב ( והעובדה שסוריה מהווה אף היא מרכיב בחזית זו ) 
עתידה , ללא ספק , להפוך את הממשל לקשוב עוד יותר לרחשי לבן וציפיותיהן 
של שותפות אלה . גם העובדה שהסביבה האסטרטגית המתהווה בימים אלה במזה"ת 
עתידה להיות משוחררת מאשכול שלם של סיכונים ביטחוניים חמורים לישראל , תעניק 
ככל הנראה משקל יתר לתביעה אמריקאית עתידית מישראל להגמיש את עמדותיה המדיניות . 
יתר על כן העובדה שארה"ב תרמה באורח ישיר ומכריע כל - כך לחיסולו של האיום 
העיראקי , עשויה להעניק משנה תוקף לתביעתה , שישראל לא תהסס עוד לשים בה 
את מבטחה . אין המדובר , כמובן , בציפייה שישראל תישען בעתיד על ארה"ב 
כגורם שיילחם עבורה את מלחמותיה , ואין המדובר גם בציפייה לתמורה ישראלית 
ישירה על התרומה האמריקאית המוחשית לביטחונה . הכוונה היא למשאלה שישראל 
תכיר בבת - בריתה הבכירה לא רק כגורם מסייע וכמתווך הוגן , אלא גם כמי שמסוגלת 
להעניק ערבויות וביטחונות אמינים , בתמורה לסיכון שישראל עשויה ליטול במו"ם 
עתידי . השבועות והחודשים הקרובים ימחישו אם אכן יש במלחמת המפרץ כדי להוות 
זרז ליצירתה של דינאמיקה חדשה באזור דינאמיקה שתזין תהליך מדיני שיהיה מעוגן 
בדימויים , תפיסות ופרמטרים חדשים . 
