נשיא המדינה חיים הרצוג הביע בפני שר החוץ של גרמניה את מחאתה של ישראל ויהדות 
העולם נגד אספקת גז ואמצעי לחימה כימיים ע"י חברות גרמניות לעיראק . בפגישה 
שהתקיימה שלשום במשכן הנשיא , הדגיש הרצוג כי ניתן להתגבר על תופעה נפשעת 
שכזו באמצעות החוק וכי אספקת אמצעי לחימה כימיים איננה עולה בקנה אחד עם 
הצהרתו הפומבית של הקאנצלר הלמוט קוהל , בדבר מחוייבותה של גרמניה לביטחונה 
של ישראל . בפגישה עם ראש הממשלה יצחק שמיר , אמר שר החוץ הגרמני האנס דיטריך 
גנשר , כי גרמניה חשה כלפי זכות קיומה של ישראל בדיוק מה שהיא חשה כלפי 
זכות קיומה של גרמניה . גנשר הוסיף " אנו מלאי בושה על כך שבעזרת מספר 
פירמות גרמניות נמצא בידי סדאם חוסיין נשק השמדה רב - עצמה , ואנו חשים 
רגשות זעם ומרירות כלפי חברות אלו " . הוא הדגיש כי דבריו נאמרים על דעתו 
של הקאנצלר קוהל וממשלת גרמניה המאוחדת . הוא הבטיח שהממשלה תנקוט צעדים 
משפטיים תקיפים נגד אותם גורמים על מנת למנוע את פעילותם בעתיד . שמיר הביע 
הערכה להחלטתו של גנשר לבקר בישראל ולהביע סולידאריות עם מדינה העומדת מול 
עריץ המאיים על קיומה . הוא קרא למדינות שוחרות השלום לשים קץ לשלטונו של 
סדאם חוסיין . שמיר הביע הערכה לעמדתה של ארה"ב וציין כי אין רואים תמיד 
מידה דומה של נחישות בקרב מדינות אירופה . בשיחה עם משלחת של האופוזיציה 
הגרמנית בראשות האנס יואכים פוגל , שבאה אף היא להביע תמיכה בישראל , הביע 
שמיר תמיהה על ההפגנות בגרמניה נגד המאבק בסדאם חוסיין ואמר שהוא מתקשה להבין 
מה עומד מאחוריהן . שר החוץ הגרמני נועד גם עם ראש האופוזיציה ח"ך שמעון 
פרס . פרס אמר לגנשר כי הוא מקווה שהמלחמה תסתיים בהסדרי שלום . את ביקורו 
של שר החוץ הגרמני בארץ , הגדיר פרס " כמחווה יפה " . עם זאת מתח פרס ביקורת 
על כך שהגרמנים סיפקו חלקים לנשק העיראקי ועל העובדה שהגרמנים המפגינים כיום 
בעד השלום , בעצם מפגינים בעד סדאם חוסיין שהוא נגד השלום . שר החוץ הגרמני 
ביקר ביום ששי בבוקר ביד ושם בירושלים , הניח זר באוהל יזכור . בספר הכבוד 
ביד ושם כתב גנשר : " אסור לשכוח ואסור לדחוק " . 
