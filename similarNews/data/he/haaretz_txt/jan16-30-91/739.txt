אחרי שנגמור את החשבון בחוץ , יהיו הרבה דברים שנצטרך לסדר כאן בינינו לבין 
עצמנו . למשל , הקטטות בפאבים של תל - אביב בין אלה שנשארו לבין העוזבים , 
שיחזרו בבוא היום בצעד מהוסס אל בירת החיים הטובים . החשבון הנרגש והמפוקפק 
שעושים עכשיו עם העוזבים הוא בעצם המשכו של הסיפור הארוך על סמלי הניגוד 
בין התל - אביביות לירושלמיות . אבל בינתיים , בעוד הטילים מחפשים את כולם , 
הפער שמשגע אותנו הוא קודם כל זה שבין הכוח הישראלי לבין הרגשת חוסר האונים . 
התרגלנו לקום בבוקר אל מבצע אנטבה וביירות ואל פיצוץ הכור העיראקי ואל השלמת 
המשימה של הבחורים הטובים שנכנסו לחדרי המיטות של מנהיגי אש"ף , ריססו אותם 
למוות וחזרו בשלום לבסיסם . אולי עוד תהיה לכולנו איזו הפתעה גדולה , אבל 
העניינים לא יכולים להתנהל כך בראש שלנו ובמלחמה מסוג חדש . כאשר כותבים 
עכשיו על הבליץ באנגליה , מתנגנים דברי צרציל שבאו לגשר בדיוק על הפער הזה 
שבין כוחה של האימפריה לבין חוסר יכולתה להסיר בבת אחת את האיום הגדול . 
כשאמר במאי 0491 , מיד כשהתחילו ההפצצות , " אין לי מאומה להציע אלא 
דם , עמל , דמעות ויזע " , נכנסו המלים להיסטוריה כיוון שהודו בגבולות 
העוצמה של ארצו . אולי לא מגיע לנו משהו כמו צרציל , אבל גם לא העדרו של 
הקול מלמעלה שיאמר , באומץ ובלי זיוף , שהעסק הזה עלול להימשך עוד זמן 
ניכר ; שאין מה לעשות אלא מה שבגדר יכולתנו ; שקורבנות עשויים להמשיך להיות 
חלק מהחיים כאן עד להודעה חדשה . זה לגמרי לא נורא אם על כס ראש הממשלה 
לא יושב אשף נאומים , אבל בזמן שעוד נותר אין לדעת כמה עד שהמערכה תוכרע , 
מתרחב הפער המעצבן בין ההזיות שלנו על חיסול סדאם לבין מה שהשרירים הלאומיים 
מאפשרים לנו לעשות . זה פער די מסוכן . בתוך החדרים האטומים , במישור של 
פחדי הרגע , הוא גשר בצורה המוצלחת ביותר על - ידי סמל מילואים בתקן תת - 
אלוף , שנעשה חביב האומה . נחמן שי הוא הוכחה לכוחן של מלים ברגע הנכון , 
באותם עניינים שהוא יכול לטפל בהם . במישור המסובך יותר מתברר עד כמה אין 
מי שמסוגל לדבר אל ציבור במצוקה . אני לא מתכוון לתראפיה קבוצתית . אנחנו 
מסתדרים לא רע גם בלי מסאז הרפיה של ראש ממשלה חינני . אבל אלה ימים שבהם 
הועמד סימן שאלה גדול מעל נכס אגדי שחשבנו בטעות שיש לנו תמיד : היכולת 
שלנו , בעזרת איזה אגרוף צבאי , להסדיר בפיף - פאף את ענייני הביטחון הלאומי 
והאישי אפילו כשהעניינים נראו יגעים ביותר . הגמגום המפורסם של אשכול בא 
דווקא בזמן שהכוח הזה היה בידינו , בימים אחרים לגמרי של מלחמה מסוג אחר 
לגמרי . אבל עד היום לא הכנסנו לעצמנו לראש גם למרות מלחמת לבנון והאינתיפאדה 
שלא תמיד יכול האלוהים הצבאי לצאת פתאום מהמכונה ולסדר לנו את תמונת העוצמה 
הישראלית כפי שנתקעה בראשינו מאז 76 . התחושה הזאת של אין - אונים מסוכנת 
כיוון שהיא יוצרת חלל לא בריא בין מה שהיינו רוצים להיות לבין מה שאנחנו 
באמת : אולי ראמבו , אבל לא סופרמן . אל חלל כזה נשאבות תמיד כל הדמויות 
שמציעות את סחורת הישועה שלהן מתוך איזה נרתיק נקוב . כבר שמענו כמה מהן . 
את רחבעם זאבי , למשל , שיש לו איזה סוד שהוא לא מגלה לנו איך לטפל בטילים . 
ועדיין לא שמענו את אריאל שרון ( מחוץ לחדרי החדרים של הקבינט , והדו 
העמום המופיע בכתיבה של אורי דן ) ואת הצעות הפלא , כמו אלה שזרק מדי פעם 
בעניין האינתיפאדה . הרחוב הישראלי עדיין מתנהג טוב מאוד . אבל מי לידנו 
יתקע שהפער ההוא , המאיים כל לילה על עם ישראל , לא יפרק לו בהדרגה את 
הסבלנות ואת הנוגדנים . אלמלא הקושי של צה"ל להגיב על האיום העיראקי , 
כבר היינו עושים משהו גם אילו התנגדה ארה"ב בקול הכי גדול שלה . יש נימוקים 
טובים מאוד מדוע האיפוק הישראלי צריך להימשך לפי שעה . בינתיים עלינו להמשיך 
ולהניח שהעוצמה הישראלית כפותה במגבלותיה , ושאין לנו ברירה אלא להוסיף 
ולספוג את התוצאות של אותן מגבלות . בידיעה הזאת יש כוח רב . אבל אם היא 
לא מוגשת כאן באופן משכנע למיליונים במצוקה , היא עלולה להפוך במשך הזמן 
לסכנה בפני עצמה . עשה טובה , ראש ממשלה , תגיד משהו מן העמדה שבה שמנו 
אותך . כבר תמצא איך לדבר על משך הזמן , על הצורך לקחת נשימה ולחיות עם 
זה גם כשלא מזריקים לנו את המנה של גבורה ישראלית . דברים כאלה . יש בעיה 
למי שרגיל למשש את השרירים , ופתאום מתברר לו שהם לא מסוגלים להנחית אגרוף 
ברגע שמתעורר אצלו הצורך . הוראת האיפוק נשמרת בחריקת שיניים ובתבונה על - 
ידי ראש הממשלה . אבל אף - על - פי שאין לנו צרציל , הוא צריך למצוא את 
הדרך לומר מדוע אין זה סימן לחולשה , מדוע אלה הן , למרות הכל , משעותינו 
היפות ביותר . 
