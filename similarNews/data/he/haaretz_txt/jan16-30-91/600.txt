ותרת המשנה של הספר מ"נוודות למלוכה " היא : היבטים ארכיאולוגיים והיסטוריים 
על ראשית ישראל . ואמנם , הספר מחזיק שורה של שלושה - עשר מאמרים המצטרפים 
יחדיו לתמונה של תולדות ארץ ישראל וראשית עם ישראל בסוף תקופת הברונזה המאוחרת 
ותקופת הברזל א ( המאות י"ב - י"א לפני הספירה ) . הספר מוקדש לארכיאולוג 
משה כוכבי במלאות לו שישים שנה ומטבע הדברים עניינם המרכזי של רוב הכותבים 
בו , תלמידיו וחבריו , הוא להציג את ההישגים האחרונים של החפירות הארכיאולוגיות 
שנעשו בחבלי ההר ובשוליהם , כלומר באזורים שבהם התגבשה בהדרגה אוכלוסייה 
נוודית , שהתלכדה ליישות ישראלית והקימה ממלכה . זכותו של הפרוף כוכבי , 
ממתווי דרכו של החוג לארכיאולוגיה באוניברסיטת תל - אביב , שהצליח להעמיד 
שורה של חוקרים , ממשיכים לדרכו , שניתוק המחקר הארכיאולוגי מן הכתובים 
המקראיים הוא נר לרגליהם . כך , בניגוד לרבים מקודמיהם , הם יכלו להקדיש 
את מרב המאמצים לבדיקה אובייקטיווית ( עד כמה שמחקר אנושי יכול להיות אובייקטיווי ) 
של השטח ולא לניסיון לגלות בו את המסופר במסורות המקראיות , רובן או לפחות 
חלקן . הספר מכיל שפע של ממצאים , שהם תוצאה של סקרים שנעשו במשך שנים באזורים 
שונים ברחבי הארץ . חלק מהממצאים רואה לראשונה אור במסגרת זו . הסקירות 
האזוריות בחלקו הראשון של הספר ערוכות בסדר גיאוגרפי מצפון לדרום : גליל 
עליון ( רפי פרנקל ) , גליל תחתון ( צבי גל ) , הר - מנשה ( אדם זרטל ) 
, הר אפרים ( ישראל פינקלשטיין ) , סביבות ירושלים ( עמיחי מזר ) , 
הר יהודה ( אבי עופר ) , בקעת באר שבע ( זאב הרצוג ) וחבל מואב שבעבר 
הירדן המזרחי ( מקסוול מילר ) . המאמרים מוגשים לקורא לא רק כדין - וחשבון 
ארכיאולוגי אלא כניתוח היסטורי המשלב את כל הנתונים הקיימים לתמונה חברתית - 
תרבותית של האזור הנחפר . המאמרים החותמים את הספר מוקדשים למגוון סוגיות 
שכולן תורמות אור נוסף להבנת תקופת ההתנחלות : תהליכים תרבותיים ותמורות 
חברתיות - פוליטיות בהר המרכזי של ארץ - ישראל ( שלמה בונימוביץ ) , פרשת 
כיבוש הארץ בספר יהושע ובמציאות ההיסטורית ( נדב נאמן ) , מצרים , כנענים 
ופלשתים ( איתמר זינגר ) , כלכלה וקיום ( ברוך רוזן ) ובירור המסורת 
האיקונוגראפית של כלי הפולחן שנתגלו בארץ בתקופה זו ( פרחיה בק ) . מכלול 
דיונים זה תורם תרומה חשובה למחקר ההיסטורי של ארץ ישראל על היבטיו השונים : 
סוציולוגיים , אקולוגיים , כלכליים ותרבותיים . אמנם , הארכיאולוגיה 
אינה מדע מדויק ואת הנתונים הנחשפים אפשר לפרש בדרכים שונות , אולם מה שברור 
היום יותר מכל הוא , שאין לפרשם ברוח המסורת המקראית , ודווקא חלק ניכר 
ממסקנות חקר המקרא הגרמני של הדורות הקודמים תואם יותר נתונים מתחדשים אלו . 
התמונה המצטיירת מכלל המאמרים מנפצת איפוא את הדגם המרכזי העולה מן המסורת 
המקראית בנוגע לראשית ישראל , כיבוש הארץ , ולתקופת ההתנחלות ועד התגבשות 
המלוכה . לפי מחקרים אלו , האוכלוסייה שפעלה באזורי ההר במאה הי"ב לפני 
הספירה היתה הטרוגנית . בדיקת התרבות החומרית של אתרי ההתנחלות השונים מצביעה 
על שילוב של קבוצות נודדים קטנות וגדולות , שחלקם באו מספר המדבר , חלקם 
היו יסודות נוודיים או חצי נוודיים ששכנו בחבלי ההר , וחלקם נדחקו מן הערים 
הכנעניות שבחבלי המישור . זאת ועוד , התבוננות בתעודות שונות מרחבי המזרח 
הקדום מלמדת על נדידות אוכלוסין . כך למשל , גל " גויי הים " הביא לנדידתה 
של אוכלוסייה חיתית , חיווית , ועוד . אוכלוסייה מגוונת זו התגבשה ליישות 
לאומית , המכונה ישראל , רק בסוף המאה הי"א לפני הספירה . ההתנחלות מצטיירת 
אם כן כתהליך הדרגתי וממושך , ולא כמסע צבאי - לאומי חד - פעמי , שבראשו 
עומד מנהיג הפועל על פי תוכנית ושיטה כמסופר בספר יהושע . גם את התגבשות 
המלוכה יש לראות לפי שיטות אלה לא רק כתוצאה של איום מדיני חיצוני פלשתים 
ועמונים אלא גם כמסובב של תהליכים פנימיים , חברתיים וכלכליים , שעברו 
תושבי ההר המרכזי במאה הי"א לפני הספירה . המסקנות במחקרים השונים נבחנות 
גם לפי תעודות רבות שנתגלו בכל רחבי המזרח הקדמון בתקופה המקבילה . אפשר 
ללמוד מהן כי " כל אחד מן השלבים המוכרים לנו בארץ חורבן המערך העירוני , 
ההתנחלות , ההתגבשות ההדרגתית של היסודות המתנחלים וייסוד הממלכה חל בזמן 
מקביל לערך גם באזורים אחרים ברחבי הסהר הפורה . הנה כי כן , התגבשותו 
של עם ישראל בארצו אינה פרשה חריגה ומופלאה , שאירעה לעם - סגולה יחיד בהקשר 
על - היסטורי , אלא חלק מתופעה רחבה ומוכרת המשותפת לעמים רבים , שעלו 
אז לראשונה על ההיסטוריה במרחב גדול מאוד " ( שם , 01 ) . השאלה המרכזית 
שמעוררים מחקרים אלו ודומיהם הועלתה כבר על - ידי אחד העם במאמרו " משה " 
( תרס"ד ) : כיצד לגשר על הפער בין המסורת לבין המחקר . אחד - העם הבחין 
בין אמת היסטורית לבין אמת ארכיאולוגית וקבע : " לא כל אמת ארכיאולוגית 
היא גם אמת היסטורית . האמת ההיסטורית אינה אלא זו , שמגלה את הכוחות הפועלים 
בחיי החברה האנושית " . לפיכך הוא פנה אל המלומדים , השואפים להגיע אל האמת 
המדעית , ואמר : " מציאותו ההיסטורית של משה זה אינה תלויה כלל בחקירותיכם . 
כי אף אם הייתם מצליחים להראות בבירור גמור , שמשה האיש לא היה כלל , 
או שלא כך היה , לא יגרע על - ידי זה מאומה ממציאותו ההיסטורית של משה האידיאל 
זה שהלך לפנינו לא רק ארבעים שנה במדבר סיני , אלא אלפי שנה בכל המדברות , 
שהתהלכנו בהם ממצרים ועד הנה " . במלים אחרות , קורא נאור של הספרות המקראית 
חייב להפריד בין ממצאי המחקר לבין יחס הקדשה למסורת , שהרי אם לא ינהג כך , 
יהפוך המחקר למעין עלה תאנה למציאת המבוקש וישמש אישור למסקנות ידועות מראש , 
או אמצעי לקדש את המסורת גם משום היותה מדעית . והרי למקרא היה ויהיה מעמד 
מיוחד ומקודש , בתרבותנו משום היותו כוח מעצב ומעמד זה לא ייפגע גם אם נטיל 
ספק במסופר ולא נקבל , למשל את תיאור בריאת העולם בשבעה ימים , כאמת מדעית . 
הטלת הספק במסופר בבראשית א אינה מערערת את מקומו המיוחד , ולכן גם המקודש , 
בעיצוב מחזור החיים של החברה המערבית ובעיצוב תפישותיה בדבר האל , מקומו 
של האדם בעולם וכד . בדומה לזה רשאים הארכיאולוגים וההיסטוריונים לפקפק בהיסטורית 
של תיאורים שונים במקרא ופקפוקם אינו גורע מעוצמתו המעצבת של הכתוב , שהיא 
היא שמקנה לו את מעמדו המקודש . המקרא אינו זקוק לסניגוריה שמקורה בברת 
או בהתעלמות ; לכן יש לברך על שספר מקיף וממצה זה ראה אור . החומר הרב 
שנאסף בו יוכל להעשיר את ידיעותינו בכל הקשור לראשית התגבשות עם ישראל בארץ 
ישראל . לנוחת המעיין נלווה לספר מפתח אלפביתי הכולל נושאים , אתרים , 
דמויות מן הספרות המקראית והחוץ - מקראית , וחוקרים . יש לקוות כי למהדורה 
הקרובה יתוסף גם מפתח מראי - מקום לכתובים המקראיים . 
