לא רק הדאגה לתפקודו של המרכיב הערבי בקואליציה האנטי - עיראקית משפיעה על 
שאיפת הממשל האמריקאי להרחיק את ישראל מהלוחמה במפרץ . ממשל בוש חושש מאוד 
גם מהשפעת התערבותה של ישראל על יציבותם של המשטרים במצרים , סעודיה וסוריה , 
החברות בקואליציה הרב - לאומית . גם עתיד יציבותו של המשטר בירדן , ובמידת 
מה אף עתיד יציבות המשטרים הצפון - אפריקאיים , מדאיגים מאוד את הממשל האמריקאי . 
גורג בוש אמר אמנם שלשום כי הוא אינו חושש שמלחמת המפרץ תביא לערעור קשריה 
של ארה"ב עם העולם הערבי . אולם באותה נשימה הוא אמר : " יהיה עלינו לעשות 
מלאכת דיפלומטיה מורכבת מאוד " כשתסתיים המלחמה . ואשינגטון כבר מבקשת 
לנצל את תוצאות המלחמה כדי לעודד את המתונים , ולהוכיח לקיצונים בעולם הערבי 
שדרכם לא תצלח . מומחים ויועצים לעניינים ערביים בוואשינגטון הביעו בחודשים 
שלפני המלחמה את החשש שאמריקה " תאבד את העולם הערבי " , או לפחות את המשטרים 
הערביים הידידותיים , אם היא תנחיל מפלה ניצחת למנהיג ערבי הזוכה להערצה 
רבה כל כך בקרב ההמונים . מהרגע שארה"ב נכנסה למלחמה , היה ברור לכל בוואשינגטון , 
שיש להשקיע מאמץ עליון בצמצום התסיסה , ההולכת וגוברת ממילא , בקרב העמים 
הערביים . בין היתר הוחלט להימנע ככל האפשר מפגיעה באוכלוסייה אזרחית בעיראק 
ובאתרי דת ובנייני תרבות . הוחלט שלא לנסות כלל לפגוע בסדאם חוסיין האיש , 
כדי שלא להפוך אותו ל"שהיד " ( חלל קדוש ) , ולמתן ככל האפשר את הרטוריקה 
בארה"ב , לא להתגרות ברגשי הכבוד הלאומיים הערביים , ולא לעורר רושם של 
גאוותנות זלזלנית . עכשיו אומת חששו של הממשל מאז אוגוסט אשתקד , והמשתנה 
הישראלי נכנס לחישוביו המורכבים . פקידים בממשל אומרים כי למעשה אין חשש 
ממשי מפני התנפצותה של הקואליציה , אם ישראל תגיב בקרוב על התקפת הטילים 
העיראקית . מצרים וסעודיה מחויבות לשלמות הקואליציה , וסוריה העניקה ערבויות 
מספקות לארה"ב , כי לא תצטרף לעיראק , אם ישראל תגיב על התגרות עיראקית . 
לכל היותר , דמשק תחליט שלא לשלוח את חייליה לחזית כוויית . לא זו הדאגה 
המרכזית של ממשל בוש . הדאגה העיקרית היא מפני התגברות בלתי - ניתנת לשליטה 
של חתרנות מדינית בתוך המדינות הללו , מפני תסיסה חסרת מעצורים נגד המשטר 
המרכזי , שכבר נתפס בעיני רבים כמי שכרת ברית עם המערב . החישוב הזה עמד 
ביסוד תחנוניו של הממשל , שישראל תשמור על " פרופיל נמוך " במשך כל חודשי 
המשבר , ובמיוחד ביסוד הדרישה שישראל לא תיזום מתקפת מנע . במידה מסוימת 
פחותה אמנם הוא עמד ביסוד הפצרות הממשל שישראל לא תגיב על מתקפת טילים 
נגדה . כאן נמדדת " ברירת המחדל " של ישראל , כפי שמכנים זאת דיפלומטים 
ישראלים בוואשינגטון : יכולתה לשמור על איפוק , על התחשבות באינטרסים וברגישויות 
של ארה"ב , נכונותה לתרום לא רק לאסטרטגיה הצבאית של ארה"ב אלא גם לחזון 
המדיני שלה במזרח התיכון , ל"סדר העולמי החדש " . ההיענות לקריאת ה"שב ואל 
תעשה " של ארה"ב תוכל רק להגביר את השיפור המדהים שחל בתדמיתה של ישראל 
בדעת הקהל האמריקאית בימים האחרונים . נציגים ופעילים פרו - ישראלים כבר 
מצביעים בסיפוק רב על השיפור הזה . ליל ה"סקאדים " גייס מחדש באמריקה את 
משאבי התמיכה הציבורית בישראל . הוא העלה מחדש מנבכי הזיכרון האמריקאי את 
דימוי הקורבן של מדינת ישראל ואת השואה , ועורר את המודעות למלחמתה של ישראל 
על עצם קיומה . רשתות הטלוויזיה של ארה"ב שידרו בשידור חי תמונות של אזרחים , 
בהם קשישים וילדים , עוטים מסיכות גז , מבקשים מקלט בחדרים אטומים . 
אזעקות המלחמה שודרו מלב ירושלים ותל - אביב , בזמן אמת , לבתיהם של עשרות 
מיליוני אמריקאים . סגן שר החוץ , בנימין נתניהו , העניק ראיון בשידור 
חי לרשת הטלוויזיה בכבלים , כשמסיכת גז על פניו . הנשיא שיבח שלשום את 
ישראל על האיפוק שהיא מגלה , וקרא לממשלתה כמעט במפורש שלא להגיב על התוקפנות 
העיראקית . דברי התמיכה החמים שלו היו ההתבטאות הפרו - ישראלית ביותר שהוא 
השמיע זה זמן רב . הוא הזכיר שממשלת ישראל " הפגינה הבנה גדולה מאוד לאינטרסים 
של ארה"ב " . בוש לא היה צריך לומר יותר . הוא והממשל שלו רמזו לישראל , 
שיש לה כאן הזדמנות לממש מחדש את המעמד שלה כבעלת ברית ייחודית של ואשינגטון . 
הפעם , לא רק כבעלת ברית צבאית - אסטרטגית , אלא גם כבעלת - ברית פוליטית , 
ככלי שיסייע לשמור על אינטרסים פוליטיים אמריקאיים בעולם הערבי . הדוקטרינה 
המדינית האמריקאית בעולם הערבי , לקראת העידן המזרח תיכוני שאחרי המלחמה 
עם עיראק , היא לדעת מומחים אחדים דוקטרינה בעירבון מוגבל מאוד . יש מומחים 
בוואשינגטון הסבורים כי גם אם סדאם חוסיין יצליח לעצב לעצמו הילה של מנצח 
מן המלחמה הזו , וגם אם יושפל מבחינה פוליטית , תגבר מאוד הסכנה ללגיטימיות 
של המשטרים הערביים באזור . 
