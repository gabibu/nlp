את המוסיקה והתמלילים כתב בריטי , אריק וולפסון , שחבר אל הבמאי האוסטרי 
פטר ווק ומפיק התקליטים הבריטי אלן פרסונס כדי להעלות בווינה את הבכורה העולמית 
של המחזמר " פרוידיאנה " . וולפסון מקווה שהמחזמר יפיג מעט את המיסתורין 
סביב הפסיכואנליזה , ווינה נבחרה לאתר הבכורה העולמית בהיותה עירו של פרויד . 
דמותו של פרויד לא מופיעה במחזמר , אלא כצללית של איש מזוקן מאחורי מסך 
ענק . גיבור המחזמר הוא אריק , המבקר במוזיאון פרויד בלונדון , ננעל שם 
בטעות ומבלה את הלילה על הספה המפורסמת . כך הוא עובר לעולם הדמיון , פוגש 
את הפציינטים שפרויד תיאר בכתביו , וכמובן לומד להכיר את עצמו . מראות 
ענק סובבות על צירן ומגלות רקדנים מתפתלים , קקטוסים ענקיים בעלי צורה פאלית 
הצומחים מהרצפה , והבמה כולה הופכת תוך שימוש במעליות שמתחתיה לתחנת רכבת 
תחתית בלונדון . מבקרי התיאטרון של וינה שמחים שסוף סוף מוצגת אצלם בכורה 
עולמית של מחזמר , ולא גירסה מתורגמת ומיובאת של הצלחה שנולדה בלונדון או 
בניו יורק , כמו " חתולים " או " פנטום האופרה " . אבל הביקורות בהחלט 
חלוקות בדעתן : " אם אתה מוכן לשכב על הספה , לך לתיאטר אן דר ויאן למסע 
מלהיב לארץ החלומות והסיוטים " , כתב ה"קרוננצייטונג " . לעומתו , ה"קורייר " 
טען שזוהי הצגה מרשימה מבחינה חזותית , אבל היא " ללא עלילה , משמעות 
או מוסיקה " . ה"סטנדרד " הביע את החשש שמוסר ההשכל היחיד מן ההצגה הוא 
שאם אתה רוצה שלווה נפשית , עליך לחנוק את אביך . בניגוד לדעת היוצרים והווינאים , 
אין זה המחזמר הראשון שעוסק בפסיכואנליזה . " הגברת באפלה " של מוס הארט 
וקורט וייל הוצג בבכורה עולמית בינואר 1491 בארה"ב , וכוכביו היו גרטרוד 
לורנס , העוברת פסיכואנליזה , ודני קיי , שמופיע בחלומותיה המטורפים . 
זה היה המחזמר שגילה לעולם את כישוריו של דני קיי , בין היתר בשיר " צייקובסקי " , 
שבו הוא משמיע בקצב מסחרר שמות של מלחינים רוסיים . ה"פבליק תיאטר " של 
ניו - יורק מתכנן את חידוש המחזמר , במלאת 05 שנה לבכורה העולמית שלו . 
גם ב"הגברת באפלה " פרויד אינו מופיע כדמות במחזמר . 
