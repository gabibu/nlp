עובדי חברת החשמל החלו אתמול לנקוט בעיצומים אישיים נגד יו"ר מועצת המנהלים 
של החברה סילבן שלום , מפני שהחל להעסיק בשעות הערב מזכירה מיוחדת שאינה 
נמנית על עובדי החברה . במסגרת העיצומים ניתקו העובדים את קשר הטלפון למשרדי 
מועצת המנהלים . בעקבות הניתוק פנה שלום לקב"ט הארצי של חברת החשמל וזה השיבו 
כי אין הוא מתערב בסכסוכי עבודה . הרוחות התלהטו לאחר שלמקום הוזמנו עובדי 
חברת שמירה ובעקבות זאת הגיש הקב"ט תלונה במשטרה על הסגת גבול , בעוד שלום 
הודיע כי אלה הם אורחיו . בהתערבות מנכ"ל החברה חודש הקשר . ראשי ארגון 
עובדי חברת החשמל טענו אמש כי מדובר במזכירה שעיקר עבודתה אינה דווקא ענייני 
החברה . ארגון העובדים ביקש משלום כי יימנע מכך . " לדעתנו הפעולות הפוליטיות 
שלו בחברת החשמל הן מעל ומעבר לכללי המשחק . הודענו לו אתמול כי לא נסכים 
לפוליטיזציה של החברה . זה לא הזמן למריבות , חשבנו שהצד השני יחכה עד 
תום המלחמה . לצערנו הופתענו ולכן הגבנו כך " . בתגובה אמר אמש שלום : " את 
חברת החשמל לא ינהל ועד העובדים ובוודאי לא במעשי בריונות מסוג זה . אם 
הוועד ניהל אותה בעבר , מאז שאני הגעתי זה נגמר . אינני זקוק לאישור של 
הוועד או של אף אחד אחר להעסקת מזכירה אחה"ץ . זה מגוחך בעיני כל בר דעת . 
על הוועדים לדעת את מקומם " . 
