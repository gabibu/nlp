שתי החלטות חשובות נפלו בישראל בטרם החלו האמריקאים את התקפתם . האחת , 
לא ליזום פעולה נגד סוללות הטילים העיראקיות למרות הצהרות סדאם חוסיין כי 
יתקוף את ישראל . והשנייה , אם נותקף , לאפשר לאמריקאים , על פי דרישתם , 
לפעול בשלב ראשון נגד סוללות טילי הקרקע - קרקע המכוונים נגדנו . ההחלטה 
האחרונה התקבלה לאחר שישראל קיבלה למעשה הבטחה מוואשינגטון כי הכוחות האמריקאיים 
יראו בסוללות טילים אלה מטרה אסטרטגית עדיפה . תוצאות המכה האווירית הראשונה 
על עיראק מלמדות כי היו אלה החלטות נכונות . העובדה שוואשינגטון הסכימה 
לתת עדיפות ראשונה גם למטרה מרוחקת כמו סוללות הטילים המוצבות סמוך לגבול 
העיראקי - ירדני , מעידה כי האמריקאים הקנו חשיבות לטיעון הישראלי . לא 
במקרה הבטיחו האמריקאים לשר הביטחון ארנס לפני שהחלה המתקפה , כי בין השאר 
יטופלו גם סוללות הטילים המכוונים לעבר ישראל . ואשינגטון הבינה את מצבה 
הרגיש של ישראל ואת החלטתה הנחושה לשמור לעצמה את חובתה להתגונן . ישראל 
ציפתה לפנייה זו , שהרי ביקשה פעמים רבות מוואשינגטון להגיע לתיאום מבצעי 
עמה , לרבות ברמה האופרטיווית . האיום הישיר הנשקף לישראל הוא קודם כל מטילי 
הקרקע - קרקע המוצבים במערב עיראק , ומאותם מטוסים עיראקיים שרדיוס פעולתם 
מגיע לישראל . אשר למטוסים , לא היה ספק כי באפשרות חיל האוויר הישראלי 
ליירט אותם בדרכם , ואם יצליחו לחדור להפילם בדרכם חזרה . הדאגה נבעה 
יותר מהטילים בשל חוסר היכולת ליירטם בטיסתם . משגרי הטילים מוצבים במרחק 
של כ005 ק"ם מישראל , טווח טיסה שאינו מצריך תדלוק באוויר . אך ישראל 
הביאה בחשבון גם הידרדרות שתחייב אותה לפעול בטווחים רחוקים יותר . למשל , 
במקרה שיהיה עליה להגיב על הפעלת נשק כימי נגד אוכלוסייתה . הטווחים הרחוקים 
נעים בין 059 לבין יותר מאלף ק"ם . בעת הריסת הכור העיראקי ב1891 לא תודלקו 
מטוסי התקיפה בדרכם למטרה ובשובם , אך הסכנות שנשקפו אז בדרך היו פחותות . 
הרגישות הישראלית נובעת מכך שזו המלחמה הראשונה מאז מלחמת העצמאות שלא היחידות 
הצבאיות הניצבות בקווים הקדמיים משמשות יעדים לאויב , אלא האוכלוסייה האזרחית 
היא החשופה להתקפה . והבדל נוסף : זו הפעם הראשונה שקיימת אפשרות שהאויב 
יפעיל נשק בלתי קונוונציונלי נגד ישראל . אין זה איום סתמי , משום שהעיראקים 
כבר הפעילו נשק כימי בעבר . מהו הסיכוי עתה , אחרי הצלחתה של המכה הראשונה , 
למנוע את היגררותה של ישראל למלחמה ? 42 השעות הראשונות הן הקריטיות ביותר 
להמשך המתקפה האווירית . התנאי להצלחה הוא הפצצות ללא הרף , שלא יאפשרו 
לעיראקים להתאושש . קשה להאמין שבהפצצת - הפתיחה הלילית חוסל כל חיל האוויר 
העיראקי , שרבים ממטוסיו מוגנים בדירי בטון . די בהריסת או בסגירת מרבית 
מסלולי ההמראה כדי לנטרל אותו . קשה להאמין שבהפצצה הלילית חוסלו כל משגרי 
טילי הקרקע - קרקע . אם פגעו במשגרים הנייחים , זהו הישג גדול . הסכנה 
לישראל תהיה במקרה כזה ממשגרי הטילים הניידים . טיפול בהם מחייב תצפית קבועה 
מלוויינים וממטוסי אוואקס , ושליטה קבועה מהאוויר על אזור פעולתם . אם תושג 
תוצאה כזו , תפחת בהרבה הסכנה למעורבות ישראלית ישירה ואקטיווית במלחמה . 
במצב כזה ספק אם ישראל תנסה להתפרץ בדלת האחורית כדי להצטרף לקואליציה האנטי - 
עיראקית שאליה לא הוזמנה . ובמקרה של פגיעה , קל יותר להתמודד עם פגיעות 
של טילים אחדים , בתנאי שלא מדובר בראשים כימיים העלולים לגרום אבידות רבות . 
עם זאת אין לשכוח כי כאשר תסתיים מלחמה זו אסור להשמיע אנחת רווחה מתוך הנחה 
מוטעית שבכך תמו הסכנות מנשק בלתי קונוונציונלי במזרח התיכון . המצב העגום 
הוא שנשק לא - קונונציונלי וטילים ארוכי טווח לא יסולקו מן המזרח התיכון 
רק משום שמכונת המלחמה של סדאם חוסיין זועזעה . אחרים , כמו הסורים , 
כבר הקדימו את עיראק , ויש העומדים בתור . 
