לא מן הנמנע שמשחקי הליגה הלאומית בכדורגל ובכדורסל יתחדשו בסוף השבוע הבא , 
בלי קהל , וחלקם יועברו בשידור ישיר בטלוויזיה וברדיו כל זאת , אם תתקבל 
המלצת ועדת הספורט של הכנסת . מגמה זו הסתמנה אתמול בדיוני ועדת הספורט של 
הכנסת , כאשר מרבית חברי הוועדה , בהם חברי הכנסת מיכה גולדמן ורובי ריבלין , 
מצדדים בכך וממליצים על מתן פיצוי נאות לאגודות הספורט המצויות עתה על סף 
התמוטטות כלכלית . חברי הכנסת גולדמן וריבלין אף הביעו את דעתם , כי ההכנסות 
יועברו לאגודות באמצעות רשות השידור ומתשדירי השירות שיוקרנו במהלך שידורי 
המשחקים . ראשי אגודות הספורט אמרו בדיון , כי המשך השבתת המשחקים עלול 
לגרום לשיתוק פעולות מוחלט של מספר אגודות , גם לאחר המלחמה , וזאת משום 
שמצבן הכספי היה חמור כבר לפניה . היום תתכנס ועדת החינוך של הכנסת לדיון 
משותף עם רשות השידור , כדי לגבש תוכנית לקיום משחקים במתכונת שהומלצה בידי 
מרבית חברי ועדת הספורט . 
