גל תמיכה וגילויי הזדהות כלפי ישראל מציף את הקהילה היהודית בארה"ב . בה - 
בעת גוברת האהדה לישראל בדעת הקהל ובאמצעי התקשורת . מנהיגים יהודיים שיבחו 
אתמול את החלטתה של ישראל שלא להגיב בשלב זה בפעולה צבאית כתגמול על התקפת 
הטילים העיראקית . בתגובותיהם ניכר מאמץ להדגיש כי החלטת הממשלה מבליטה 
את נאמנותה של ישראל לידידותה עם ארה"ב ואת התיאום המחודש בין שתי המדינות . 
בהתייחסם לידיעה כי יחד עם תגבורת של טילי פאטריוט המשוגרת לישראל , האמריקאים 
גם יסייעו בהפעלתם , אמרו מנהיגים יהודיים כי זו פעם ראשונה שאנשי צבא אמריקאים 
יפעלו על אדמת ישראל . סימור רייך , שכיהן עד לפני זמן קצר כיושב ראש ועידת 
הנשיאים , אמר אמש ל"הארץ " כי להחלטת ישראל להיענות לפניית ואשינגטון , 
שלא להגיב בפעולת תגמול , תהיינה השלכות מדיניות חיוביות ביותר לישראל . 
יושבת ראש ועידת הנשיאים , שושנה קארדין , אמרה כי בהיענותה לדרישה האמריקאית 
נטלה ישראל על עצמה סיכון עצום . תגובות אופייניות בקרב אישים וגורמים לא 
יהודיים ציינו בעיקר את הימנעותה של ישראל מתגמול . התקפות הטילים על ישראל 
עוררו חרדה בקרב יהודי ניו - יורק , שלרבים מהם קרובים וידידים בארץ . היום 
תיערך בכיכר האמרשלד שליד בניין האו"ם בניו - יורק הפגנת הזדהות המונית עם 
ישראל ומדיניות בוש . ראשי המגבית היהודית המאוחדת הכריזו על מבצע התרמה 
מיוחד במטרה לגייס מאה מיליון דולר לצרכים דחופים בישראל . גם נשיא מפעל 
האיגרות הודיע על מבצע חירום , שיעדו למכור איגרות חוב בסכום דומה . 
