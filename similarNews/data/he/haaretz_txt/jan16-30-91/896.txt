" האינסטינקט אמר לי לרדת למקלט ולא להישאר בחדר האטום " , אמר אלחי בן 
75 , שעה קלה לאחר שכוחות ההצלה חילצו אותו ואת אשתו מבין הריסות ביתו בשכונה 
ברמת - גן . הבית נהרס כליל מפגיעה ישירה של אחד משבעת טילי הסקאד העיראקיים 
שנורו ביום ששי על ישראל . שמעון מתגורר בבית הסמוך . אלה הם בתים דו - 
משפחתיים וחד - משפחתיים עם שני מפלסים בכל בית . שמעון רכש את הבית לפני 
כשנה וחצי ומשך חודשים ארוכים שיפצו והרחיבו . לפני שבועיים עבר לביתו החדש . 
הבית נהרס בחלקו , ונזק גדול נגרם לתכולתו בעקבות נפילת הטיל . על אשר 
אירע סיפר שמעון : " שתי בנותי ובעליהן הגיעו אלינו להיות אתנו . התכוננו 
לארוחת ליל - שבת . אני שכבתי לנוח בחדר השינה כאשר נשמעה לפתע אזעקה . 
מראש תכננו כי אם תהיה אזעקה לא נישאר בחדר האטום אלא נרד למקלט . כך גם 
סיכמתי עם שכני , שביתו נפגע פגיעה ישירה ונהרס . אפשר לומר שבמידה רבה 
בזכותי הוא נשאר בחיים . ירדנו כולנו למקלט , וממש כשנעלתי את דלת המקלט 
נשמע פיצוץ אדיר . ידית דלת המקלט עפה מעוצמת ההדף , הרגשנו זעזוע חזק " . 
לקח לשמעון דקות ספורות להתאושש ואז מיהר לצאת ועיניו חשכו , הבית נראה 
כמו לאחר פוגרום , סיפר . דלת הכניסה , העשויה עץ כבד , נעקרה ועפה לפנים 
הבית . על המיטה בחדר השינה היו מונחים חלקים מהתקרה ושברי זכוכית . החלונות 
היו פרוצים ועשן סמיך מילא את הבית . כשהציץ מחלון ביתו לא ראה את בית שכנו 
הבית נעלם כלא היה , במקומו היה גל הריסות . ריח חריף של אבק שרפה התפשט 
באוויר . " חשבנו שהעשן זה גזים ושמנו מיד את המסכות על הפנים " , סיפר 
שמעון . כשיצא מחוץ לביתו ראה את מלוא ההרס . לא היה בית ברחוב שלא נפגע . 
מכוניות שחנו בקרבת מקום נפגעו , חלקן ללא תקנה . כעבור כרבע שעה הגיעו 
כוחות משטרה , אמבולנסים ואנשי הג"א למקום . קפידבינשמעון ידע ששכנו בבית 
שנהרס ירד אף הוא למקלט . הוא הפנה את כוחות החילוץ של הג"א למקום המקלט , 
ואמנם כעבור דקות ספורות נוצר הקשר עם הזוג הלכוד : אלחי , מהנדס מיזוג 
אוויר , ורבקה , אחות בריאות הציבור . לאחר כעשרים דקות חולצו השניים . 
הבעל ללא פגע ואילו אשתו דיממה בראש אך פציעתה הוגדרה כקלה . על מה שאירע 
לו סיפר אלחי דקות ספורות לאחר שחולץ . הוא עמד יחף וביקש משכנו זוג נעליים . 
" ממש רגע לאחר שנכנסנו למקלט שמענו את הפיצוץ והרגשנו שהבית נופל עלינו . 
המקלט התמלא אבק . החזקתי את אשתי כל הזמן על הידיים . היא דיממה בראש 
והדריכה אותי מה לעשות כדי לעצור לה את הדם . שרתי כדי להתעודד ולחזק את 
עצמנו " , סיפר אלחי . למרבה המזל שהו רוב דיירי הרחוב שנפגע אצל קרובים 
מחוץ לעיר ובכך נמנע אסון כבד יותר . 
