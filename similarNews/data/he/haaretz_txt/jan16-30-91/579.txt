קבוצת הכדורגל של הפועל חיפה החתימה שוער רוסי מהליגה הראשונה , יורקוס 
ואצלב , בן 23 , ששיחק 21 שנים בקבוצת זאלגיריס וינה , מהליגה הראשונה , 
יחד עם השחקנים הרוסים סוקריסטוב מבית"ר תל אביב ובראונקס מהפועל פתח תקוה . 
יורקוס ואצלב , שיחק בשנתיים האחרונות בקבוצת לוקומוטיב מוסקווה ואף ביקר 
עם קבוצה זו בישראל . ואצלב שהגיע השבוע לחיפה , הוחתם עד לסיום העונה , 
עם אופציה לעונה נוספת . אנשי הפועל חיפה שיכנוהו , בינתיים , במלון 
שולמית . מיד לאחר החתמתו עשו החיפאים סידורים לספק לשוערם החדש מסיכת אבך . 
על החתמת השוער הרוסי החדש החליטו החיפאים אחרי ששוערם רונן אזולאי נפצע 
בכתפו . גם שוער המשנה רונן אזולאי סובל מפציעה ולכן ייאלץ להיעדר ממשחקי 
הקבוצה עד סוף העונה . באחרונה שהה בברית המועצות הבוס של הקבוצה החיפאית 
יצחק אנגלנדר , ובעיקבות ביקורו זה הגיע לארץ השוער יורקוס ואצלב , שקיים 
אתמול אימון ראשון בהפועל חיפה . עתה יש לא רק למכבי חיפה שוער רוסי מהליגה 
הראשונה גם ליריב העירוני הפועל חיפה יש מאתמול שוער רוסי ברמה גבוהה . 
אתמול התאמנו כדורגלני הפועל חיפה במרץ , וגם כדורגלני מכבי חיפה שחזרו 
יום קודם לכן לאימונים סדירים מכינים עצמם לחידוש משחקי הכדורגל . המכבים 
מתאמנים מדי בוקר . גם קבוצת הכדורסל של מכבי חיפה חזרה לפעילות וקיימה אמש 
אימון . כך מנסים החיפאים להחזיר אט אט את חיי הספורט לתיקנם . 
