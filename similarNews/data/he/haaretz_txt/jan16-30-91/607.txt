בהופעה טלוויזיונית שקולה , שנערכה כמה שעות לאחר שחילץ פצוע ממיתקפת הטילים , 
יעץ דוד עברי להציץ אל מעבר לענני המלחמה כדי לבחון אילו יתרונות מדיניים 
תשיג ישראל בסיומה . עצתו של מנכ"ל משרד הביטחון הפכה מוחשית עם שיגור הצוותים 
האמריקאים להפעלת טילי " הפאטריוט " המוצבים בארץ . הדעת מסרבת לדמיין 
מה יהיו פני המזרח התיכון אם יעלה בידי סדאם חוסיין לשרוד בבגדד . זה מבעית 
מדי . אבל גם אם יזכו האמריקאים לניצחון מוחץ בעקבות מאמץ לאומי מקיז - 
דם , יהיה שיבוצה של ישראל בסדר האזורי החדש בעייתי מאשר בעבר . הוא מצריך 
תכנון מדיני - אסטרטגי דקה אחת קודם . מאז שיאה של מלחמת ששת הימים ועד להידרדרות 
בלבנון היתה חשיבותה האסטרטגית של ישראל אבן - פינה ביחסי שתי המדינות . 
לעתים נשמטה ולעתים רק נחלשה , וחלף זמן רב עד שנחתמה במזכר , שעמד במבחן 
העליות והמורדות המאפיינים את יחסי ירושלים - ואשינגטון . אבל דווקא עכשיו , 
כשהתיאום חוגג והשליח האמריקאי הבכיר , לורנס איגלברגר , שוקל את בקשת 
אריאל שרון ויצחק מודעי לפצות את ישראל ב003 מיליון דולר לכל יום - עבודה 
אבוד , יש תחושה כי משהו בנכסיותה האסטרטגית של ישראל מחייב בירור מחדש . 
הבעיה אינה מתמצית במעורבות האמריקאית בהגנה ישירה על שמי ישראל . היא באמת 
זמנית . המועקה המרומזת עלתה דווקא מן הלשון המתונה אך המשמעותית שבה נקט 
פעמיים ראש הממשלה , יצחק שמיר , בהדגישו כי הפעם אין ישראל ניצבת לבד 
מול אויביה . בין סדאם חוסיין לבין צה"ל חוצץ צבא אמריקאי אדיר . ביטויי 
ראש הממשלה משדרים פחות זקיפות - קומה לאומית ויותר הישענות מפוכחת על בת 
הברית הגדולה . דיגוש זה בדבריו מזכיר את הילד הנסער שזועק לחבריו " החזיקו 
בי , אחרת אכה את החזק של הכיתה " . כאשר אפילו מדינות ערב גילו לרגע הבנה 
חלקית לזכותה של ישראל להגיב בכוח על מיתקפות - הטילים היה נדמה כי הן רואות 
לעיניהן דווקא את האיש , שהתייהר באתונה כי ברודוס הוא קופץ אולימפי מעולה , 
ובני - שיחו קצרי הרוח התגרו בו : " כאן רודוס כאן קפוץ " . עוד רגע 
קט היו אומרים לישראל : בבקשה הרשות נתונה , קפצי לזירה , נראה אותך . 
אמנם ישראל מסוגלת לכך בהצלחה . אבל מי שמציע להתערב בזירת הלחימה צריך 
לדעת , שלא מדובר בשליחות חד - פעמית . צה"ל בשמי עיראק יזרז את התפוררות 
הקואליציה הבין - לאומית , ואת זה בדיוק בא לארי איגלברגר למנוע . הוא נשלח 
מוואשינגטון כשמרטף לממשלה בירושלים . יש לו עתה תפקיד ייחודי בדיפלומטיה 
האמריקאית : בכל העולם מבקשים עמיתיו להרחיב את המעורבות הצבאית של ממשלות 
הקואליציה . רק עליו הוטל להשיג בירושלים את ההיפך הגמור . בנימוסו הוא 
מכחיש שנשלח ללחוץ . אבל בפועל בא להחזיק את ידה כאשר אצבעותיה רוטטות ללחוץ 
על ההדק . עד כמה יצליח לרסנה ? עד כמה שממשלת ישראל תהיה מעוניינת . 
למרבה המזל היא מעוניינת מאוד . בסערת הלחימה , שהפכה למין סיפור קולנועי 
בשידור חי , אין מדינאים ואומות נותנים את הדעת על מה שהוא מחוץ למעגל האש . 
אך האמיתות המרומזות המתרחשות עתה יטביעו את רישומן עם תום הקרבות . אז 
עלולה ישראל למצוא עת עצמה מול שתי מערכות - טיעון קשות לפיצוח . האחת , 
שכוחה הצבאי לא סייע למלחמה בעיראק ; והאחרת , שנוכחותה בשולי הזירה היתה 
למעמסה . בישיבת העבודה הראשונה של ועדת התיאום האסטרטגית ישאלו האמריקאים 
את ראש המשלחת הישראלית , דוד עברי : " בבקשה , גנראל , אמור לנו לפי 
איזה תרחיש עשויה ישראל להיות לנו לעזר ? " והתשובה לא תהיה קלה . מפני 
שאי אפשר יהיה להאשים את האמריקאים שהם רק תוקעי סכין בגב ומיהרו לשכוח איך 
במלחמה הפציר בנו איגלברגר לבל נגיב על ירי הטילים . התשובה הישראלית לשאלה 
מה היא שווה לאמריקה תהיה ארוכה ומפותלת ורוויית " אם כי " ו"אלא " ו"מצד 
אחד " ו"מצד אחר " , לפני שתשכנע את ואשינגטון כי היא נותרה נכס אסטרטגי 
גם בתנאי התלות הגוברת . הסברי ישראל לא נעלמו . אבל הם נפוצו עם הדף הטילים 
והתפזרו כרסיסים בשטח . עתה צריך להזדרז לאוספם ולכנסם מחדש למערכת מדינית - 
הסברתית , שתתאים למזרח התיכון החדש , שבו יעלה משקלן של מצרים וסוריה 
וסעודיה , אך ייתכן שיעמיק הכרסום הפנימי במשטריהן ; שבו שוב לא יהיו הפלשתינאים 
הבנים - היקירים של העולם המערבי , אלא אם יחול שינוי יסודי בתפיסת עולמם 
ותתחלף בהקדם הנהגתם המסורתית ויימצא פיוס מאוחר בין הנהגתם המרוכזת באש"ף 
לבין המדינות הערביות שסייעו לאמריקאים נגד סדאם חוסיין ; ובעיקר שחלקה 
של ארצות הברית בו יהיה חסר תקדים . המלחמה הזאת נראית עדיין ארוכה . אבל 
ישראל תשגה אם תילכד בסיומה במצב של " לא הספקתי לחשוב " . 
