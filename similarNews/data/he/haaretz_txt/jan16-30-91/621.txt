משה דיין אמר פעם שהוא מעדיף קצינים בכירים שיש לרסן אותם מאשר אלה שצריך 
לדרבן אותם . הנוסחה הזאת תקפה גם היום , בין התקפת טילים אחת לזו שמן 
הסתם תבוא בעקבותיה . הנטייה הטבעית של צמרת צה"ל להוכיח את עצמה גם בשעה 
זו מן הראוי שתיבלם ע"י הדרג המדיני . צבא נועד לממש את עצמו בשעת מצוקה 
ביטחונית . זו תכלית קיומו , זה הגיון פעולתו , זו תמצית הווייתו . כך 
בכל העולם וכך גם בישראל . לא במקרה אמר איש חכם , שמלחמה היא עניין רציני 
מכדי להפקידו בידי גנרלים . יש לגנרלים , גם אם הם נקראים אלופים , מזג 
תוקפני . לפי טבעם ודרך חשיבתם , הם בוחנים מצבים מבעד לכוונות התותח . 
הניסיון ההיסטורי מלמד שלמערכות הניתוחים וההמלצות של מפקדים במצבי חירום 
ביטחוני משתרבבים גם שיקולים של יוקרה אישית . הואיל וזה דפוס חשיבה החוזר 
על עצמו לעתים כה קרובות בדרך התבוננותם של אנשי צבא על מציאות מדינית - 
ביטחונית מורכבת , חיוני להזהיר מפניו היום . ישראל אינה ניצבת בפני סכנת 
קיום . ההבלגה שקיבלה על עצמה הממשלה עד כה צופנת בחובה תשואות מדיניות 
ואחרות וזוכה לאהדה עצומה בדעת - הקהל ( סקר של " ידיעות אחרונות " הצביע 
על תמיכה של % 19 במדיניות האיפוק של הממשלה ) . צריך לקוות שרחשי לב אלה 
של ציבור רחב ביותר יהדהדו גם בגישתם של רב - אלוף שומרון ואלוף אביהו בן - 
נון . הדברים תקפים גם למקרה שינחתו כאן טילים נוספים , וגם כאשר פגיעתם 
תהיה רעה מהנזקים שגרמו הטילים הקודמים . התגובה האינסטינקטיווית של צה"ל , 
ללחוץ על ההדק , צריכה להישקל מול ההסתבכויות שייגרמו עקב הרחבת זירת המלחמה . 
צה"ל עשוי , אולי , להציע לדרג המדיני תוכניות תגובה קוסמות , אבל ראש 
הממשלה וחבריו השרים אינם פטורים מלשאול את עצמם אם המלצות אלה שוות בצער 
המלך חוסיין ( קשה לחזות תגובה שאינה חוצה את ירדן ) ובהשלכות שיהיו לכך 
על הסתברות התלקחותה של החזית המזרחית . אם הם אנשים אחראים , יהיה עליהם 
לבחון גם אם המחיר שיהיה כרוך בפעולת גמול ישראלית , בכלל זה מחיר הדמים , 
שקול לממדי הפגיעות ולמספר הנפגעים שגרמו הטילים . המבחן הנכון לצדקת מלחמה 
נגד עיראק חייב להיות גם הפעם מבחן האין - ברירה . על צה"ל יהיה להגיב לא 
משום שמישהו סבור שעליו להוכיח את עצמו , ולא משום שמישהו חושב שעל המדינה 
לשמר את כוח הרתעתה ( איזו משמעות יש לעיקרון זה מול סדאם חוסיין שעוצמת 
הקואליציה האמריקאית לא הרתיעה אותו ) , ולא משום שמישהו חש צורך לנקום , 
ולא משום שמישהו סבור שהמדינה השפילה את עצמה מפני שהבליגה עד כה . על 
צה"ל יהיה לצאת למלחמה בעיראק רק אם וכאשר הנסיבות יוכיחו למעלה מכל ספק 
שזו מלחמה שאין ברירה אלא להוציאה אל הפועל . מלחמות שהיתה בהן ברירה לא 
הסבו טובה למדינת ישראל . הבדלי הנימות וברירת המלים בהודעות הפומביות שמשמיעים 
דוברי מערכת הביטחון , מכאן , ודוברים ממשלתיים אחרים , מכאן , לגבי 
הסתברותה של תגובה צבאית ישראלית להתגרת האש והברזל הקטלנית שמכוון סדאם 
חוסיין אל גוש דן , מעידים שהמורשת שעליה בירך משה דיין שרירה וקיימת גם 
היום . צה"ל הוא סוס אביר ( בלשונו ) וזה בהחלט הזמן לקרוא לו להתרסן . 
הדרג המדיני זכאי להיות משוחרר מלחצים פנימיים בבואו להכריע הכרעה קשה והרת 
גורל ( ממש ) מול התגרויותיו הזדוניות של הגנב מבגדד . קצינים בכירים 
בצה"ל רשאים לחשוב שהצבא האמריקאי אינו מתפקד במרב כושרו , ושאילו היה הדבר 
בידיהם , היו מתכננים את המערכה באופן שונה . אלופים זכאים להאמין כי יש 
לחסל את איום הטילים העיראקי בדרכים אחרות מאלה שנוקט הגנרל שוורצקופף . 
אין זה לגיטימי להפוך מחשבות אלה לשדולת לחץ על שמיר וארנס . הציבור בישראל 
מכיר בתרומתם של הרמטכ"ל ומפקד חיל האוויר לביצור צה"ל ולהתפתחותו והוא יכיר 
להם תודה עמוקה אם יעבירו אותו בשלום , ולא במלחמה , את תקופת החירום הזאת . 
לעתים רחוקות מלחמה היא בלתי נמנעת ; כשהיא פורצת , על העם להיות משוכנע 
שלא היתה ברירה אחרת . 
