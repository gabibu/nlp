אתמול סמוך לשעה 21 בצהרים הוסר העוצר משכונת א - טור שבמזרח ירושלים , 
כדי לאפשר לתושבים להצטייד במזון . בפרק זמן של שעה וחצי פשטו התושבים על 
חנויות המכולת כדי לקנות מזון , אבל המדפים בחנויות היו ריקים , כי כמו 
במערב ירושלים , גם כאן רוקנו התושבים את החנויות בבהלת האגירה שקדמה לפרוץ 
המלחמה . חלק מהתושבים הצליחו לרוקן כמה טנדרים עם פיתות , והזריזים הספיקו 
להגיע לשכונות הסמוכות ולהצטייד בירקות . ילדים דהרו על אופניים מחזיקים 
את מסכת הגז ביד אחת ואת שקית הפיתות ביד השנייה , נשים רצו עם שקיות ניילון 
כדי לחפש קצת ירקות או חלב , וצעירים דתיים נלהבים , שלראשם תרבושים לבנים , 
יצאו לרחוב כדי לנשום אוויר ולבטא בחגיגיות את רחשי לבם . " תאמין לי 
שתוך כמה ימים יגיע סדאם חוסיין לפלשתין " , אמר אחד התושבים . צעירים שהתרכזו 
במעגל ברחוב הראשי פצחו בשירה בציבור : " בדם ואש נפדה אותך סדאם " . בשכונה 
זו , שבין הר הזיתים והר הצופים , מצוי המיקרוקוסמוס של ההוויה הפלשתינית 
הנעה בימים אלה כמטוטלת בין קצוות הייאוש והתקווה תלוי לאיזו תחנת טלוויזיה 
מאמינים יותר . לתקשורת הישראלית צריך לתת תשומת לב כדי לדעת מה קורה כאן , 
אבל לתחנות השידור הירדניות צריך להקשיב כדי לדעת מה קורה שם כפי שמסביר 
אחד הצעירים . הטלוויזיה הישראלית , המשדרת בעיקר את הגרסה האנגלו - אמריקאית 
לנעשה במפרץ , מלמדת על המכות הכואבות שניחתות על עיראק , לעומת הטלוויזיה 
הירדנית שמסתמכת על העיראקים , ומדווחת על " ניצחונותיו " של סדאם חוסיין . 
מטבע הדברים , נוח יותר לפלשתינאים בימים אלה להאמין לירדנים , כי עכשיו 
כמו בכל עת מבחן זו עת לרגש ולא להיגיון . בא - טור , כמו בשכונות אחרות , 
נתלו בימים האחרונים דגלים שעליהם התנוססה קריאת הקרב של האסלאם . מצב 
רוחם של הפלשתינאים השתפר בימים האלה , בעיקר לאחר שסדאם חוסיין הגשים את 
הבטחתו לשגר טילים לעבר תל - אביב , אבל גם עתה לא הכל משוכנעים בכוחו להחזיק 
מעמד מול האמריקאים ובעלי בריתם . התסכול מופנה כלפי אמריקה . " איך הם 
לא מתביישים להפציץ את בגדאד ולהרוג מיליון עיראקים ? " , הקשה אחד התושבים . 
" בוש הוא כמו היטלר " , קבע צעיר אחר , וחברו תיקן : " הרבה יותר גרוע 
מהיטלר " . סמוך לשעה אחת וחצי הסתיימה ההמולה בבת - אחת , כשהגיעו הגיפים 
של משמר הגבול והכריזו על חידוש העוצר . תוך דקה התרוקן הרחוב הראשי , 
והשתררה דממה . 
