ועד ראשי הרשויות המקומיות הערביות יצא אתמול בקריאה לכל הצדדים המעורבים 
בסכסוך במפרץ הפרסי להפסיק את המלחמה , ולנסות לפתור את הבעיה באמצעים דיפלומטיים 
ובמשא - ומתן . בהודעה של הוועד נאמר כי " הוא מצטער על כל טיפת דם הנשפכת 
במפרץ " . לדבריו , לפני פרוץ הקרבות פנו ראשי הרשויות הערבים לנשיא בוש 
ולסדאם חוסיין , ואמרו כי בידם המפתח למלחמה ולשלום , ועליהם לפנות לכיוון 
של מו"ם כדי לפתור את הבעיה במפרץ . " לצערנו פרצה המלחמה , ואנחנו , 
כערביי ישראל היודעים את התוצאות , מודאגים , כיוון שהדבר עלול לגרום לכך 
שהמפרץ יעלה באש , והתבערה תתפשט למקומות אחרים במזרח התיכון . לפיכך , 
אנו קוראים לכל הצדדים להפסיק את המלחמה , הגורמת רק להרס ולקטל קולקטיווי , 
ואולי לחורבן של האזור כולו " . הנהלת חד"ש פרסמה אתמול גילוי דעת נגד המלחמה 
במפרץ ובעד נסיגת עיראק מכוויית ונסיגת כוחות ארה"ב מסעודיה . גילוי הדעת 
מזהיר את " הנלהבים מהמלחמה במפרץ " כי המלחמה לא תפתור את בעיות ישראל , 
וקורא ל"שוחרי השלום " היהודים והערבים להגביר את מאמציהם לקידום תהליך 
השלום . הנהלת התנועה גם שיגרה אתמול למפכ"ל המשטרה מברק מחאה על מעצרם 
של שלושה מראשי המפלגה באום - אל - פחם , שלשום . דובר חד"ש אמר כי בית 
המשפט לשלום בחדרה הוציא אתמול , לבקשת המשטרה , צו מעצר ל9 ימים נגד השלושה , 
החשודים בהפצת כרוז " המרדה המסכן את ביטחון המדינה " . חד"ש טענה כי הכרוז 
עבר צנזורה צבאית ואינו כולל דברי הסתה , אלא קריאה לנסיגת עיראק מכוויית 
וקריאה לממשלת ישראל להסכים לוועידה בין - לאומית . דובר חד"ש אמר כי מעצר 
השלושה נועד " לנצל את אווירת המלחמה להגברת דיכוי האוכלוסייה הערבית " . 
סוכנויות הידיעות דיווחו אתמול כי הציבור הערבי בצפון הארץ נתון בהלם , 
ורבים מופתעים מעוצמת המכה האמריקאית על עיראק . לדבריהם , חרף הפרסומים 
החוזרים ונשנים בדבר כוחה של ארה"ב , הם לא העלו בדעתם שסדאם חוסיין הנו 
" נמר של נייר " , כפי שכינה את האמריקאים . 
