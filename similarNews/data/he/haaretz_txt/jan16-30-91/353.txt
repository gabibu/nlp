שני שמות הוזכרו למשרת מנכ"ל הערוץ השני : נסים משעל , כיום מנהל שידורי 
ערוץ 2 , ותת אלוף נחמן שי , כיום דובר צה"ל . לתפקיד זה סמכויות רבות : 
המנהל יהיה אחראי לניהול השוטף של ענייני הרשות ותפקידיו , בין היתר , 
יהיו להכין הצעה לחלוקת יחידות השידור בין בעלי הזיכיון לשידורי טלוויזיה 
ולהגישה למועצה ; לדרוש ולקבל מכל בעל זיכיון את הצעתו ללוח משדריו , להכין 
לוח משדרים לכלל השידורים ולהגישו לאישור המועצה בצירוף המלצותיו ; לפקח 
על כך שבעלי הזיכיון יקיימו את השידורים לפי הוראות החוק ובהתאם לתנאי הזיכיון . 
למנכ"ל הרשות , לעומת זאת , אין סמכות של עורך ראשי של החדשות . מנהל 
חברת החדשות הוא העורך הראשי . את מנהל החדשות יציעו בעלי הזיכיון ובידם 
גם הרוב במועצה כדי לבחור אותו . אומר ח"ך פורז : " אחד הביטחונות לתפקוד 
נכון של המערכת הוא באמצעות בעלי הזיכיונות ויצירת ריחוק בין הדרג הפוליטי 
לבין השידורים . קשה יותר לבוא לחברה פרטית ולמנהלים שלה , שפועלים על 
בסיס מסחרי , ולהכתיב להם הכתבות פוליטיות " . בערוץ השני ישחקו שני גורמים 
חזקים : גם החברות , שהבעלות , הכסף והשידור בידן ומולן מועצה שאמורה 
להיות תקיפה ולדאוג לתוכניות בעלות איכות ולא רק לסקרי צפייה גבוהים . יצחק 
לבני , יועץ מיוחד לערוץ , אומר שהוא " אינו כמו באמריקה , שם יש לחברות 
שליטה מוחלטת וגם לא כמו רשות השידור , שהיא כולה בכפיפות ציבורית . זהו 
מין מצב - אמצע , שמנסה להשיג את השיטות החיוביות משני הגופים . כל חוק 
כזה הוא קצת פרובלמטי . השאלה תהיה איך ליצור מצב שבו למועצה תהיה עוצמה , 
שתהיה גוף חזק ויחד עם זה לא פוליטי " . פעולותיו האגרסיוויות של ערוץ 2 , 
במסגרת החדשות והאקטואליה , ובהשראת משעל , מעוררות סימפטיה למרות הפרת 
החוק הגלויה שבהם . בתקופת הביניים היה אמור הערוץ להימנע משידורי חדשות 
ומראיונות עם אישים פוליטיים ישראלים . אומר פורז : " עם כל זה שהפעולה 
של הערוץ השני היא לא חוקית , זוהי פעולה מבורכת , כי אסור לעמוד מנגד 
ולהסתכל תמיד בספר . יש לי רק התנגדות למצב שבו השידורים מתבצעים כמחלקה 
במשרד ראש הממשלה . רשות השידור חשה השבוע היטב את התחרות הנושפת בעורפה . 
עוד לא הספיקה לטרפד לערוץ 2 את שידורי הסי - אן - אן וכבר יצאו אלה בפעולת 
בזק עם מהדורת בוקר , תוך ימים ספורים . הזעזוע הגיע עד בניין הטלוויזיה 
ברוממה , הפקק השתחרר מהבקבוק וגם לטלוויזיה הישראלית יש עתה תוכנית בוקר 
אם כי בערבון מוגבל . העובדים עוד לא אמרו את המלה האחרונה . אומר מנכ"ל 
הרשות , אריה מקל : " אני מברך על כך שהערוץ השני מתקדם . אני חושב שערוץ 
שני הוא הדבר הטוב ביותר שיכול לקרות לרשות השידור . הוכח שהמונופול של 
הטלוויזיה הכללית תרם להרבה עיוותים והעובדה שתהיה תחרות תועיל במישורים 
רבים . יפחתו הלחצים הפוליטיים שיתחלקו עכשיו בין שני גורמים , כוח המיקוח 
של הוועדים שלנו ייחלש ותהיה גם תנועה טבעית של כוח אדם מוכשר בין הערוצים , 
כך שאנשים לא ירגישו שהם תקועים במקום זה או אחר עד גיל הפנסיה . אני מעריך 
שבשלב מסוים תהיה פרישה של אנשים מאתנו אל הערוץ השני וגם זאת תהיה תופעה 
טבעית שתאפשר לנו לקלוט ולטפח דור צעיר וחדש של כוכבים . המאבק בינינו יצטרך 
להיות קונסטרוקטיווי והמבחן יהיה סקרי הצפייה " . מקל מציין שבינתים המקור 
העיקרי לכוח אדם בערוץ 2 הוא עובדי רשות השידור , וזאת בלי שהם ייפגעו . 
" הדבר מעיד על עוצמתנו הרבה בתחום המרכזי שהוא כוח האדם " . אין חולק על 
כך ששידורי ערוץ 2 נחוצים ונעשים מתוך קריאה נכונה של צרכי הציבור , גם 
אם הם נעשים מתוך עבירה ברורה על החוק . לו היו העניינים מנוהלים בדרך הנכונה , 
היה הערוץ כבר יכול לשדר 42 שעות ביממה , בערוץ הנקלט היטב בכל רחבי המדינה , 
מבוסס היטב מבחינה כלכלית והמקצה לפחות שליש משידוריו להפקות מקוריות ולא 
הפקות בודדות הניתנות לו במתנה והממומנות על ידי גורמים אינטרסנטיים . 
