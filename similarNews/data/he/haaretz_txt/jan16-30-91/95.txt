אצל גריגורי חיימובסקי , כל צליל הוא פרי של תכנון ומחקר מעמיק על המלחין 
ויצירתו . לא רק הפרטים מלוטשים בשלמות ; יש הקפדה על הסטרוקטורה בכללותה . 
הדמיון הפורה של המבצע מבליט את הממד האפי של היצירות . פרשנותו כה משכנעת , 
עד שנדמה שרק כך ניתן להבין את סיפור העלילה המוסיקלי . סוערים היו שני 
האינטרמצי בלה מינור ובמי מינור ( אוף 811 ) מאת ברהמס . מבעד לאשד הצלילים , 
התבלט תמיד רציטטיב שירתי , בעיקר ביד השמאלית . הפתיחה לסונטה הרביעית 
במי במול מזור ( אוף 7 ) של בטהובן היתה בהירה ומוצרטית , אך מיד הבליט 
הפסנתרן את הניגוד הדרמטי הסוער לילדותיות הנאיווית של הסלסולים והסולמות , 
שנוגנו בברק . גישתו האפית , והאמפתיה של חיימובסקי עם הרומנטיקה השופנית , 
הפכו את ביצוע הסונטה בסי במול מינור ( אוף 53 ) ליצירה בעלת עומק הבעה 
דרמטי . הסונטה השחוקה מביצועים רבים נשמעה לפתע כמאבק קיומי בעל משמעות . 
המעברים בין הפרקים נהפכו מ"יפים " גרידא , לנובעים זה מזה בהכרח מוסיקלי 
משכנע . לשיאו הגיע חיימובסקי בביצוע פרלודים ו"תמונות " מאת דביסי . פה 
קיבל כל צליל ממד של חיות ואורך נשימה , הרבה מעבר לזמן הנגינה עצמה . 
הוויזואליות של המלחין הצרפתי והחזון הרומנטי של האמן הרוסי התמזגו לאגדה 
מסתורית שנוגנה בעושר גוונים והצללות נדיר ביופיו . 
