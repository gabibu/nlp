גלן קלוז , המגלמת בסרט זה את דמותה של סאני פון ביולו , שכבר יותר מעשר 
שנים נמצאת בתרדמת שממנה אין לה סיכוי להתעורר , מלווה את האירועים המתוארים 
בו בקולה , ומספקת לנו גרסה אחת למה שהתרחש קודם להתמוטטותה ומאז . זו 
אחת התחבולות שבהן משתמש בארבט שרדר , במאי הסרט , כדי לשוות לו נימה אירונית 
ביותר . היא מזכירה את מה שעשה בילי ויילדר ב"שדרות סנסט " , שבו מתחיל 
גיבורו המת לספר לצופים מה היו הנסיבות שהביאו להירצחו . כמו ויילדר , 
שרדר מנסה ליצור מלודרמה מקאברית , על גבול הקומדיה השחורה . היות שסרטו 
מבוסס על פרשייה שהסעירה את אמריקה בשנות השמונים , הוא מנסה להתרחק ממה 
שמכונה אצלנו דוקו - דרמה . כוונתו איננה לפתור את תעלומת אשמתו או חפותו 
של קלאוס פון ביולו , אלא להשתמש בפרטי הפרשייה כדי ליצור אלגוריה על ההתנגשות 
המהותית לאמריקה בין מוקדי הכוח והממון לבין מערכות החוק והצדק . מאבקי הכוח 
מתנהלים בין סאני לקלאוס ולעורך - הדין שלו . סאני היתה אישתו השנייה של 
קלאוס , אריסטוקרט אירופי אמיד , המתגורר בניופורט , אחד ממעוזיה של החברה 
האמריקאית הגבוהה . לאחר שהיא שוקעת בתרדמת אולי בגלל הזרקת אינסולין 
ילדיה מפעילים את מערכת החוק נגד אביהם החורג . קלאוס טוען שהם עושים זאת 
ממניעים כלכליים , כדי לשים את ידם על כספה של אמם . במשפט הראשון קלאוס 
יוצא אשם . הוא מערער , בעזרתו של עורך - הדין היהודי אלן דרשוביץ , שעל 
ספרו מבוסס הסרט . במשפט השני הוא יוצא זכאי . שרדר , שהוא בעל ניסיון 
רב בקולנוע האירופי האיכותי , וזה סרטו האמריקאי השני , אחרי " עכבר הבארים " , 
משתמש במסגרת העובדתית כדי לעמת בין עולמו של קלאוס לזה של עורך - הדין 
שלו . כמעט כל אחת מהחלטותיו בסרט זה נבונה וראויה להערכה . הסרט הוא ניסיון 
רציני , מתוחכם ושנון להעניק עיבוד מחדש לסיפור האמיתי . הצרה היא שהתוצאה 
בוגדת בכוונותיו הטובות . הבעיה נובעת בעיקר מהפער הסגנוני בין שני העולמות 
המתוארים בסרט . בעוד שאת עולמה של החברה הגבוהה בסרט מתאר שרדר בחריפות 
יתרה , בנטייה מובהקת לעבר הגרוטסקי והאירוני , הרי עולמו של דרשוביץ , 
המקיף את עצמו בעדת עוזרים צעירים ונלהבים , מתואר בסטריאוטיפיות חסרת 
אירוניה . בעיה זו נוגעת גם לשחקנים . בעוד שגרמי איירונס וגלן קלוז , 
בתפקיד קלאוס וסאני , עושים עבודה נועזת ומפתיעה למדי איירונס עושה כאן 
אולי את תפקיד חייו ומחזקים , בתיאום עם שרדר , את צדו האירוני והגרוטסקי 
של הסרט , הרי רון סילבר , בתפקיד דרשוביץ , עם המאניירות המוכרות שלו , 
מעצב דיוקן שגרתי של עורך - דין בעל מצפון . נדמה שלבו של שרדר נתון בעיקר 
לעולמם של קלאוס וסאני . עולמו של דרשוביץ מעניין אותו הרבה פחות ; אין 
לו מה לומר עליו , והסרט גולש לסדרה של קלישאות צפויות מראש . עקב כך הסרט 
מתפצל לשניים ומוקדו מיטשטש . זה סרט אינטליגנטי , ושרדר עושה בו כמה דברים 
נועזים ומטרידים , אולם הוא אינו מרחיק לכת דיו עם כוונות אלה . מערכת 
העימותים , שעליה הוא ביקש לבסס את סרטו , מביסה אותו , ולכן זה סרט שפועל 
בחלל ריק . 
