הרוח החורפית קרעה את מודעת - האבל הטרייה שהודבקה זה עתה על עמוד החשמל , 
בפינת הרחוב . על קרע אחד היה כתוב ד"ר שמעון , ועל האחר בלומנפלד . 
מת רופא השכונה . אלה שהיום הם כמעט זקנים זוכרים אותו מנעוריהם . היה 
בא לביתם , נושא בידו את תיק - הרופאים . גבה - קומה , צנום , משרה שלווה 
על סביבותיו . בקולו הרך והשקט היה מעיף מבט בחולה ושואל : " אז על מה 
אתה מתאונן , בחור ? " האזין לתשובה ברוב קשב , כולו אתך . אחר - כך 
היה שולף מתיקו את הסטתוסקוף , מחמם את קצהו בשפשוף קל בכף ידו , מניח 
אותו על החזה , ומקשיב . אסור היה להוציא הגה מהפה . אחר - כך היה לוחץ 
פה ושם , שואל " כואב ? " ומצווה " תפתח את הפה ותגיד אה גדול , יותר 
גדול " . בודק , מחליט , רושם , משאיר הוראות , מקבל את שכרו והולך 
אל החולה הבא . אם היית החולה האחרון בסיבוב , היה נשאר , לאחר שנטל את 
ידיו וניגב אותן במגבת החדשה שנשלפה למענו מן הארון , ללגום כוס תה . כשהיו 
מזעיקים אותו אל ישישה ערירית , היה משתהה ליד מיטתה יותר מן הרגיל . 
מדבר ומרגיע , רושם תרופה וגם תוחב שטר - כסף מתחת למרשם . " כשיהיה 
לך תחזירי . את לא חייבת להחזיר לי . אחרים נותנים לי די לפרנסתי " . 
בשכונה הילך סיפור על ישיש שלא היה מי שיביא לו את תרופתו . הלך הדוקטור 
לבית - המרקחת , קנה את התרופה בכספו והביאה לחולה . אמר לו שהביא " דוגמה " , 
שהיתה לו בביתו . מאחר שחזר ובא אצלו בדק שוב את דופקו . למחרת , בלי 
שהוזמן , בצאתו לסיבוב בבתיהם של חולים , סר אל הישיש לעמוד על מצבו . 
ברבות השנים , כשהכל הצטרפו לקופות - חולים , היה הדוקטור רופא באחת מהן . 
השכונה המשיכה לצבוא על ביתו . בערב היה תולה בחוץ גיליון נייר ואנשים 
היו באים בשעות הקטנות של הלילה ורושמים שמם של חולים . תפסו תור לבוקר 
הקרוב . אלה שמצאו את הרשימה מלאה שבו בלילה למחרת בשעה יותר מוקדמת . 
מלה של ד"ר בלומנפלד היתה לגביהם פסיקה שאין עליה עוררין . ידעו שהוא קורא 
הרבה ומכיר תרופות חדישות . גם כשמלאו לו שמונים המשיך לקבל את חוליו , 
אך מיעט בביקורי - בית . " כבר קשה " , היה נאנח באוזני ברחוב . ומה שלומו ? 
כדרכו של זקן היה משיב בפרוטרוט , בקולו הרך . הרגליים כבר לא כל - כך 
סוחבות , הגב כואב וגם ה"משאבה " לא מה שהיתה . היא גבתה את חובה מהרופא 
שלא ידע ליאות . אבל יותר מכל אהב ד"ר בלומנפלד לשתוק . הוא נהג לצאת לשפת 
הים , או לשפתו של אגם , וחכה בידו . היה יושב שעות ארוכות על שובר הגלים , 
מכורבל במעילו , מביט במים ובשמים , וחושב עושה סדר במגירותיו . " לא 
כל - כך איכפת לי שלא תפסתי דג , העיקר השקט " , היה מסביר . כמעט שלא 
דיבר עם דייגים אחרים . " גם הם באים לחפש שקט מהחיים . לא סובלים את 
מי שבא להפריע " . הדיג , אמר , ממלא את הבטריות , נותן כוח להמשיך . 
היה עליו להמשיך להאזין בסבלנות לקובלנותיהם של חוליו , גם של טרחנים מושבעים . 
חדר - הרופא בשכונה מזדקנת הוא גם כותל הדמעות למי שילדיו מתנכרים או מתאכזרים 
אליו . ד"ר בלומנפלד היה מניח ידו על כתפם , אומר מלה טובה . חולים היו 
יוצאים מביתו ומברכים אותו . ד"ר שמעון בלומנפלד לא היה רק רופא . פעמים 
רבות היה גם התרופה . לפני שנים התקיים דיון בקליניקת טאוויסטוק , באנגליה , 
אחד המוסדות החשובים בעולם לחקר התנהגות האדם . ארבעה - עשר רופאים כלליים 
ופסיכיאטר אחד , ממקומות שונים בעולם , נועדו ללבן בעיות בקשרים שבין 
הרופא לחולה . חמישה - עשר המשתתפים הביאו לפני חבריהם שפע מקרים לבירור 
ולדיון - לאחר - המעשה , עוררו שאלות וניסו למצוא תשובות . בסופו של דבר 
כתב מנחה הדיון , ד"ר מייקל באלינט , את ספרו " הרופא , החולה שלו והמחלה " , 
שתורגם לשפות רבות . זה אחד המחקרים המעניינים ביחסים שבין רופא לחולה . 
במבוא לספרו כותב באלינט , כי הסם ששימושו ברפואה הוא הנפוץ ביותר הוא הרופא . 
לאמור , לא רק התרופה חשובה בריפוי , אלא הדרך שבה נותן אותם הרופא לפציינט 
שלו , ולמעשה האווירה כולה שבה ניתנה התרופה והתקבלה . ומוסיף באלינט , 
כי הרופא - כתרופה שונה מן התרופות הכימיות בכך שלגביו אין מינון מדויק 
אין יודעים אילו תגובות אלרגיות ותופעות - לוואי יעורר , ובכלל כיצד " ירשום " 
את עצמו לחולה . ד"ר בלומנפלד , באנושיות שלו , בעידוד שהשרה על סביבתו , 
גם כשהיו לו סיבות משלו להיות נסער , ובמעשי - הצדקה הרבים שעשה , היה 
רופא - תרופה . אין רבים כמותו . 
