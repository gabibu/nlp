במחקרים המתבצעים בשאלה האם יש חיים אינטיליגנטים ביקום , מתעוררת תמיד 
השאלה אם חברת יצורים אינטיליגנטיים , בעלי טכנולוגיה מתקדמת , תצליח להתקיים 
גם אחרי שתרכוש אמצעי הרס ונשק קטלני . ההנחה היא שחיים שיוצרו באיזה כוכב 
לכת שיש עליו תנאים דומים לשלנו , יתהוו בקווים דומים לחיים על כדור הארץ . 
מכיוון שכאן התפתחה טכנולוגיה של הרס בד בבד עם ערכי מוסר וכיבוד חיי אדם , 
נשאלת השאלה אם פיתוח שיטות הרס עצמי לא ישיגו את פיתוח תודעת שמירת החיים . 
ברור שתנאי הכרחי להמשכיות חיים על כוכב הוא שיהיו עליו יצורים שחיים הם 
ערך עליון עבורם . התקווה , מנקודת המבט של המשך החיים על כדור הארץ , 
היא שהטכנולוגיה שיצרה את הבעיה תהיה גם זו שתפתור אותה . פיתוח הפצצה האטומית 
מהווה דוגמה טובה לשאלת הקיום של הגזע האנושי . כדי שהאדם יחיה על הפלנטה 
שלו עוד שנים רבות , יש צורך שהרמה המוסרית של מפתחי הפצצה תהיה יותר גבוהה 
מהרמה הטכנולוגית שלהם . אחרת יימצא המנהיג המטורף שילחץ על הכפתור ויעלה 
את הכדור שלנו באש . בנושא זה עזר לנו הטבע בכך שעשה את בניית וייצור הפצצה 
קשים במיוחד . אי אפשר לייצר אותה במעבדה פשוטה ואפילו לא במעבדות משוכללות 
ביותר . כאשר מדען הבקיא בנושא שואל את עצמו למה , בעצם , קשה להכין פצצה 
כזאת בחצר האחורית של ביתך , מסתברת עובדה מאלפת : האורניום הבקיע , שממנו 
מייצרים את הפצצה נמצא בטבע מעורבב עם אורניום לא - בקיע שרק מפריע לתהליך 
הפיצוץ . למרבית הפלא , האורניום הבקיע נמצא ביחס של כאחד למאתיים לעומת 
האורניום שמפריע לבקוע . אם היחס היה הפוך , ואורניום בקיע היה נפוץ יותר 
קל היה להשמיד אותנו . מבט יותר מעמיק על הסיבה הפיסיקלית לכך מלמדת אותנו 
שיש מערכת חוקי טבע ש"דואגת " שלא יהיה הרבה אורניום בקיע . חוקי הטבע 
הם אנטרופיים כלומר " אוהבי אדם " או בעצם אוהבי חיים . המדענים מוצאים 
מערכת שלמה של חוקי טבע שאי אפשר להסביר אותם אלא בכך שהטבע " רוצה " שנחיה . 
העובדה שחוקי הטבע הם " אוהבי חיים " לא מבטיחה שהחיים יימשכו כאן לנצח . 
ייתכנו חיים גם בלי בני אדם , אם אלה יהיו טפשים מספיק להשמיד את עצמם , 
ושנית העקרון האנטרופי לא ייפגע אם יחיו כאן הרבה פחות בני אדם . הלקח שמלמדת 
ארצות הברית את עיראק נראה לי כתואם את העיקרון האנטרופי שמבקש להמשיך את 
החיים על כדור הארץ ולא לתת להם להיגמר מוקדם מדי . כאשר עריץ הורג מבני 
עמו בגזים , בונה פצצת אטום ( בעזרת טכנולוגיות של עמי אירופה ) ומוכן 
להפעילה בקלות , כובש מדינה שכנה שלא עשתה לו כל רע טוב שישנו שוטר בעולם 
שמעניש אותו על כך . אם הלקח הזה יישמר בתודעה העולמית באלף השנים הבאות 
ואף אחד לא יעיז לתקוף את שכנו ולהשמידו , תישמר האנושות יותר שנים . 
