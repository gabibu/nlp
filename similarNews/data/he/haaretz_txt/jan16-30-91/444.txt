אחרי חמש יממות של לחימה רשאי , לכאורה , גורג בוש לטפוח לעצמו על השכם . 
אותו " יורם " של ימי בחירות לנשיאות הוכיח נחישות , עוז רוח ותחכום 
פוליטי בקנה מידה בין - לאומי . כמו פרנקלין דילאנו רוזוולט והארי טרומן 
( קל וחומר מרגרט תאצר ) , הצליח בוש להראות כי מנהיגים נבחרים בדמוקרטיות 
אינם פחות כשירים להתמודד בגונגל העולמי לא פחות מכל דיקטטור . זאת ועוד , 
החידה הגדולה היתה באיזו מידה יוכלו הכוחות המזוינים של ארה"ב להתגבר על 
חוסר הביטחון העמוק שחילחל בהם מאז וייטנאם . קרוב לוודאי שגם בוש ויועציו 
הקרובים חששו מאסון מביש בשל שלומיאליות , משהו בנוסח המבצע לשחרור בני 
הערובה באיראן , אך בקנה מידה הרבה יותר גדול . והנה , לא זו בלבד שלא 
היה ביזיון , אלא שאפילו אפשר לדבר על הצלחה טקטית מרהיבה , ניסוי כלים 
ושיטות בהיקף שלא היה דוגמתו בתולדות המלחמה ואשר כבר עתה ברור שטבע מושגים 
חדשים בתורת הלחימה . בוש פילס את דרכו לקראת ההתמודדות הזאת בזהירות כה 
רבה , שלכאורה ברורים למעלה מכל ספק היעדים שלשמם יצאה ארה"ב למלחמה . 
עיראק נהגה בכוויית כפי שגרמניה הנאצית נהגה באוסטריה . נאמנה לערכי היסוד 
שלה ולניסיונה ההיסטורי , ארה"ב לא היתה נכונה לעבור בשתיקה על תוקפנות 
כזאת , ושיכנעה את מועצת הביטחון של האו"ם לאמץ את תפיסתה . לאחר שהאו"ם 
קיבל את העמדה האמריקאית ועיראק סירבה להתרצות , לא נותרה לבעלות הברית 
כל ברירה אלא לצאת למלחמה , שתכליתה תיקון המעוות . אך מאחורי נוסחה פשוטה 
זו מסתתר , כמובן , סדר יום סמוי והרבה יותר כוללני ומורכב מאשר שחרור 
נסיכות - נפט עשירה - להכעיס והחזרתה לידיהם של השייחים לבית סבאח : הבטחת 
גישה חופשית למקורות האנרגיה של המפרץ , מחירים סבירים בשוק האנרגיה העולמי 
ויציבות מתקבלת על הדעת באזור המזרח התיכון , בלימת המירוץ העיראקי להשגת 
נשק גרעיני , מניעת תפוצתם של כלי משחית לא קונוונציונליים , גיבוש נורמות 
התנהגות מתקבלות על הדעת בזירה הבין - לאומית שבה לאחר שקיעתה של האימפריה 
הסובייטית ארה"ב היא המעצמה הגדולה היחידה , ומעל לכל , שיפור תדמיתה 
העצמית של ארה"ב ותדמיתה בעיני אחרים . אלה ציפיות מפליגות , התלויות בראש 
ובראשונה בהפלתו של סדאם חוסיין . אך מחשבה מדינית רצינית צריכה להביא בחשבון 
את המקרה הגרוע ביותר כלומר , שבדיוק זאת אי אפשר להשיג באמצעות עוצמה 
אווירית בלבד . ספק מפחד ספק מרגשות פטריוטיים , העיראקים עלולים להתייצב 
מאחורי סדאם באותו עוז רוח שבו התייצבו הסובייטים מאחורי סטלינבמערכה נגד 
גרמניה הנאצית והעיראקים עצמם מאחורי סדאם בשמונה שנות המלחמה באיראן . במקרה 
כזה הדרך היחידה להשיג את מטרות המינימום של המלחמה הנוכחית תהיה השמדת כוחות 
הקרקע של עיראק הפרוסים בכוויית . ארה"ב תוכל להביא לביטוי מלא את שליטתה 
המוחלטת באוויר , להטיל מצור מלא על כוחותיה של עיראק ולהכות בעיראקים באופו 
נמרץ , בשיתוף פעולה בין - חילי ובין - זרועי מתוחכם ( קרב משולב בעגה 
האסטרטגית ) של שריון , חי"ר , חיל אוויר , חיל נחתים וחיל ים . אך 
למרות יתרונות אלה צריך לצפות שהעיראקים עתירי הניסיון הקרבי ( שהתחפרו , 
מן הסתם , ביסודיות בחודשים באחרונים ) יגבו מהכוחות האמריקאיים מחיר 
דמים גבוה , וכי עקב כך תגאה הביקורת על המלחמה בתוך ארה"ב . על כך , בוודאי , 
מהמר סדאם חוסיין . אם ניסיון העבר מלמד משהו , יש להניח כי סדאם טועה 
וכי בסופו של דבר יצליחו האמריקאים ובעלי בריתם להכות באופן אנוש את העיראקים 
בכוויית ובכך להשיג את שחרורה של הנסיכות . בנוסף לכך ימשיכו לרסק את התשתית 
בעומק השטח העיראקי , וככל שההתמודדות תתארך , יפליאו את מכותיהם בריכוזי 
אוכלוסייה . כל זה אמנם יגרום תגובות קשות בארה"ב , במערב בכלל וברחבי המזרח 
התיכון , אך התוצאה לא תהיה יתר ריסון אמריקאי , אלא ההיפך . ככל שעיקשותו 
של סדאם תגבר , כך יעלה מחיר הדמים שישלמו האמריקאים , תגבר הביקורת בארה"ב 
ותגבר נטייתו של הממשל להסלים את הלחץ הצבאי על העיראקים כדי להשיג את יעדיו . 
יש , אם כן , לשער כי עיקשותו וכושר עמידתו של סדאם יכפו על האמריקאים 
לגרום הרס נורא בארצו , אפילו לשם הגשמת יעדי המינימום של המלחמה . לישראל 
זו ברכה רבה , שכן הרס התשתית העיראקית יקל במידה ניכרת את האיום העיראקי , 
בעוד שעומק המעורבות האמריקאית במלחמה באויב ערבי יהדק ביתר שאת את קשרי 
הברית שבין ואשינגטון לירושלים . אך עד אשר נוכל ליהנות מפירותיו של תהליך 
זה צפויים לנו ימים קשים . 
