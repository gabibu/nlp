מאוד הייתי רוצה לפגוש את זה שאמר " כשהתותחים רועמים המוזות שותקות " . 
די להעיף מבט בעיתונים שיוצאים ולשמוע את כלי התקשורת האלקטרוניים כדי לראות 
הרבה דוגמאות בהן המוזות עובדות שעות נוספות בימים של מתח , ועושות עבודה 
לא כל כך טובה . האמת היא שאין שום קשר בין רעמי התותחים ושתיקת המוזות . 
אם יש קשר , הרי שהוא הפוך מזה שבאמרה הזאת . אף אחד לא יכול להגיד למוזות 
מה לעשות ומתי . אנשים ימשיכו לכתוב , לצייר , להלחין ולהתבטא , כשהתותחים 
רועמים או שותקים . הבעיה מתעוררת בתחום שבו השקיעה התרבות הישראלית את מיטב 
מאמציה בשנים האחרונות : בשיווק . את מה שהמשוררים כותבים והציירים מציירים 
נוכל לראות , כשהתותחים יפסיקו לרעום . בהצגות ובקונצרטים המתוכננים לימים 
האלה אין קשר למה שמתרחש סביבנו , מפני שהם הרי תוכננו לפני האירועים במפרץ . 
עצם העובדה שהם מתקיימים או שאינם מתקיימים , היא המשמעותית , כביטוי 
של מוראל העם . אבל אם אפילו נניח ש"ההצגה חייבת להימשך " , הרי כשהג"א קובע 
שעדיף לשבת בבתים , גם אם לא בחדר אטום ועם מסכה , היא לא יכולה להימשך . 
גם אם השחקנים והנגנים יוכרו כעובדים חיוניים , אין להניח שהג"א יכיר בקהל 
כבעובדים חיוניים , אם כי מניסיוני אני יודע , שלפעמים להיות קהל זה עבודה 
קשה מאוד . יש , כמובן , האלמנט של בידור העם הנמצא במתח . זה מתבצע בטלוויזיה , 
וחלק גדול מזה הוא מחזור של חומר מוקלט מתוכניות בידור שהוקלטו ושודרו בעבר . 
מיעוטו הוא בתוכניות הבידור , ובחלקו זה מצלצל אקטואלי מאוד , גם אם הוקלט 
לפני הטיל העיראקי הראשון . כך קרה למונולוג של שלמה בר - אבא בתוכנית " סוף 
שבוע " של ירון לונדון . היום אמורה להתקיים הצגת הבכורה של " הכלה המכורה " 
של סמטנה , באופרה הישראלית החדשה . לפי מצב העניינים נכון לרגע כתיבת 
שורות אלה , הבכורה לא תוכל להתקיים . החזרה הגנרלית ביום ששי לא התקיימה , 
וכך גם לא ההצגה הראשונה שהיתה אמורה להתקיים במוצאי שבת . לאופרה הזאת 
נלווה פן חשוב : הבמאי מייקל מקאפרי , המעצב פול אדוארדס , והזמרים רוגר 
ברייסון ודייויד אואן אנגלים כולם , ומקאפרי הוא אפילו מאירלנד הגיעו 
לארץ במיוחד כדי לעבוד על האופרה כבר בימי המתח , ואפילו לא העלו על דעתם 
את הכוונה לעזוב , גם כשאפשרות זו הועלתה בפניהם . הם החליטו להישאר ומחכים 
שהמסך יעלה . זה ניגוד יפה וראוי לשבח לרקדני בלט וספורטאים זרים שעובדים 
כאן חודשים ארוכים , אבל החליטו לעזוב כשהמתח גבר . אף אחד לא כועס עליהם , 
אבל יש מי שנוהג אחרת . זובין מהטה הגיע לכאן , למרות שאין לו תפקיד מוסיקלי . 
הוא הרגיש שהוא צריך להיות כאן , כמו שעשה ב7691 , כשהמנצח אריך ליינסדורף 
ברח מכאן . מהטה מסתובב על שלמה להט בתל אביב , מרואיין הרבה על ידי הרדיו 
והטלווויזיה ועושה הרבה מאוד למען המוראל בעצם נוכחותו , גם כשהוא לא מנצח . 
שתי צלעות של שלישיית יובל החיות בחו"ל הכנר אורי פיאנקה והצלן שמחה חלד 
הגיעו לארץ למרות היסוסים והצטרפו לפסנתרן יונתן זק לקונצרט של השלישייה . 
היה אמור להיות עוד קונצרט במוצאי שבת , אבל הוא בוטל , כמובן . הפסנתרן 
אלון גולדשטיין , שזכה בפרס פרנסואה שפירא התבקש על - ידי הפילהרמונית להחליף 
פסנתרנית קוריאנית שביטלה את בואה ברגע האחרון . היא כבר היתה תחליף אחרי 
שהפסנתרן אנדרה ווטס ביטל את בואה בטענה שהוא חולה . אבל גולדשטיין הספיק 
לקיים רק קונצרט אחד , והשאר בוטלו בגלל המצב . המנצח הישראלי יואל לוי , 
המנהל המוסיקלי של תזמורת אטלנטה , הגיע לארץ למרות המתח , ונשאר מחוסר 
מעשה . הזוכה השני בפרס שפירא , נגן הטרומבון ניצן הר - עוז , לא זכה 
שעובדת זכייתו תתפרסם אפילו בעיתונים , שהיו עסוקים בנושאים חשובים יותר . 
בתיאטרונים אין הצגות , כמובן . זה עשוי ליצור בעיה קשה יותר ממה שנראה . 
רוב צריכת התרבות בארץ היא מאורגנת . פירושו של דבר שהכסף עבור הכרטיסים 
נכנס מזמן לקופת התיאטרונים או התזמורות . ביטול של הצגה פירושו שצריך יהיה 
לקיימה במועד אחר , או להחזיר את הכסף . במוסדות בהם יש צוות אמנים קבוע , 
בשכר חודשי , גם להצגה שלא מתקיימת יש עלות , ומחיר הפקת ההצגה , שכבר 
שולם , לא חוזר אל הקופה . דחיית הצגות שכבר שולם עליהן למועדים אחרים 
לא תאפשר באותם מועדים לקיים הצגות שיניבו הכנסה נוספת . הגירעון ורוב 
מוסדות התרבות נמצאים בגירעון שוטף ומצטבר רק יילך ויגדל . אלה זוטות במצב 
הנוכחי . כמו שאמרה מרואיינת אחת בטלוויזיה שהבית שלה נהרס על ידי טיל : 
" העיקר שאנחנו בחיים , השאר לא חשוב " . אבל הרי כל מה שקורה עכשיו יעבור , 
ונישאר בחיים ונחזור לשיגרה , וכל אחד עוסק בזוטות שלו . המוזות לא שותקות , 
אבל אי אפשר לשווק אותן , וכשהכל תלוי בשיווק , הגירעון יכול לגרום למוזות 
ולמשווקיהן מצב נזילות קשה עוד יותר משהן נמצאו בו לפני המלחמה . 
