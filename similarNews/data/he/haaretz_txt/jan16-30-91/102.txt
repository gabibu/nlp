השורות האלה מתחילות רחוק ומסתיימות קרוב , הכי קרוב שרק אפשר . הן מתחילות 
בדרום - אפריקה שפושטת צורה ולובשת צורה , וצורתה החדשה היא הרבה יותר אנושית . 
בשבוע שעבר קראתי בעיתונים טוב לעיניים שכך קראו שבנו של ראש ממשלת דרום - 
אפריקה עומד לשאת אישה צבעונית . ארץ האפרטהייד שלחה לכל העולם ידיעה מלבבת 
ומשובבת - נפש : מר דה - קלארק גוניור מאפשר לאהבה לנצח את הדעה הקדומה . 
לולא התוודענו לבחירת לבו של הבן , לא מצאנו את חידתו של האב . עכשיו הכל 
ברור : כאשר בנך , יחידך , אשר אהבת , מביא בחורה צבעונית הביתה , כל 
עולם הצבעים משתנה פתאום , ואתו משתנה גם השקפת העולם . עכשיו אני מבין 
היטב מה דוחף שם את ראש הממשלה ומה מריץ אותו . בין שתי הדרום - אפריקות 
שלו , הישנה והחדשה , עובר רק קו ישר אחד , והוא עובר דרך ביתו . אין 
זו רק חידתו של ויליאם דה - קלרק ; זו גם חידת כולנו , ואני מפענח אותה 
ברבים : אין מי שמשפיע עלינו יותר מילדינו . חפש את הילד , וכאשר תמצאנו , 
תמצא גם את החותם העמוק שאנחנו טבועים בו . עולם הפוך : יותר משאנחנו 
מעצבים את אישיותם , הם מעצבים את אישיותנו ; מעשה בנים סימן לאבות . 
מניסיוני האישי אני מעיד , ששלושת ילדי , בעיקר הם , מסוגלים להעיר בי 
מחשבה שנייה ולעורר בלבי ספק . בגללם אני גא במאבקי , ובגללם אני ניחם 
עליו . למי אני עמל , ולמען מי אני נאבק , אם לא למענם ולמען חבריהם . 
את דמותם אני משווה לנגדי תמיד , ואם להם אין חפץ במאבק שלי , אז למי 
יש בו חפץ , למי הוא נועד , בעצם , ולמה הוא חשוב בכלל . את עמדתי החד - 
משמעית נגד סרבנות שירות בשטחים זאת דוגמה אחת צריך לייחס בראש ובראשונה 
לעמדת ילדי . כך קרה ( זה לא מוכרח לקרות ) , שהם שותפים נאמנים להשקפותי 
המדיניות והחברתיות . אבל סרבנות היא פשוט לא בשבילם , היא זרה להם , 
והיא עומדת בסתירה מוחלטת לרגש - החובה שלהם . מזמן הגעתי למסקנה , שתמיכה 
בסרבנות פירושה פרידה מכאיבה מילדי והסגרתם לידי יריבי המושבעים . מבחינתי , 
זה לא בא בחשבון . מעולם לא שוחחתי עם עזר וייצמן על פציעתו של בנו , שאול . 
אבל מאז הפציעה הנוראה הזאת במלחמת ההתשה , לפני עשרים שנה , אני עוקב 
אחר חברי עזר , ואני רואה את כאבו על פניו , ואני רק יכול לנחש את השפעות 
הכאב . הרושם שלי הוא , שעזר וייצמן עשה דרך פוליטית כה ארוכה , משום 
שאת כל הדרך הזאת הוא עשה עם בנו האהוב , מחזיק בידו השמוטה , ובוכה בלבו 
בני שאול , מי ייתן פציעתי אני תחתיך . כך נשבע עזר וייצמן להציל את ההרוגים 
ואת הפצועים של המלחמה הבאה . יש לי ידידים רבים בימין הישראלי , והתיידדתי 
דווקא אתם משום שמעולם לא התירו את דמי , הם התווכחו אתי מרה , אך הקפידו 
שלא להשליך עלי שיקוצים . ההתאפקות שלהם כך האמנתי השונה במידה כה מכרעת 
מהשתלחות חבריהם , היא , כנראה , עניין של חינוך מהבית , או שהם עצמם 
שקדו על חינוכם . לימים התברר לי שגם בהם מתקיים , לפעמים , הכלל של חפש - 
את - הילד . כן , אפילו במשפחות הימניות הכי טובות יש לנו תומך . כאשר 
אבא איש ארץ - ישראל השלמה מלבין את פנינו , הוא מלבין גם את פני הבן , 
ופני ילדים לבנים כסיד הם הסיוט שלנו . הם , האבות , נוהגים בנו כבוד 
משום כבוד הבנים . יום יבוא ואספר במי דברים אמורים , כשהדברים יהיו פשוטים 
ומובנים יותר . ביום ראשון , השבוע , ביקרתי באחד מבסיסי חיל האוויר , 
וראיתי באי - שם הדרומי את הטייסים הצעירים בשיא כוננותם , שהיא כוננות 
דרוכה , והיא גם כוננות מאוד שלווה . הסתכלתי באנשים המוכשרים והיפים האלה , 
בסרבלי הטיסה האפורים שלהם , ורציתי לגעת בהם מתחת לסרבל כדי למשש את הדופק 
החם והמדוד של חייהם . אחר - כך צפרו הצופרים , ותרגיל ההזנקה התחיל , 
והטייסים הגיעו ביעף אל המטוסים , עלו עליהם , התניעו ונעו והתייצבו על 
מסלולי ההמראה שתי ציפורים ענקיות וארבעה נערים רוכבים עליהן והכל לנגד 
עיני הקרועות , והכל כהרף עין . אני עמדתי שם , ורציתי לזקור את הבוהן 
מעלה לאות - עידוד או לפשוק את אצבעותי בסימן וי לאות ניצחון או סתם לנפנף 
לעברם בשתי ידי לאות שלום ופרידה , אבל התביישתי ברגשותי ובפחדי , והידיים 
נשארו תחובות בכיסי כמשותקות . וכבר ראיתי אותם ממריאים ויוצאים , ונפשי 
יוצאת אליהם . פתאום נפלה עלי זקנה של אב , שלבו נכמר על ילדיו בהכרת תודה . 
בגילי המתקדם , כמה זמן עוד נותר לי לגמול להם כגמולם ? כמה זמן עוד נותר 
לי ללכת בכוחי זה ולנסות להושיע ? ראיתי אותם יוצאים אל המדבריות , אל אזורי 
הטילים הרחוקים שמעבר להרי החושך , ונשאתי תפילה לשלומם שובו בנים יקירים , 
שובו . בשובכם , אעשה כל מה שתצוו עלי לעשות , כל מה שרק אספיק ואוכל . 
אני מבטיח . 
