הגם שהעניין נשמע אקדמי משהו , לעולם יש תועלת בהבנת דברים כהווייתם . 
מטעמים כלשהם , שמקצתם תעמולתיים , הוגדרו טילי הסקאד כמערכות נשק שנועדו 
להלך אימים על האוכלוסייה בישראל או בערב הסעודית . ואמנם , זו הגדרה הקולעת 
ליעדם הבלתי אמצעי . אולם נדמה כי ראוי שנכיר בפונקציה האסטרטגית שלהם , 
הנגזרת מאופיים הטרוריסטי , אך חורגת הרבה מעבר לאפקט ההפחדה . בשלב הנוכחי 
הוטל על כוחות האוויר האמריקאיים - בריטיים להכין את הקרקע לתקיפה יבשתית 
( בהנחה כי בהרעשה אווירית בלבד אי - אפשר להפיל את המשטר העיראקי ) , 
על - ידי הריסת תשתיות בעלות חשיבות אסטרטגית , ובמידה זו או אחרת לחבל 
במערך הלוחם העיראקי ולהרסו . מנקודת מבט זו , שהיא נקודת המבט של המפקדים 
בשדה , ההתעסקות המרוכזת והאינטנסיווית במערכת נשק , המסוגלת אמנם להרוס 
מבנים אזרחיים ולהרוג או לפצוע ביושבי העורף , היא צירוף של הסחת דעת והסטת 
משאבים , הכרוך באבדות בחיל הלוחם ובציודו , ומאריך , ללא צורך מבחינת 
אנשי הצבא , את שלב המלחמה הנוכחי . לא ברור איזו תועלת יכולה ישראל להפיק 
מצירופו של צה"ל חיל האוויר באופן ספציפי למאמץ שלמען הדיוק המושגי חייבים 
להגדירו כבזבוז משאבים , ואולי גם של כוח אדם . ההתנהגות הרציונלית בנסיבות 
הנתונות מכתיבה ספיגה כאסטרטגיה מועדפת מה עוד שבהשוואה לבגדאד או למוסול 
וכו , זו ספיגה שלא תכביד יתר על המידה , וגם בשל כך היא עדיפה על שיטות 
ההתגוננות האחרות . הגם שקשה הדבר לישראלי המצוי , שחונך על מסורת שונה 
בתכלית הבנויה כולה על גישה אופרטיווית התקפית , מוטב שישקול את הנסיבות 
הייחודיות הנוכחיות המצדיקות מהפך תפיסתי מתקיפה לעבר ספיגה והבלגה . זו 
המלחמה הראשונה שאנו מעורבים בה כשחקן משני בלבד על כל המשתמע מכך לגבי ההשפעה 
על מהלכה בלבד . ואולם , גם כשחקן משני שמה עלינו לנסות ולקדם את ענייננו : 
מן הבחינה המדינית והכלכלית ההבלגה כבר זיכתה את ישראל בשיקום ניכר של מעמדה 
הבין - לאומי ובהגברת הסיוע הכלכלי המוענק לה . מן הראוי לשוב ולשנן כי יעדן 
הראשי של ישראל וארה"ב במלחמה זו הוא הבסת עיראק בטווח המיידי , והחלשתה 
לאורך ימים כדי שלא תוכל לחדש את האיום הקיומי על המדינה היהודית . ואין 
זה יעד לאומי להוכיח קבל עולם כי לא נס ליחו של צה"ל . כושר הרתעה אינו 
פונקציה של פעולת גמול מבודדת , אלא של יכולת מוכחת לגרום לאויב נזק שקשה 
עד בלתי אפשרי לשאתו . אם תתרום התנהגותה הכללית של ישראל לקידום הניצחון 
על עיראק , ולהריסת התשתית ההתקפית שלה , במינימום של אבידות בנפש וברכוש 
הרי נזקוף לזכותנו הישג אסטרטגי , נוסף על ההישג המדיני . אם אין טעם 
לגיטימי מבחינת האינטרס הלאומי לחתור למעורבות צבאית ישראלית במלחמה , שבה 
עיקר מעמסת הלחימה נופל על ארצות אחרות על אחת כמה וכמה אין טעם לחתור להסלמת 
הסכסוך . יש יסוד לסברה , כי הדרך היחידה שבה תהיה ההשתתפות הישראלית מורגשת 
מובילה להעלאת האלימות בדרגה אחת , או אולי אף יותר ואין צורך לפרט . 
אפשר שזה יקרה גם שלא ביוזמת ישראל אך מכל מקום , לא לטובתה . יש טעם 
לשוב ולשנן , שככל שהמלחמה בעיקרה תתנהל רחוק מישראל כן ייטב לנו ובמידה 
שהיא תפגע בה , תהיה הפגיעה בעלת פוטנציאל הרסני וקטלני נמוך ככל האפשר . 
מכאן נגזר שהעלאת דרגת האלימות נוגדת את צרכיה של ישראל . עתודות העצבים 
והשרירים הלאומיים עוד יידרשו כדי לעמוד במה שנשקף לנו עם סיום המלחמה . 
ממשלות מוטב שינהלו את מדיניותן תוך בידודן מרגשות : זה תחום השמור באופן 
בלעדי לתבונה השוקלת . על כן מוזר לשמוע כי בנסיבות מסוימות למשל , ריבוי 
פגיעות טילים באוכלוסייה , בגופה או ברכושה לא תוכל הממשלה להימנע מתגובה 
פעילה , הגם שמוסכם כי מדיניות ההבלגה וההתגוננות הפסיווית מיטיבה לשרת 
את האינטרסים של המדינה . הדבר מוזר כפליים : לא רק שהשיקול התועלתני מדבר 
בזכות ההבלגה , אלא שלא מורגשת תכונה בציבור למען המרתה באסטרטגיה אקטיווית 
יותר : ההצהרות המיניסטריאליות המאיימות בתגובה ישראלית אשר בוא תבוא ספק 
אם משקפות זעם ציבורי עמוק , שלא ישכך עד אשר יד ישראלית תקיז דם עיראקי . 
מסתבר שהתועלתנות בצמרת והתחושה למטה בשכבות העם נפגשות הפעם : אין טעם 
להפר את שמחת המפגש . 
