פאריס ( מיוחד ל"הארץ " ) . בדיונים שקיימה הצמרת הפוליטית והצבאית של 
צרפת , נקבע כי בשלב זה אין בהתקפות הטילים על ישראל , סיבה להרחבת היקף 
הפעילות של הכוח הצבאי הבי"ל במפרץ לתוך שטחה של עיראק ובוודאי שלא להגדיל 
את מצבת הכוחות הצרפתיים באזור . שר ההגנה הצרפתי זאן פייר שבנמן , אמר 
אתמול בסעודיה כי המטרה האחת והיחידה של הצרפתים היא לשחרר את כוויית . 
יצוין כי לפני שבועות אחדים אמרו הנשיא פרנסואה מיטראן ושר החוץ רולאן דומא , 
כי אם תותקף ישראל , צרפת לא תוכל לעמוד מן הצד . כזכור , החליטו הצרפתים 
עם פרוץ הקרבות , כי הכוח שלהם יפעל רק נגד מטרות צבאיות בכוויית עצמה . 
הצרפתים סבורים אמנם כי ההתקפות נגד ישראל הן חמורות ואולם צרפת מסרבת בשלב 
זה לפעול מעבר למה שהחליטה עד כה . הנשיא מיטראן התקשר לנשיא המדינה חיים 
הרצוג והביע את צערו על התקפת הטילים . משרד החוץ גינה את ההתקפה . דובר 
ארמון האליזה דיבר על זכותה הלגיטימית של ישראל להגן על עצמה , ואולם העדיף 
כי בשלב זה ישראל לא תגיב . ואולם הנשיא מיטראן עצמו , עד שעת מסירת הידיעה , 
לא יצא בהצהרה פומבית בנושא . מיטראן אמר ביום ששי בשיחה עם הנשיא הרצוג , 
כי ארצו מעולם לא מכרה לעיראק נשק לבד מן הנשק הקונוונציונאלי שמוכרות 
כל מדינות העולם . הוא שוחח בטלפון עם הרצוג המאושפז עדיין בבית חולים 
בשל זיהום בדרכי הנשימה . מיטראן ביקש להביע את צערו ואת תחושת הזעזוע שפקדה 
אותו לאחר התקפת הטילים על תל - אביב . הוא מחה בפני הרצוג על התבטאויותיהם 
של חברי כנסת , שהאשימו את צרפת באחריות ישירה למתקפת הטילים . " הלא 
ידוע לכל כי טילי הסקאד הם מתוצרת ברית המועצות " , הדגיש מיטראן . " מי 
כמוך יודע שאני עמדתי מול לחץ בלתי פוסק לסייע בשיקום הנשק הבלתי קונוונציונאלי 
העיראקי , ולכך כידוע סירבתי " , ברומזו לשיקום הכור האטומי שהופצץ על ידי 
ישראל . הנשיא הרצוג השיב כי זו אינה הבעיה כעת וכי כרגע יש להביס קודם כל 
את הרודן מבגדאד . הרצוג הדגיש כי כל העולם , כולל צרפת , מכר לסדאם חוסיין 
כמויות נשק עצומות והוא הפך למה שהוא היום רק תודות לסיוע הזה . " אנו 
עם עם זיכרון והנה אנו רואים שבאירופה ניסו לפייס רודן אכזר , שאינו מהסס 
להשתמש בטילים ובנשק כימי ותופעה מסוכנת זו מעוררת בנו זיכרונות כאובים " , 
אמר הרצוג . הרצוג הוסיף כי רמתו של צבא עיראק ירודה והוא מלוכד סביב הפחד 
מפני סדאם . הרצוג דיווח על שיחתו עם מיטראן לראש הממשלה . הרמטכ"ל הצרפתי 
העריך כי המלחמה תימשך חודשיים - שלושה . 
