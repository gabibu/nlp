הנס דיטריך גנשר , שר החוץ הגרמני שהגיע אמש לישראל כשליח - סולידריות של 
ממשלתו , ראוי לקבלת פנים נימוסית : נימוסית , ולא יותר . שעה שנציגי 
ישראל ישמעו מפיו ביטויים נמלצים של הבעת אהדה , הם לא ישכחו את התרומה 
הבלתי מבוטלת שבני ארצו , אנשי עסקים וטכנאים למיניהם , הרימו לחיזוקו 
של סדאם חוסיין ולביצור משטרו . ואם עלה בדעתו כי די בהשתתפות הכספית של 
גרמניה במימון נזקי המלחמה שכבר נגרמו על ידי עיראק ואשר עוד ייגרמו במהלך 
הקרבות , כדי להשכיח את תרומתה הייחודית של גרמניה בע"ם לפיתוח שרירי המלחמה 
של עיראק הרי טעות בידיו . אין זה שאנו מנגנים בהזדמנות זו על מיתרי אשמת 
גרמניה כלפי עם ישראל בלבד . אמנם גרמניה , לרבות אנשי העסקים שלה , מחויבת 
ברגישות מיוחדת באספקת כלי מלחמה וחומרי גלם המשמשים לייצורם לאויבי ישראל ; 
השערורייה שפרצה אחרי התגלות המפעל ברבתה שבלוב לייצור גזים שלהם שימוש 
צבאי בלבד , חייבת היתה לשמש אות אזהרה . הוכח כי התעשייה הגרמנית פיטמה 
את עצמה בסיפוק צורכיהם הצבאיים של משטרים מפוקפקים בארצות ערב . ואולם , 
כמסתבר , הנשק והתחמושת לא הופנו בסופו של דבר נגד ישראל בלבד , אלא נגד 
מגינה האמריקאי במשך עשרות בשנים של גרמניה , ונגד אחדות מבנות בריתה . 
אפשר שארצות אלו יבקשו לגמול לגרמניה בחלוף המשבר במפרץ ; אם כך , אנו 
לא נוכל לשמש לה מליצי יושר , על אף ביקור הסולידריות הנוכחית ועל אף התרומה 
הכספית , מכובדת ככל שתהיה . שכן ישראל אינה יכולה להתעלם מן המשמעות המדינית 
של העמדות שנקט במשבר הממסד הפוליטי של גרמניה , ובצורה קיצונית יותר חלקים 
גדולים ונכבדים של דעת הקהל שלה . עמדה זו , על אף ניסיונות התיקון המאוחרים 
משהו שעשה בימים האחרונים הקנצלר קוהל , משמעותה התייצבות לצדו של סדאם 
חוסיין במחלוקת עם ארה"ב , ובדרך אגב , עם ישראל . אפשר שגנשר יטען בביקורו 
הנוכחי , כי עמדותיה של גרמניה במשבר הנוכחי הן תוצאה של מחויבותה לקהילה 
האירופית . אפשר גם שיבטיח , כי מעתה ואילך תהיה הבדיקה של בקשות לרשיונות 
יצוא לארצות בלתי רצויות קפדנית יותר . אשר לזה האחרון , נמתין ונראה ; 
ואילו משקלה של המחויבות למגמות המדיניות של הקהילה האירופית , אותה מדיניות 
היא במידה רבה פרי תפיסתו של ד"ר גנשר שהשכיל לגרור אחריו , ספק מסכים ספק 
על כורחו , את הקנצלר קוהל . ייתכן שלביקורו הנוכחי של גנשר בישראל , בשליחות 
הקנצלר קוהל , יש משמעות לא רק בהקשר הבילטרלי בינינו ובין גרמניה . אפשר 
שהקנצלר ומפלגתו מתחילים להירתע מפני התוצאות של הפניית הגב הגלויה לארה"ב 
ושל ההשלמה לא ברור אם מאונס עם המגמות האנטי - אמריקאיות שהשתלטו על דעת 
הקהל הגרמני . קוהל , הרבה יותר מגנשר , ער לכך שצרפת ואיטליה אינן תחליף 
לארה"ב , לא כשותפות לעסקים ולא כמשענת ליום סגריר ומה שקורה בברית המועצות 
מזכיר מן הסתם לקנצלר את הצורך הגרמני במשענת כזו . אך גם אם הביקור בישראל 
הוא בגדר מחווה כלפי ארה"ב , ספק אם האמריקאים יסתפקו במחווה סמלית שכזאת . 
מדיניות החוץ הגרמנית איבדה באחרונה את העוגן האמריקאי שלה או , למזער , 
נתונה בסכנת איבודו וייתכן שאנו עדים , בכל המובנים של המלה , למאמצים 
שממשלתה החלה עושה למצוא אותו ולהתקינו מחדש . 
