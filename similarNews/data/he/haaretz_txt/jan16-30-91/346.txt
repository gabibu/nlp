תקופת ההמתנה לפני המלחמה במפרץ הזכירה יותר מכל את הסיפור על האיש , שהיה 
חוזר הביתה מאוחר מאוד כל לילה ומטיח את נעליו בקיר . יום אחד נמאס לשכנים . 
ביקשו שיתחשב בהם , והוא הבטיח . באותו לילה חזר מאוחר , הטיח נעל בקיר , 
ואז נזכר במה שהבטיח . הניח את הנעל השנייה בשקט על הרצפה , ושכב לישון . 
כעבור חצי שעה התעורר ממהלומות על הקיר . " תזרוק כבר את הנעל השנייה " , 
צרחו השכנים . הנעל השנייה נפלה בלילה שבין רביעי לחמישי , ועכשיו נשאר 
להיזכר בכמה בדיחות זוועה מהימים שלפני המלחמה . אם לא יקרה משהו לא צפוי , 
תהיה זו המלחמה הראשונה שבה , לשם שינוי , האמריקאים יילחמו ואנחנו נשלם . 
עד עכשיו זה היה להפך . ומה המשותף בין הירושימה , נגסקי ובגדד ? בינתיים 
( ברגע כתיבת שורות אלה ) שום דבר . ומה יקרה כשתהיה אזעקת אמת ? יישמעו 
נשיפות עולות ויורדות . וכולם איחלו לכולם " גמר אטימה טובה " ושרו : 
" היש צוהלת ושמחה כמוני מסכה , חה - חה " . התופעה מוכרת . מתח וחרדה 
מולידים הומור מקברי , שפורק אותם לצחוק שחור . אבל גם במצבים קשים צריך 
לשמור על סבירות וטעם טוב לפחות אם מניחים שקיומנו כחברה יימשך גם אחרי 
המלחמה . אני יודע שמצביאים אינם מפורסמים בדרך כלל כמי שמקפידים על טעם 
טוב . ב"אני קלאודיוס " כותב רוברט גרייווס על יוליוס קיסר , שנאם לחייליו 
לפני הקרב ותיאר להם באופן גרפי , תוך שימוש במלפפון ארוך , מה בדיוק יעשה 
באויביו . זוהי , כנראה , המציאות של טרם קרב , ולכן יש היגיון שלחיילי 
כוחות הברית במפרץ הביאו ספרות פורנוגרפית וחשפניות . ההיסטוריונים לא אוהבים 
את המציאות הזאת והם טורחים לייפות אותה ולעשותה יותר מכובדת . נפוליאון , 
למשל , אמר לחייליו במצרים לפי עדות ההיסטוריונים שארבעת אלפים שנה סוקרות 
אותם ממרומי הפירמידות . הדוגמה האהובה על כולם היא הנאום של הנרי החמישי 
לחייליו בטרם קרב , בו הוא קורא להם להבקיע את החומה ולזכור את היום הזה , 
כדי שיוכלו לספר עליו לנכדיהם . אם יישארו בחיים , כמובן . אבל אזרחי 
ישראל שבעורף , גם אם חשו כי האיום הפעם מכוון ממש נגדם , אינם חיילים 
בטרם קרב , שצריך לשלוח אותם למוות אפשרי עם חיוך על השפתיים . בהחלט יש 
לדבר אל האזרחים ולעודד את רוחם כדי למנוע פאניקה . אבל אין כל סיבה לאבד 
את הראש ואת הטעם הטוב . שירים המושמעים ברדיו או כרזות שמדביקים על אוטובוסים 
אינם ביטוי בלתי - נשלט של אנשים בחרדה . יכול להיות שמישהו כתב והלחין 
והקליט שיר אווילי על סדאם ועל מה שאנחנו נעשה לו . יכול להיות שקופירייטר 
אחוז - חרדה עיצב כרזה , שעליה רואים את פניו של סדאם ואת האצבע האמצעית 
של כף היד מושטת קדימה , בתנועה המכונה במקומות מתורבתים מגונה , ויש המכנים 
אותה מזרחית . אבל מי שמשדר את האיוולת הזאת , או מדביק אותה על אוטובוסים , 
לא עושה שירות טוב לאף אחד . הוא רק תורם להתבהמות הכללית . אפילו פחד 
מוות לא מצדיק את זה . 
