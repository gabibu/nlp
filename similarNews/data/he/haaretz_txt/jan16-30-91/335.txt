לפתע גברו בסוף השבוע הגעגועים למשחקי הליגה בכדורגל , אף שלא תמיד היינו 
נדיבים כלפיהם , ובערבים הקרובים מן הסתם תחסר לרבים גם הליגה לכדורסל . 
המציאות החדשה של הימים האחרונים שמה קץ לכל חילוקי הדעות ביחס לאפשרות 
של פעילות ספורטיווית אפילו חלקית בלבד בנסיבות הקיימות . וגם אם עדיין 
היו מי שהיססו עד סוף השבוע , אם צדקו מי שהחליטו להשעות לזמן מה את כל 
האירועים השוטפים גם הם ודאי שוכנעו , כי פסק הזמן היה נכפה עלינו בכל 
מקרה . הספורט , כמו הרבה תחומים אחרים בחיי היום - יום ומבחינות מסויימות , 
הרבה יותר מהם הוא תמיד מהנפגעים העיקריים של כל קפאון . ההנחיה הבטחונית 
המפורשת להמנע מתנועה שלא לצורך , וכמובן מריכוז המוני , ביטלה ממילא כל 
אפשרות לקיום סדיר של משחקי כדור למיניהם או מופעים אחרים , בין אם הם נערכים 
באיצטדיונים פתוחים או באולמות . וזה מוביל גם למסקנה , שבדיעבד אין לאיש 
שום סיבה או זכות להתרעם על אלה שנטשו אותנו בשעה קשה זו , בעיקר כדורסלנים 
וכדורגלנים זרים שחזרו לארצותיהם , או נשארו באירופה כדי לצפות להוראות 
ולהתפתחויות . בתקופה של שיתוק פעילות בלתי נמנע , אין מקום לשום סוג של 
בידור ושעשוע בספורט ; בעצם , גם לא לשום התחייבות קודמת . הפתרון המאולתר 
של החלפת ביתיות בכדורסל , שהיה הרע במיעוטו עד לשבוע האחרון ואומץ על ידי 
ישראל כדי לקיים את הקשר החיוני בתחום הבין לאומי , עלול שלא לעמוד עתה 
במיבחן המציאות . עתה אין שום ערובה לכך , שמכבי תל אביב יוכל להתייצב באורח 
סדיר למשחקי בית הגמר לאלופות אפילו יהיו בחוץ לארץ כשם שלא ברור אם הפועל 
תל אביב וגליל עליון יוכלו לעמוד בלוח המשחקים שנותרו להם . במצב הקיים , 
ספק גם אם יעלה בידי הטניסאים שלנו להתכונן כהלכה למיפגש גביע דייויס נגד 
צרפת , שנועד לראשית פברואר במארסיי . אם להסתמך על דברי גורמים רשמיים 
באיגוד הטניס הבין לאומי , רשאית ישראל לנצל את זכותה לדחות את ההתמודדות 
בנימוק של כוח עליון . השאלה היא , אם ניתן לנצל זכות כזו גם במפעלים האירופיים 
בכדורסל , שהרי לא יעלה על הדעת כי מכבי יסכים לקיים את כל תשעה משחקיו 
הביתיים הנותרים מחוץ לאולמו הביתי . אפילו נתעלם מן ההיבט הכלכלי ומהנזק 
הכספי , ייפגע באורח קיצוני הסיכוי הספורטיווי . ראוי לשקול , במוקדם או 
במאוחר , אם יהיה בכלל טעם להשלים מה שהתחלנו אלא אם כן יחול בהקדם מיפנה 
אשר יאפשר חזרה למסלול תקין . עדיין אין אפשרות לאמץ אצלנו בשעה זו את הגישה 
האנגלית האופיינית בימי חירום , בנוסח " העסקים כרגיל " , ככל שהדבר חשוב 
מבחינה מוראלית . אבל יש יסוד להאמין , על סמך נסיון העבר , שבקרוב מאוד 
יהיה צורך להרתם מחדש לעבודה השוטפת גם בספורט ולהמשיך במקום שבו שובשה הפעילות . 
זה מחייב את רשויות הספורט ואת הגופים השונים להכין תכניות מגירה ולשלוף 
אותן ברגע שיתאפשר הדבר , כדי להפעילן אפילו באמצעים ארעיים מאולתרים . 
זה יהיה המיבחן האמיתי ליכולתו של הספורט שלנו להתאושש , כמיטב המסורת 
של מדינת ישראל . 
