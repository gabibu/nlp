הרעיון לחילופי תרבויות בין ישראל למזרח - גרמניה נולד עוד כשהיתה מזרח - 
גרמניה . ה"ברלינר אנסמבל " שהשתתף במסגרת הרשמית כל כך של פסטיבל ישראל 
היה הסנונית הראשונה . דני להב , ישראלי היושב בברלין ומנהל את מחלקת התרבות 
היהודית בסנט של העיר ברלין , תכנן כבר אז את ביקורה של התזמורת הסימפונית 
של מזרח - ברלין בישראל . אולם החומות נפלו , ומזרח - ברלין כבר אינה קיימת 
כישות נפרדת . מאז גם הספיקה התזמורת הפילהרמונית המהוללת של ברלין , בניצוחו 
של דניאל ברנבוים , לבקר בארץ . חייה הקשים של התזמורת הסימפונית של מזרח - 
ברלין נובעים בחלקם , גם בימים שבהם עוד היו שתי גרמניות , מהצורך להסביר 
שהיא תזמורת טובה מאוד , למרות שאינה הפילהרמונית של ברלין . " הטובה 
ביותר במזרח - ברלין " על כך אין עוררין . עכשיו , מכל מקום , ברור 
שהנימה ההיסטורית של ביקור התזמורת הועמה במקצת . נותרה רק האיכות המוסיקלית . 
התזמורת אמורה להגיע לישראל בחודש פברואר , עם מנהלה המוסיקלי קלאוס פטר 
פלור . פלור היה אמור להופיע עם הפילהרמונית הישראלית בעונה שעברה , וביטל 
ברגע האחרון . מה שחשוב לא פחות מן התזמורת ומן המנצח הוא התוכנית : הרקוויאם 
הגרמני של ברהמס , והסימפוניה התשיעית של בטהובן , עם מקהלת רשות השידור 
של ברלין ( המזרחית ) וסולנים , ובראשם הבריטון זיגפריד לורנץ . פלור 
ולורנץ אמורים להגיע לארץ בסוף החודש , לקראת הביקור של תזמורתם בפברואר . 
התזמורת הסימפונית של מזרח - ברלין לא תהיה התזמורת הראשונה ממזרח - גרמניה 
שתגיע לארץ אחרי האיחוד . תקדים אותה , בשבועיים , התזמורת של דרזדן , 
האמורה להגיע לקונצרט אחד בארץ ( המקביל לקונצרט זהה שיערכו בדרזדן ובקלן ) 
עם דניאל ברנבוים ודיטריך פישר - דיסקאו . הרעיון הזה נולד אף הוא לפני 
האיחוד , והכנסות הקונצרטים הם לטובת קרן מאריאנה פון וייצזקר . בתוכנית 
הפתיחה ל"קלע הקסים " של וובר , " שירים על מות ילדים " של מאהלר והסימפוניה 
הרביעית של ברוקנר . למארגנים היתה תקווה שיחד עם הסימפונית של מזרח - ברלין 
יגיע לארץ גם נשיא גרמניה ריכרד פון וייצזקר . הם הגישו בקשה ללשכת הנשיאות , 
ועוד לא אמרו להם לא . אחר כך נראה היה שאם יגיע בכלל , הרי יגיע דווקא 
עם תזמורת דרזדן . כעת ברור שהוא לא מגיע , בינתיים . על כל פנים נשיא 
גרמניה ונשיא ישראל מעניקים את חסותם לביקור תזמורת דרזדן בארץ . דני להב 
ביקר בארץ בשבוע שעבר , כדי להסדיר את הסיור , שמאורגן בסיוע משקיעים מקומיים . 
הוא אמר שהתזמורת הסימפונית של ברלין ומנצחה יגיעו להופעות בארץ עם תוכניתם 
המיוחדת לקראת סוף פברואר , עם או בלי מלחמה במזרח התיכון . את הכרטיסים 
אפשר לקנות כבר עכשיו . 
