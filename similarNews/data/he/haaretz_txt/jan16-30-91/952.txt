טילי סקאד אחדים הצליחו לנער את משרד החינוך ואת מערכת החינוך מקיפאונם , 
כפי שלא עשו עשרות מומחים שהגישו בשנים האחרונות תלי - תלים של ניירות - 
עמדה , ממצאי מחקרים והמלצות . משרד החינוך החל לתור אחר פתרונות לא שגרתיים 
כדי להחזיר את התלמידים ללימודים , וחלק ניכר ממנהלי בתי הספר , המורים 
והגננות , מוכנים לצאת מגדרם ולהתעלם מהסכמי העבודה הקיבוציים . אחת הדוגמאות 
הבולטות היא התוכנית להביא את בית הספר הביתה , אל הילדים ( תלמידי כיתוב 
ט ומטה ) , שאינם חוזרים , לפי שעה , למוסדות החינוך . בהיערכות הזו 
אמורה הטלוויזיה החינוכית למלא תפקיד מפתח , אם תשכח לזמן מה את התחרות 
בינה לבין הטלוויזיה הכללית , ואם תנער את האבק מהמנדט שניתן לה בעת הקמתה : 
שידור שיעורים לפי תוכנית הלימודים של משרד החינוך . לפי אחת ההצעות שהועלו 
במטה החירום של משרד החינוך , תהפוך הטלוויזיה החינוכית לבית ספר משודר , 
שישרת את התלמידים שיישארו בבית פרק זמן ממושך יותר . המשדרים הלימודיים 
ייערכו במתכונת אולפן פתוח , והילדים יוכלו לפנות בשאלות ובתשובות למורים . 
בשלב זה הטלוויזיה החינוכית עוד יושבת על הגדר : היא מוכנה להתגייס למען 
התלמידים , אולם אינה מוכנה לוותר על כל שעות השידור שלה לטובתם . הרדיו 
יפתח קו פתוח בעקבות כל משדר לימודים טלוויזיוני , ובין הילדים והמורים 
שיישבו באולפן הרדיו , ייערך דו - שיח של שאלות ותשובות . במקביל , יבקרו 
מורים בבתי הילדים , יחלקו להם דפי עבודה וידריכו אותם כיצד להתמודד עם 
החומר . התלמידים יעבדו בקבוצות קטנות , בביתו של אחד מהם , ויוכלו לבקר 
בבית הספר כדי להיוועץ גם שם במורים . לפי אחד הרעיונות המוצעים , יחולקו 
גם ילדי הגנים לקבוצות קטנות והגננת ועוזרתה יעבדו מדי יום עם קבוצה אחרת , 
בבית פרטי של אחד הילדים , כאשר שאר הקבוצות ( כחמישה ילדים בכל אחת מהן ) 
, יעבדו בהשגחת האם המארחת שתודרך על ידי הגננת . בדרך זו יוכלו הורים 
לפעוטות לחזור לעבודה מחוץ לבית . החל מאתמול חוזרת שגרה יחסית לחייהם של 
תלמידי כיתות יי"ב , שהחלו ללמוד בבתי הספר . אם המצב הביטחוני יתיר את 
שיבתם של תלמידי כיתות זט ללימודים , אפשר שגם שכבת גיל זו תשוב בתוך ימים 
אחדים לנורמליזציה יחסית . סביר להניח שתלמידי כיתות או ( לפי גרסה אחרת : 
א עד ג ) וכן ילדי הגנים יישארו זמן רב יותר בבית , ובעיקר עבורם יש לבנות 
מערכת לימודים חדשנית . באורח פרדוקסאלי מתקרבת מערכת החינוך בתקופת החירום 
לתחזיות על בית הספר העתידי בשנות האלפיים . אם יתממשו הרעיונות המוצעים 
במטה החירום במשרד החינוך , ילמדו הילדים יותר ויותר באורח עצמאי , כשהמורה 
משמש בעיקר כמדריך , המנחה אותם כיצד לחפש בספרים , כיצד להתקשר למקורות 
מידע מחוץ לבית הספר וכיצד לעבוד בקבוצה . במסגרת האולפן הפתוח שקיימה הטלוויזיה 
החינוכית בימים האחרונים , עלתה תופעה מאלפת . ילדים רבים שלחו הערות , 
חיבורים וציורים לאולפן , באמצעות הפקסימליה שבביתם או במקומות העבודה 
של הוריהם . ברעיון הזה אפשר לעשות שימוש אם וכאשר תהפוך הטלוויזיה החינוכית 
לבית ספר משודר . עבודה עצמית היא אמצעי הלימוד היעיל ביותר . שום מורה 
לא ייתן לתלמידיו בשיעור פרונטאלי , מה שתעניק להם התעמתות בלתי אמצעית 
עם החומר והצורך לתור אחריו בעצמם . זהו אחד הנימוקים שצריך להרגיע הורים 
הסבורים שהשכלת ילדיהם תיפגע עקב העובדה שהם אינם הולכים לבתי הספר . והנימוק 
השני , אין זה סוד שחלק ניכר מהשיעור בכיתה מתבזבז בגין הצורך של המורה 
להשליט סדר . שעתיים - שלוש של עבודה עצמית שקולות אפוא כנגד 45 שעות לימוד 
בבית הספר . הערכה זו מתחזקת אם מנפים את זמני ההפסקות בין השיעורים , 
את שיעורי ההתעמלות , את שיעורי החברה ומסגרות אחרות . אם ינוצל הרעיון 
הלקוח מהתחזיות על בית הספר של שנות האלפיים , לפיו יוכלו התלמידים להתקשר 
באמצעות המחשב למערכות - מידע כמו הספריות באוניברסיטאות , יתגשם חזון בית 
הספר העתידי כמעט במלואו . למעט העובדה , שההתקשרות הבין - מחשבית תיעשה 
מבתיהם של התלמידים ולא מבתי הספר . כבר אשתקד הופעלה בחלק מבתי הספר שיטת 
התקשרות בין מוסדות החינוך השונים לבין מוסדות אקדמיים , באמצעות מחשבים . 
אפשר שזו העת להרחיב צורת לימוד זו . נציג ארגון ההורים הארצי במטה החירום 
במשרד החינוך התבטא בימים אלה באומרו : " לא נורא אם התלמידים יעשו את 
הדוקטורט שלהם קצת יותר מאוחר " . האמירה הזו היא הנימוק השלישי שצריך להרגיע 
את ההורים , גם אם יתברר שמערכת החינוך אינה מצליחה להפעיל את הילדים באמצעות 
דפוסי עבודה חדשים . התעקשותו של שר החינוך לחדש את הלימודים בהדרגה , לפי 
שכבות גיל ורק בידיעת גורמי הביטחון , עדיפה על פני פזיזות מסוכנת . לא 
נגרם שום נזק , גם לא לתלמידים הלומדים לבחינות הבגרות , בגין ביטול לימודים 
במשך ימים אחדים ואפילו באזורים הנחשבים כבטוחים יחסית ( מישהו יכול לערוב 
היכן ייפול הטיל הבא ? ) . בל נאבד פרופורציות : החיים של הילדים יקרים 
יותר מפיסת הנייר הנקראת תעודת בגרות . אם יש להחזיר את הילדים לבתי הספר , 
הרי זה בעיקר כדי להפיג את חרדותיהם התופחות בגין ישיבה ממושכת בבית , 
וכדי לאפשר להוריהם לשוב למעגל העבודה . שני עקרונות אלה צריכים , כמובן , 
להיות כפופים לשיקולים של גורמי הביטחון . 
