לילה אחד שעבר בלי שפגע טיל במקום אחד בישראל לא מסמן את התבטלות הסכנה . 
משקיפים בני סמכא ולא רק ישראלים תמימי דעים , כי עיראק מסוגלת לשוב 
ולשגר טילים . ואם יחטיאו את המטרות שאליהן נועדו , עדיין יכולים העיראקים 
לרשום לעצמם הצלחה בכך שהפריעו לאזרחי מדינת ישראל וכפו עליהם נקיטת אמצעי 
זהירות ומגננה . אפשר להסתגל לאמצעים האלה , ויש לציין שהציבור מגלה הבנה 
להוראות הג"א , אשר קול ישראל וגלי צה"ל במשותף ממהרים להעביר לידיעתו , 
ונשמע להן . אבל המשטר שהונהג בארץ במחצית השנייה של השבוע שעבר עלול לגרום 
לנזקים חומריים ופסיכולוגיים שהכרח למונעם . חילות האוויר של ארצות - הברית 
ובריטניה ממשיכים במאמצים לאתר את משגרי - הטילים והצליחו להשמיד כמה וכמה 
מהם ; אבל עדיין לא סיימו את מלאכתם . ההצבה של סוללות טילי " פטריוט " , 
שהגיעו מארה"ב עם מדריכים אמריקאים , המלמדים עתה את חיילינו להפעיל אותן , 
צפויה לצמצם את היקף הסכנה . אבל גם סוג זה של כלי נשק לא יכול לספק ביטחון 
מוחלט . עלינו להיות מוכנים להתקפות נוספות , ועד שמשגר הטילים האחרון 
של הצבא העיראקי יצא מכלל פעילות , יחלוף פרק זמן , שמוקדם לקבוע את אורכו . 
מדינת ישראל לא יכולה להרשות לעצמה להוסיף ולכלוא את תושביה למעט מאתיים - 
וחמישים אלף איש הדרושים להפעלת השירותים החיוניים ביותר בתוך בתיהם . 
אפשר להשלים עם משטר כזה למשך ימים ספורים , והשבת ממילא היתה כלולה בהם ; 
אבל לאורך ימים זאת צורת חיים שתגרום נזקים עצומים למשק ותשרה אווירה של 
דכדוך על הכלל ותחושה של חוסר תוחלת על הפרט . מאחר שסדאם חוסיין עושה מאמצים 
כדי לערב אותנו במלחמתו , שומה עלינו להוכיח לו שאנחנו יכולים לעמוד מול 
איומיו ומול כל מעשה תוקפנות שהוא זומם כנגדנו . אין צורך שאתרי בנייה יעמדו 
עזובים , חנויות יישארו סגורות , מכונות בבתי - החרושת יפסיקו לפעול ואנשים 
יימנעו מלבקר אצל קרובי משפחה וידידים . אין צורך גם שאוניברסיטאות יהיו 
שוממות ושמערכת החינוך תשבית את הלימודים לתקופה ארוכה . ומדוע לא ישובו 
הבנקים ויפתחו את כל סניפיהם ? העיקרון החייב להנחות אותנו הוא , כי יש 
לחתור להחזרת החיים לשגרתם . על כל האזרחים לחזור למקומות העבודה שלהם ולהניע 
מחדש את גלגלי הייצור והשירותים , שלפעילותם התקינה כל אחד מאיתנו זקוק . 
ברור , כי אם ננהיג משטר זה של חיים נורמליים , אנו צפויים לסיכונים ; 
איש לא יודע להעריך אותם במדויק . אך קיימות בוודאי דרכים רבות לפתח אורח 
חיים פעיל , מתוך יכולת להיות מוגנים באופן סביר . הסתגלות לנסיבות הקיימות 
והעובדה כי ביכולתו של הציבור לעמוד בהצלחה במבחנים אלה יהיו מקור של תעצומות 
נפש גם לימים הבאים ולאתגרים הבאים שנעמוד בפניהם , כשתחלוף הסכנה ויושג 
השקט המלא . אסור שתל - אביב , חיפה וריכוזי אוכלוסייה אחרים ילבשו דמות 
של ערי רפאים . חובה לשאוף לנהוג אף בימי מלחמה אלה , ככל שניתן , כבימות 
שגרה . עלינו לגלות רצון נחרץ , שלא להניח לשליט העיראקי לכפות עלינו משטר 
המטפח פחדים ומעודד פסיוויות . 
