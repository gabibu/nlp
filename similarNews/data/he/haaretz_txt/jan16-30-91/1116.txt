בעיית העוני , שעלתה בימים האחרונים אל הכותרות בכלי התקשורת , סיבותיה 
וגורמיה עמוקים יותר מכפי שביטאו כמה מן הפוליטיקאים וחברי הכנסת . אין 
העוני נמדד במתיחת קו סטטיסטי זה או אחר , אלא הוא נגזר בראש ובראשונה ממהותה 
וממידת רצינותה של מדיניות פיתוח מרחבית במדינת ישראל . דעות שונות רווחות 
בקשר למקור העוני . יש הטוענים שהוא נובע מן האדם עצמו , השוקע בעצלות 
ובנחיתות ללא מוטיווציה בחברה תחרותית , או כאשר הוא סובל מנכות פיסית או 
מנטאלית . יש הגורסים , שמקור העוני הוא באי - השוויון הקיים בין ההיצע 
והביקוש לעבודה , כאשר כוח עבודה בלתי מיומן רב מדי נמצא באזור שבו דרוש 
כוח עבודה מקצועי , או כאשר הוא נמצא במקום מסוים , אך ללא היצע של תעסוקה . 
יש הקושרים את העוני באפליה בין המינים , או בטעמים אתניים ודתיים . גם 
אי - התאמה חברתית לשינויים טכניים המתרחשים בכלכלה דינאמית , כמו חדירתו 
של המיכון אל התעשייה והחקלאות , עלולה לגרום את התמוטטותם של מפעלים , 
פליטת כוח עבודה עודף אל השוק ואבטלה , ואלה יוצרים את העוני . מכל מקום , 
נמצא תמיד עניים שאינם מקבלים שכר הוגן , אחרים שאינם משיגים עבודה כלל , 
כאלה שמוכנים לעבוד בשכר נמוך בלית ברירה , כאלה שאינם מוכנים לזוז ממקומם 
אף אם מצויה עבודה במקום אחר , וכן זקנים , בני - מיעוטים או מהגרים , 
המתקשים למצוא תעסוקה נאותה ומצטרפים בכך אל ציבור העניים . ההיבט המרחבי 
של העוני מציין , כאמור , אי - שוויון בין מקום הימצאם של כוח העבודה ומקורות 
התעסוקה על רקע חוסר הרצון לניידות מצד שני גורמים אלה , הנובע מתפקוד כלכלי 
לקוי במדיניות מיקום מקורות התעסוקה מצד אחד וריכוזי האוכלוסייה מצד שני . 
מוקדי התעסוקה והתעשייה נוטים להתרכז , בדרך כלל , בערים הגדולות , משום 
שמפעלים מעדיפים נוחות גיאוגרפית של שטח , כוח עבודה מגוון , קרבה לנתיבי 
תחבורה ראשיים וצמידות למרכזי שירותים פיננסיים ותקשורתיים . הם אינם נוטים 
להתרכז במקומות שבהם מצוי כוח העבודה הרב , למעט יוצאים מן הכלל . היצרנים 
ומחוללי התעסוקה נתונים לתהליכי ייצור כלכליים ואינם מוכנים לשלם שכר לעובדיהם 
מעבר לכדאיות העסקית , ולכן אינם מוכנים לפתור בעיות תעסוקה לאומיות על 
חשבונם הם . לפיכך נוצר במרחב בין - עירוני מצב , שבו מתרכז העוני במגזר 
החקלאי , שאינו מפרנס את בעליו , בעיירות פיתוח מרוחקות , שאינן אטרקטיוויות 
למדי עבור משקיעים , בשטחים דלילי - אוכלוסין , שבהם בוודאי אין לאף אחד 
עניין , ובאזורים הרריים שבהם קיימת עלות גבוהה של שירותים , ניידות ותובלה . 
העוני קיים גם בערים גדולות כירושלים , תל אביב וחיפה , במגורים ירודים 
ליד אזורי תעשיה , בשכונות ותיקות שלא זכו לשיקום , בפרוורים עירוניים 
ששימשו בעבר מעברות , בעיירות פיתוח , במושבי עולים נחשלים בגליל ובנגב 
הצפוני , בקרב כפרי המיעוטים והבדווים שבנגב . עוני אף נמצא בקרב אוכלוסייה 
חרדית בירושלים ובבני ברק . קפמאבינבמרחב העירוני והבין - עירוני גם יחד 
מתרכז העוני למעשה בקרב אוכלוסיות אשר יכולת המיקוח הכלכלי שלהן חלשה , 
כמו החקלאים הסמוכים לחלקות הקרקע שלהם בעוד שתפוקתם יורדת , מהגרים מחו"ל 
שזה מקרוב באו או מהגרים פנים - ארציים , אנשים חסרי השכלה מספקת , נשים 
המופלות לרעה בסיכוייהן להתחרות על מקום עבודה ולקבל שכר שווה , נערים עובדים 
גילאי 5181 , משוחררי צה"ל בדרגים נמוכים , סטודנטים , משפחות מרובות 
ילדים , עולים חדשים בראשית שלבי קליטתם וכן זקנים מעל לגיל 56 . התערבות 
פוליטית במרחב מסוים לשם הפחתת העוני שבו , מותנית בהכרת הממשלה בסדרי עדיפות 
אשר יקנו לאזור הנתון יתרון ויכולת לסייע ולתמוך בפיתוחו . ידוע הוא , 
שממשלות ומפלגות קובעות את עמדותיהן לגבי אזורים שונים לאו דווקא לפי שיקולים 
גיאוגרפיים אובייקטיוויים . העדפת אזור מטעמים פוליטיים , כמו יהודה ושומרון , 
למשל , פוגעת בקידומם של אזורים אחרים ואזורי עוני בתחומי ה"קו הירוק " . 
נראה , איפוא , שהדרך הפשטנית לפתרון בעיית העוני מנקודת ראות מרחבית היא 
אחת מן השתיים : אם העיר מושכת אליה תעשייה והשקעות , והכפר מאבד אוכלוסייה 
משום שהמיכון מפחית את הצורך בחקלאים , מוטב לעודד את ההגירה מן הכפר אל 
העיר , ולהיטיב בו בעת את מצבה הכלכלי של האוכלוסייה הכפרית הנותרת עם קרקע 
ואמצעי ייצור רבים יותר , תוך הפחתת מספר העניים . אולם מטעמים לאומיים 
ובגלל הסכנה בירידת רמת השירותים במגזר כפרי מידלדל , לא יהיה פתרון זה 
מקובל . לעומת זאת , אפשרית גם דרך הפוכה עידוד יזמים להשקיע במקומות 
שבהם קיים כוח עבודה למכביר בפריפריה רחוקה ובשוליים הלאומיים של ישראל . 
גם פתרון זה לא יהיה מעשי , משום שמשקיעים לא ייצאו אל הפריפריה מסיבות 
כלכליות מובנות מאליהן . נותרת איפוא הצעת ביניים , והיא יצירת מוקדי צמיחה 
חדשים בין העיר והכפר תוך ריכוז המאמץ הכלכלי בכמה עיירות נבחרות מסדר גודל 
בינוני , כבית שאן , מעלות , צפת , נתיבות , אשקלון , דימונה ועוד , 
על מנת לתמוך באוכלוסייה הענייה המתגוררת בהן ובאזוריהן . ביצירת מוקדי 
צמיחה הכוונה היא מתן עדיפות בפיתוח תוך ריכוז מאמץ כלכלי בכמה מקומות מבטיחים 
במרחב הבין - עירוני , שבאמצע ניתן יהיה להעביר יתר - פיתוח כלכלי אל הפריפריה . 
יצירת ריכוזי תעסוקה במוקדים כאלה תפחית את מרחק יציאתם של היזמים אל הפריפריה , 
תמעיט גם את מרחקי היוממות של דורשי העבודה המובטלים והעניים , תחזק תשתית 
עירונית שקיימת בלאו הכי ביישובים אלה , ואף תקרב אליהם אוכלוסייה חקלאית 
מובטלת . על ידי ביזור הצמיחה הכלכלית באמצעות מוקדי צמיחה סלקטיוויים , 
בתנאי של מדיניות ממשלתית ברורה ועקיבה , תוך אבטחת הכנסה סבירה למשפחות 
שלא תגרום לעוני , אבטחת תעסוקה מתמדת , ותוך מניעת אפליה בתעסוקה בין 
קבוצות דורשי העבודה , ניתן יהיה להפחית במידה ניכרת את ממדי העוני בישראל . 
