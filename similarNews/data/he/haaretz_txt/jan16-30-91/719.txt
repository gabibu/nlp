בתיאורי גן - העדן המקראיים נזכרים הפרת והחידקל . את חבל הארץ שביניהם 
כינו היוונים בשם " מסופוטמיה " . התרבויות ההיסטוריות הקדומות בעולם 
שומר , אד , בבל ואשור צמחו באזור זה , שמבחינה גיאוגרפית אפשר לחלקו 
לשני חלקים : הצפון ההררי , הגשום , שחקלאותו איננה תלויה במימי הנהרות , 
שהיווה את מקום משכנם של האשורים ; והדרום המישורי , החשוף לגאות הפרת 
והחידקל שהיווה את מקום משכנם של הבבלים . גם בימינו קיימת הפרדה זו , 
ולמעשה שני עמים יושבים בתחום המכונה בימינו " עיראק " . בצפון ( בעבר , 
תחומה של אשור ) יושבים הכורדים , ובדרום ( בעבר , תחומה של בבל ) 
יושבים ערביי עיראק ערב רב של אוכלוסין , צאצאי הבבלים והכובשים הרבים 
לרבות הכובש הערבי . משחר ההיסטוריה חיו בבל ואשור את חייהן בנפרד . אבל 
מפעם לפעם גברו ייצרי החמדנות , והאחת פלשה לתחום רעותה . נותני הטון 
באלף הראשון לפנה"ס היו מלכי אשור . במחצית השנייה של המאה העשירית לפנה"ס 
דאג אשרדן השני להעלות את רמת חייהם של תושבי ארצו . אך הוא ויורשיו לא 
הסתפקו בביסוס הכלכלה , אלא כיוונו את מאמציהם גם לפיתוח כלי לחימה וצבא 
גדול ; ומשהרגישו מוכנים , יצאו למסעות כיבושים בארצות השכנות . ממלכות 
הארמים שבצפון סוריה כמו גם הממלכות הניאו - חיתיות באותם האזורים היו מראשוני 
הנכנעים . רכושן שנצבר בעמל - רב נבזז על - ידי מלכי אשור . השלל הרב שנטלו 
מאותן מדינות קטנות נוצל גם לבניית אמצעי לחימה , וגם לבניית מקדשים וארמונות . 
עלות אחזקת הצבא ומפעלי הראווה היתה גבוהה לאין שיעור , ולכן במרוצת הדורות 
הרחיבו מלכי אשור את כיבושיהם עד לתחומי פניקיה וישראל הצפונית . האשורים 
שרצו להבטיח את עתידם החלו גם בהעברת רבבות תושבים מתחום אחד לתחום מרוחק 
אחר . המושג המקראי שמתאר תהליך זה הוא " הגליה " בלשון ימינו " טרנספר " . 
מעשי סדאם חוסיין , יליד העיירה תרית בצפון עיראק ( בעבר אשור ) , 
ניזונים אפוא ממסורת אבות עתיקת יומין . אשור החלה בהגשמת חלום האימפריה 
האדירה והדורסנית : מלך אשור סרגון השני כבש את בבל , וגירש את שליטה החוקי 
לביצות . בדרכו למצרים חיסל את ממלכת יהודה . לא עברו אלא עשרות שנים ובבל 
התעשתה ומלכיה כבשו את אשור , ובראש האימפריה עמד עתה מלך בבל נבוכדנצר 
השני . הוא המשיך במסורת קודמיו , האשורים , וחלק עמם את אותו רצון מגלומני 
ליצירת אימפריה שתשתרע על פני המזרח התיכון הקדמון כולו , ושתתבסס על ניצול 
והגליית עמי האזור כדי להקל על מלאכת השלטון . מימוש תוכנית אימים זו כלל 
גם את חורבן ירושלים והמקדש . אך בפרס קם כוח חדש שראה את הסכנה שטמונה באיחוד 
אשור ובבל לעולם העתיק כולו . לאחר ניצחונות בצפון ובמערב ובניית כוח צבאי 
מאסיווי , יצא כורש מלך פרס להכות באויב שבמסופוטמיה . הוא הצליח להכניע 
את צבאות בבל ; והקים אימפריה , הגדולה שבאימפריות עד ימיו . בניגוד לקודמיו , 
נתן כורש חירויות ושלטון עצמי לעמים שתחת שלטונו , ושיבת ציון משמשת ראיה 
לכך . את מסופוטמיה חילק למספר מדינות ; ובראש וראשונה הופרדו אשור ובבל 
וכמה מדינות קטנות הוקמו בשוליהן . עולם חדש וסדרים שלא נודעו עד אז באו 
לעולם , והביאו יציבות ושגשוג למזרח התיכון לתקופה של מאות שנים . יציבות 
מעין זו קשה להשיג בתנאים העכשוויים , אך אפשר לומר שההיסטוריה של עמי מסופוטמיה 
יכולה , בהסתייגויות הכרחיות , להמציא לנו מסקנות אופרטיוויות לגבי ההווה 
והעתיד . בצפון עיראק , באשור של הימים ההם , חי עם שמעולם לא ויתר על 
חירותו שנגזלה הכורדים . זכותם למדינה ולדגל משלהם אינה נופלת מזכות הפלשתינאים 
ומזכותו של כל עם אחר . כדי לתת להם עצמאות ובהתחשב בעובדה ששטחי עיראק 
הם גדולים , ושמשאבי הנפט המהווים בסיס לכלכלתה של עיראק מצויים גם בצפון 
וגם בדרום אפשר לפצל את עיראק לשתי מדינות . פתרון זה יקהה את תוקפנותה 
ויעשה צדק עם הכורדים . ישיבתו של מיעוט כורדי בטורקיה ובאיראן אינה צריכה 
להציב מכשולים לתוכנית זו , כפי שישיבתם של פלשתינאים או אזרחים אחרים במדינות 
שכנות אינו צריך לשמש מקור לדאגה . כאשר לאום מסוים בא על סיפוקו בקבלת 
עצמאות ריבונית , אין המיעוטים בני אותו עם , המתגוררים בארצות אחרות , 
מתקוממים . את הדרישה למתן עצמאות לכורדים באמצעות חלוקת עיראק לשתי מדינות , 
יכולה ישראל להעלות כחלק מפתרון כולל לבעיות המדיניות במזרח התיכון . 
