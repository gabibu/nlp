בחינת מהלכן של ההפיכות הצבאיות בעולם הערבי מאז שנות החמישים המאוחרות מלמדת 
כי הן לא היו מצליחות אילו השלב המקדים בהן לא היה עולה יפה . זהו שלב ההשתלטות 
על בניין הרדיו , ובשנים מאוחרות יותר גם הטלוויזיה . אילו היו אנשי כת 
ההפיכה מצליחים להעביר את שידור " הודעה מספר 1 " של מועצת מפקדת המהפיכה , 
המתחילה במלות הפתיחה של הקוראן " בשם אללה הרחמן הרחום " , סיכויי ההפיכה 
היו גדלים . באותו שלב מפקדי עוצבות השדה היו ממהרים לשגר מברקי תמיכה , 
ומשטר ההפיכה החדש היה נעשה לעובדה מוגמרת . ללמדך על חשיבותם הייחודית 
של אמצעי התקשורת האלקטרוניים במרבית המשטרים הערביים . על אחת כמה וכמה 
הטלוויזיה העיראקית ורדיו בגדד הם אמצעים חיוניים להישרדות משטרו של סדאם 
חוסיין בעתות חירום . תושבי בגדד וחיילי העוצבות הפרוסים מבצרה ועד לגבול 
כוויית - סעודיה זקוקים מדי בוקר להמחשת נוכחותו של המשטר בראשות הנשיא והמפקד 
העליון , ומבוקשם זה ניתן להם באמצעות תחנת השידור . האמצעים החלופיים 
הם רדיו רבת עמון ותחנת מונטה קרלו , הנקלטים בעיראק ובכוויית . הלוחמה 
הפסיכולוגית מתנהלת בשני רבדים : האחד , עצמי , המופנה לעבר ההמונים ואנשי 
הצבא העיראקיים , שעניינו שמירה על המוראל באמצעות הסתרת האמת או עיוותה . 
השני מופנה לעבר מדינות הברית הערביות , הגדה , הרצועה , הגולן ולבנון , 
ועניינו הסתה לפיגועים , למהומות ולחתרנות נגד המשטרים . בעניין זה ירדן 
משחקת תפקיד מרכזי . אמצעי התקשורת הירדניים מגויסים לא רק כדי להעביר את 
כל התכנים של רדיו בגדד , אלא גם לייצר ידיעות כוזבות , כדי לאפשר לרדיו 
בגדד לשדרן לאחר מכן ולהעלות את " אמינותן " . ברבת עמון יושבים קציני 
מודיעין עיראקים לצד קציני מודיעין ירדנים , ועם המפקדה בבגדד מפעילים את 
הלוחמה הפסיכולוגית . הם ייצרו את הידיעה ששודרה בטלוויזיה הירדנית על רקע 
תמונות של הרס , שלפיה התקפת הטילים השנייה על " הישות הציונית " פגעה 
במשרד ראש הממשלה ובמשרד הביטחון . שעתיים לאחר מכן ציטטו הטלוויזיה והרדיו 
בבגדד את הידיעה " המוסמכת של עדי ראייה " שהובאה על ידי רבת עמון . זו 
רק דוגמה אחת . יש גם קריאות הסתה , המכוונות בעיקר אל תושבי הגדה והרצועה 
ונוטעות שנאה תהומית כלפי ישראל , המערב כולו וארה"ב בפרט . דומה כי שום 
אמצעי תקשורת ערבי לא ירד לשפל מדרגה כזה , שעורר אף את זעם הסורים . מאותו 
בית - יוצר של קצינים עיראקים וירדנים יצאה הידיעה על " פגיעת מטוסי האימפריאליזם 
והציונות " במקומות הקדושים לשיעים בדרום עיראק : נגף וכרבלא . ידיעה 
זו , שאמצעי התקשורת הירדניים דאגו להביאה לתפוצה רחבה , אילצה את שר החוץ 
האיראני , ולאיתי , לתבוע את הפסקת המתקפה על עיראק , " הגורמת פגיעה 
במטרות אזרחיות וקדושות " . נראה כי סדאם חוסיין מודע לחשיבות המכרעת של 
עמדת איראן בימים אלה , ומכאן הטיפול המיוחד של הלוחמה הפסיכולוגית בנושא . 
בהנהגה האיראנית מצויים אישים התובעים בתקיפות להתנקם בסדאם חוסיין . אין 
ספק כי מצבו של סדאם היה נראה אחרת אילו נשיא איראן , רפסנגאני , היה 
משמיע , ולו ברמז , איום כלשהו או שלחלופין היו נעשות תזוזות בחזית המזרחית 
עם עיראק . זו , אולי , המלחמה הראשונה באזור שההתמודדות בשדה המוראל בה 
כמעט שאינה מורגשת . תחום זה נתון בשליטתם הבלעדית של עיראק ובעלי בריתה , 
ויש בכך כדי לסייע להארכת המלחמה ולגביית מחיר יקר יותר לא רק ממדינות הקואליציה 
אלא גם מישראל . הישרדות סדאם חוסיין , או נקודת השבירה של עמידתו , 
מותנות לא רק בהיקף הטילים הניידים , אלא גם בערעור היציבות הפנימית בעיראק , 
בניתוק התקשורת בבגדד , בטיפול בתקשורת הקדמית ברבת עמון ובמציאת נתיבי 
הידברות עם איראן . יש להמחיש לגייסות העיראקיים , גם בשדה המוראל , 
כי בסופו של דבר זו תהיה בשבילם מלחמה אבודה . 
