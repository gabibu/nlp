עכשיו זה רשמי , חד - משמעי ולמשך זמן לא - ידוע . במודעה המשותפת של הבימה , 
הקאמרי , תיאטרון חיפה , תיאטרון באר - שבע , החאן ותיאטרון בית לסין , 
נאמר : " עפ"י הנחיות הג"א , התיאטראות הנ"ל אינם מקיימים את הצגותיהם 
בכל רחבי הארץ . הודעות על חידוש ההצגות תבואנה " . המשמעות המעשית של המודעה 
היא שהתיאטראות יהיו חשוכים עד להודעה חדשה . יתקיימו חזרות אם ניתן יהיה 
לשכנע את השחקנים שעזבו את מרכז הארץ למקומות בטוחים יותר לחזור למרכז ולשוב 
לחזרות . כל תיאטרון ימשיך להעסיק את המנגנון ההכרחי הבסיסי , אבל כל שאר 
העובדים שאינם מועסקים באופן מעשי ייצאו לחופשה בתשלום . יש לזה כמה משמעויות . 
האחת היא שקבוצת העובדים הלא - קטנה שמועסקת בתיאטרונים תהיה בטלה מאונס . 
גם אלה המשתתפים בחזרות יועסקו חלקית הרי הביטוי לחייו המקצועיים של השחקן 
הם בערב , על הבמה , בפני קהל . המשמעות השנייה היא שהחיים לא חוזרים 
לשגרה , כי השגרה היא גם קיום של הצגות בערב . המשמעות השלישית היא בעצם 
היעדרה : אי - קיום הצגות איננו מסייע לתיאטרונים מבחינה כלכלית . ההוצאות 
אינן מצטמצמות באופן משמעותי , והכנסות הרי אין בכלל . זאת לא החלטה שהתיאטרונים 
קיבלו על דעת עצמם , ואני לא משוכנע שזו החלטה שהתקבלה בקלות . זו הנחיה 
של הג"א שאינו רוצה ריכוזי קהל שאינם הכרחיים . נקל לשער את הבהלה העלולה 
לפרוץ לכשתישמע אזעקה באולם גדוש - קהל . אפשר להבין את ההנחיה הזו של הג"א 
שיש לו כאבי ראש רבים גם בלי ריכוזי קהל מיותרים . השאלה היא עד כמה ריכוזי 
קהל כאלה הם אכן מיותרים . עם כל ההבנה , אלו הנחיות ומצב שקשה להשלים אתם . 
בלונדון , בימי ה"בליץ " , היתה הסיסמה של התיאטרונים , " אנחנו לא 
מחשיכים " . זה היה ביטוי לגישה שקבע צרציל בנאומו המפורסם בפרלמנט שבו 
הודה בהרס שמחוללות ההפצצות על לונדון , אבל , הוא אמר , " אנחנו אומרים 
שהעסקים כרגיל " . אנחנו החשכנו . כבר בשבוע הראשון . ואיש אינו יודע לכמה 
זמן . נכון , ה"בליץ " נמשך כמה שנים , כפי שכולם מזכירים לנו . ייתכן 
שבעוד שבוע , שבועיים ומי יודע כמה זמן המצב הזה יימשך יבינו שההיגיון 
אומר , לכאורה , שצריך להחשיך ולהסתגר בבית עד יעבור זעם . אבל אותו היגיון 
גם אומר שבאותה מידה אסור להחשיך וצריך להמשיך להציג כדי להראות לעצמנו ש"הזעם " 
הזה , שהוא כל - כך שרירותי , ואינך יודע מתי ובמי הוא יפגע , לא יכול 
להשתיק את החיים . גם כאשר ישנה הג"א את ההנחיות שלו ויתיר קיום הצגות , 
יעבור עוד פרק זמן לא - קצר עד שהשגרה , הכוללת הליכה להצגה בערב , תחזור . 
כשיהיו הצגות , כל אחד מן הצופים יחליט על דעת עצמו אם הוא רוצה להסתכן 
וללכת לתיאטרון למרות המצב ואי - הוודאות . אבל כל זמן שאין הצגות , אין 
סיכוי שאפילו תהיה למישהו ברירה כזאת . זו הפעם הראשונה , עד כמה שזכור , 
שכל חיי התרבות בתי קולנוע , תיאטרונים , קונצרטים , הצגות בידור , 
שבתו , ועוד לפרק זמן לא - מוגבל . בכל המלחמות הקודמות ההצגה נמשכה . 
נכון שזוהי מלחמה אחרת והצגה אחרת . זו מלחמה שיש בה אי - ודאות והתחזית 
בשלב זה אינה ברורה . אבל דווקא בגלל זה צריך לחשוב אחרת ולשאוף להחזיר 
אפילו את הדבר המיותר הזה , שקרוי תיאטרון , לנורמה . והנורמה היא שלא 
מחשיכים . 
