החל ממחר יופעלו בתי הספר היסודיים וחטיבות הביניים במתכונת אוניברסיטה פתוחה , 
או כמרכזים ללמידה גמישה , כהגדרת משרד החינוך ; החלטה על כך התקבלה אתמול 
בישיבת מטה החירום במשרד . אמש יצאו חוזרים לכל המורים , הקוראים להם להתייצב 
מחר לעבודה . ממשרד החינוך נמסר כי " איוש בתי הספר על - ידי המורים , 
והפעלה סדירה של התלמידים בבתים הינה הוראה מחייבת " . אתמול אושרה במטה 
החירום של משרד החינוך תוכנית מסגרת להפעלת מערכת החינוך במצב החירום . 
התוכנית הוכנה בידי ועדה בראשות יו"ר המזכירות הפדגוגית במשרד , ד"ר אליעזר 
מרכוס . לפי התוכנית , ישהו המורים חלק מהזמן בבתי הספר ובשאר הזמן יעברו 
בין בתי התלמידים . המורים יארגנו את הילדים בקבוצות לימוד , לפי אזורי 
מגורים , ויעבדו עם כל אחת מהן . במקביל , יוכלו קבוצות קטנות של תלמידים 
להגיע לבית הספר , כדי לקבל הנחיות , או חומרי לימוד , ממוריהן . העבודה 
עם התלמידים תיערך בחלק מהמקרים בקבוצות רב - גיליות . המורים יחלקו הנחיות 
לעבודה עצמית , המבוססת על ספרי הלימוד שבידי התלמידים . כמו כן יחלקו 
לתלמידים דפי עבודה , חידונים ומשחקים לימודיים הקשורים לתכניות הלימוד . 
בנוסף לכך , יוכלו התלמידים לכתוב עבודות בנושאים שיבחרו ויומלץ להם לנהל 
יומן אישי . המורים יתקנו את עבודות הבית . התלמידים יוכלו לטלפן לצוות 
שישהה בבית הספר בשעות ידועות , או לבתי המורים בשעות שייקבעו , כדי לקבל 
הדרכה . לפי המתוכנן , ישודרו שעורים ברדיו , לפחות פעמיים ביום . כמו 
כן ישודרו בו תוכניות העשרה . הטלוויזיה החינוכית תשדר שעורים לתלמידים , 
בנוסף לשידוריה הרגילים . נמסר כי לטלוויזיה החינוכית מלאי גדול של קלטות 
לימודיות שניתן להפיצן בקרב התלמידים . היום יחודשו הלימודים לתלמידי כיתות 
י עד י"ב ברמת - גן ומזרח ירושלים , שבהן לא נפתחו אתמול בתי הספר כיוון 
שלא נערכו בהם כל סידורי הביטחון הדרושים . 
