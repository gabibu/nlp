פאריס ( מיוחד ל"הארץ " ) . ראשי הקהילה היהודית בצרפת החליטו לשמור על 
פרופיל נמוך בכל הקשור למתיחת ביקורת על המדיניות הצרפתית המסויגת כלפי ישראל . 
הם גורסים כי כיוון שצרפת מעורבת כיום במלחמה גם אם בשלב זה המעורבות קטנה 
מאוד הרי שהזמן אינו כשר לפעולות מחאה . פעולות כאלה עשויות , לדעתם , 
להביא לתגובות חריפות מצד חוגים בשלטון וכן מצד האוכלוסייה המקומית , ולפגוע 
ברקמת היחסים העדינה שנרקמה במשך שנים רבות בין היהודים לבין הממשל הצרפתי 
והעם הצרפתי . בשיחות פרטיות מותחים אישים יהודים בפאריס ביקורת על ההתקפות 
הנשמעות בישראל כלפי המדיניות הצרפתית . לטענתם , ביקורת כזו מעמידה את 
יהודי צרפת בבעיה , שכן האישים הישראלים תוקפים את ממשלתם , ובתור אזרחים 
צרפתים יש להם קושי לצאת להגנתה של ישראל בקונפליקט כזה . מורי עמר , 
יו"ר ארגון האקדמאים היהודים ופעיל מרכזי בפדרציה הציונית , אומר כי הקהילה 
היהודית בצרפת נמצאת עדיין בטראומה בשל תגובתו החריפה של הנשיא פרנסואה מיטראן 
על המחאות נגד ביקורו של יאסר ערפאת בפאריס ב8891 . מיטראן אמר אז לראשי 
הקהילה , כי מדיניותה של צרפת נקבעת בפאריס ולא במקום אחר . מאז אותו אירוע 
ניכר משבר ביחסים שבין הקהילה היהודית לבין הנשיא . לדברי עמר , לאור 
ניסיונה הלא - נעים חוששת הקהילה להגיב בחריפות יתרה . זו כנראה גם הסיבה 
לכך שבצרפת נערכה רק הפגנת תמיכה אחת בישראל , מטעם תנועת בית"ר . בהפגנה 
זו , לפני ימים אחדים , השתתפו כאלפיים איש , שרבים מביניהם כלל אינם 
חברים בבית"ר ואף מתנגדים לתנועה זו בדרך כלל . אלא ששום ארגון אחר בעל 
משקל רב יותר בקהילה היהודית לא יזם הפגנה , ולכן נאלצו גם המסתייגים מבית"ר 
להצטרף הפעם להפגנה של הארגון . יחד עם זאת , ניכרת חרדה רבה בקרב יהודי 
צרפת לגבי המתרחש בישראל . לרבים מהם קרובי משפחה בישראל , והלחץ על קווי 
הטלפון בין שתי הארצות מאז פרוץ המלחמה אילץ את חברת התקשורת הצרפתית להגדיל 
את מספר הקווים לישראל . תחנת הרדיו היהודית בפאריס משדרת 42 שעות ביממה 
ולראשונה מאז ייסודה גם בשבת , בהיתר מיוחד שנתנו הרבנים המקומיים . היא 
מעבירה שידורים ישירים של הרדיו הישראלי ודיווחים של כתבים הפועלים בישראל , 
ומהווה מקור מידע ממדרגה ראשונה ליהודים ולישראלים בפאריס . במקביל החלו 
אנשי המגבית בצרפת יחד עם אנשי הפונד סוסיאל ( הזרוע האחראית לפעילות החברתית 
בקהילה ) במבצע חירום של איסוף כספים למען ישראל . נמסר כי עד כה התקבלו 
תרומות במזומן ובהבטחות בסך של כחמישה מיליון דולאר . חלק מהכסף כבר נשלח 
לישראל . איסוף הכספים נעשה בבתי כנסת , במרכזים קהילתיים וכן בשידורים 
ברדיו היהודי . בה בעת מארגן הקונסיסטואר של פאריס ( הארגון הדתי של היהודים ) 
ביקור הזדהות עם ישראל . ביום חמישי אמורה לצאת לישראל קבוצה של כאלף איש 
לביקור של ארבעה ימים . את הקבוצה ינהיגו נשיא הקונסיסטואר בני כהן , 
הרב הראשי לצרפת גוזף סיטרוק ורבה של פאריס אלן גולדמן . נסיעה זו תוכננה 
עוד לפני פרוץ המלחמה , ועכשיו החליטו אנשי הקונסיסטואר של פאריס להגשימה , 
דווקא לאחר שפרצה המלחמה , לאות הזדהות עם ישראל . 
