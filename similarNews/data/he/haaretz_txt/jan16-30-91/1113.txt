מה נותר מהחלום הקולנועי האוסטרלי ? בעיקר אוסטרלים שעובדים כיום באמריקה : 
ברוס ברספורד , פיטר וויר . גם פול הוגן עדיין מסתובב שם , אך קשה להניח 
שיצליח לחזור על הצלחתו המפתיעה של " קרוקודייל דנדי " . ומל גיבסון , 
כמובן . אך גיבסון נולד בעצם בניו - יורק והיגר לאוסטרליה עם הוריו בגיל 
21 . התבצרותו המהירה בצמרת הכוכבות ההוליוודית לא היתה לגביו אלא מין שיבה 
מאוחרת הביתה . ההקשר האוסטרלי שלו הולך ומטשטש עם השנים . הרפתקאתו האחרונה 
כ"המלט " , שביים פרנקו זפירלי , משלבת את היותו כוכב הוליוודי עם רקעו 
הבריטי נוסח אוסטרליה . רק כוכב עם היסטוריה כזו יכול היה לאפשר לעצמו הומור 
שכזה . ישנם עוד אוסטרלים שעובדים בהוליווד , כגון גורג מילר , שביים את 
סדרת " מקס המטורף " של גיבסון . אולם הקולנוע האוסטרלי עצמו חזר ונדחק 
לשולי הנוף הקולנועי העכשווי . המשפט " יש סרט אוסטרלי חדש בעיר " כבר 
איננו מבטיח התרגשות והבטחה לאיכות . בטלוויזיה שלנו , בשני ערוציה , ממשיכים 
לשדר סדרות רבות תוצרת אוסטרליה , שרובן נראות ומתנהגות ממש כמו סדרות בריטיות , 
רק קצת פחות מוצלחות . איזה הבדל לעומת העשור הקודם , כאשר הקולנוע האוסטרלי 
פרץ אל הזירה וזכה בהערכה מפתיעה . ציפו ממנו לרבות . במציאות קולנועית 
סטטית למדי היה חידוש מרענן בעובדה שתעשייה זרה , כמעט לא מוכרת , חדרה 
לנוף הקולנועי הבין - לאומי . זרה , אך לא זרה מדי : קשה להניח שהתפרצות 
שכזו , אם מקורה היה בסנגל או תאילנד , היתה זוכה לקבלת פנים כה נלהבת . 
הקולנוע האוסטרלי דובר אנגלית , גם אם במבטא קצת אחר . באותן שנים הוא 
תפש לגבי רבים את מקומו של הקולנוע הבריטי . סרטים כגון " המסיבה של דון " , 
" המשפט של הסגן מורנט " , " הקריירה המזהירה שלי " ובעיקר " גליפולי " , 
ביססו את מעמדו של הקולנוע האוסטרלי בעולם והפכו אותו לתקווה החדשה . בארץ 
התקבל קולנוע זה באהדה מיוחדת . מתמיד שלט כאן החלום ללכת בעקבות תעשיות 
קטנות שפרצו את מחסום הקולנוע הלוקאלי וזכו לתהילה בין - לאומית . לעתים 
קרובות יכולת לשמוע את פקידי מימסד הקולנוע שלנו כאן מאזכרים את הקולנוע 
האוסטרלי בהערכה מהולה בקנאה . שוכחים שקולנוע זה , למרות כל זרותו , 
דובר אנגלית . אולי לא שוכחים , אלא נאחזים בתפיסה שחוגגת כאן בחוגים ממסדיים 
מסוימים , שכדאי ליצור קולנוע ישראלי דובר אנגלית . יש אצלנו אהדה מיוחדת 
לאותו סוג של נטורליזם עשוי היטב שהבריטים מצטיינים בו . הקולנוע האוסטרלי 
לא היה אלא קולנוע בריטי , במבטא קצת שונה ועם נופים קצת רחבי - ידיים 
יותר . יש אצלנו גם הערצה עצומה לאותה ספרותיות שמאפיינת את הקולנוע והטלוויזיה 
הבריטיים . הוכחה לכך היא הקינה ההולכת ונמשכת בארץ שמה שחסר לנו בעצם זה 
תסריטאים , שיעשו עבודה נאמנה כמו הבריטים או האוסטרלים , והניסיון הנמשך 
מטעם הממסד , למרות כישלונותיו התכופים , לייבא הנה תסריטאי מחו"ל , עדיף 
מבריטניה , שילמד כאן את הילידים איך כותבים תסריט . כמו הקולנוע הבריטי , 
ששיאיו מעטים , כך גם הקולנוע האוסטרלי . כשהחידוש פג , התגלה כפחות 
ממה שהוא . הקולנוע הריאליסטי - הספרותי נסבל אולי על המסך הקטן . על המסך 
הגדול הוא מייגע , בעיקר בעשור שבו פולחן הריאליזם פחת במידה מרובה , והקולנוע , 
ברבים מאגפיו המעניינים ביותר , נטה אל עבר המלאכותי . אין זה פלא שהצלחותיו 
הגדולות ביותר של הקולנוע האוסטרלי היו סרטי " מקס המטורף " , ועוד יותר 
מזה " קרוקודייל דנדי " , הרחוק מאד מהקולנוע האוסטרלי האיכותי של תחילת 
העשור . כאשר העניין בקולנוע האוסטרלי דעך , עברו כמה מיוצריו למקומות 
אחרים , בעיקר להוליווד . עבור האמריקאים , במאי אוסטרלי מסמל את הבמאי 
הבריטי במיטבו . אוסטרליה זה אפילו יותר טוב מבריטניה , כי יש שם כבשים 
ורועי כבשים , כמו במערב הפרוע , וגם היסטוריה דומה . להיות במאי אוסטרלי 
זה כמו להיות במאי אמריקאי ובריטי גם יחד . אמריקאי , אבל יותר טוב . לא 
כל הסיפורים מוצלחים באותה המידה : ברוס ברספורד ( " המשפט של סגן מורנט " ) 
היה לבמאי הראשון בהיסטוריה שסרטו " הנהג של מיס דייזי " זכה באוסקר מבלי 
שהוא עצמו היה מועמד לפרס . פיטר וויר ( " גליפולי " ) עדיין לא זכה באוסקר , 
אך הוא מתקרב . לאחר " שנה בצל הסכנה " שזכה להערכה , ביים וויר את 
" העד " , שזכה להצלחה עצומה ולביקורות מצוינות . " ללכת שבי אחריך " 
זכה אמנם לבקורות פושרות למדי , אך מבחינה מסחרית היתה זו אחת ההפתעות של 
העשור . קשה להבין כיצד סרט זה , שעסק באהדתם של תלמידי פנימייה אקסקלוסיווית 
בשנות החמישים את השירה הקלאסית האנגלית , הפך לאחד הלהיטים הגדולים של 
שנות השמונים . הוליווד זיכתה הפתעה זו בשלל מועמדויות לאוסקר . כעת נמסר 
שסרטו החדש של וויר , " גרין קארד " , בהשתתפות זראר דפארדיה , המגלם 
את דמותו של צרפתי שמהגר לארצות - הברית , זכה בגלובוס הזהב . זה אומר 
כמעט בוודאות שכמה מועמדויות לאוסקר מובטחות לו . בתחילה נמסר שדפארדייה 
יגלם בסרט את דמותו של פסל ישראלי שמבקש להשיג רשיון עבודה בארצות - הברית 
בעזרת נישואין פיקטיוויים לאנדי מקדאול . לבסוף , ובצדק כמובן , שינה 
וויר את העניין והחליט שדפארדיה יכול לגלם רק צרפתי . אולם החלום נשאר . 
ה"גרין קארד " שעליו נקרא הסרט , הוא עדיין , לגבי רבים , כרטיס כניסה 
לעולם ההצלחה הקולנועית , שבשיאה אוחזים ב"אוסקר " , או לפחות , כשלב ביניים , 
ב"גלובוס זהב " . 
