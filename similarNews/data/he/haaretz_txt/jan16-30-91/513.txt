מילאדי מורקוס מבית לחם , שבית המשפט הגבוה לצדק קיבל בשבוע שעבר את עתירתה 
לחלק מיד ערכות מגן לתושבי השטחים , עתרה אתמול שוב לבג"ץ שיחייב את שר 
הביטחון להשיב מתי תסתיים חלוקה זו . באת כוחה של העותרת , עו"ד לינדה 
ברייר , טענה אתמול באוזני השופטים מאיר שמגר , מנחם אלון ויעקב מלץ כי 
החלוקה אינה מתבצעת בקצב הדרוש , ויש בכך ביזיון בית המשפט . לדברי עו"ד 
ברייר , לא חולקו ערכות בקלקיליה , אף שהיא סמוכה לאזור השרון , שהוגדר 
כאיזור סכנה . היתה חלוקה לעובדי המנהל ולמקורבי הממשל , אך זו היתה חלוקה 
מזערית , שנועדה בעיקר לצורך הצגתה בטלוויזיה . הדבר נכון גם לגבי רמאללה , 
בית לחם ומחנות הפליטים . עו"ד ברייר ציינה כי בשעות המעטות שבהן הופסק 
העוצר חיפשו התושבים את מקומות החלוקה , אך איש לא טרח להודיע להם היכן 
מחלקים . לדעתה , אף כי אין בית המשפט אמור לבצע את החלטותיו , יש מקום 
לכך שיחליט על הקמת מערכת מעקב אחר ביצוע זה . " הצבא חייב למסור לי , 
כבאת כוח העותרת , מה נעשה לגבי החלוקה " , אמרה . על כך הגיב השופט אלון 
באירוניה : " מתי הצבא צריך למסור לך פרוטוקול ? כל יום ? לפי כתובתך ? 
עו"ד ברייר גם התלוננה על שאין מופעלים צופרי אזעקה בשטחים . היא הזכירה 
כי המדינה הודיעה לבג"ץ , בעת הדיון בעתירה הקודמת , כי נעשתה הסברה לאוכלוסייה 
בשטחים על השימוש באמצעי מיגון כחדרים אטומים ויריעות פלסטיק . אולם לדבריה , 
אם אין יודעים מתי מתרחשת ההתקפה , אי אפשר לדעת מתי יש להשתמש באמצעים 
אלה . לפיכך ביקשה מבג"ץ שיורה לצה"ל להתקין צופרים בשטחים . באת כוח המדינה , 
עו"ד נילי ארד , הגישה לבית המשפט מכתב תשובה מראש ענף הדין הבין - לאומי 
בפרקליטות הצבאית בעניין קצב חלוקת המסכות . היא ציינה כי העוצר בשטחים 
האט את החלוקה . עם זאת , אמרה כי החלוקה בעיצומה . ביום ראשון החלו לחלק 
ברמאללה וסביבתה , בשכונות ליד ירושלים כמו אבו - דיס וא - רם , בבית סאחור , 
בקלקיליה ובנפת טול כרם . לדבריה , החלוקה נעשית במהירות , והיא תסתיים 
בתוך יום - יומיים , אף כי לא ברור אם אפשר לעמוד בכך במקומות שבהם נמשך 
העוצר . לטענת העותרת בדבר העדר צופרי אזעקה , השיבה עו"ד ארד כי התושבים 
אמורים להאזין להודעות ברדיו . היא הזכירה כי גם בישראל קיימים יישובים 
שאין בהם צופרים . " אין כאן הפקרה , אלא יש דאגה במידת האפשר " , טענה . 
השופטים דחו את המשך הדיון לצורך עיון בעתירה . 
