קהיר ( ע"ר ) . הממשלות בצפון - אפריקה הודאגו מגל הפגנות , שהביעו תמיכה 
בסדאם חוסיין . בתוניס הפגינו 52 אלף איש , שנשאו תמונות של סדאם חוסיין 
ודגלי עיראק . באלזיריה הפגינו חצי מיליון איש נגד ההפצצות על עיראק . 
במרוקו איים המלך חסן להכריז על עוצר , אם ההפגנות יתפשטו למעשי אלימות . 
בחארטום הפגינו אלפים ונשאו ססמאות נגד ארה"ב וישראל . " מטרת הירי אל 
עבר פלשתין הכבושה היא להרחיב את המלחמה ולנצל את המצב . לא , אי - אפשר 
להפריד בין הערבים רק כדי שסדאם יישאר בכוויית . הוא איננו מרמה איש " 
כתב היומון הסורי הרשמי תשרין . העיתון הירדני " אל - דסתור " כתב כי 
ההתקפות באו לנפץ את התוכנית הישראלית להבאת מהגרים מבריה"ם . " הנפש הערבית 
פלטה אנחת הקלה מול החדשות על העונש שהטילה עיראק על הישות הציונית בצורת 
טילים הנופלים על הערים בישראל בדיוק רב " כתב העיתון . העיתון האלזירי 
" אלזיר - רפיבליקן " כתב : " מאז הודיעו על הצלחת התקפת הטילים העיראקית , 
הפטאליזם פינה מקום לתקווה " . אולם במצרים , האשימו העיתונים את סדאם בניסיון 
לגרור את ישראל למלחמה , דבר שלדעתם יחליש את העניין הערבי והפלשתיני . 
" סדאם סיפק לישראל את ההזדמנות שלה חיכתה כדי לנקום , ואיש אינו יכול 
לעצור את המנהיגים הישראלים צמאי הדם מלהיכנס לקרב " כתב הפרשן סלאמה אחמד 
סלאמה ביומון " אל - אהראם " . עיתונאי מצרי אחר , סאלח מונתסר , כתב ב"אל 
אהראם " כי בגרירת ישראל להתערבות במלחמה , " לא זו בלבד שסדאם רוצה להרוג 
את עמו ביחד אתו , כי אם גם את ירדן ומה שנותר מפלשתין " . בפאריס בוחנים 
בימים אלה בדאגה את הנעשה בצפון אפריקה . על - פי הדיווחים המגיעים לפאריס 
מתוניסיה , אלזיריה , מרוקו וממאוריטניה , הולכת וגוברת האווירה האנטי - 
צרפתית במדינות אלו . ההפגנות מתקיימות בסמוך לנציגויות צרפתיות . במספר 
מקרים אף נעשו ניסיונות לחדור לנציגויות . כתב " לה מונד " באלזיר דיווח 
על הפצצת השגרירות הצרפתית באבנים . במרוקו נסגרו לכמה ימים בתי הספר הצרפתיים 
מחשש לפגיעות . הנציגויות הצרפתיות במדינות הללו מנסות להסביר כי הפעילות 
הצרפתית מוגבלת ביותר , ואולם הסברים אלה אינם משכנעים את המפגינים . 
