העיתונות הערבית המופיעה בישראל מביעה , פה אחד , התנגדות נחרצת להפצצות 
מטוסי בנות הברית על ערי עיראק . " אל אתיחאד " היומון היחיד המופיע 
בשפה הערבית שחידש את הופעתו בצורה סדירה , חוזר מדי יום ו"מגנה את מעשי 
התוקפנות נגד העם העיראקי " , וקורא להפסקת אש וחזרה לשולחן הדיונים . שלושת 
השבועונים העיקריים המופיעים בנצרת נוקטים עמדה פרו - עיראקית חריפה יותר . 
בגליונות הראשונים אחרי פרוץ המלחמה , שהופיעו ביום ו האחרון , בולטת 
נימה אחידה כמעט . ב"א - סינארה " , הנפוץ בין השלושה , מופיעים כמה מאמרים 
התוקפים את ארה"ב , ובעיקר את בני בריתה הערבים . שני משתתפים קבועים בשבועון 
תוקפים חברי כנסת ערביים אשר אמרו כי יהיו מוכנים לתמוך בתגמול ישראלי באם 
תחזור עיראק ותתקוף את ישראל . צליבא חמיס , הקומוניסט הוותיק שגורש ממפלגתו , 
כותב כי חברי כנסת אלה " איבדו את אמינותם " . " כל אל - ערב " , שבועון 
משרד הפרסום " אל - בוסתאני " ( חברת בת של פרסום " אריאלי " ) נוקט 
עמדה אנטי - אמריקאית קיצונית יותר . בין השאר הוא מפרסם דברי גידוף נגד 
נשיאי מצרים וסוריה , ומצטט דברים המיוחסים לנביא מוחמד לפיהם עומדת " הקואליציה " 
האנטי - עיראקית לנחול מפלה ניצחת . " לא ייצא מהם איש בחיים " קובע " כל 
אל - ערב " . כמו כן מפרסם השבועון ראיון עם השייך עבדאללה נימר דרוויש מנהיג 
" התנועה המוסלמית " התוקף את אנשי הדת המוסלמים במצרים התומכים במלחמה 
נגד עיראק . דרוויש , מציע למדינות המזרח התיכון להתכונן להקמת איחוד אזורי . 
גם בשבועון " א - סיראט " , ביטאון " התנועה המוסלמית " , מפרסם השייך 
דרוויש מאמר חתום בשמו , ועיקרו עידוד חסידיו לבל תיפול רוחם כי " הניצחון 
בא מידי אללה " . בכל מקרה הוא מבטיח כי האומה הערבית - מוסלמית לא תיכנע 
ולא תכרע ברך לגורג בוש , " אפילו נמות וייהרסו בתינו " . " א - סיראט " 
נוקט בקו הקיצוני ביותר . העיתון מכנה את הברית " תוקפנית " , ומעודד את 
" המוסלמים והערבים " במלחמתם נגד " המסע הצלבני החדש " . 
