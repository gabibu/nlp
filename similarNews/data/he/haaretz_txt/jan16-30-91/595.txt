זו אינה המלחמה המשודרת הראשונה , אף שמעולם לא שיחקה הטלוויזיה תפקיד כה 
ראשי במלחמה . אולם זו המלחמה הראשונה בעידן הווידאו . הראשונה שבה ניתן 
להכניס קלטת למכשיר הווידאו , להותיר את הרדיו בווליום נמוך , ולצפות באדי 
מרפי עושה סדר בבוורלי הילס או במישל פייפר המפתה את האחים בייקר . מה שכדאי 
לראות בימים אלה הוא כל דבר שאינו מעורר חרדה . בבוקר שאחרי התקפת הטילים 
השנייה , הצצתי בטלוויזיה וראיתי את בלוטו המצויר רודף אחרי איזה חזירון 
חמוד כשגרזן בידו ומבט רצחני על פניו , ואפילו זה לא עשה לי טוב . כדאי 
לראות מה שעושה טוב , ואין בו יותר מדי רעשים המזכירים צפירות . קודם כל 
קומדיות . הטלוויזיה שלנו משדרת את " עשרת הדברות " . אה , הבנתי , סדאם 
הוא פרעה , ואנחנו נביס אותו . אני לא מבין למה הם לא משדרים לילה - לילה 
איזו קומדיה מוצלחת . אז נעשה זאת במקומה בווידאו : " הפנתר הוורוד " 
או " חמים וטעים " . בתחילת " נינוצקה " , אגב , אומר הקריין שהוא נוצר 
בימים שלווים שבהן " סירנות " היו עדיין אך ורק נשים שמפתות , ולא קולות 
שמעירים אותך בלילה . בעצם כל קומדיה שאוהבים : סרט מתיחות של יהודה ברקן , 
קומדיה של גרי לואיס או של לואי דה - פינס ( אפילו הטלוויזיה שידרה אותו 
בשבת אחרי הצהריים ) או וודי אלן . כל סרט שמספק אלטרנטיווה לימים אלה , 
שמדבר על אפשרות לעולם אחר , טוב יותר , שרק הקולנוע מסוגל לו . סרטים 
מוסיקליים טובים לימים אלה : " שיר אשיר בגשם " , " ברנשים וחתיכות " , 
" גבירתי הנאווה " , " המלך ואני " . על " צלילי המוסיקה " עם הנאצים 
שלו , הייתי מוותר . קומדיות רומנטיות : מ"החנות מעבר לפינה " ו"הליידי 
איב " ועד ל"אישה יפה " ו"כשהארי פגש את סאלי " . אם מוקרן אחד מאותם סרטים 
טובים ומעודדים בטלוויזיה הייתי מקליט וצופה שוב ושוב , עד שהעניין הזה 
ייגמר . אם דווקא בימים שכאלה אתם רוצים לצפות בסרטים ש"נכונים למצב " , 
הייתי קורא לכם מזוכיסטים , אבל אם זה מה שעושה לכם טוב , אז בבקשה : 
יש אין סוף סרטי מלחמה , מכל המלחמות , במדבר , באוקיינוס ובאוויר , 
מ"היום האחרון ביותר " ועד " יום לפני הכניעה " . " לורנס איש ערב " 
אולי יתאים בימים אלה . אם אתם דווקא מחפשים דברים שבאים מלמעלה ומתקיפים 
אותנו מהאוויר , " הציפורים " של היצקוק תמיד יכול להתאים . יש אין ספור 
סרטים על לונדון בתקופות הבליץ , ו"האדם השלישי " של קרול ריד תמיד שווה 
צפייה נוספת . החזון האפוקליפטי שב"דר סטריינגלאב " של סטנלי קובריק , 
תמיד עובד , עם טיליו המצחיקים וחייליו המחליפים מידע הומוריסטי עד לרגע 
ההפצצה . יש גם אותם סרטים שהוליווד יצרה על בגדד הדמיונית בצבעי טכניקולור 
עזים , שבהם גילמה איבון דה - קרלו את בת השולטן , וטוני קרטיס את בנו 
של עלי - באבא . בגדד של צריחים קסומים מול שמים מקרטון ומרבדים מעופפים , 
כליפים , קבצנים ורקדניות בטן : " הגנב מבגדד " על כל גרסותיו או " קיסמט " , 
סרט מוסיקלי מקסים באמת , שביים וינסנט מינלי , והוא ניתן להשגה בחנויות 
המתמחות ביבוא קלטות מחו"ל . בסרט זה שרה דולורס גריי שיר קצבי ועליז בזכות 
קסמיה הנצחיים של העיר בגדד , ואלה מלותיו : " בגדד , אל תזלזל בבגדד " . 
קיסמט פירושו גורל , והרי על זה אנחנו די מדברים כעת . 
