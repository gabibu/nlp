כגמול על האיפוק שנהגה השבוע ממשלת ישראל בעקבות ירי הטילים על רמת גן , 
הביעו האמריקאים נכונות להדק את שיתוף הפעולה עם ישראל בתחומים שונים . 
האמריקאים יספקו לישראל סוללות נוספות של טילי פטריוט , ובירושלים מצפים 
כי הסוללות יישארו בישראל גם לאחר המלחמה במפרץ . שיחה מסכמת שהתקיימה אתמול 
בין ראש הממשלה , יצחק שמיר , לבין סגן מזכיר המדינה האמריקאי , לורנס 
איגלברגר , הוגדרה כידידותית במיוחד . איגלברגר ומשלחתו אמורים לעזוב היום 
את הארץ ולשוב לארה"ב , אך נמסר שבמקרה של התקפות טילים נוספות , הם יאריכו 
את שהותם . קפידבינבדרג המדיני הבכיר הובע אתמול סיפוק רב מהצלחת טילי הפטריוט 
ביירוט טיל הסקאד בצפון . שרים המתנגדים לפעולת גמול נגד עיראק , אמרו כי 
אילו פגע הטיל בריכוזי אוכלוסייה , ראש הממשלה היה מתקשה לעמוד בלחצם של 
שרים הקוראים לפעולת גמול מידית . בד בבד עם גילויי ההערכה וההזדהות עם ישראל 
מגיעים בימים האחרונים מארה"ב דיווחים בדבר ביקורת נגד ישראל על שמיהרה להגיש 
לממשל האמריקאי את החשבון בגין תמיכתה במדיניותו . מתברר כי משרד החוץ המליץ 
לפני הדרג המדיני להימנע מבקשת סיוע מפורטת ולהסתפק בשיחות שקטות עם ארה"ב 
על הצרכים המיוחדים של ישראל נוכח ההוצאות המיוחדות של המלחמה וקליטת העלייה . 
עוד מתברר , כי משרד האוצר לא קיים שום דיון עם משרד החוץ לפני פגישת שר 
האוצר , יצחק מודעי , עם איגלברגר כשבמהלכה הוגשה הבקשה המפורטת לסיוע 
בסך 31 מיליארד דולר . ההדים השליליים לכך כבר הגיעו לידידי ישראל בקונגרס , 
מהקהילה היהודית ומהתקשורת בארה"ב . 
