אין זה סביר שלנפט שמזרימים העיראקים למימי המפרץ הפרסי תהיה השפעה כלשהי 
על ישראל . הערכה זו השמיע אמש מנכ"ל החברה לחקר ימים ואגמים ד"ר יובל כהן . 
לדבריו , כתם הנפט נמצא במרחק של אלפי קילמטרים ממפרץ אילת . אם חלק גדול 
מהנפט , שיהפוך תוך כך לזפת , יצליח לצאת דרך מיצרי הורמוז , סביר להניח 
שיתפזר בים הערבי ובאוקיינוס ההודי . ד"ר כהן ציין כי נפט גולמי אינו בוער 
על פני הים ואינו מזהם מסוכן מבחינת הרעילות שלו . הנזקים העיקריים הנגרמים 
מזיהום הנפט הם קודם כל החופים , מתקנים שונים , וכלי שיט קטנים . מבחינה 
אקולוגית נפט גולמי , יכול לגרום לפגיעות חמורות ביותר , בעיקר באוכלוסיות 
שחיות באזורים רדודים . כללית מקובל להניח שזיהום בנפט לא גורם נזק אקולוגי 
בטווח הארוך , להוציא מקרים שבהם מדובר באוכלוסיות מאד רגישות כמו שוניות 
אלמוגים . במפרץ הפרסי אירעו דליפות גדולות מאד בתקופת מלחמת איראן - עיראק 
כשהעיראקים הפציצו בארות נפט של האיראנים . כבר אז נשקפה סכנה למתקני ההתפלה 
של מדינות המפרץ והן רכשו ציוד כדי להגן על המתקנים הללו מפני זיהום . המשרד 
לאיכות הסביבה עוקב בדאגה רבה אחרי הזרמת כמויות הנפט . בראשית השבוע יפנו 
ראשי המשרד לסוכנות הפדראלית להגנת הסביבה בארה"ב , בהצעה להקים צוות בין - 
לאומי שיעקוב מקרוב אחר ההשלכות הסביבתיות של זיהום המפרץ . 
