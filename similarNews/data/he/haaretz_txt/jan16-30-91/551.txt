קריאתו אמש של שר ההגנה העיראקי לשעבר , איבראהים עבד אל - רחמן אל - דאוד , 
לעצור את " מלחמת ההתאבדות " של סדאם , נופלת מן הסתם , על אוזניים 
קשובות רבות בבגדאד . עיתוי הקריאה , שהושמעה באמצעות התקשורת הסעודית , 
בא בד - בבד עם דיווחים מהבירה העיראקית על ראשיתם של סדקים בחזית הפנימית . 
אין ספק כי ההמונים בבגדאד ובערי מחוז בעיראק למודי ניסיון משמונה שנות מלחמת 
המפרץ עם איראן . אולם במשך אותה מלחמה איש בבגדאד לא עמד בפני מה שעברה 
עיראק בחמשת הימים האחרונים . מכלול האירועים באותם חמשת הימים , על פי 
הדיווחים אמש , העלה בלב העיראקים ספקות כבדים בהבטחות הניצחון של הנשיא 
סדאם חוסיין . דבריהם של עשרות החיילים והקצינים העיראקים בחזית כוויית , 
שהסגירו עצמם ביומיים האחרונים לכוחות הסעודיים והמצריים , מאשרים הלכי 
רוח של אי שביעות רצון גם ביחידות צבאיות . סביר להניח שהלכי רוח אלה יתגברו , 
בעיקר אם סדאם לא יציג בקרוב " הישגים " ולו בתחום הפסיכולוגי . על 
רקע זה יש לראות את פרשת השבויים של כוחות הברית וההחלטה להחזיקם כבני ערובה 
במתקנים צבאיים . גם החלטת מועצת המהפכה אמש לבטל את הבריתות וההסכמים עם 
סעודיה , לרבות הסכם אי התקפה , נכללת ברצון להפגין שרירים ולהמחיש בטחון 
עצמי . אך אין בזה די . בעניין זה זוכה סדאם חוסיין לשירותים הטובים של 
ירדן ואש"ף . המלך חוסיין ויאסר ערפאת הפנו אמש שוב קריאות בהולות להפסקת 
ההפצצות על עיראק . עוזרו של ערפאת וראש מחלקת ההסברה של הארגון , יאסר 
עבד רבו , קבע בראיון מיוחד לרדיו מונטה - קארלו כי סדאם מסתיר באמתחתו 
סוגים חדשים של נשק שעדיין לא השתמש בהם . באותה הזדמנות ביקש עבד רבו להדגיש 
את עמדת אש"ף , המעלה על נס את התקפת הטילים העיראקית על ישראל , שהרי 
ככלות הכל " לעיראק הזכות המלאה להשיב למקור התוקפנות במזרח התיכון " . בד 
בבד חזרו אתמול מצרים וסוריה על עמדתן ביתר שאת . התגובה הסורית הזועמת , 
שהופנתה אתמול גם לעבר ירדן , באה להלכה על רקע שיתוף הפעולה של עמאן ובגדאד . 
אך נראה שהסורים שוב גילו בביתם ניסיונות חתרנות שמקורם בירדן . הידוק 
היחסים בין הכתר ההאשמי לאחים המוסלמים , נותן שוב ביטוי בהחיאת פעולות 
החתרנות בסוריה , בסיוע ועידוד ירדני . מצרים הסתפקה , במאמר מערכת ב"אל - 
גומהוריה " , בהצעה לחוסיין וערפאת שלא " להשאיר את ידידם סדאם לבצע התאבדות 
המונית " . 
