מיליון וחצי פלשתינים המתגוררים בשטחים שהושמו אתמול תחת עוצר נצמדו למקלטי 
הרדיו והטלוויזיה בתקווה ובחשש . התמיכה החד משמעית שקיבלו עד היום העיראקים 
מהפלשתינים וממנהיג אש"ף יאסר ערפאת התבססה על ההנחה שכוחו הצבאי של סדאם 
חוסיין יביא לסדר חדש במזרח התיכון סדר שממנו ייהנו גם הפלשתינאים . הבטחות 
השליט העיראקי היו קרן האור בתקווה הפלשתינית להישג מדיני . אבל אתמול , 
ככל שהתרבו הידיעות על המכה האוירית הקשה שספגו העיראקים וככל שהתמהמהה 
התגובה העיראקית המובטחת למקרה של התקפה אמריקאית עליה כך התחזקה אווירת 
הנכאים בשטחים . " האנשים הולכים שפופים ומושפלים " , אמרה אישיות פלשתינית 
אחת , והוסיפה : " אנחנו הפלשתינים רגילים לקבל מכות ולהיות מושפלים מדי 
כמה שנים . בתחילת השבוע הרגו לנו את אבו איאד ועכשיו הרגו לנו את התקווה " . 
תושבי השטחים לא הסתירו בחודשים האחרונים את צפיותיהם מסדאם חוסיין . למרות 
החשש הכבד ברמת הפרט , שבהתקפת טילים ייפגעו גם פלשתינים , קיננה התקווה 
הקולקטיבית שההבטחה העיראקית לשרוף את תל אביב , תביא למפנה בגורל הפלשתיני . 
ההתקפה האמריקאית המסיווית אתמול ששיתקה את שדות התעופה ואתרי הטילים בעיראק 
היכתה את הפלשתינים בשטחים בתדהמה . היכן כל ההבטחות של סדאם על נשק סודי 
ועל מכה איומה ? שאלו אתמול בשטחים . במשך היום עוד היו תקוות כי פני המערכה 
עשויים להשתנות וכי סדאם מחזיק בכובעו כמה שפנים . " אולי הוא שומר את 
הטילים הניידים ללילה " , העריכו המאזינים לתחנות השידור של המדינות השכנות . 
" אולי על הקרקע הוא יכה את האמריקאים מכה ניצחת " , ניסו אחדים לנחם את 
עצמם . די מדהים האופן בו הושלו בחודשים האחרונים הקרומים המבדילים בין הקבוצות 
המרכיבות את החברה הפלשתינית : עניים ואריסטוקרטים , בורים ומשכילים , 
פליטים ועירוניים הפכו לקולקטיב פלשתיני הומוגני שהאמין באמת ובתמים ביכולת 
של סדאם חוסיין לעמוד מול קואליציה של 82 מדינות בהן המעצמות החזקות בעולם . 
כגודל התקוות כך הייאוש מהתנפצותן . המאזינים לתחנות הטלוויזיה האמריקאיות 
התקשו בתחילה להאמין כי הבטחות סדאם היו בלון ריק וחיפשו את הבשורה בתחנות 
השידור באזור . בעוד שהכתבים האמריקאיים דיווחו על הפגיעות הקשות בכוח האווירי 
והטילי העיראקי , כמעט ללא אבידות לתוקפים , נתן הרדיו הירדני ביטוי להודעות 
הדובר הצבאי העיראקי , ודיווח בבוקר על הפלת 41 מטוסי אויב . ההודעות סיפקו 
חומר לתקווות . ב8 בבוקר דיווחה הטלוויזיה הישראלית בערבית על תזוזות של 
כוחות חלוץ מערביים לתוך כוויית . הידיעה הזאת יצרה חששות כי המערכה עומדת 
לפני הכרעה ופלשתינים רבים חיפשו בקדחתנות גרסה אחרת בתחנות השידור האחרות . 
אש"ף פרסם אתמול הודעה אחת בלבד הקובעת כי מדובר ביום שחור לפלשתינים . 
ההודעה הקוראת לכל הערבים והמוסלמים להתנגד לתוקפנות ולכל מי שמסייע לה . 
בסאם אבו שריף הכחיש אתמול ידיעות שפורסמו בשמם של מפקדי פתח בלבנון לפיהן 
יפעל אש"ף נגד מטרות של מדינות הקואליציה האנטי עיראקית . אליאס פרייג , 
ראש עיריית בית לחם , אמר : " המלחמה הזאת היתה יכולה להימנע . סדאם 
היה חייב לקבל את החלטות מועצת הביטחון ולסגת מכוויית . היה ברור מלכתחילה 
כי עיראק אינה מסוגלת לעמוד מול הארמאדה הבין - לאומית שהוצבה מולה . הפלשתינים 
ישלמו הרבה על ההתפתחות הזאת . אני חושש שמיליון פלשתינים שנמצאים בחצי 
האי ערב עלולים לעבור טרנאספר " . אחרי אופוריה מסוימת של החודשים האחרונים 
רק אתמול הרשו לעצמם פלשתינים רבים לתהות בקול רם על ההיגיון שבסרבנות שגילה 
סדאם חוסיין לכל הצעות הפשרה שהובאו בפניו . " אם הוא היה מקבל כמה מהן 
הוא היה יכול להיות היום מלך " , אמרה אישיות פלשתינית . הפלשתינים חוששים 
כעת מהפסקת התמיכה הערבית ומהידרדרות מעמדו של אש"ף וערפאת לתחתית שממנה 
יתקשה להתאושש . רק תקווה אחת עדיין עוד קיננה אתמול בלב פלשתינים רבים 
והיא שהתמונה בשדה הקרב אינה סופית . 
