ואשינגטון ( מיוחד ל"הארץ " ) . רשת הטלוויזיה , שגזלה מהכתבים האמריקאים 
את האינטימיות של שליחותם , והפכה אותם לצופים באותה תכנית יחד עם קוראיהם 
מעבר לים , התנהגה ב42 השעות האחרונות כמו היתה המלחמה בעיראק תכנית חדשות 
מיוחדת , שהופקה לצרכיה , ותאפשר לה בשבועות הבאים להעלות בכפולה לא - 
ידועה את תעריפי הפרסום שלה , היא סי - אן - אן . שלושה כתבים של הרשת עמדו 
לעלות על יצועם בקומה התשיעית של מלון ראשיד בבגדאד , כאשר התחילו טילי 
ה"טומאהוק " מזרי האימים לשרוק בשמי העיר . השעה היתה 03 : 6 בערב בחוף 
המזרחי של ארה"ב , ושום משבץ בלוח השידורים לא היה מצליח להציע לנשיא בוש 
זמן התחלה טלוויזיוני נוח יותר , כאשר אמריקאים רגילים להיאסף ליד המקלט , 
לצפות בסיבוב הראשון של חדשות הערב . אבל מה שקרה מאותו רגע ואילך עבר את 
כל הציפיות . בתוך רבע שעה איבדו כל רשתות הטלוויזיה את הקשר עם בגדאד . 
בזכות מזל בלתי רגיל , או ערמה בלתי רגילה , הצליחו שלושת אנשי סי - אן - 
אן לשמור את הקו שלהם לעולם החיצון . במשך כל הלילה , וחלק מן הבוקר , 
הם היו מקור החדשות היחיד בעולם על מה שקורה בבגדאד . הם הפכו את רשת הכבלים 
שלהם , שלפני עשר שנים לא התייחס אליה איש ברצינות , למעצמת - על . במשבר 
המפרץ הפרסי אפשר להגיד ברצינות גמורה שהצדדים החשובים ביותר הם ארה"ב , 
עיראק וסי - אן - אן . כל האחרים מזדנבים מאחור . במהלך הפנטזיה התקשורתית 
שלהם , שנשמעה גם בארץ , הגיעו שלושת הסי - אן - אנים לכמה שיאים מביכים 
של אופוריה , ושל התנהגות היאה לנערים בבית ספר תיכון . הם התבוננו בבגדאד 
הבוערת , התבדחו בקול רם , התענגו בגלוי על " זיקוקי הדינור , כמו בארבעה 
ביולי " , והיו קרובים מאוד להודיע לעולם : איזה כיף , הצגה כזאת גדולה , 
ואנחנו הצופים היחידים . מגיש החדשות הראשי של סי - אן - אן , ברנארד שו , 
היה אחד מן השלושה . הוא עיתונאי עם עבר ארוך , ועם חספוס הגובל לפעמים 
בחוסר ברק . שו לא ישן כל הלילה , ולא אכל ארוחת ערב . הוא חזר ושיתף 
את צופי סי - אן - אן במידע האינטימי הזה . אולי בהשפעת העייפות והרעב , 
הוא ניהל מחדרו בבגדאד , על קו הטלפון , דרך מרכז סי - אן - אן באטלאנטה , 
ראיון עם סגן שר החוץ בנימין נתניהו , שהיה אחד המביכים ביותר ששמעתי אי 
פעם . הוא הפציר בנתניהו , בסנטימנטאליות מתארכת ( " אדוני סגן השר , 
אנחנו הרי ישבנו משני עברי השולחן , שתינו יחד קפה , אכלנו ארוחת בוקר , 
אכלנו צהרים , אכלנו ארוחת ערב " ) לגלות את צפונות לבו , ולספר אם נזכר 
באחיו המנוח יוני , כאשר שמע על תחילת המלחמה . נתניהו , שהופעותיו התכופות 
בטלוויזיה האמריקאית ב42 השעות האחרונות היו מלוטשות ומרשימות , התחמק במבוכה 
קלה מן הטרחנות של שו . אתמול לפנות ערב , כאשר התחילו העיראקים להתכונן 
לקראת לילה נוסף של הפצצות , נותקו גם הקווים של סי - אן - אן . סוף סוף , 
לעיראקים אין צורך מיוחד להרשות לאמריקאים לדווח מן הקומה התשיעית על מידת 
ההצלחה או הכישלון של חילות האוויר המערביים . ברנארד שו יוכל , אולי , 
לישון הלילה . נקווה . 
