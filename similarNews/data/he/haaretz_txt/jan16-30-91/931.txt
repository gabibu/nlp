פשיטת רגל , במובן המשפטי שלה , נוגעת לאדם פרטי שאינו מסוגל לפרוע את 
חובותיו . בסוג זה של מקרים דנה פקודת פשיטת הרגל והתקנות שהותקנו על פיה . 
הליכי פירוק נוגעים לחברה שמצבה דומה לפשיטת רגל של אדם . פרק מיוחד בפקודת 
החברות דן בנושא , וכן התקנות שהותקנו לעניין זה . באופן כללי אימץ המחוקק 
את עקרונות פקודת פשיטת הרגל גם לגבי פירוק חברות , בשינויים המחייבים . 
לעומת זאת , הליכי כינוס נכסים נושאים אופי שונה ממקרה למקרה , וקיימת 
מערכת דינים המקנה עילות תביעה מסוגים שונים , במסגרת קשת רחבה של חיקוקים . 
באופן כוללני אפשר לומר כי אחד המאפיינים העיקריים של השוני בין הליכי פשיטת 
רגל ופירוק חברות לבין הליכי כינוס נכסים הוא בדרך כלל , אף כי לא תמיד , 
אופיין של הפעולות והמטרה הסופית של אותם הליכים . במסגרת הליכי פשיטת רגל 
ופירוק חברות , עיקר תפקידו של הנאמן או המפרק הוא לממש נכסים , למוכרם 
ולהעביר את התמורה לנושים . כאשר מדובר בחברה , פעולות אלה מובילות בדרך 
כלל לחיסולה . לעומת זאת , כינוס נכסים אינו מוביל בהכרח לחיסול , ולעתים 
קרובות הכונס מפעיל את מפעל החברה . לעתים , תחילתו של הליך כינוס מובילה 
להסדר נושים , מחיקת חלק מהחובות והחייאת העסק . המחברים ריכזו בספר שלפנינו 
את מירב הדינים המסמיכים את בית המשפט למנות כונס נכסים , והוסיפו פרקים 
העוסקים בצד המעשי של כינוס הנכסים , ובכלל זה : בחירת הכונס , שכר טרחתו , 
ודוגמאות להגשת בקשות למינוי כונס , תוכניות עבודה וטפסים . כפי שהמחברים 
מציינים בדברי ההקדמה , הספר מיועד בעיקר לעורכי דין , לרואי חשבון , 
למנהלי עסקים ולתלמידים במקצועות אלה . אחד הפרקים עוסק בבחירתו של כונס 
הנכסים . העיקרון שנפסק בבית המשפט הוא שאין צריכים למנות צד מעוניין לכונס 
נכסים , ובכל אופן לא יתמנה צד למשפט אלא בהסכמה . אשר לשאלה אם יכול עורך 
דין , בא כוח המבקש , להיות כונס נכסים , כתבה השופטת חנה אבנור במאמר , 
כי יש לבדוק את העניין לגופו ולראות מהי מטרת המינוי . אם המטרה היא ביצוע 
פעולה שבית המשפט ציווה על הנתבע לבצעה , כגון רישום פעולה בלשכת המקרקעין , 
אין כל סיבה שלא ימונה בא - כוח התובע לכונס נכסים . לעומת זאת , אם יתמנה 
כונס נכסים לביצוע פעולות בנייה , הרי נראה לכאורה כי מוטב שיהיה זה אדם 
זר לצדדים , שכן עליו לדאוג לאינטרסים של שניהם . שאלה אחרת היא אם ניתן 
למנות שותף לכונס נכסי השותפות . בית המשפט העליון פסק ( ע"א 95172 ) 
כי כשם שלניהול עסקי שותפות יכולים השותפים למנות אחד מהם , אף על פי שכולם 
רשאים לנהלם , כן יכולים הם למנות אחד מהם לחיסול עסקי השותפות . לגבי כינוס 
לפי פקודת ההוצאה לפועל , תקנה 08 ( ב ) לתקנות ההוצאה לפועל התש"ם 9791 , 
קובעת כי ראש ההוצאה לפועל לא ימנה את הזוכה להיות כונס נכסים , זולת אם 
ראה טעמים מיוחדים לכך , אולם רשאי הוא למנות את עורך - דינו של הזוכה . 
לגבי כינוס לפי פקודת החברות , תקנות החברות ( כללים בדבר מינוי כונסי 
נכסים ומפרקים ותשלום שכרם ) התשמ"א 1891 קובעות כמה כללים לבחירת כונס 
נכסים . ראשית , הכונס חייב להיות עורך דין או רואה חשבון , אף כי בנסיבות 
מיוחדות רשאי בית המשפט למנות אדם בעל הכשרה מקצועית אחרת , הדרושה לצורך 
אותו תפקיד . שנית , נקבע כי לא יתמנה אדם לכונס אם קשריו עם החברה , 
או מעמדו כלפיה , עלולים ליצור ניגוד אינטרסים עם מילוי התפקיד . שלישית , 
כונס הנכסים הרשמי רשאי להתנגד למינוי . רביעית , בית המשפט לא ימנה אדם 
לכונס אם עדיין לא חלפה שנה מאז מונה לכונס במקרה אחר . 
