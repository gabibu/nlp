יו"ר ההתאחדות לכדורגל שאול סוירי ומשפחתו התארחו אמש במעונו של המאמן הלאומי 
יעקב גרונדמן , לאחר שהבניין שבו מתגוררת משפחת סוירי נפגע שלשום מטיל הסקאד 
העיראקי שנפל ברמת גן . מביתו של גרונדמן שיחזר אמש סוירי את מה שאירע שלשום 
בערב . " אני מתגורר בקומה ראשונה של בניין עמודים . לבניין נגרם נזק רציני 
ביותר . בבית שלנו נהרסו התריסים , החלונות והמשקופים נעקרו . רק החדר 
האטום נותר שלם פחות או יותר . היינו בבית אני , רעייתי ושני הילדים אחד 
חייל שהגיע לחופשה . נשמעה אזעקה , הקפצתי את הילדים מהחדרים כדי שימהרו 
לחדר האטום , מיהרנו לשים סמרטוט רטוב מתחת לדלת ואז נשמעה שריקה . בקושי 
הספקנו לשכב על המיטה כאשר נשמע פיצוץ אדיר שאי אפשר לתארו . כל הבניין 
רעד והתחילו פיצוצים בכל הבית . אשתי והילדים היו בהלם ואני הרגשתי שזהו 
אכלנו אותה . " הטלפון הראשון שקיבלתי היה מאחי . אמרתי לו שאני בסדר . 
רעייתי לא חשה בטוב והסירה את מסיכת האב"ך . כשהודיעו שאפשר לצאת מהחדר , 
עשינו זאת בזהירות ואז נהיה לנו חושך בעיניים . " אני לא מאחל לאף אחד 
שיעבור זאת . שרתתי בחיל הים על משחתת וחשתי מה זה להיות מופגז ללא חדרים 
אטומים . הייתי גם במלחמת ההתשה , אך זה לא דומה כלל למה שהיה שלשום . 
זו תחושה עמוקה של חידלון שדווקא הבית שלך נפגע " . שאול סוירי סבור כי יחס 
השלטונות לנפגעים חייב להשתנות . " הגישה עד כה כבר התסיסה אנשים . התהליך 
מעכשיו מאד מסובך . הדיירים שבתיהם נפגעו לא יודעים מה לעשות וממש חסרי 
אונים . הם בלחץ גדול מאד ונקלעים לתקופה קשה , אך הרשויות לא מתחשבות 
בהם ונכנסות לכל מיני פרטים קטנים ולא חשובים . אני חלק מאותה מערכת שלא 
מתייחסת כראוי , בפרט במקרים כאלה . אני מציע שכל חברות הביטוח יתגייסו 
לנושא הזה וימנעו סבל והתרוצצות מיותרת מהאנשים שנפגעו " . סוירי גם מייעץ 
לאנשים להישמע לכל ההוראות של הג"א והגורמים המוסמכים . " צריך להכין הכל 
מראש , גם את הפריט הקטן ביותר ולא לסמוך על שום דבר . יש לי רושם שאנשים 
נקלעו לשאננות ביומיים שבהם לא נפלו טילים ובעיקר לפני הטיל השלישי " , סיים 
יו"ר ההתאחדות לכדורגל . 
