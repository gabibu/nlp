גבעות הכורכר החשופות בקצה הצפוני - מערבי של תל - אביב , בין דרך חיפה 
לשדה דב , הולכות ונכבשות בתקופת בנייה אינטנסיווית . בין תוכנית " ל " 
בדרומן וקריית החינוך בצפון , התמקמה השכונה החדשה של אזורי - חן . בנייה 
יוקרתית בת שמונה מבנים גבוהים , המסודרים במעגל , שלצדם מרכז מסחרי וקהילתי , 
הכולל בריכת שחייה ומועדון ספורט , בית קפה מואר בכיפת זכוכית , שורת 
חנויות נוצצות ומסעדה סינית כשרה כאטרקציה קולינרית להמונים . הבניינים עצמם 
מחצינים את כל הלקסיקון המוכר של דיור יוקרתי : שפע מקומות חנייה במפלס 
הקרקע , גן ילדים , חצר משחקים ודירות גדולות משופעות בכל מושאי החלום 
הישראלי . המרפסות המוסטות זו מזו והבליטות המתונות בקווי הגגות מעידות 
על רוח התקופה . לבד מאלה , התכנון הוא בקווים שמרניים ומאופקים : מסות 
קובייתיות כבדות , מערכות פתחים רגולריים ואחידות צורנית . הארכיטקטים 
משרד אלחנני - כנען דאגו לאופי המכובד והסולידי של השכונה , והרשו לעצמם 
חופש - מה רק בעיצובו של המרכז המסחרי , הבנוי בקווים מתעקלים ובגושים בעלי 
גובה משתנה . המכלול סגור בכביש טבעתי , שמפרידו מקריית החינוך הנושקת לו 
מצפון . לא מובן מדוע שכונת מגורים שאינה קסרקטין צבאי שומר סוד , ואינה 
מצויה אי שם באפרים הירוקים שממזרח לכפר סבא בסביבה עוינת , חייבת להיבנות 
כמצודה סגורה , שאינה מתקשרת לסביבתה ומתנתקת מהרצף האורבני . דרך אשכול 
הבאה מתל - אביב מסתיימת לפתע במבואות השכונה , במגרש חנייה ענק וריק לאוטובוסים . 
במקום שבו נחתך עורק החיים המוביל העירה , בפתח השכונה , הקימה ציונה שמשי 
מערך פיסולי - סביבתי , המורכב מעמודי אבן שכל אחד נושא בראשו את אחד משבעת 
המינים . לבניינים ניתנו שמות הגזורים מהאידיליה של ארץ שבעת המינים , 
ומאחר ונבנו שמונה בניינים , גויר וצורף למניין גם תפוז . ארכיטקט הנוף 
צבי דקל מיקם את האתר בראש שביל פנימי , המתקשר עם הגן שיקיף את השכונה , 
בשטח משולש העתיד להתכסות בדשא . בניגוד ללובן הקר של ציפוי הקרמיקה ולקוויהם 
הנקיים והנוקשים של הבניינים , בולטת הסביבה הפיסולית בחושניות , האופייניים 
לעבודותיה של שמשי . היא מתייחסת לכל חומר כאילו היה חומר קרמי רך הנלוש 
ביד , שמעטפתו סופגת ומטמיעה לתוכה את המגע המלטף . הצורות , כרגיל אצלה , 
אינן משוכללות וגיאומטריות , אלא משמרות בלתי אמצעיות מגומגמת כמעט , 
מקריות וספונטניות . העמודים גולמיים , עשויים בפרקים - פרקים של אבן ובזלת , 
ובעלי חזות צמחית ואורגנית . לכן , אולי , קראה להם שמשי בשם " בוסתן 
בתים " . היא לא פנתה לסימון המקובל של הזית , התאנה ושאר מיני הצומח , 
ולא נטתה לפתרונות הגרפיים - מסוגננים הרגילים . פרי הארץ שלה מקבל ממד 
כמעט גרוטסקי , מנושם ומחוייך , הנוטה לאבסורדים צורניים . הגפן היא שלושה 
כדורי זהב בראש העמוד , הרימון הוא מנסרות גיאומטריות היוצרות אפקט תל - 
מימדי , בניגוד לשטיחות משטח האלומיניום והדימוי לקוח מהחיתוך הזוויתי של 
הגרגרים . הדקל , הניצב גאה ומבודד מהשאר , הוא מערכת של גביעים רופסים , 
המונחים במהופך זה על זה . הביצוע המעולה של עדי בן - צבי מצליח להקנות 
לאבן , לבזלת ולאלומיניום הקשיחים את אותו מגע רך האופייני לחומר הקרמי . 
במרכז המערך כיכרונת עגולה , המוקפת ספסלי אבן , ועל צלעותיו חרוטים שמות 
כל האישים , הוועדות והמוסדות אשר איפשרו כתוצאת החוק המחייב הפרשת אחוז 
מסויים מעלות המבנים ליצירת אמנות , את הקמת המכלול הפיסולי הזה . הוא 
מצליח לחיות נקודת מגע אנושית חמה בסביבה הבנויה , המנוכרת והקרה . 
