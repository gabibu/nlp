ואשינגטון ( מיוחד ל"הארץ " ) . מנגנון הביון האמריקאי צופה שסדאם חוסיין 
יפעיל בקרוב את רשת הטרור שלו , שלפי ההערכה פרושה על פני כל העולם . לפי 
הערכת המודיעין האמריקאי , החליט סדאם להשהות את הפעלת סוכני הטרור שלו , 
כדי לבחון את ההתרחשויות בשדה המערכה , אך בקרוב מאוד הוא ינסה להרחיב 
את המערכה ולהקנות לה ממדים בין - לאומיים . חברי הקונגרס מסרו לעיתונאים 
כי למודיעין האמריקאי ידוע היטב שחלק מהמרכיבים ברשת הטרור הזו מאורגנים 
היטב וממושמעים מאוד , והם ממתינים בכליון עיניים לפקודות ההפעלה מבגדאד . 
עד כה הושמעו רק הודעות פומביות . הודעה של רדיו בגדאד קראה לפגוע ב"אינטרסים , 
מתקנים , סמלים ודמויות " של המדינות החברות בקואליציה . מחלקת המדינה 
פרסמה אתמול הודעה נוספת לעיתונות לגבי כוונות של ארגוני טרור לפגוע במטרות 
של המדינות החברות בקואליציה . ההודעה מסרה כי הגיע מידע ספציפי לגבי פעילות 
אפשרית של טרוריסטים בבנגקוק , תאילנד , או בקווי התעופה המוליכים לבנגקוק 
וממנה . משרד התחבורה האמריקאי הודיע כי עקב איומי הטרור , הוחלט להעלות 
לרמה מקסימאלית את הפיקוח הביטחוני בכל נמלי התעופה הפנימיים והבין - לאומיים . 
אמצעי ביטחון מיוחדים ננקטים גם בכל הנציגויות הדיפלומטיות של ארה"ב ברחבי 
העולם . אתמול נמסר ממחלקת המדינה על פינויה של השגרירות האמריקאית בלבנון . 
עיראקי נהרג וחברו נפצע קשה בהתפוצצות פצצה , שניסו להטמין סמוך לביתו של 
שגריר ארה"ב במאנילה . רעולי פנים שהזדהו כאנשי חיזבאללה הסתובבו ביום ששי 
ליד המסגד הגדול בלונדון בזמן התפילה ושידלו את המתפללים לצאת למלחמת קודש 
למען סדאם חוסיין . במקום לא היתה משטרה . האימאם של המסגד קרא לשני מיליון 
המוסלמים בבריטניה להתעלם מקריאות הרדיו העיראקי למאמינים " לנפץ את האויב " 
באמצעות פיגועים נגד בנות הברית . שר הפנים הבריטי , קנט בייקר , קידם 
את דבריו בברכה . פריצת המלחמה יצרה מתח רב בקרב הקהילייה המוסלמית בצרפת , 
המונה , לפי נתונים רשמיים , כ5 . 3 מיליון איש . לפי הערכות , מספר 
המוסלמים במדינה מגיע לכדי חמישה מיליון . שירותי הביטחון הצרפתיים מגבירים 
את מאמציהם לפקח אחר המתרחש בקהילייה המוסלמית . שירותי הביטחון חוששים מפני 
מהומות בפרברים של הערים הגדולות , ששם מתגוררים מהגרים ממוצא ערבי . ביום 
בו פרצה המלחמה הושלכו שלושה בקבוקי מולוטוב לעבר בית כנסת בפרבר של העיר 
ליון . לא נגרם נזק רציני למבנה . בד בבד , חוששים מוסלמים רבים מפני התגברות 
של תופעות הגזענות ושנאת הזרים בצרפת . 
