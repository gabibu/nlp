אלא אות לכך שתושביו של הגוש הזה נהנים ממנעמיו של השלום יותר מתושביו של 
כל אזור אחר בארץ . בגוש דן נוצרה במהירות חברת שפע מערבית משגשגת שהיא 
מהישגיה הגדולים של ההתיישבות הציונית בארץ ישראל . בגוש דן נעלמה במידה 
רבה אווירת הספר האופיינית עדיין במידה רבה לחיים באזורי הארץ האחרים . 
משום כך לא מיד ניעור בתושבי האזור הזה היהודי העיקש . השפע האמיתי של חברת 
השפע איננו מותרות של מזון , ביגוד , דיור ובידור אלא הפנאי הבלתי מגויס 
המאפשר הוויה אינדיווידואלית . ואין מי שמופקד על הוויה זאת יותר מהאמנות . 
מי שרוצה לרתום את האמנות לשמש מראה לאיוולתו של רוח הזמן , לפוליטיקה 
של הטמטום ולטמטום פוליטי מיטיב לעשות כמובן . אך מי ששומר על האינדיווידואליות 
מפני הטמטום הקולקטיווי מיטיב עמנו לא פחות ואולי יותר . המתח בין הקולקטיווי 
לאינדיווידואלי הוא המתח העיקרי ביצירותיו של אמנון בן - עמי . הקולקטיווי 
מסומן אצלו בהיגיון המדעי , בהיגיון בכלל , בסדר מרובע . התמזגו אצלו 
הקולקטיווי והאובייקטיווי ומולם מוצב אצלו קו של כתב יד אישי , הציור , 
האמנות . אך הקונפליקט בין האובייקטיווי המדעי לאינדיווידואלי הסוביקטיווי 
לובש אצל בן - עמי גם פנים של קונפליקט בין הנשי לגברי : בין פתחים קולטניים , 
בין אזורי ריקת מאותרים לבין סדר גברי רציונלי , ספרתי , אטום , מלא 
מעצמו . והקונפליקט הזה בין הגברי והנשי מתואר ביצירות גם כמתח בין האינטואיטיווי , 
הסודי והמקרי לידיעה שכלתנית המתעקשת על קיום תבנית משמעות ורצף של סיבתיות . 
ביצירותיו של בן עמי מנצח כביכול הסדר הרציונאלי . תבנית חזקה , הגיונית , 
פדאנטית , אסתטית , משתלטת על היצירות . והאינטואיטיווי , המקרי והאישי 
מכותרים ביצירות על - ידי תבניות נוקשות ועיקשות היוצרות הסגרים והדחקת . 
הנשי הריק או הריקת הנשית נשלטים על ידי לוגוס חמור , כמעט עריץ . אבל 
זוהי כמובן עריצות כלפי צד של העצמי . אני מרמז כאן למשמעותה של היצירה 
" אדון " . ל"אדון " ביצירה זאת כלב הנראה כמעט כמוהו , אך קולרו של הכלב 
נתון על צוואר האדון . הקולר על הכלב איננו אלא הקולר על הווייתו של האדון . 
גם שמה של התערוכה , " לוגוס " , מסמן את שלטון הסדר הרציונאלי ביצירות . 
אבל לוגוס הוא גם רבים של לוגו סמל פרסומי בלשון הפרסומאים השולטים בתקשורת 
ההמונים . במילון - המחשב שלי נעלמה כליל משמעותו של הלוגוס כסדר הרציונאלי 
התשתיתי , ומופיעה בו רק ההגדרה " צורת רבים של לוגו סמל פרסומי " . והתקשורת 
הפרסומית כגורם אובייקטיווי הנוגד את הסובייקטיוויות האינדיווידואלית מופיעה 
גם בצורת הכרזה ( פוסטר ) של חלק מהעבודות וגם ברמקולים הקטנים שנקבעו 
בחלקן . ברמה האישית אפשר לומר שבן - עמי מדכא את פרטיותו , את היסוד הנשי 
האינטואיטיווי והסובייקטיווי שבקיומו , כתוצאה מהכפפתו הכפייתית לרציונאלי . 
ברמה כללית יותר אפשר לראות אצל בן - עמי דיון במצבה של האמנות : ברתימתה 
למושגיות , להיגיון הקומוניקאטיווי , לתקשורת ההמונים ולפוליטיקה ההורסת 
בה את יסוד הביטוי הפרטי , האינדיווידואלי , הסובייקטיווי . יצירותיו של 
אמנון בן - עמי הן דיאלקטיות מאוד . מפרשות משהו אך במקביל הן סותמות ועוטפות 
סוד . הן פשוטות כביכול אך מעוררות תגובה מורכבת . הן רציונאליות וקרירות , 
אך מעוררות פיוט עדין ומעודן , יבש משהו והומוריסטי במקצת מעין זה המבצבץ 
ביצירותיו של מרסל דושאן . הן אומרות דבר שאינן אומרות . ועם זאת , דומני 
שעתידו של בן - עמי כצייר תלוי בראש ובראשונה ביכולתו לגאול את ה"נשיות " 
משבי של הלוגוס האכזר בשתי משמעויותיו : תשתית הסדר הרציונאלי של הקיום 
והסמלים הפרסומיים . 
