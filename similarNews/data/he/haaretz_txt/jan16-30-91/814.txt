ואשינגטון ( מיוחד ל"הארץ " ) . הממשל האמריקאי מבקש להכין את הציבור בארה"ב 
לאפשרות שהמלחמה נגד עיראק תארך זמן ממושך , אולי אף חודשים אחדים , ותחייב 
מידה גדולה של אורך רוח . כוחות הברית יפעילו את חילות היבשה שלהם נגד ריכוזי 
הצבא העיראקי בכוויית רק לאחר שייווכחו בוודאות , כי יכולת הכוח האווירי 
שלהם מוצתה לחלוטין . זו הדעה הרווחת בקרב הפרשנים הצבאיים בוואשינגטון , 
עקב דבריהם הפומביים השבוע של שני הפקידים הבכירים במערכת הביטחון בארה"ב , 
מזכיר ההגנה ריצרד צייני והרמטכ"ל קולין פאוול . השניים הבהירו כי מיצוי 
מלא של יכולת השחיקה האווירית מהווה ערובה לצמצום שיעור הנפגעים . ראשי הממשל 
ודוברים מטעמו קראו אתמול לציבור האמריקאי , שלא לאבד את הסבלנות ולהניח 
לחילות האוויר של כוחות הקואליציה לבצע את המלאכה . דובר הבית הלבן , מרלין 
פיצווטר , קרא לעיתונאים שלא לגרום לציבור לחשוב שזה יסתיים מחר או מחרתיים . 
ההערכה הרווחת בקרב פרשנים צבאיים בוואשינגטון היא כי גם אם יהיה סיכוי לקדם 
את קצב הלחימה באמצעות שיתופם של כוחות קרקע ממדינות הקואליציה , בעת שעדיין 
יהיה סיכוי לשחוק את כוחות הקרקע של עיראק באמצעות הפצצות מהאוויר , תעדיף 
ארה"ב לנצל עד תומו את כוחה האווירי . פרשנים צבאיים בוואשינגטון צופים כי 
בניגוד לאופיים של ימי הלחימה הראשונים , שבהם התמקדו חילות האוויר של כוחות 
הברית בהפצצות מרוכזות מהאוויר על מטרות צבאיות בתחומי עיראק , יהיה השלב 
השני ממושך יותר וישא אופי של " שחיקה מהאוויר " ולא של השמדה מהירה . 
" הממשל ישתדל לעכב ככל האפשר את שיתופם של כוחות הקרקע בלחימה ויעשה זאת 
לבסוף רק לצרכי טיאטוא אחרון של הנוכחות הצבאית העיראקית בכוויית " , אמר 
ל"הארץ " דב זקהיים , מומחה למערכות נשק , שהיה מבכירי מחלקת ההגנה בתקופת 
הנשיא רייגן . בתדרוך לעיתונאים אישרו השבוע צייני ופאוול כי בראש מערכת 
שיקוליהם , בכל הנוגע לתכנון האסטרטגי של המלחמה , עומדת השאיפה לצמצם 
את מספר הנפגעים . אחד הגורמים , שעשוי להכביד על המשך ההפצצות המרוכזות 
מהאוויר , הוא דיווחים מהחזית על פגיעה במטרות אזרחיות . אתמול שודרו בתחנות 
הטלוויזיה בארה"ב תצלומים שהראו בבירור פגיעה חמורה למדי ברבעי מגורים בסביבות 
העיר בגדאד . 
