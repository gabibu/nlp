בון ( מיוחד ל"הארץ " ) . בון שבה והבטיחה היום שתפעל נמרצות , כדי לבלום 
כל אפשרות שמפעלים גרמניים יספקו לעיראק , או למדינות אחרות , מתקנים לייצור 
נשק כימי או נשק להשמדה המונית . שר הכלכלה הגרמני , יורגן מולמן , הודיע 
שכבר בשבוע הבא הוא יגיש הצעת חוק , שתכלול החמרה של החקיקה הקיימת בנושא . 
עד לפני ימים אחדים , תיאר מולמן את היצוא הבלתי - חוקי כתוצאה של " חריגות " , 
והמעיט במשקלה של המעורבות הגרמנית בסיוע הצבאי לעיראק . מולמן הוא יושב 
ראש אגודת הידידות הגרמנית - ערבית , ומפגין לעתים קרובות את עוינותו לישראל . 
דובר של ארגון הגג של התעשיינים הגרמנים אמר אתמול , שכל היצוא לעיראק בשנים 
האחרונות נעשה מתוך הבנה מלאה בין הצמרת הפוליטית לצמרת הכלכלית . דברים 
אלה עוררו סערת רוחות בבון . בתגובה אמר הדובר , כי לא צוטט כהלכה . אולם 
נציג האופוזיציה , חבר הבונדסטאג נורברט גאנזל , שב והאשים את הממשלה בהעדר 
רצון פוליטי לשים קץ למשלוחי הנשק הכימי לעיראק וסוגים אחרים של נשק להשמדה 
המונית . גאזנל קבע , שלפחות מאז 4891 היה לבון מידע מלא וברור , ממקורותיה 
שלה , על היקף הסיוע הגרמני לעיראק בייצור גאזים רעילים , בשיפור טילי 
הסאקד ובפיתוח פצצה גרעינית . בינתיים נמשך כאן המצוד של כלי התקשורת אחרי 
התוכניות של הבונקר של הרודן העיראקי סדאם חוסיין . הבונקר נבנה בתיווכו 
של הפוליטיקאי הסוציאל דמוקרטי האנס - יורגן וישנייבסקי על ידי חברה בבעלות 
האיגודים המקצועיים . וישנייבסקי חוזר וטוען , שבניית הבונקר לא פגעה בצורה 
כלשהי בחוק הגרמני , והיתה " עניין שבשגרה " בתנאים ששררו בתחילת שנות 
השמונים . עיתונאים אחדים הצליחו להניח את ידיהם על מסמכים הקשורים להזמנת 
הבונקר , אך התוכניות המלאות של המתקן זכו לפרסום . ארגונים שונים הציעו , 
כי התוכניות האלה יימסרו לידי ישראל , כדי שהיא תוכל להפעיל את סוכניה 
ולרצוח את סדאם חוסיין . בגרמניה נמשך בינתיים ויכוח ציבורי אינטנסיווי על 
הסיוע הצבאי לעיראק , וגופים רבים מאשימים את הממשלה בהזנחה פושעת או אף 
בסיוע פעיל לסדאם חוסיין . הממשלה מצדה מנסה לטעון , שבעיות לגאליסיטיות 
ובירוקראטיות הן שאפשרו לאנשי עסקים חסרי מצפון לספק לעיראק את המתקנים לייצור 
נשק להשמדה המונית . חוסר בהירות שורר כאן בקשר לבקשות המיוחדות לישראל לקבלת 
מערכות נשק שונות מגרמניה . פרשנים הצביעו שוב ושוב על העובדה , שמערכות 
הפטריוט שבידי גרמניה אינן מיועדות ליירוט טילים , אלא מטוסים בלבד , וספק 
אם יביאו תועלת לישראל במצב הנוכחי . מצד שני מסתמנת כאן נכונות ברורה לפתח 
ולהעמיק את שיתוף הפעולה עם ישראל בתחום ההגנה , וזאת ללא קשר ישיר לאיום 
בטילי הסקאד . בין השאר מועלית האפשרות למכור לישראל טילים מסוג הוק ורולאנד , 
להגנה אנטי אווירית . 
