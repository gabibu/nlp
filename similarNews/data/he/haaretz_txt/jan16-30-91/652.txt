ראשי הציבור הערבי בישראל מוכנים להשתלב במאמץ הכללי למען קרבנות התוקפנות 
העיראקית . ראשי המועצות המקומיות של היישובים טירה ואבו - סנאן הצהירו 
בפומבי על נכונותם לסייע לנפגעי התקפות הטילים באירוח ביישוביהם , ולהעמיד 
לרשותם דיור זמני עד לגמר מעשי האיבה . יו"ר הוועד הארצי של הרשויות הערביות , 
אבראהים נמר חוסיין , אמר אתמול ל"הארץ " כי הוא מברך על היוזמה , אף 
שלא היה שותף לה . הוא אמר : " הרי כולנו יושבים באותה סירה ועלינו ליטול 
חלק במאמץ לשמור על הסירה הזאת " . שני בעלי היוזמה , ראשי המועצות המקומיות 
של טירה במשולש הדרומי , ושל אבו - סנאן בגליל המערבי , נבחרו לתפקידיהם 
בתמיכת חד"ש . דובר חד"ש אמר כי קיבל ביומיים האחרונים עשרות פניות אישיות 
מאזרחים המוכנים לארח בבתיהם מחוסרי דיור ונפגעים מהתקפות הטילים . ראש המועצה 
המקומית בטירה טארק עבד אל - חי , אמר כי תושבי טירה מעמידים את בתיהם לרשות 
נפגעי התקפות הטילים יהודים או ערבים . ראש המועצה המקומית בכפר אבו סנאן , 
עלי הזימה , אמר כי הוא פועל בתיאום עם שכניו מכפר יאסיף , גוליס , וירכא . 
לדבריו הקימו מטה משותף לסיוע לנפגעים , הפועל במועצות המקומיות במשך כל 
שעות היום והלילה . מטות מתנדבים להגשת סיוע הוקמו בכל היישובים הערביים . 
בכמה יישובים הותקנו אתמול ושלשום צופרי אזעקה . המתנדבים מסייעים לאזרחים 
הנתקלים בבעיות , ומנסים לארגן את אספקת המזון . למרות זאת , מציין סופר 
" הארץ " כי החלו מתגלים ביישובים הערביים סימנים לפעילות שוק שחור . מספר 
מוצרי מזון בסיסיים כביצים , נעלמו ממדפי החנויות ובמוצרים אחרים , כחלב 
וירקות טריים , קיים מחסור בולט . 
