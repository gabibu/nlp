כל ילד שחש את לחצה של מסכת הגז על פניו יודע , שהתקפות טילי הסקאד על ערי 
ישראל לא הפתיעו את השלטונות . אחרי המטח הראשון אפשר היה אפילו להעריך 
פחות או יותר באילו אזורים יבחר המטח הבא . אי - הוודאות , זו שמורטת את 
העצבים בחדר האטום , נובעת במידה רבה מהכימיה העיראקית . הנעלם שהטריד 
השבוע את האזרח הגדול , יצחק שמיר , הסתתר דווקא בכימיה בין ישראל לארצות 
הברית . משאל בין חברי הקבינט מלמד שאילו היה הדבר תלוי רק בממשלתה הריבונית 
של ישראל , די היה בשתי התקפות הטילים הראשונות כדי שזו תשחרר את הרמטכ"ל 
ומפקד חיל האוויר ממוסרותיהם , עם או בלי תיאום עם ארצות הברית . אין זה 
עניין של מה בכך לממשלה הלאומית ביותר שהיתה לישראל , להנמיך את צדודיתה 
בפני ממשלה זרה , ידידותית ככל שתהיה . השבוע הציע לי גורם ממשלתי , הנמנה 
עם המחנה הקטן של מתנגדי פעולת התגמול , שאסתפק בהגדרה " איפוק " , שהרי 
לדידו של קבינט גמלאי האצ"ל , הלח"י וצאצאיהם , אין מלת גנאי מעליבה יותר 
מ"הבלגה " . השר היחיד בקבינט שאינו נמנה עם המחנה הלאומי , הרב אריה דרעי , 
היה גם היחיד שצידד בהבלגה . בנאום שנשא בפני חברי מועצת עיריית תל אביב 
למחרת ההפצצה על העיר אמר שר הפנים : " איננו מבליגים למען איש זולתנו . 
אנו עושים זאת כיוון שלפנינו סיכוי להשיג את היעד סילוקה של החזית המסוכנת 
ביותר לקיומנו . תושבי תל אביב משלמים מחיר בעבור מדינת ישראל ולא בעבור 
ארצות הברית " . ארה"ב לא הקלה את מלאכתם של הגורמים המתונים בקבינט , היא 
אפילו שמה אותם ללעג . אם בסבב השיחות הראשון שלו , ערב המלחמה , גילה 
סגן מזכיר המדינה , לורנס איגלברגר , הבנה לבעיית ההבלגה , הרי שבסבב 
השני , שהתקיים בצל מתחי סוף השבוע שעבר , ההתנהגות היתה שונה . על הרעבתנות 
של שר האוצר , יצחק מודעי , השיב איגלברגר בסיפור שארצות הברית מוציאה 
חצי מיליארד דולר ביום על תחמושת , וציפה להבנה . אין זה מקרי , טענו בירושלים , 
שהבריטים מאבדים יותר טייסים , שכן הם מסתכנים בטיסות נמוכות ומסוכנות 
יותר , אך גם יעילות יותר מאלו של חיל האוויר האמריקאי . אף שעל הפצצת 
תל אביב מפתה מאוד לגמול בהפצצה על בגדאד , מותר להניח שגם הממשלה הזו מעדיפה 
לעשות משהו שיצמצם את הסכנה המרחפת על תל אביב . צה"ל כבר הוכיח כי כשמדובר 
במבצעים לא קונוונציונליים , שהופכים אחר כך לסרטים של מנחם גולן , הוא 
משאיר את האמריקאים הרבה מאחוריו . בשלב מסוים , מן הסתם כדי להוריד את 
הישראלים מעל גבם , אמרו האמריקאים משהו כמו עין תחת עין . כל טיל נוסף 
שנחת על גוש דן מעמיק את הדילמה שעמדה בפני ממשלת ישראל : האם להבליג , 
לספוג אבידות ולהגיש לאמריקאים את החשבון המדיני , הצבאי והכלכלי ? זאת 
בהנחה - נחמה שאילו נאלצה ישראל לנהל בעצמה את המלחמה הזו , וקרוב לוודאי 
שהיתה נאלצת , היו האבידות רבות פי כמה . התנהגות כזו תזכה אמנם לשבחים 
בארצות הברית ובאירופה , ולהערכה רבה בקרב השותפים הערבים שלהם . הבעיה 
היא שגם דדי צוקר ( רץ ) מיהר להכריז על רצונו לחבק את שמיר כאות הוקרה 
להבלגתו . זהו חיבוק הדוב שהליכוד בורח מפניו . האם להמתין למכות טילים 
נוספות , ולקוות שלבסוף יתרצו גם האמריקאים וישלימו עם תגובה ישראלית ? 
האם להסתכן בסכסוך הקואליציה הערבית - מערבית , ולשוב הביתה בידיים ריקות 
ועמוסות אבידות ? זה יכול גם להצליח ולנפח מחדש את החזה רווי - המועקה . 
אכן , החלטה קשה לכל ממשלה , על אחת כמה וכמה לממשלה שאחותה המתונה ממנה 
לא הבליגה על הרבה פחות מזה . יש לזכור כי כל בכיריה של הממשלה הזו נתלו 
בפציעתו הקשה של אזרח אחד כדי לפתוח במלחמה מיותרת , שיותר מ006 בנים לא 
שבו ממנה . 
