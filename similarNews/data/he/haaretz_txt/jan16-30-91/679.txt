תרסיס חדש של חברת " וולה " הגרמנית מוכיח שגם בעיצוב בקבוקי תרסיס אפשר 
לחדש . במקום בקבוק מתכת עגול בצבעים בוהקים , כמקובל , משווק התרסיס 
בבקבוק פלסטיק אליפטי חצי שקוף . שקע מאפשר אחיזה נוחה של האצבעות , כשהאגודל 
לוחץ על המרסס . ניתן לרסס בשני אופנים : מנגנון לחיצה רחב מתאים לשטח 
שיער גדול , וכשמסיטים אותו ניתן לרסס באופן נקודתי . הצבעוניות של הבקבוק 
מתמקדת במכסה ובתווית , ומורכבת מאפור בצירוף ירוק , צהוב או ורוד , לפי 
סוגי החומר שהוא מכיל . התרסיס מצטרף לשורה של תרסיסים המשווקים בארץ ( 
חלק גדול מהם תוצרת הארץ של " סנו " ) שאינם מכילים גז דחיפה , אותו גז 
המגדיל את החור בשכבת האוזון . באירופה , ובמיוחד בגרמניה המודעת מאד לאיכות 
הסביבה , זוכות אריזות כאלו להעדפה ברורה של קהל הצרכנים . 
