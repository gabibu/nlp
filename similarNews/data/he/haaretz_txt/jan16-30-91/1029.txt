כדי שיהיה סיכוי שהזעם הבין - לאומי ישפיע על החברות הרבות שסייעו בפיתוח 
מכונת המלחמה של סדאם חוסיין , יש להבדיל בין שני סוגי אחראים : אלה שמכרו 
לעיראק נשק קונוונציונאלי ועזרו לה בייצורו , ואלה שסיפקו לה חומרים , 
ציוד ומומחים לפיתוח נשק כימי , ביולוגי וגרעיני . אין הרבה מדינות מפותחות , 
או מתפתחות , בעלות תעשייה צבאית , שלא התפתו מקצתן משיקולים פוליטיים 
ורובן מרדיפה אחרי מיליארדי הפטרו - דולרים למכור לרודן העיראקי ( ולשליטים 
מפוקפקים אחרים ) נשק מודרני ויעיל . ריסון סחר הנשק הבין - לאומי חייב 
להיות אחד היעדים העיקריים בכל סדר עולמי חדש , אם רוצים למנוע שמחר יקום 
סדאם חדש באזור זה או אחר של כדור הארץ . זאת , בוודאי , משימה פוליטית 
קשה וארוכת טווח , אך , בסופו של דבר , אי - אפשר להתחמק ממנה . הזעזוע 
שפשט ברחבי העולם המערבי לנוכח מעשיו ואיומיו של סדאם חוסיין יצר גם הזדמנות 
אך לא הרבה יותר מזה לטפל בבלימת הפצת הנשק הבלתי - קונוונציונאלי בקרב 
מדינות מדרגה שלישית ורביעית . המלחמה במפרץ הבליטה לא רק את סכנות התפשטות 
הנשק הבלתי - קונוונציונאלי , אלא המחישה שלוש מסקנות בעלות משמעות מעשית 
ומידית : הנגע פשט בהיקף רחב ומאיים יותר משחשבו ; הדבר נובע בעיקר מאי - 
ביצוע תקנות ואיסורים קיימים , ולא מהעדר חקיקה , אם כי גם אותה יש להחמיר ; 
אין לסמוך על שום רגש אחריות מצד יצרני הנשק : הממשלות חייבות להשקיע הרבה 
יותר מאמץ ורצון כן בכפיית האיסורים על התעשיינים , בביקורת גבולות ובאיתור 
והענשה של העבריינים . המידע המצטבר מדי יום על חלקה הרב של התעשייה הגרמנית 
בהפצת נשק בלתי - קונוונציונאלי עד כדי אספקת תאי גזים שבהם נוסתה יעילות 
הרעלים על שבויי מלחמה איראנים מעורר שאלות קשות לגבי עומק השינויים שחלו 
בעם הזה ובתהליך הדה - נאציפיקציה . לכן , מוטלת על ממשלת בון חובה ואחריות 
מיוחדת לעמוד מעתה בראש מאמץ בין - לאומי לסיום הפצת הכושר הכימי , הביולוגי 
והגרעיני . 
