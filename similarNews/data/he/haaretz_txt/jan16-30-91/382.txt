יום ששי . הבוקר שאחרי . הכוונה המקורית היתה לנסח קטע נמרץ המתווה לממשלה 
את המדיניות שעליה לנקוט לאחר התקפת הטילים . אך העיניים שבות ונמשכות אל 
טופס צנוע הדבוק אל קיר המשרד , שהנפיק משרד העבודה לעיתון " הארץ " . 
שוב ושוב אני קורא בו , והלב מתמלא גאווה . לנגד עיני מונח האישור הרשמי 
הראשון בחיי , המאשר שאני חיוני : צו קריאה לשירות עבודה , בחתימת " המפקח 
המרחבי על כוח האדם במרחב המרכז " . שחור על גבי פאקס רשום שם כי עיתון " הארץ " 
על כל עובדיו ( כלומר , כולל החתום - מעלה ) הוא מפעל חיוני . לפי סעיף 
91 לחוק שירות העבודה בשעת חירום , משוחררים בזאת כל עובדיו החיוניים של 
המפעל החיוני המצוין לעיל מהצטרפות אל תורי החלב במרכולים , וכל שעליהם 
לעשות הוא להתייצב במפעל ולהמשיך בשגרת עבודתם ( היא - היא השגרה אשר עד 
כה הוציאה להם מוניטין של בלתי - חיוניים בלשון המעטה , מיותרים בלשון מנומסת , 
או ממש מזיקים , בפיהם של לא - מעט אנשים ) . כמעט שאמרתי , היה שווה 
כל העסק , רק כדי לזכות במנה הגדושה הזאת של הכרה ציבורית ורשמית ( אך 
הרי לגמרי לא ברור שהעסק נגמר , ועל - כן ראוי לדחות מעט את שעת המאזן הסופי ) 
. ועתה , מאושש וגאה במעמדי החדש , אפשר לעבור להתוויית מדיניותה של 
הממשלה . להגיב או לא להגיב , זו השאלה . אם נגיב , נרגיש טוב . תחושה 
חמימה ונעימה תתפשט בכל חלל הבטן . נאהב כל טיפה של מידע על הכתישה המאסיווית 
שכתש חיל האוויר את המטרות העיראקיות . ללא ספק תהיה התרוממות רוח . על 
התרוממות הרוח תעיב במידה מסוימת הידיעה כי הקשינו מעט על האמריקאים , שיחקנו 
לידיו של סדאם חוסיין , פעלנו בדיוק כפי שרצה שיפעל , ומי יודע , אולי 
עוד איזה טיל שהוסתר במחילה נסתרת ינחת בלילה שלאחר התגובה הישראלית , יעיב 
גם הוא מעט על שמחת התגובה . שהרי בלתי - אפשרי למצוא ולחסל את כל הטילים . 
אבל נרגיש טוב . אם לא נגיב , נרגיש רע . תחושת תסכול מרירה תכווץ לנו 
את כל חלל הבטן . ננסה להתנחם בכל טיפה של מידע על הכתישה המאסיווית שמנחית 
חיל האוויר האמריקאי על מטרות עיראקיות . התסכול ימותן קמעה בתשואות שנקבל 
מן העולם , בידיעה כי מנענו מן הרוצח העיראקי לשחק את האס המשובח ביותר 
שהוא סבר שהוא מסתיר בשרוולו . ואולי גם שלל ההבטחות שנקבל מארצות הברית 
לערובות , ציוד , סיוע , כסף , תמיכה פוליטית , וההערכה שלה נזכה על 
הפגנת מידה מכובדת של פיקחות מדינית , יסייעו מעט בעיכול התסכול . אבל 
נרגיש רע . בחירה קשה . לו אני ראש הממשלה , לא הייתי מסתפק רק בהחלטה על 
אי - תגובה , אלא מוסיף עליה גם הודעה לעגנית על השלומיאליות העילאית שהוא 
ואנשיו גילו בהפעלת טיליו , גם הבעת זלזול - מה בעצם היומרה כאילו כמה פצצות 
מעופפות שכאלה יכולות להוות איום על ישראל , והודעה קרירה כי אם סדאם ישוב 
ויבקש להוכיח את גבריותו על גבנו , ויהין להטעין את הצינורות שלו בקצת גז , 
ניאלץ למרבה הצער למחוק חלקים נבחרים של בגדד מעל פני האדמה , ולו - רק 
מחמת הרגישות המופרזת שממנה אנו סובלים למראה יהודים מרוססים בגז . אך אני 
לא ראש הממשלה , ועד פרסום שורות אלו ייתכן כי גם פעולת התגמול וגם התקפת 
הטילים הבאה כבר יהיו מאחורינו , וכל האמור לעיל אינו אלא תרגיל אקדמי לאחר 
מעשה . על - כן אין לי אלא להתנחם באותו מסמך המאשר סוף - סוף שאני חיוני 
למישהו . 
