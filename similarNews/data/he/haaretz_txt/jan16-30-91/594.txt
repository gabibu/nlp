קלילות חיננית שרתה על ביצוע הסוויטה הזעירה מאת דביסי . כלי הנשיפה והנבלנית 
אירינה קסלר היו במיטבם . ניצוחו של מנדי רודן נסך קצביות רעננה על כל הפסזים 
המנוגדים באופיים . ביצוע הפתיחה התזמורתית לקונצרטו ברה מזור לחליל ותזמורת 
( ק . 413 ) מאת מוצרט היה קרבי מדי . רודן גרס ניגודי צבעים עזים בדינמיקה , 
ולעתים קרובות בלע הליווי התזמורתי את החליל . רכות קטיפתית ושליטה מלאה 
בסלסולים הווירטואוזיים הפגין החלילן נועם בוכמן . השירתיות והליריות הובלטו 
על ידי ההאטות , שבהן לא היסס להרבות הסולן . זריזות אצבעות וטכניקת נשימה 
מרשימה איפשרו לו להרבות במשחקי דינמיקה מגוונת . הקדנצות נוגנו בניקיון 
מופתי . מלא קסם היה הוויברטו בסרבנד מתוך הסוויטה לחליל של באך , שאותה 
ניגן בוכמן כהדרן . אף פה הרשים הפיאנו ברכותו , וההאטות איפשרו לסולן 
להבליט את הליריות המופלאה . הפתיחה לסימפוניה השנייה ברה מזור ( אופוס 
37 ) מאת ברהמס נוגנה בעומק דרמטי בצלי ובקונטרבס . הלייטמוטיב המלודי 
החוזר נשמע בביצוע זה בבירור , אך המנצח הדגיש את האלמנט הריתמי כמעט בברוטליות . 
עושר הניגודים של סימפוניה זו הוחמץ בסערת הקצב המסחרר שנכפה על ידי המנצח . 
