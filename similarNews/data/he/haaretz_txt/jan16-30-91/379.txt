סדאם חוסיין איים כי כוחות עיראקיים יתקפו את ישראל אם ארצות הברית ובעלות 
בריתה יתקפו את עיראק . הוא התחיל להגשים את איומו בשעות הבוקר של יום ו , 
והמשיך בכך אתמול בבוקר . הטילים הללו לא גרמו לאבידות בנפש , אך הנזק 
החומרי בהתקפה השנייה היה ניכר ולכך יש להוסיף את הפגיעה במהלך החיים ברוב 
חלקי הארץ . אלה הן התקפות טרור , ושתי מטרות עיקריות להן : להרוג יהודים , 
ולמשוך את ישראל לתגובה אשר בעקבותיה יעלה בידו להציג את מלחמתו כמלחמה 
ערבית נגד מדינת היהודים . סעודיה , מצרים וסוריה לא יוכלו כך מצפה השליט 
העיראקי להוסיף וללכת שלובות זרוע עם ארצות הברית , כאשר ישראל באה להילחם 
בעיראק . מוטב שממשלת ישראל לא תשחק לידי סדאם חוסיין . דוברים רשמיים של 
מצרים וסוריה אמנם הצהירו כי לא יסתלקו מהקואליציה עם ארה"ב גם אם ישראל 
תגיב על ההתגרות העיראקית תוך הפעלת אמצעים צבאיים , אבל מן הראוי שלא נסמוך 
על הצהרות אלה ככל שיש בהן כדי לעורר אצלנו תחושת סיפוק יתר על המידה . 
אל לישראל להעלים עין מהמורכבות הפוליטית המאפיינת את מצבה של ארצות הברית 
במלחמתה ; אין זה מענייננו לספק לשליט העיראקי עילה לשבש את אחדות הקואליציה 
שקמה נגדו . אין זה אלא טבעי כי מתעורר אצלנו הרצון להשיב לפרובוקציה העיראקית 
כגמולה . ישראל , כך אומרים , אינה חייבת לוותר על הפעלת זכותה להגן בעצמה 
על ביטחונה . יתרה מזו : הבלגה אחרי שתי התקפות טילים עלולה להתפרש בבגדד 
כהזמנה להמשיך בשיגור טילים נגד האוכלוסייה האזרחית בישראל . ככל שנוסיף 
להתאפק , כן תגבר העזתו של סדאם חוסיין ; כמה זמן נוכל להרשות לעצמנו שלא 
להגיב ? אכן , אלה הם שיקולים שאין לבטל את משקלם ; אבל כנגדם צריך גם 
לשאול מה נוכל להשיג , מעשית , אם נחליט להיכנס למלחמה אשר עד כה הצלחנו 
להישאר מחוצה לה . איש אינו מפקפק ביכולתם הקרבית של טייסי חיל האוויר שלנו ; 
אבל ספק אם יהיו מסוגלים לאתר את משגרי הטילים הניידים של עיראק בהצלחה 
רבה מזו של טייסי חיל האוויר האמריקאי והבריטי . אפשר , כמובן , לחשוב 
על פעילות מסוג אחר ; עונש כבד מגיע לעיראקים , ובכוחו של צה"ל להנחית 
מהלומות קשות על מטרות בתוך עיראק . אבל גם אם נניח כי אפשר יהיה להגיע 
לידי תיאום עם חיל האוויר האמריקאי בדבר חלוקת גזרות , כך שמטוסינו לא יתערבבו 
עם מטוסי הקואליציה , כמות חומר הנפץ שמטוסינו יוכלו להוריד על מטרות עיראקיות 
תהיה מזערית בלבד , בהשוואה לכמות שטייסי ארה"ב כבר הורידו על יעדיהם ; 
כלום לתכלית מצומצמת זו כדאי שנסכן את חיי טייסינו ? כל זה לא נאמר כדי 
להבטיח לסדאם חוסיין שיהיה חופשי , עד כמה שהדבר יהיה תלוי בנו , להוסיף 
ולזרוע הרס בתוך ישראל . עד כה נזהר מלשגר נגדנו טילים חמושים בראשי קרב 
כימיים ; הוא " הסתפק " בשיגור טילים שראשי הקרב שלהם חמושים בחומר נפץ 
קונוונציונלי " בלבד " . אם יעיז להפעיל נגדנו נשק כימי כללי המשחק האכזרי 
עלולים להשתנות . בינתיים צריך להיות ערניים לכך שהסכנה שאנחנו נתונים בה , 
בעינה עומדת . עלינו לעמוד במבחן העצבים ולסמוך על האמריקאים ובעלות בריתם , 
שיהיה בכוחם לפטור אותנו מן הסיוט הנוכחי . 
