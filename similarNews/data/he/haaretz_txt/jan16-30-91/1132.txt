בדחילו ורחימו אני אומר שזה מאוד לא בסדר שאנחנו לא יודעים אם לעיראק יש 
ראשי חץ כימיים . זה לא מסוג הטענות שמשגרים עכשיו כל כך הרבה לכל עבר 
חלקן מוצדק יותר , חלקן הרבה פחות . לא לדעת אם הלילה ינחתו טילים , זה 
בסדר במונחים של ערפל המלחמה . מה שקשה לעכל היא הידיעה שאין לנו ידיעה 
על אחד הנתונים המרכזיים ביותר במלחמה : חיינו חגים עכשיו סביבו 42 שעות 
ביממה . את הדברים האלה יש לומר עם כל ההסתייגויות , ביראה ובאהבה ( אם 
לתרגם את הארמית שלמעלה ) , כי יש בהם לא רק הפחד שרובץ על כולנו , אלא 
גם האהבה כלפי מי שלכאורה צריך היה לדעת . צה"ל והמוסד העבירו אותנו פעמים 
רבות בשלום דרך כמה נתיבים אפלים והרי - אסון , שרק מעטים מאוד יודעים בכלל 
על קיומם . אנשים נתנו את חייהם מחוץ לגבולותינו בניסיון למנוע אי - ודאויות 
מסוכנות כגון זו שאנחנו שרויים בה היום . צניעות , ואפילו הרכנת - ראש , 
נדרשות כאשר נוגעים בנושא כה רגיש וקשה . נכון , עיראק היא אחד מיעדי 
המודיעין המסובכים ביותר בעולם . יש עוד מדינות סגורות , אבל מעטות ( 
ואולי אף אחת כיום מבין אלה שיש לנו עניין כלשהו אתן ) נתונות למשטר טוטליטרי 
כה הדוק . מי ששואל מדוע אין בידינו ידיעות על הטילים הכימיים , צריך גם 
להביא בחשבון שכל אזרח זר המגיע לנמל התעופה של בגדד ( מהיחידים בעולם הקרויים 
על שם מנהיג מכהן ) , נתון למעקב . אפילו במוסקווה כבר שכחו מהעניין הזה . 
עיראקי לא ייכנס לשיחה עם אדם זר אם הוא רוצה לשמור על ראשו . מהעיתונות 
הזרה אפשר לשאוב נתונים נוספים על הקושי העצום באיסוף ידיעות אצל סדאם . 
עיראק היא , למשל , מהמדינות היחידות בעולם שרשת הטלפונים שלה כולה קווית , 
לא אלחוטית . פירוש הדבר , שאחד המקורות העיקריים של כל מוסד ביון הציתות 
לשיחות טלפון כמעט לא קיים שם . הימנעות מקשר טלפון אלחוטי ( כמו זה , 
למשל , המסייע לקשר הבין - עירוני בארץ ) איננה תוצאה של פיגור טכנולוגי : 
עיראק מטמינה בכוונה , ולעתים בהשקעה גבוהה יותר , את כל הקווים שלה באדמה . 
יש רק מדינות מעטות בעולם עם מערכת צבאית , בעלת עוצמה כה ניכרת , המחופרת 
במידה כזאת מתחת לאדמה . מה שלמדנו באחרונה על מקלטי הסיינס - פיקשן של 
סדאם , שבנו לו ידידותינו האירופיות , הוא רק מעט מן הקצת מתוך העולם התת - 
קרקעי שהתקין לקראת הטירוף המשתולל שלו . שום לווייני ריגול מפולפלים לא 
יעזרו מבעד למעטה של אמא אדמה . ואנחנו יודעים שחלק מהד"שים הארורים המשוגרים 
לכאן נשלפו מתוך מחפורות זמן קצר לפני שילוחם . הסתירות בדיווחים הרשמיים 
האמריקאיים ( כמה משגרים ניידימנייחים נותרו לו , לעזאזל ? איזה חלק מחיל 
האוויר שלו נפגע , לכל הרוחות ? ) הן התוצאה הטובה ביותר שיכול להפיק 
מתחת לידיו המודיעין המצויד ביותר בעולם . זאב שיף דיבר בשם רבים כאשר מנה 
באי - נחת את הטעויות המעצבנות שהזדמנו מדי פעם אצל הגנרל שוורצקופף , מפקד 
הכוחות האמריקאיים . אבל הוא לא רוצה לטעות יותר מאף אחד מאתנו : לפעמים 
הוא פשוט לא יודע . כמו שאמר העיתונאי האמריקאי כאשר התנצל בשם עמיתיו על 
דיווחים לא מדויקים בסערת המלחמה , גם הגנרל - ארבעה - כוכבים אינו יודע 
לפעמים יותר ממה שהוא מדווח , אלא פחות . אני גם לא מצטרף לאיומים בוועדת 
חקירה שנשמעו פה ושם בעיתונים מתוך זעם על מה שנראה כפאשלה כזאת או אחרת . 
אם נתחיל לקפד את הראשים זה לזה אחרי שיבוא השקט ( מלאכה שכל מיני בעלי 
זעם לא - קדוש כבר התחילו בה ) , רק נקצר את המדינה בראש . אבל ממש על 
פי תומנו , ולמרות המבחר החלקי של קשיים שנרשמו לעיל , יש לנו הזכות לדעת 
איך ומדוע איננו יודעים עד עצם הרגע הזה אם למנוול יש ראשי חץ כימיים . את 
השאלה הזאת מוצדק לברור מתוך השאר כיוון שהעדר התשובה עליה מכתיב מדיניות 
של הגנה אזרחית אשר חייהם של לא - ברור - עדיין - כמה תלויים בה . אם אין 
לו צריכה היתה להיפסק מיד השאננות היחסית כלפי מקלטים . אצלי בבית , למשל , 
המקלט נראה לי מפוקפק למדי . השכנים מהמהמים דברים לא ברורים על טיבו . 
מכל מקום הוא לא תורגל אף פעם כפי שצריך , וכך בוודאי המצב בבתים רבים 
מתחת לחדרים האטומים . נחמן שי אמר באחד הראיונות שהציבור פיתח כלפיו תלות . 
זה נכון , וטוב לפחות שהתלות הזאת נוצרה כלפי בחור סימפטי . אבל מה באשר 
לתלות שהוא , ומערכת הביטחון , גרמו לנו לפתח כלפי אי ידיעת טיבו של הנשק 
המאיים ביותר שיש ( אין ? ? ? ) בידי האויב המאיים ביותר עלינו עכשיו ? 
טיבם של מאמרים בעיתונים שהם מסתיימים לרוב במסקנה שהכותב משלח ממעבד התמלילים 
שלו לאיזו כתובת . השורות האלה יסתיימו במה שגם הוא ראוי לימים האלה , 
בצד הנחישות וההתמדה והעמידה מול נסיבות קשות : במבוכה עגמומית כלשהו . 
גם היא דרושה לנו כדי לחיות עם ידיעה לא - פחות - חשובה . עם הידיעה המעציבה 
אך הבלתי נמנעת שהמדינה הזאת , אשר הרגילה אותנו למטות - קסם למיניהם , 
איננה יכולה תמיד לממש ברגע שמתחשק לנו את כל הזיותינו . 
