רבים מאלו שדיברו על גרשום שוקן בימים שלאחר מותו זכרו אותו כאדם מרוחק , 
נטול רגשות אישיים . אני היכרתי גרשום שוקן שונה כיוון שהיינו ידידים במשך 
תקופה של קרוב למחצית החיים . כל אימת ששהינו באותה עיר , תל אביב , ירושלים 
או ניו - יורק , בילינו שעות רבות יחד . כן , לא היתה לו סבלנות לאנשים 
בעלי נפש רדודה שהתיימרו להיות מעמיקים , או לאופורטוניסטים אנוכיים שהתיימרו 
להיות מנהיגים חסרי פניות אישיות . הוא הניח לעולם לחשוב כרצונו . רק מעטים 
הכירו די את פנימיותו , ולכן ידעו שהוא היה כמעט היפוכה המדויק של דמותו 
הציבורית . מעולם לא שמעתי אדם כלשהו המתאר את גרשום שוקן כעניו וצנוע , 
אבל כזה היה . הוא שפט הישגים אינטלקטואליים וספרותיים על - פי אמת המידה 
של שפינוזה וגתה , ולכן לא השתכנע בקלות שפרופסורים לפילוסופיה או לספרות 
או סופרים ידועי - שם הם בהכרח גאונים . עם זאת העריץ את הסופרים ואת ההוגים 
שבדבריהם מצא אמת . הוא לא היה עיוור למגרעותיו של עגנון , אך היה עניו 
ושפל - ברך בפניו כביטוי העליון של המפגש הכאוב בין בוצאץ לברלין . שוקן 
עודד אנשים צעירים לכתוב ל"הארץ " גם אם לא הסכים אתם . נהגתי לשאול אותו 
מדוע , ותמיד קיבלתי אותה תשובה : הוא הבדיל בין אנשים שהשתמשו בכשרונם 
כדי לקדם את עצמם ובין אלה שהעמידו עצמם , כך קיווה , לשירותו של עיקרון 
כלשהו , חזון כלשהו של העם היהודי כפי שעליו להיות . בשלב מוקדם בידידותנו 
הציג אותי שוקן בפני ברוך קורצווייל . בילינו ערב יחד , שלושתנו בלבד , 
ליד שולחן האוכל , ובמהרה התברר לי מדוע נאבק שוקן קשות כל כך למען קורצווייל . 
הוא מצא בו אדם ששאלת משמעותה של היהדות בימינו היתה עבורו הבעיה המרכזית , 
לא רק בחשיבתו אלא של עצם חייו . קורצווייל נאבק עם עצמו באורח אובססיווי , 
מסור כולו למאבק . גרשום שוקן יכול היה להעריץ דמויות כאלה . את המאבק 
בתוך עצמו היטיב יותר להסתיר , אבל המאבק היה שם תמיד . שוקן המשיך לקוות 
שאי - שם , אצל אדם כלשהו , תימצא דרך ליישב את גתה ואת נחמן מברסלב . 
הפעם היחידה שראיתי את שוקן מכסה את ראשו בתפילה היתה כאשר הפתעתי אותו כשביקשתי 
ממנו להשמיע את אחת הברכות לאחר הסעודה בחתונת בתי הצעירה . אבל הוא מעולם 
לא פסק להגות במשמעות היהדות . כל אימת שהעלה זיכרונות על ילדותו בצוויקאו 
חזר וסיפר לי על בית הכנסת החסידי שאביו סייע להקים , ועל החום והרצינות 
שמצא שם . המשפחה השתייכה , כמובן , לטמפל הפורמלי דובר הגרמנית , וגוסטב 
זכר אותו כמקום שבו נחגג בר - המצווה שלו . אבל פניו אורו כאשר דיבר על 
השטיבל . היהודים האדוקים שזכר בצוויקאו לא היו שתלטנים או מלאי צדקנות 
עצמית . הוא זכר אותם כאנשים פתוחים ומלאי אהבה , ולפיכך לא היתה לו שום 
סבלנות לממסד הדתי בן ימינו . לפני כמה שנים התחדדה מאוד סוגיית הדת בינינו . 
ב5891 הוא פירסם מאמר שבו דיבר בזכות נישואי תערובת בין יהודים לערבים , 
כדרך היחידה ליישב את הסכסוך וליצור תרבות חדשה באזור . הבחנתי בקולו ובמאמר 
זה כי הוא הולך ונואש מהאפשרות של שלום באזור או ממציאת דרך להשלים עם עברו 
היהודי . הוא עמד על כך שאכתוב תשובה . טענתי שגרעין המשמעות של הקיום 
היהודי הוא בכך שהיהודים , בעבר ובהווה , הם משפחה מורחבת המייצגת מסורת 
רוחנית יחידה במינה . חילופי הדברים בינינו בדפוס היו הרבה פחות חשובים 
משעות השיחות שלאחר מכן . בפעם הבאה שהתראינו הביא עמו לדירתי את מהדורת 
כתבי נחמן מברסלב שאביו החזיק לידו עד ימיו האחרונים . קראנו יחד קטע קשה . 
הספר הזה חזר והופיע תמיד . הוא היה בידיו באוגוסט בירושלים , בפעם האחרונה 
שישבנו יחד . הוא פתח את הספר בקטע המדבר על האופן שבו ניצב הצדיק מול מותו , 
וכך אפוא דיברנו זה עם זה סחור סחור על היותנו בני תמותה . הוא היה אומלל 
ממצב העולם , אבל היה ברור שלא רצה למות . היתה זו חובתו להישאר ולהילחם . 
אבל גוסטב ידע שימיו הנותרים ספורים . הוא עמד מול ידיעה זו בעצב ובאומץ 
הירואי , ללא מלה של רחמים עצמיים , אפילו לא לידיד אינטימי . לגרשום שוקן 
היה קושי רב לבטא אהבה , ליחידים או לעם היהודי . הבנתי אותו . כמוני 
הוא בא ממשפחה שבה לא הושמעו מילות אהבה . צורת האהבה העליונה בעולם של 
רבנים ולמדנים היתה מילוי חובתך ולימוד הזולת באמצעות דוגמה ומופת . במשך 
55 שנים הלך גרשום שוקן למערכת " הארץ " . לא היה זה סוד שלא היה זקוק לרווחי 
החברה או לכוח הנתון בידיו של עורך . עבודתו היתה אקט של אהבה לעם היהודי . 
הוא לימד את הדור הבא אלו שהיו מוכנים לשמוע שאהבה אינה סנטימנטליות , 
אלא איכפתיות מתמדת שאינה נרתעת , ביקורתית , אפילו מיוסרת . מה היה הקשר 
בינינו ? המרכיב הרגשי העמוק ביותר , אני בטוח בכך , היתה בדידות משותפת . 
העולם שבו עוצב התרבות הליברלית של רפובליקת וויימר והאגנוסטיות היהודית 
המלומדת של בית אביו נשאר ביתו האמיתי , כפי שאני המשכתי להשתייך לחסידים 
מגליציה , אבות אבותי , ולאמריקה שהעלו בדמיונם גיימס מדיסון ותומס גפרסון . 
יש לנו רעים מועטים ; העולמות שלנו קיימים רק בזיכרון . לא פסקתי להשתאות 
נוכח היקף הידע שלו . לא היה דבר שהזכרתי בספרות , באמנות , בפילוסופיה 
ובלימודי היהדות שלא ידע עליו . לפעמים העלה הדבר את רוגזי במידה מספקת 
כדי לומר לו שלעורך ולמו"ל של עיתון אין שום זכות להיות אינטלקטואל מוביל . 
תגובתו היתה תמיד חצי - חיוך שקט . הוא ידע שסבלנותי שפקעה היתה ביטוי 
לכבוד ולחיבה . הידע שלו היה מרשים במיוחד כיוון שראה אותו כמובן מאליו . 
הוא יצא מתוך הנחה שידע רחב אינו מטרה בפני עצמה . היה זה תנאי מוקדם כדי 
לעסוק במטרה האמיתית של החיים , להגדיר את ערכיך ולפעול על פיהם . הייתי 
שותף לאובססיה זו , וכך התווכחנו במשך קרוב ל04 שנה כיוון שלא הסכמנו . 
גרשום שוקן היה יהודי על - פי הדפוסים המנוגדים של הרצל ואחד העם . תיאודור 
הרצל רצה להפוך את העם היהודי לנורמלי , לחברה חילונית , מודרנית , אירופית , 
במדינה משלה . הרצל החל את דרכו ללא כל להיטות לדת ולתרבות היהודיות , 
אלא רק מתוך שאיפה לאפשר לאינטלקטואל אירופי כמוהו לחיות בתור שכזה במדינה 
משלו . אם נרמל כזה עשוי לדרוש מהיהודים להשתנות לכלל תרבות מזרח - תיכונית 
שיהיה . לפחות בתיאוריה הרציונלית . זה היה אותו פן של גרשום שוקן שבא 
לביטוי בהצעתו לסיים את המלחמה בין יהודים לערבים על - ידי נישואי תערובת . 
מאחד העם ומאביו ירש שוקן דעה הפוכה הגדרת היהדות כתרבות מוסרית עמוקה . 
צריך היה לשמור על התורות ועל הידע של דורות קודמים ; יהודים התקיימו כעם 
כדי לחיות על פי המסורת המוסרית שלהם . לעתים קרובות נדמה היה ששוקן מדבר 
על בעיות היהודים כליברל מערבי . אבל זאת עשה רק בחלק אחד של עצמו . הוא 
לא ביקש מיהודים לנהוג כחברות אחרות האמורות להיות דמוקרטיות ; הוא המשיך 
לדרוש שהיהודים יהיו טובים יותר . בשיחות החוזרות ונשנות בינינו הזכרתי לגוסטב 
שאחד העם האגנוסטי סירב נחרצות לוותר על אמונתו בבחירת ישראל . הוא ידע 
שרק " עם נבחר " כפוף לשיפוט מוסרי מחמיר יחיד במינו . תמיד האמנתי שבבעיה 
מרכזית זו התנפצה האגנוסטיות של אחד העם , והוא נצמד לעיקרון הבסיסי של 
האמונה הדתית היהודית . תמיד היה לי ברור שלא יכולה להיות בחירה ללא אל 
שיבחר . המשכתי להדגיש בפני גוסטב שהאל היהודי שבו אינו מאמין היה זה שציווה 
על ההלכה , אך מדי יום ביומו , בעמוד האדיטוריאלי , ציית הוא עצמו לאל 
שדיבר דרך עמוס : " הוי השאננים בציון והבוטחים בהר שומרון " ( עמוס 
ו , 1 ) . מרבית שיחותי עם גרשום שוקן לא נסבו , כמובן , על דת או על 
ערכים עליונים . נושאים אלה קונים להם שביתה במחשבה במיוחד כיוון שהם היו 
הנושאים שלגביהם היו דעותינו חלוקות . רוב הזמן הוא דיבר בלהט ובכאב על 
הצורך של העם היהודי , בעיקר בישראל , לחיות על פי הנורמות של חברה דמוקרטית 
ליברלית . הוא עמד על החירות האישית שלו ושל כל האחרים לקבל החלטות משלהם 
כל עוד הם מצייתים לחוק . הוא היה פטריוט שראה זאת כחובתו האזרחית למתוח 
ביקורת על כל סמכות הרוצה להציב את עצמה מעל לביקורת . בתרבות היהודית בת 
זמננו הוא כלל הכל , מכל מקור שהוא , שלו רחש יחס כבוד במהלך קריאתו חובקת 
הכל . אני אתגעגע ליהודי חילוני זה שבמשך 04 שנה שיחק איתי את משחק הציטוטים 
ממאגר הקריאה הנרחב שלו , כדי למצוא אם אני יודע מנין הציטוט וכדי להתחלק 
בהבנתו את הטקסטים . גרשום שוקן לא היה רק ליברל יהודי מגרמניה של ויימר , 
שסערות תקופתו טילטלו אותו לפלשתינה . הוא היה ציוני עם להט של נביא . 
כעת , לאחר שעזב , אני הרבה יותר בודד , אבל לא הכל נלקח ממני . דיברנו 
יחד שנים כה רבות , עד שבמרבית הנושאים אני מכיר את שני צדי הטיעון , שלו 
ושלי . אני אזכור את מה שאמר . 
