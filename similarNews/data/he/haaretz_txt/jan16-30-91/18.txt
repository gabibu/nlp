זמרי " אופוס " , אנסמבל קולי ירושלמי חדש , הציג את עצמו בפני הקהל ביצירות 
לא ידועות ביותר ותובעניות למדי של הרנסנס והבארוק . ברב - הקוליות הקונטרפונקטית 
המורכבת במדריגלים של מונטוורדי , גרמה המקהלה הפתעה משמחת בשקיפות - המרקם , 
בדייקנות - האינטונציה , בנועם הצלילי של איזון הקולות ובעגילות של הפקת 
הקול . ב"מגניפיקט " של ויוולדי נוספו על כך עיצוב מגומר היטב של הקו המלודי 
והצללה מלאה . ביצירה זו היתה ידן של הזמרות על העליונה בתפקידי הסולו . 
קולותיהן הצלולים והמטופחים של הסופרניות הצעירות הילה פליטמן וריקי גיא , 
הזדמרו ברמה מתקדמת של פיתוח - קול , אם כי הם עדיין זקוקים לשיפור הטכניקה 
בצלילים הגבוהים . האורטוריה " משפט שלמה " של שרפנטייה , לעומת זאת , 
היתה גדולה מכפי ממדיו של האנסמבל . את ההדר הצרפתי של המוסיקה ואת האיכויות 
הדרמטיות של עלילת האורטוריה ונפשותיה , לא יכלו להגשים קולות סופרן חסרי - 
ברק והקורקטיות נטולת - האנרגיה של המקהלה . בין תפקידי הסולו , הצליחו 
זמרות המצו - סופרן , קלייר גרינפלד , בקולה החם והרך , והדר הלוי , 
בנימתה הדרמטית , להשרות את תחושת הקטטה המתנהלת בין האם האמיתית לאם המדומה . 
אך בקולות הטנור , הקטור פאיי , והבס , דייגו באנר , המאולצים והחיוורים , 
ניכרו אותות ההיכר של זמרי מקהלה שנשלפו לתפקידי סולו ללא הכישורים הדרושים 
לכך . נגינת האנסמבל הכלי של מיכאל מלצר התנהלה באופן מקצועי ואמין . בחדוות 
הנגינה , בלכידות ובאכפתיות של תזמורת הקונסרבטוריון ובית - הספר התיכון 
של האקדמיה ע"ש רובין בירושלים , ניכרה עבודת הכנה יסודית שהשקיע בה רוני 
פורת . 
