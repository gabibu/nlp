" מראה הילדים , יהודים וערבים , הנזקקים למסכות גז הוא מקומם ומעורר 
חרדה , זעם ותזכורת לסיבה שבעטיה הגענו לכאן " , אמר אחד מחיילי צבא ארה"ב 
שהגיעו עם סוללות טילי הפטריוט לישראל . הדברים נאמרו בארוחת צהרים שאורגנה 
לחיילים האמריקאים בידי גילה גרזון , קצינת הקישור של משרדי שירות הרווחה 
לצבא ארה"ב ( יו - אס - או ) . ילדים הגישו פרחים וציורים לחיילים האורחים . 
לאחר ביטוי ההוקרה הרשמי התיישבו הילדים על ברכי החיילים , כשאלה אכלו 
סטייקים ואורז . חייל אמריקאי טלפן אתמול ממשרדי הארגון לאחראית על הארגון 
בוואשינגטון , קטי בולינגר , וסיפר כי הוא וחבריו נתקבלו בגילויי אהדה 
בלתי רגילים עם הגיעם לארץ . " זהו מפגש אנושי חם ומדהים " , אמר . לרשות 
החיילים הועמדו שירותי קשר מיוחדים עם בתיהם בארה"ב . אתמול נמשך מבצע משלוח 
המכתבים והחבילות לחיילי ארה"ב במפרץ . גורמים רבים אזרחים , ארגונים 
ובעלי מלונות ומסעדות פנו למשרדי היו - אס - או בהצעות לארח ולסייע למפעילי 
טילי הפטריוט . אחד הקיבוצים בצפון הזמין את החיילים האמריקאים לארוחה , 
לסיור ולפגישה עם משפחות בקיבוץ . מלבד אירוח חיילים אמריקאים בחיפה , 
נמשך מצב החירום בעיר בהתאם להודעת דובר צה"ל , לפיה על תושבי אזור חיפה , 
הקריות , טירת הכרמל , נשר , תל - חנן , רמת - יוחנן ואזורים נוספים 
להישאר בבתיהם . עם זאת , בתי הדואר ובתי המרקחת נפתחו . ראש העירייה , 
אריה גוראל , נפגש שוב עם אל"ם יוסי בירן , מפקד הג"א באזור חיפה . מערכת 
הצופרים שלא פעלה עם פתיחת המלחמה תוגברה בצופרים חדשים בכמה שכונות . בתי 
המשפט בחיפה ובעכו חזרו אתמול לעבודה . שופטים תורנים דנו במקרי מעצר דחופים , 
בשחרורים ובביטול עיכובי יציאה מן הארץ . מאז פרוץ המלחמה לא עזבה את המקלט 
לנשים מוכות בחיפה אף לא אחת מ21 השוכנות בו יחד עם 62 ילדים . רק עולה 
חדשה אחת עזבה את המקלט , אך שבה אליו לאחר כמה ימים . כך מסרה אורנה לוין , 
מרכזת המקלט . לדבריה , ככל שהחיים חוזרים למסלולם מתחדשות הפניות של 
נשים המבקשות את עזרת המקלט . היא אמרה כי הבעיה העיקרית כיום היא העסקת 
הילדים הבטלים מלימודים בתנאי לחץ . בנמלי הים בישראל פרקו אתמול 61 אניות 
מטענים בחיפה , באשדוד ובאילת . קפידבינצוות תיאום משקי לשעת חירום הוקם 
על - ידי ההסתדרות במרחב חיפה . הצוות כולל ראשי אגפים , מרכזי אגודות 
מקצועיות וראשי מוסדות ההסתדרות קופת - חולים , קואוף צפון , תנובה ובנק 
הפועלים . תפקיד הצוות הוא לתאם ולתכנן את ההיערכות בשעת חירום , לסייע 
למקומות עבודה , לגייס עובדים למשק התעשייתי ולמשוך מתנדבים לעזרת הקהילה . 
בתי ההסתדרות במרחב חיפה יועמדו לרשות הקהילה כמרכזי פינוי או לכל צורך 
אחר . " יש לדחות את כל חילוקי הדעות לזמנים טובים יותר " , אמר מזכיר ההסתדרות 
במרחב חיפה , אורי אגמי , לוועדים וקרא להם לשמור בזמנים אלה על שקט תעשייתי . 
