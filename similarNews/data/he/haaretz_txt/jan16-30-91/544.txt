( ע ) . סגן מזכיר המדינה האמריקאי , לורנס איגלברגר , אמר אתמול כי 
ארה"ב וישראל מקיימות התייעצויות מתמידות ואינטנסיוויות על רקע התקפות הטילים 
האחרונות על ישראל , והדגיש כי ארה"ב מכבדת את זכותה של ישראל , כמו את 
זכותה של כל מדינה ריבונית אחרת להגן על עצמה , ולא ערערה מעולם על זכות 
זו . עם זאת , אמר סגן מזכיר המדינה , כי ארה"ב מעריכה את האיפוק שמגלה 
ישראל בהימנעותה מפעולת תגמול על שתי התקפות הטילים , והוסיף כי החלטה כזאת 
אם תתקבל , תהיה החלטה בלעדית של ממשלת ישראל . בהופיעו במסיבת כתבי חוץ 
במרכז התקשורת לעיתונות במלון " הילטון " בתל - אביב , הכחיש איגלברגר 
ידיעות כי בדיונים ובמגעים שהוא מקיים בישראל נעשו עסקות כלשהן שהותנו בהסכמת 
ישראל לוותר על זכותה להגיב . בתשובה לשאלה אם ראש הממשלה , יצחק שמיר , 
הבטיח כי יתייעץ עם ארה"ב לפני ביצוע פעולת תגמול , השיב איגלברגר נחרצות : 
" לא " . בדברי הפתיחה הוא ציין כי " בימים קריטיים אלה , הנשיא בוש וראש 
הממשלה שמיר שוחחו זה עם זה תכופות " . " ארה"ב תעמוד לצדה של ישראל , 
אם זו תחליט להגן על - עצמה מפני התוקפנות העיראקית . ארה"ב , כמנהגה מזה 
שנים רבות , מחויבת לביטחונה של ישראל " , אמר . איגלברגר הוסיף כי " אנו 
מכירים ומכבדים את שאיפתה של ישראל שלא להיגרר למלחמה , ומעריכים מאוד את 
האיפוק שמגלה ישראל לנוכח המאמץ הבוטה והרצחני של עיראק להרחיב את הסכסוך 
שנגרם כתוצאה מתוקפנותה נגד כוויית " . בתשובה לשאלה מדוע היה איחור באספקת 
טילי הפאטריוט לישראל , אמר סגן מזכיר המדינה : " איני רוצה להיכנס לוויכוח 
זה , שמצא הד בתקשורת הישראלית . אני יכול רק לומר כי לנו ולישראל יש 
מטרה משותפת " . איגלברגר נשאל אם עכשיו על רקע האירועים האחרונים , היחסים 
בין שתי המדינות טובים יותר . הוא השיב : " אוכל לומר שכן . היו עליות 
וירידות ביחסים , אבל ביסודם הם נשארו איתנים . יש בינינו יחס של כבוד 
ושוויון . בזאת אין לי כל ספק " . שאלה נוספת שנשאלה היתה אם יש סכנה ממשית 
כי התערבות ישראל בסכסוך תסכן את הקואליציה האנטי - עיראקית . בתגובה , 
חזר איגלברגר על דבריו : " אנו מכירים בזכותה של ישראל להגן על עצמה ולא 
ערערנו על כך , אבל עובדה היא שישראל מגלה איפוק לנוכח ההתגרות הקשה , 
ואנו מכבדים זאת מאוד " . " כמה זמן תישאר כאן ? " , נשאל המדינאי האמריקאי . 
הוא השיב : " אשאר כמה זמן שיידרש " . 
