בית המשפט הגבוה לצדק דחה אתמול חמש עתירות נגד שר הביטחון וצה"ל , בעניין 
חלוקת ערכות מגן לכמה קבוצות אוכלוסייה : בעלי זקן , תושבי השטחים ואסירים 
ביטחוניים . נשיא בית המשפט העליון מאיר שמגר , המשנה לנשיא מנחם אלון והשופט 
יעקב מלץ קבעו בשלושה פסקי דין נפרדים כי בכל העתירות אין מקום לתת צו . 
עם זאת מתח השופט אלון ביקורת חריפה על דרך הטיפול של שלטונות הביטחון באספקת 
ערכות מיוחדות לבעלי זקן . אלון דחה את טענת המדינה כי אם יהיה צורך ייאלצו 
בעלי הזקן לגלחו , על - פי הדין שבהלכה לגבי פיקוח נפש . השופט אלון כתב : 
" ברור שעדיפה הצלת הנפש על חובת גידול הזקן , אך אין לזה ולא כלום לעניין 
חובת הגורמים המוסמכים לנקוט בכל האמצעים ולספק ערכות מגן הראויות גם לבעלי 
הזקן , כדי למנוע מהם להגיע ולעמוד בפני ברירה קשה זו " . השופט אלון הוסיף 
כי העצה בדבר גילוח הזקן תמוהה גם מבחינת הביצוע המעשי , שכן בשעת האזעקה 
על הסכנה הקרבה , לא יהיה סיפק בידו של בעל הזקן לגלחו . מכאן שיש בעצה 
זו משום דרישה מכל הנמנים עם ציבור זה לגלח את זקנם מיד . דרישה זו יש בה 
משום פגיעה חמורה בציבור זה , אין להעלותה על הדעת כחלק מתוכנית ההתגוננות 
האזרחית במדינת ישראל " . אלון גם הביע צער על שעניינה של העתירה שהגיש הרב 
חיים מילר ממועצת עיריית ירושלים עוד בראשית אוקטובר , התעכב עד כה . 
עם זאת , הצטרף אלון ועמו השופט מלץ , להחלטת השופט שמגר לאמץ את תצהירו 
של ראש הג"א תא"ל אורי מנוס , כי יש כוונה לספק את ערכות המגן הדרושות , 
אך זאת בהתאם למגבלות של קצב הייצור . בתצהיר נאמר כי הוקצבו 5 מיליון 
שקלים לייצור ערכות מיוחדות כאלה . השופטים ציינו כי לפי תצהירו של ראש 
הג"א , יש פיתוח טכנולוגי מתמיד של אמצעים המיועדים לייעל את ההגנה על 
הפרט , אך עדיין קיימות בעיות לא מעטות לגבי ילדים בני שלוש ומעלה , שלחלקם 
נופק ברדס פסיווי , חולים ( בעיקר בגיל מתקדם ) , וכאמור גם לבעלי זקן . 
אשר לשלוש עתירות של 01 אסירים ביטחוניים לחייב את שר הביטחון ושר המשטרה 
לנקוט צעדים להגן על הפלשתינאים הכלואים במתקני הכליאה של צה"ל ושל שירות 
בתי הסוהר , קבעו השופטים כי הרשויות פועלות לקיום אמצעי מיגון " במקומות 
בהם הם נדרשים , בהתחשב בתנאי המקום והזמן , תוך מעקב אחר ההתפתחויות והצורך 
בשינויים אפשריים " . השופט שמגר סמך את ידיו על הודעת פרקליטות המדינה כי 
בכל בתי הכלא של שירות בתי הסוהר שבתחום ישראל וברמאללה , יש די ערכות לכל 
האסירים . במתקני הכליאה מגידו , עופר ומתקני המעצר המרחביים שבגדה , מצויות 
ערכות מגן בעבור הכלואים . במתקני הכליאה שבאזור " חגורת עוטף ירושלים " 
ובקרבת הקו הירוק , יחולקו ערכות לפי כמות העצורים . במתקני הכליאה בגדה 
המצויים מחוץ לתכנית החלוקה המידית , כגון מתקן פרעה ומתקן דהרייה , תבוצע 
החלוקה במקביל לחלוקה לכלל האוכלוסייה . מתקני הכליאה בקציעות ובחבל עזה 
מצויים , לפי הערכת גורמי הביטחון , מחוץ לטווח האיום העיראקי , ולכן 
לא חולקו בהם ערכות , אך אם יחול שינוי בהערכת הסכנה תתקבל החלטה חדשה . 
עוד עתירה שנדחתה היתה זו של לינדה מורכוס מבית לחם שטענה כי החלטתו הקודמת 
של בג"ץ לחייב את שלטונות הביטחון לחלק 371 אלף ערכות לתושבי השטחים , אינה 
מתבצעת . העותרת גם טענה כי אין בגדה הסדרי אזעקה מפני התקפות מהאוויר וכי 
מן הראוי שיהיו תשדירים רצופים בשפה הערבית ברדיו ובטלוויזיה , כדי לעדכן 
את האוכלוסייה בשטחים על הנעשה . השופט שמגר ציין בפסק הדין כי ראש ענף הדין 
הבין - לאומי במפקדת הפרקליט הצבאי הראשי הודיע לבג"ץ בכתב כי כבר החלו לחלק 
את ערכות המגן . חלוקה זו מושפעת מתנאי הזמן והמקום , ובין היתר מתנאי 
הביטחון במקומות המיועדים לחלוקה . אשר להתקנת צופרי האזעקה במקומות המרוחקים 
מהקו הירוק ומהמחנות הצבאיים , קבע שמגר כי זהו נושא שיכול להידון בין 
ראשי הרשויות המקומיות הנוגעים בדבר לבין המנהל האזרחי , ואין מקום להפנייתו , 
לפי שיקולי העותרת , לבג"ץ . לגבי הסדרי האזעקה , כתב שמגר כי לבג"ץ 
הוסבר כי שידורי הרדיו השוטפים כוללים גם הודעות בשפה הערבית . 
