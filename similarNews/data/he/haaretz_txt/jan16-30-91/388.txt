במשך השבועות האחרונים היו כמה וכמה הפגנות הקוראות לבחורי ישיבה למלא את 
חובתם כלפי ארצם בשירות צבאי . בדרישה זו גלומה הטענה שכל עוד הם נמנעים 
מלשרת בצבא , בחורי הישיבה אינם ממלאים את חובותיהם כאזרחים טובים . השקפה 
זאת מעוררת כמה וכמה בעיות . אין ספק שהחובה לשרת בצבא דורשת מהישראלים 
להקריב קורבן גדול . יתרה מזו , הנכונות לסכן את החיים למען המדינה יכולה 
להיות הביטוי הראוי ביותר של נאמנות . אלא שמול ההשקפה הזאת עומדות סוגיות 
של אמונה ומצפון . לפיכך , עלינו לשמור מכל משמר שההטפה המתמדת לשרת את 
הארץ באמצעות הצבא לא תחרוג מן המידה ולא נימצא מעריצים את צה"ל כאלוהים 
חיים . השירות הצבאי בישראל הוא כורח עליון , ולו רק בשל התהליך החברתי , 
שלו צדדים חיוביים רבים . הצבא יכול להסיר מחסומים אתניים ומחיצות של ניכור 
דתי ; הוא יכול להכשיר אנשים למקצועות שונים , לאפשר שילוב חברתי , לחנך 
את השכבות החלשות ולסייע בהשתלבותם של עולים חדשים . אנחנו גם יודעים שהצבא 
זה עסק מצליח אולי אחת התעשיות המצליחות ביותר . בפרפרזה על מימרה אמריקאית 
ידועה ביחס לגנרל מוטורס אפשר לומר , כי מה שטוב לתעשייה האווירית בישראל , 
טוב לארץ כולה . הצבא יכול להיות טוב לרווחתנו הכלכלית , אך הוא לא תמיד 
מועיל למעמד המוסרי שלנו . אחרי ככלות הכל , ההסכמים הצבאיים עם דרום אפריקה 
ויצוא כלי נשק קלים לדיקטטורות בדרום אמריקה אינם מחזקים את הדימוי שלנו 
כאור לגויים . כפי שהוכיחה כוחנותו של סדאם חוסיין , ישראל זקוקה לנוכחות 
צבאית חזקה . אך אלה שנלחמו במלחמות ישראל , נפצעו , סבלו טראומות נפשיות 
ואיבדו בני משפחה , בוודאי מתפללים ליום שבו השירות הצבאי יעבור מן העולם . 
ניסיוני בצבא , בעת שירותי בעתות שלום ומלחמה , שיכנע אותי שהארץ הזאת 
תהיה טובה יותר אם למציאות זו לא יהיה עוד מקום . בהפיכת הצבא לביטוי העליון 
של השירות לישראל , וראיית השירות בו כמקור התייחסות לציונות וליהדות , 
אנו מעוותים את המסר של הציונות והיהדות כאחת . אם אנו מפארים את הצבא 
במידה כזאת שאנו מכנים את אלה המבכרים לא לשרת בו " מלשינים " ( ביטוי 
שנשמע , בין רבים אחרים , באחרונה ) , אנו יוצרים תקדים מסוכן . יותר 
מ%52 מהנשים הלא דתיות אינן משרתות בצבא , לפעמים משום שזימון שירותן נדחה 
מעודף מגויסות . נשים העולות ארצה לאחר גיל עשרים אינן מגויסות . האם 
הן ראויות לבוז מכיוון שאינן משרתות ? ומה לגבי האוכלוסייה הערבית הישראלית ? 
האם הערבים נדונים לגנאי מתמיד משום שאנחנו , ובה במידה הם עצמם , איננו 
רוצים שהם יתגייסו לצבא ? אם בחורי ישיבה מבכרים לא לשרת בצבא משיקולים של 
אמונה דתית , האם אין להוקיר עמדה זו באורח עקרוני ? אחרי ככלות הכל , 
האם אמונה דתית אינה בין הערכים המקודשים ביותר שאנו מחויבים להגן עליהם ? 
ההתקפות הארסיות המתמידות על היהודים האורתודקסים שאינם משרתים בצבא יוצרות 
את הרושם , כי כל יהודי בעל זקן החובש כיפה שחורה לראשו נמנע מלשרת בצבא . 
זה כמובן שקר . האורתודוקסיה היהודית איננה חזית אחידה . מעל לכל , עלינו 
להרחיב את הזכות לסרב משיקולי אמונה כדי לכלול בה גם סירוב מטעמי מצפון . 
סירוב לשרת בצבא מטעמי מצפון אסור שיהיה טאבו , והוא הדין בסירוב חלקי 
או סירוב לציית לפקודה לא חוקית ולא מוסרית . רבים מבין מאה ושלושים החיילים 
שנחבשו בכלא מאז תחילת האינתיפאדה בשל הסירוב לשרת בשטחים לחמו במלחמות ונפצעו 
בהן . אבל כאשר אנחנו טוענים כי השירות בצבא הוא הצורה העליונה ביותר של 
מילוי חובה לאומית , אנו מטילים דופי בבני אדם אמיצים אלה , הפועלים מתוך 
שכנוע מוסרי עמוק . עלינו לדחות מכל וכל את הרעיון , שאם אדם מסרב לשרת 
בצבא הוא לא יהיה זכאי למלוא זכויותיו כאזרח . וכמובן , כמו ביחס לבעיות 
אחרות , קיים הצד המעשי . האם אנו רוצים באמת ובתמים בתוספת של עוד עשרים 
אלף יהודים חרדים קיצוניים המתרוצצים בגדה וברצועה כדי לכפות את הכיבוש ? 
קיימת גם בעיה אחרת . ענייני הדת בצבא מנוהלים על - ידי הקהילה האורתודוקסית . 
הצפת כל דרגי צה"ל בחיילים דתיים קיצוניים רק תחדיר בצבא כפייה של כל אותם 
חוקים הפוגעים כיום במוסדות המדיניים והאזרחיים בגלל השפעת האורתודוקסים 
בממשלה . מאומה מכל הכתוב לעיל איננו נוגע לאפשרות של שירות לאומי חלופי . 
נוכח הטיעון הצעקני בדבר שירות צבאי כשיא של הקרבה לאומית , ספק אם סוג 
אחר של שירות למדינה יוכל להיחשב לגיטימי . אם בדעתנו לבחון דרכים להתוויית 
תוכנית מקפת של שירות לאומי חלופי שיהיה גם שירות חובה , עלינו לחדול מהרטוריקה 
הנלהבת בעניין השירות בצה"ל ולא להקדיש מאמץ גדול כל - כך כדי לחייב אנשים 
לשרת בצבא בניגוד למצפונם . אני גאה בצה"ל ובכך שאני משרת בו , לא רק מחמת 
יעילותו הצבאית אלא גם בשל הממד הערכי שלו . צה"ל , המגן עלינו , מאפשר 
לנו לקיים את חירויותינו ובהן חירות הבחירה והמצפון . המטרה העליונה של 
החברה היהודית צריכה להיות שמירה על ערכים אלה . 
