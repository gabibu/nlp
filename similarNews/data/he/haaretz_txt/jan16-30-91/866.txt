טילים עיראקיים נחתו בארץ פעם נוספת וגבו מחיר בנפש וברכוש . קווי המתאר 
של המלחמה כפי שתוכננה נגדנו בבגדאד , נכון לסוף שבוע זה , נעשו ברורים : 
התקפות כמעט יומיות , בשעות החשיכה , על מרכזי אוכלוסייה , במאמץ לזרוע 
הרג והרס מרביים . סדאם חוסיין מקווה כי ייאלץ את ישראל להסתבך במלחמת המפרץ 
ויערער את חזית הקואליציה . העובדה שנפילות הטילים משלהבות את הפלשתינאים 
בשטחים מובאת ללא ספק בחשבון כתרומה נלווית מוספת : על רקע צופרי האזעקה 
ותמונות ההרס , מצייר דמיונם בנקל את ישראל מתפוררת מבפנים . נורמליזציה 
של חיי היום - יום היא התשובה שהעורף הישראלי יכול וצריך לתת לאתגר הטילים . 
בתודעה הישראלית קבועות מלחמות משום מה כאירועים קצרי טווח ( ללא ביסוס 
היסטורי מספיק , אם מביאים בחשבון את מלחמות העצמאות , יום הכיפורים , 
ההתשה ולבנון ) . אבל כבר עכשיו ברור כי מלחמת המפרץ לא תהיה קצרה כלל . 
עובדה זו חייבת להילקח בחשבון בכל תכנון של חיי היום - יום בעורף . חיי 
הכלכלה חזרו פחות או יותר למסלולם הרגיל ויש לקוות כי גם למעלה מזה , כדי 
לפצות על חסרון עובדים שגויסו לשירות מילואים ועל הנזקים והעלות הגדלים 
של המלחמה . היום אמור להיעשות צעד נוסף : חידוש הלימודים בכיתות יי"ב 
וכן בכיתות י"גי"ד בבתי - הספר לטכנאים ולהנדסאים . הצעד הוא בכיוון הנכון , 
אבל נעשה במאוחר ואינו מספיק . לא היתה סיבה משכנעת לדחות את חידוש הלימודים 
בכיתות אלה כבר ביום ראשון שעבר . המדובר בתלמידים המסוגלים להגיב באופן 
עצמאי ונכון במצבי חירום . עוד פחות מזה אפשר להבין מדוע נפסקו מלכתחילה 
הלימודים בסמינרים , במכללות להכשרת מורים ובאולפנים , שתלמידיהם מבוגרים 
לכל דבר ועניין . עתה צריך לזרז מיד את פתיחת שאר בתי - הספר . היה למערכת 
החינוך ולמפקדת הג"א זמן די והותר כדי לבצע את סידורי ההגנה הבסיסיים בבתי - 
הספר , ובעיקר אטימת מספר מספיק של כיתות ; אם לא נעשו סידורים אלה , 
זהו מחדל המחייב לא רק תיקון מיידי , אלא גם חקירת האחראים . מכל מקום , 
ניתן להשלים את החסר תוך ימים ספורים , ואין לעכב בשל כך את חידוש הלימודים 
גם בכיתות שלמטה מכיתה י . משרד החינוך יוצא ממספר הנחות מפוקפקות . כך 
למשל הוא מניח , שחידוש לימודים צריך להיות אחיד בכל הארץ . אין שום הצדקה 
לכך : יש אזורים נרחבים שבהם סכנת הפגיעה קטנה ואפשר היה לחדש שם את הלימודים 
כבר בשבוע שעבר . המשרד מניח גם כי ניתן להפעיל מערכת חינוך תחליפית באמצעות 
פטנטים כמו " בית - ספר נייד " והוראה ביתית דרך הטלוויזיה . אמצעים אלה 
ודומיהם לא יפתרו את הבעיה . הדרך היחידה היא לפעול במרץ ובתקיפות לחידוש 
הלימודים הסדירים בבתי - הספר . על - פי הידיעות המגיעות ממשרד החינוך והתרבות , 
שר החינוך והתרבות היה מוכן לחדש את הלימודים בסוגי בתי - ספר וכיתות שונות 
כבר מוקדם יותר , אך סירב לקחת על עצמו את האחריות הבלעדית , לאחר ששר 
הביטחון השאיר בידו את ההכרעה ( לא שר הביטחון ולא הרמטכ"ל הביעו התנגדות 
לחידוש הלימודים ) . מסתבר שזבולון המר אינו שש לקבל החלטות קשות בעצמו , 
ומעדיף להתחלק באחריות עם אחרים . אבל שר החינוך אחראי למערכת החינוך , 
לא שר הביטחון , ועליו ולא על אף אחד אחר מוטלת החובה לדאוג להחזרה מהירה 
ומלאה של מערכת החינוך לתפקוד סדיר , על כל הכרוך בכך . 
