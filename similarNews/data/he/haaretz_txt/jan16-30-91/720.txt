רק בלילה של יום שלישי , ביום הששי למלחמה , חל סוף - סוף שינוי בלוח השידורים 
של הטלוויזיה , שהפגין אטימות מעצבנת בימים קודמים . כלומר , מלבד ביטולה 
של תוכנית זו או אחרת שמר לוח השידורים בעיקשות על המתכונת השגרתית שלו , 
שגם היא כידוע אינה מלהיבה ואינה מספקת השראה רבתי . אבל מה שמתאים לימים 
כתיקונם אינו תואם ימים ולילות של מלחמה כאשר טילים נופלים סביבנו ועצבינו 
חשופים . והנה כאילו לא קרה דבר . דומה גם שהאחראים בטלוויזיה חסרי 
תושייה ואינם יוזמים דבר בעצמם , אלא נדחפים בכוח קנאה תחרותית . וכך הגיעו 
למסך שידורי הבוקר רק בתוקף הנסיבות וכפועל יוצא של התחרות עם הערוץ השני . 
אלו היו גם הכוחות שהניעו את ההחלטה לשדר באופן רצוף במשך כל שעות הלילה , 
עד הבוקר . אלא שכאן היתה דרושה בחירה קפדנית של שידורים , כך שיתאימו 
למצבי הרוח ועצביהם של הצופים שקשה להם מאוד להתרכז . מה שקיבלנו היה תוצאה 
של נבירה בארכיונים של הטלוויזיה ואוורורן של תוכניות שנודף מהם למרחקים 
ריח נפטלין . מה גם שכאשר אנו צופים בזמרות המקפצות ומפזזות ובזמרים המחייכים , 
ולצידם סרטי מלחמה או סרטי אימה ומתח שבוודאי אינם חסרים לנו באלה הימים 
והלילות אני תוהה האם במשך חמישה חודשים , מהפלישה לכוויית ועד נפילת הטילים 
בישראל , לא עלה בדעת המתכננים לבנות לוח שידורים ראוי לשמו ולזמנים על 
כל צרה שלא תבוא . והצרה אכן הגיעה וממדיה גדולים , אך אנחנו נותרנו עם 
לוח שידורים כושל וחסר . 
