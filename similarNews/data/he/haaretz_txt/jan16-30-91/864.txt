הרבה מראות נחרטים בזיכרון משותף : ההודעה הרב - לשונית המכריזה " אזעקה " 
מעל המרקע ; הנער באלונקה , המפונה מתחת להריסות , נאחז בכלבו וכלבו נאחז 
בו ; טיל פטריוט מפלח שמי לילה ופוגע בסקאד . אך מכל אלה , חיזיון אחד 
חורג מעולם החדשות ומקבל משמעות סמלית : העולים הבאים , מדרום ומצפון , 
מאתיופיה ומברית המועצות , נוחתים כאן בין אזעקה לאזעקה ומצטיידים בכרטיס 
כניסה כפול : תעודת עולה וערכת אב"ך . הם באים בהמוניהם , גם בימים שאחרים 
נסים מכאן , ותעודת הזהות החדשה שלהם היא גם מסכת הגז הניתנת להם . אימונם 
הראשון כישראלים הוא תרגולת ההתגוננות נגד מלחמה כימית , שבה מאיים סדאם 
חוסיין . למרות זאת , אין הם נרתעים . למרות זאת , הם באים הביתה . 
המראה הוא בעל משמעות סמלית לא רק משום שהוא נוגע ללב אלא גם משום שהוא טומן 
בחובו את שני יסודותיה של הציונות : זכותה האנושית וכוחה הלאומי . הזכות 
האנושית היא זו הנותנת מקלט ובית לעם שעצם קיומו מעלה נגדו שונאים ומקטרגים ; 
אין עוד תנועה לאומית שבסיסה הוא כה הומניטרי , כה בלתי - מופשט כמו זו 
שלנו . עיקרה של הציונות הוא לא דגלים ומקומות קדושים אלא בני אדם שאין 
מענה אחר למצוקתם . הכוח הלאומי נובע מהעובדה הבלתי - מעורערת כי מה שהחל 
במאה הקודמת כמעיין בודד היה למעיין מתגבר , השוטף את ההיסטוריה היהודית 
של מאה איומה ונוראה זו ונהיה לאפיק היחיד שבו היא זורמת . אכן , מכל התמודדות 
שהתרחשה בארץ - ישראל , למעט מלחמת לבנון , יצאה הציונות מנצחת . עתה , 
כאשר איננו משתתפים בפועל בלחימה השבח לאל וכאשר זרם העלייה הולך ומתגבר , 
הסיכוי הוא שישראל תצא מחוזקת שבעתיים , וכי מה שהחל באיומו של סדאם לשרוף 
את ישראל יסתיים בצעד ישראלי גדול קדימה . אמת הדבר : אי - ההשלמה הערבית 
והמוסלמית עם מדינת היהודים עלתה לנו הרבה בחיי אדם ובמשאבים לאומיים . 
משאבים שיכלו להניב עושר ועוצמה כלכלית הוסטו כדי להילחם באיום על שלומה 
וביטחונה של ישראל . אך מי שמתבונן אחורה ייווכח לדעת כי למרות זאת , ולמרות 
העושר הטבעי של חלק ממדינות ערב , ישראל צעדה קדימה והגדילה את המרחק הכלכלי 
והטכנולוגי בינה לבין העולם הערבי - מוסלמי שבו היא שוכנת . למרות השגיאות 
הכלכליות הקשות שהיו מנת חלקן של רוב הממשלות , קופצים הנתונים הכלכליים 
והחברתיים שלנו ממלחמה למלחמה , מעשור לעשור , מעלה - מעלה . התוצר המקומי 
הגולמי לנפש עלה פי ארבעה בארבעת העשורים שחלפו מ0591 , השנה שבה יצאנו 
מנצחים , אך גם מוכים , ממלחמת העצמאות . באותה תקופה גדל יצוא הסחורות 
מ53 מיליון דולר ליותר מ01 מיליארד דולר , והייצוא כאחוז מהייבוא עלה מ%21 
לשיעור העולה על % 08 . באותה תקופה התחזקה גם החברה הישראלית , ובניגוד 
לרושם העלול לעלות מתעשיית הנוסטלגיה שגם תפוקתה עולה משנה לשנה היא היום 
איכותית יותר וצודקת יותר מאשר בתקופת היווצרותה . איך הושגה התפתחות זו , 
המאפשרת לנו , יחידים בחלק זה של העולם , להתמודד עם המערב במסגרת מסחר 
חופשי ? איך הצלחנו להרחיב את הפער בינינו לבין העולם הערבי עתיר - הנפט ? 
אך ורק כתוצאה ממה שכלכלנים קוראים " הון אנושי " , כתוצאה מכשרונם ומיוזמתם 
של הישראלים עצמם . ל"הון אנושי " זה מצטרפים עתה מאות - אלפי עולים , 
בעלי ידע ומוטיווציה אישית , והם עומדים להזעיק לנו כוח מוגבר , כלכלי 
וחברתי , בשיעור שלא ציפינו לו . כוח זה , בצירוף הבנה גוברת לבעיותיה 
של ישראל , יכולים לשנות לחלוטין את מעמדנו בעולם שלאחר מלחמת המפרץ . 
בעולם זה שלא ישאיר זכר לדברי הרהב של שליט בגדאד יכולה ישראל , תוך שיתוף 
פעולה עם ארה"ב ואירופה , לסגור את הפער הקיים כיום בינה לבין מדינות המערב 
התעשייתי . מי שעשה מרחק כה גדול ב04 השנים האחרונות למרות משגים קשים 
מנשוא יכול גם לרוץ קדימה ולפצות עצמו על השנים האבודות שבהן לא צמחנו ולא 
גדלנו . התנאים לקפיצה זו פשוטים וברורים לעין . ראשית , יש לתת עדיפות 
לקליטת העלייה , גם במחיר שבירת תפישות מקובלות בימים אחרים . שנית , 
חייבים להדק את שיתוף הפעולה עם מדינות העולם התעשייתי המפותח וליצור תנאים 
שיאפשרו השקעות הון גדולות . השקעות אלו יתנו ל"הון האנושי " , לרבבות העולים , 
את התשתית הדרושה כדי שכישוריהם יעשירו אותם ואת המדינה . אם נצליח במשימה 
זו , נחזור גם לשנים הגדולות שלנו , לשני העשורים שחלפו מ0591 ל0791 . 
באותן שנים , למרות הגידול העצום באוכלוסייה , או דווקא בגללה , גדל 
התוצר לנפש בשיעור מרשים של % 5 , בהשוואה לשיעור של אחוז אחד בעשור האחרון . 
אם נעשה זאת , נביט אחורה אל החיזיון המופלא של העולה המקבל ברדתו מהמטוס 
את מסכת האב"ך כאל תחילתה של תקופה נוספת שבה המשכנו לגדול ולהתחזק , כמעיין 
המתגבר . 
