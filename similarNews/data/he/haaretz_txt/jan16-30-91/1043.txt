משטרת המחוז הצפוני עצרה השבוע שלושה אימאמים מוסלמים בחשד של הסתה נגד המדינה 
ובעד שליט עיראק , בדרשותיהם בתפילות יום ו האחרון במסגדים . בסוף השבוע 
נעצרו האימאמים מהכפרים גדידה ונחף בגליל המערבי . אתמול נעצר האימאם של 
מסגד גבל אל דולה , בנצרת . המשטרה הוציאה פקודת מעצר נגד האימאם מגדידה , 
ומתכוונת הבוקר לבקש צו מעצר עד להעמדה לדין נגד האימאם מנצרת . האימאם 
הוא איש הדת המוביל בתפילה הציבורית הנערכת במסגד המוסלמי . לעתים הוא גם 
הדרשן . רוב האימאמים בארץ הם עובדי משרד הדתות ומקבלים ממנו את שכרם . 
מיעוטם מקבל את שכרו מגורמים אחרים . קציני משטרה יזמו בימים האחרונים פגישות 
עם אנשי דת וראשי השלטון המקומי וביקשו את התערבותם לריסון ההתבטאויות של 
נושאי הדרשות במסגדים כדי למנוע התלהטות יצרים והפרת החוק . בין השאר נערכה 
פגישה בין מפקד משטרת מרחב הגליל וראש עיריית שפרעם , אבראהים נמר חוסיין 
המשמש יו"ר הוועד הארצי של הרשויות הערביות , ועם מוחמד זידאן , דובר הוועד . 
