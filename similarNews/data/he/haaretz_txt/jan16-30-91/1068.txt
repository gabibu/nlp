( ע ) . " הפלת משטר הגנוסייד בעיראק מהווה צעד חיוני להגשמת שלום כולל 
בכל המזרח התיכון , לרבות הסכסוך הישראלי - ערבי " , אמרה אתמול יעל דיין , 
חברת המרכז לשלום במסיבת עיתונאים במלון הילטון בתל - אביב . פעילי התנועה 
הדגישו כי המלחמה המשתוללת עתה היא תוצאה של תוקפנות עיראקית , ללא פרובוקציה , 
נגד כוויית . לטענתם התוקפנות העיראקית נגד אזרחי ישראל מיועדת אך ורק להרחבת 
המלחמה ולהפיכתה ל"מלחמת קודש נגד כל הכופרים " . כל תנועת שלום , המתחמקת 
מלהצביע על כך , מחניפה לתוקפן ומשחקת לידיו , טענו . חברי המרכז לשלום , 
וביניהם הסופרים עמוס עוז , א . ב . יהושע , יורם קניוק ויהודה עמיחי , 
הצרו על כך שלא קמה תנועה ציבורית רחבה נגד מכירת אמצעי לחימה , לרבות 
טכנולוגיות של הרג המוני לרודן העיראקי , גם לאחר הטבח שביצע בעם הכורדי . 
עוד אמרו , כי גם אנשים הדוגלים בפתרון הבעיה הפלשתינית על ידי הכרה בזכות 
ההגדרה העצמית של שני העמים " אסור להם בשום אופן לתמוך בכך , שפתרון 
כזה יוגשם במסגרת ניסיון לרצות את התוקפן העיראקי , שממילא אין לו עניין 
בפתרון השלום " . חברי המרכז לשלום קראו לתנועות השלום בעולם להתייצב לצד 
הכוחות הנאבקים להפלת משטרו של סדאם חוסיין , שהוא לטענתם אויב השלום . 
הסופר יורם קניוק הזכיר לעיתונאי החוץ שנכחו באירוע , כי הישיבה בחדרים 
האטומים עוררה הפעם פחד , וזאת שלא כמו במלחמות הקודמות . הוא יצא נגד 
תנועות המחאה ושאל מדוע לא ראה אותן במלחמת איראן - עיראק או במלחמה בכורדים . 
הוא סיפר על סופר ערבי שהתקשר אליו והשמיע את קולו נגד השמדת עיראק . קניוק 
השיב לו כי הוא אינו נגד שלום , אך הזכיר את סדאם חוסיין והאיום בלוחמת 
גזים נגד ישראל . הסופר א . ב . יהושע קרא להשמיד את מה שהוא מכנה " מכונת 
המלחמה של סדאם חוסיין " , והדגיש כי לאזרחי עיראק יש זכות להמשיך לחיות . 
הוא גם אמר כי ישראל אינה מעורבת במלחמה . הוא שב והזכיר , כי תנועת השלום 
עומדת באופן מוחלט לצד הקואליציה , שבה חברות גם מדינות ערביות והדגיש , 
כי בכל הנוגע לבעיה הפלשתינית , חברי התנועה יהיו מעכשיו תקיפים יותר . 
הסופר עמוס עוז הדגיש כחבריו , כי מדובר במלחמה השונה מאלה שהיו בעבר במזרח 
התיכון " הדבר הנורא הוא שהטילים נופלים , ולא משנה איזו ממשלה יש כאן 
גם אם היתה ממשלה הכי יונית הוא היה משגר טילים " . עוז גם תמך באי המעורבות 
של ישראל במלחמה והבהיר כי זהו מצב אידיאלי למדינה . הוא אמר כי גם הוא 
חושב שהפלשתינים , למרות תמיכתם בסדאם חוסיין , זכאים להגדרה עצמית וקרא 
להחזיר לגרמניה את הכספים שהעבירה לישראל לאחר הפצצות הטילים באזורי הארץ 
השונים . עמוס עוז כחבריו , משוכנע , כי תנאי מוקדם לכל תהליך שלום הוא 
הפלת משטרו של סדאם חוסיין . הסופר הבהיר כי הוא מאמין שאם יובס משטרו של 
סדאם חוסיין , יוגברו סיכויי השלום לא רק בישראל , אלא גם במוקדי אלימות 
אחרים במזה"ת : " אני מקווה שאחרי נפילת המשטר בעיראק , יפתחו ערוצי חשיבה 
הגיונים אצל הנוגעים בדבר , אבל אני בשום פנים ואופן לא מוכן לשאת את הרעיון 
שהסדר במזרח התיכון ייצא לפועל במחיר ריצויו של סדאם חוסיין על חשבון ישראל " . 
