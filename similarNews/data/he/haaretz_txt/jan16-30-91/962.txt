חברי קיבוץ גדת נשארו על משמרתם למרגלות הגולן , עת היו חשופים לאש התותחים 
הסוריים . רוב תושבי קריית שמונה מיאנו לנטוש את עירם , למרות שספגה קטיושות 
למאות במשך תקופה ארוכה ומי שעצביו בגדו בו עזב בצנעה . יישובי קו העימות 
באצבע הגליל ובעמק בית שאן החזיקו מעמד מול פני הסכנות שארבו להם מעבר לגדר ; 
האוכלוסייה בישראל עמדה בתקופות שונות ובגזרות שונות במבחן עצבים ממושך . 
עכשיו השתנתה התמונה ; לא היישובים הכפריים וערי השדה , אלא חיפה ותל - 
אביב רבתי נקבעו על ידי האויב כיעדים למטחי הטילים שלו . סדאם חוסיין יודע 
מדוע הוא בוחר דווקא בשני הכרכים בתור מטרות : הם מסמלים בעיניו את רצון 
החיים של העם היהודי ואת מרכז עוצמתו החומרית והרוחנית . תושבי תל - אביב , 
רמת - גן ושאר ערי הלווין שלה , כמו גם של חיפה וסביבתה , מוכיחים ברובם 
הגדול שהדוגמאות של קיבוץ גדות בעמק הירדן ושל קריית שמונה בסמוך לגבול לבנון , 
עומדות לנגד עיניהם . כוחות הג"א , אשר הוכשרו לפעילות הצלה בשעות חירום , 
עושים עבודה יפה , והתודה מגיעה להם בעד מסירותם ויעילותם . יש להדגיש 
כי המשטרה ומכבי האש גילו כושר פעולה הראוי לציון . אולם לצד אומץ לב ונכונות 
להסתכן בלטו גם תופעות הפוכות . מספר מסוים של תל - אביבים העדיפו לנטוש 
את בתי מגוריהם ולחפש ביטחון במקומות יישוב שמחוץ לעירם , אשר נמצאים גם 
מחוץ לטווח הסכנה . ישנן שכונות שבהן נותרו בעיקר מעוטי האמצעים וישנם בתים 
משותפים שבהם נותרו לדור רק זקנים . אלה בוודאי חשים את עצמם , נוסף על 
היותם גלמודים ממילא , גם נעזבים על ידי שכניהם הצעירים . העוזבים אשר ממלאים 
כעת את בתי המלון בירושלים ובאילת או דוחסים את עצמם לתוך דירותיהם של קרובי 
משפחה וידידים במקומות בהם מקדים תא"ל נחמן שי לפטור אותם מחובת חבישת המסיכות , 
משאירים גם את מקומות העבודה שלהם בלתי מאוישים ; והיעדרותם ממשרדים ממשלתיים 
ועירוניים , ממפעלים ומחנויות מכבידה על כל אלה שזקוקים לנוכחותם . תושב 
שנעדר מן העיר , מקשה על כל האחרים אשר מנוי וגמור אתם להישאר במקומותיהם , 
ואף מסייע בעקיפין למי שרואה בשיבוש שגרת החיים של ישראל , אחת ממטרותיו . 
הוא מגלה חוסר סולידריות עם כלל הציבור ומשאיר טעם רע על לשונותיהם של השכנים 
בבית והחברים במקום העבודה . ברור , כי אחת הסיבות העיקריות לעזיבת העיר 
היא הרצון המובן לגונן על הילדים ובמיוחד בימים בהם לא מתקיימים לימודים 
בבתי הספר ובגני הילדים . יש בוודאי פתרונות שונים לבעיה זו , אשר אינם 
גוררים בהכרח יציאת משפחות שלמות מביתן . יש לקוות כי החזרה ההדרגתית של 
מערכות החינוך לכלל תפקוד , תקל על השיבה העירה . ראש העיר תל אביב , 
שלמה להט , הטיח דברים קשים בעוזבים את העיר . המניע לכעסו ברור , אך 
התופעה אינה ניתנת למניעה באמצעות הטחת עלבונות . יש לקוות שהעירייה שבראשה 
הוא עומד ועיריות אחרות באזורים המשמשים יעד למטחי הטילים יעשו כל מה שביכולתן 
כדי לשמור על שלום תושביהן . הציבור ישמח לדעת כי העיריות ידאגו למיגון 
ומיקלוט מתאים לבתי הספר כאשר אלה יפתחו ולמוסדות הציבור . אין ספק , 
כי תושבים שירגישו שעירייתם עושה הכל למען ביטחונם , ישובו בתום ימי החרדה 
הראשונים ביתר רצון אל בתיהם . 
