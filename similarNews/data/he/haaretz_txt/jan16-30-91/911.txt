שרים בכירים בממשלה קיימו בימים האחרונים שיחות עם חברי כנסת מכל המפלגות , 
במאמץ להגביר את הלחץ על ראש הממשלה כדי שיסיר את התנגדותו לפעולת תגמול 
מידית . נודע כי כמה פקידים בכירים , המקורבים לראש הממשלה , מסתייגים 
אף הם ממדיניות האיפוק שהוא דבק בה לפי שעה , מתוך גישה שאין לשחק לידיו 
של סדאם חוסיין . רמז לגישתו נתן שמיר בשיחה שקיים בסוף השבוע עם משלחת 
האופוזיציה של גרמניה , בראשות הנס יואכים פוגל . ראש הממשלה אמר כי מלחמת 
המפרץ מהווה סיטואציה קשה לישראל לא רק מהבחינה הצבאית , אלא גם מבחינה 
פוליטית , שכן " קשה לקבל החלטות פוליטיות , כי איננו רוצים לפעול נגד 
האינטרסים של הקואליציה . אנו חושבים כי תבוסתו של סדאם חשובה לעתיד השלום 
במזרח - התיכון " . בשיחה עם סגן שר החוץ הצרפתי , פייר דבוסה , אמר שמיר 
דברים ברוח דומה . לדבריו , " סדאם עושה ככל יכולתו להכניס אותנו לסכסוך . 
זו איננה רק טקטיקה אצלו , אלא מטרה בפני עצמה " . התקפות הטילים האחרונות 
והתגובה עליהן יעמדו , כנראה , במרכז הדיון בישיבת הממשלה השבועית היום . 
ואשינגטון ( מיוחד ל"הארץ " ) . ראש הממשלה , יצחק שמיר , אמר אתמול 
בראיון טלוויזיוני , כי חייהם של החיילים האמריקאים במפרץ יקרים וחשובים 
מאוד לישראל , " אנו מוכנים לעשות כל מאמץ למען הצלחת הצבא האמריקאי ולמען 
שובם של החיילים הביתה בריאים ושלמים " , אמר שמיר . בראיון לרשת הטלוויזיה 
אי - בי - סי אמר ראש הממשלה כי לישראל עיקרון של תגמול צבאי על התקפות נגדה . 
" העיקרון הוא שעלינו להגן על עצמנו בדרך הטובה ביותר ובדרך השקולה ביותר " , 
אמר שמיר . לדבריו , " תגמול אינו בבחינת מצוות עשה המוטלת עלינו " . 
ראש הממשלה אמר שאין מדובר ב"משחק פינג - פונג , שבו הוא ( סדאם ) עושה 
משהו , ואנחנו צריכים לעשות משהו כנגד " . לדבריו , ייתכן שתבוא תגובה 
ישראלית ביום מן הימים . " אם אנו נבחן ונחליט שצעד צבאי מסוים יוכל להיות 
נחוץ ויעיל , נעשה זאת " . שמיר אמר עוד כי אין די בשחרור כוויית מן הכיבוש 
העיראקי , וכי העניין עתה הוא " כיצד להיפטר מסדאם חוסיין , משיטת הדיקטטורה 
והטרור , ומהאיום הבלתי - נסבל " . 
