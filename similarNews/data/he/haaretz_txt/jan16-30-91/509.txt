ראש הממשלה , יצחק שמיר , אמר אתמול כי קליטת העלייה היא משימה בלתי אפשרית 
מבחינה אובייקטיווית , אולם גורל עמנו להירתם למשימות בלתי אפשריות , ונעשה 
כמיטב יכולתנו כדי להצליח . שמיר דיבר בפני הוועדה לביקורת המדינה והגיב 
על ממצאי דו"ח מבקרת המדינה בעניין קליטת העלייה . לדבריו , הממשלה מתייחסת 
במלוא הרצינות לממצאי הדו"ח ופועלת לתיקונם . רוב הליקויים כבר תוקנו ואחרים 
יתוקנו בקרוב . בהתייחסו לדרישה ליתר מעורבות שלו בתחום הקליטה והקמת רשות 
מרכזית לנושא , אמר שמיר כי הוא אינו מאמין שרשות מרכזית תהווה זרוע יעילה 
לטיפול בעלייה , מה גם שיש להביא בחשבון את האילוצים הקואליציוניים . לדעתו , 
בנתונים ובאילוצים הקיימים , ועדת השרים לעלייה היא הפתרון הנכון , אם 
כי ייתכן שבעתיד , בהתאם לנסיבות , אפשר יהיה להגיע לפתרון טוב יותר . 
הוא הבהיר כי כראש ממשלה הנושא במטלות רבות , אין הוא יכול לנהל בעצמו 
את מערך קליטת העלייה . שמיר הביע תקווה כי בעתיד יאפשר לו המצב הביטחוני 
להתפנות לעניין . יו"ר הוועדה , ח"ך דוד ליבאי ( מערך ) , בירך את ראש 
הממשלה על מדיניותו לעשות מאמץ לשיתוף פעולה עם ממשלת ארה"ב , תוך שמירת 
הריבונות הישראלית , ועל האיפוק בתגובת ישראל תוך בחינת כל ההיבטים . ליבאי 
הגדיר את השתתפותו של שמיר לראשונה בישיבת הוועדה כ"שעה היסטורית המכבדת 
את הכנסת , הממשלה ומבקרת המדינה " . ח"ך דן תיכון ( ליכוד ) , אמר כי 
דו"ח מבקרת המדינה כבר אינו רלוונטי היום , מאחר שלא היה אפשר לצפות את 
היקף העלייה וגם כאשר התחוור , לא היה אפשר לגייס מקורות בכמות הנדרשת . 
ח"ך ראובן ריבלין ( ליכוד ) , אמר כי מדו"ח המבקרת משתמעת ביקורת כלפי 
שמיר על שלא נטל את המושכות בידיו , והניח לשר האוצר דאז , שמעון פרס , 
לעשות ככל העולה על רוחו . לדעתו , ביקורת זו רלוונטית גם היום משום שעל 
ראש הממשלה לפקוח עין על יו"ר ועדת השרים לענייני עלייה , השר אריאל שרון . 
מבקרת המדינה , מרים בן - פורת , אמרה כי דו"ח הביקורת שלה עדיין תקף ואקטואלי . 
חלק מהליקויים תוקנו וחלק טרם טופלו . היא איחלה לשמיר הצלחה בביצוע המשימה 
החשובה של קליטת העלייה . 
