מזרח - ירושלים , יום רביעי , 6 בבוקר . אור ראשון . הרחובות העולים 
ממוסררה ומשער שכם לכיוון מערב העיר ריקים . ביום רגיל ממלאים אותם בשעה 
זו מאות פועלים ערבים העושים דרכם לעבודה . אבל עכשיו עומדים בפינת רחוב 
הנביאים רק כמה שוטרים משועממים . תחנת הדלק שליד הקונסוליה האמריקאית שבבעלות 
יהודית נפתחה זה עתה , ואילו התחנה הערבית שממול סגורה . הפועל הערבי בתחנה 
אומר לי שזה לא קשור למלחמה שתפרוץ או לא תפרוץ בעוד שעה כאשר יפוג האולטימטום 
לעיראק ; היום יש פשוט שביתה כללית שהוכרזה לשלושה ימים בגלל רצח אבו - 
איאד ואבו אל - הול בתוניס . אני שואל אותו האם תהיה מלחמה והוא מגיב בביטול . 
עושה בידו תנועת מגונה המביעה זלזול בכל העולם . ברדיו משדרים עכשיו את 
ההודעה הרשמית על הפסקת הלימודים וסגירת בתי - הספר , והוא לא מתרשם . 
ברוב בתי - הספר של מזרח ירושלים הודיעו כבר בראשית השבוע על " חופשת מלחמה " 
עד לשבוע הבא . לעומתו נראה לי פקיד הקבלה של מלון " אמריקן קולוני " מודאג 
יותר . ידיו מלאות עבודה . אחרי שבועות אחדים שהמלון היה ריק הציפו אותו 
ביומיים האחרונים מאות עיתונאים זרים . ידו האחת של פקיד הקבלה אוחזת בשפופרת 
הטלפון , והשנייה נשענת על ערכת אב"ך . הבאת מהבית ? אני שואל . בטח , 
הוא עונה . כאשר נכנסת פקידת הטלפונים שהגיעה עכשיו לעבודה הוא מתבונן 
בשעון שעל הקיר ואומר לה : יש לנו עוד 81 דקות עד ל00 : 7 , השעה הגורלית . 
00 : 7 . בכביש המוביל לכיוון מאה שערים גוברת מעט תנועת כלי הרכב . כמעט 
כל הנוסעים הם ישראלים מאזור הגבעה הצרפתית העוברים בשולי השכונות הערביות 
בדרכם למערב ירושלים . רחובות הערבים שוממים . אפילו התור והצפיפות הנראים 
דרך קבע בפתחו של סניף משרד הפנים שבדרך שכם , גם בימי שביתה , אינם הבוקר . 
עומד שם רק כותב הבקשות ליד מכונת הכתיבה הישנה , והוא מקשיב יחד עם נהג 
מונית ערבי למהדורת החדשות של רדיו מונטה קרלו . השעה שבע ורבע , אומר 
הקריין , וכותב הבקשות אומר : בינתיים האמריקאים נתנו לנו עוד רבע שעה 
לחיות . ליד תחנת האוטובוסים הערבית שני מוכרי כעכים וכמה מוניות . אתמול 
ושלשום היתה כאן תנועת קונים צפופה . רבים התלוננו על הפקעות מחירים , 
וצעירים , פעילי אינתיפאדה , הגיעו להשליט סדר והיכו את אחד הסוחרים שהעלה 
את מחירי יריעות הניילון וסרטי ההדבקה . בחנות שנייה בדקו הצעירים את קופסאות 
השימורים אחרי שמישהו סיפר שאלו שימורים מקולקלים . בעל החנות אמר שקנה 
את השימורים מסוחר בעזה , והצעירים ציוו עליו לסגור את החנות עד שהקופסאות 
תיבדקנה . בשעת דוחק בהתחלת השבוע נפוצה כאן שמועה שהנשיא מובארק מת . 
נערים פרצו בקריאות שמחה , הוציאו סוכריות מאחת החנויות ופיזרו לעוברים 
ושבים . קמה מהומה רבתי , ושוטרי מג"ב מעברו השני של הכביש ירו יריות אזהרה . 
ערבי מבית צפאפה נפצע . תחנת המוניות היחידה הפתוחה הבוקר היא זו הפועלת 
בקו לגשרי הירדן . אומרים שבימים האחרונים הגיעו לגדה ולירושלים אלפים ממזרח 
הירדן . לא שכאן בטוח יותר , אלא שבשעות חרדה אנשים מעדיפים להיות ליד 
המשפחה . אחד הנהגים , בעל ההסבר , אומר לי ששמע מהנוסעים שכל עשירי רבת - 
עמון ברחו לאירופה . גם מהשטחים הסתלקו רבים , בעיקר לקפריסין ולמצרים . 
אחת השמועות שהגיעה מירדן אומרת שהמקום הבטוח ביותר בשטחים הוא רצועת עזה . 
הנהג אומר שהיו מירושלים שנסעו לשם לימים אחדים . יש לו בדיחה מירדן : 
סדאם חוסיין נתן לחברוני אחד בבגדד טיל להפציץ בו את תל - אביב ולהפעיל 
אותו מחברון , מפני שחברון קרובה יותר והפגיעה תהיה מדויקת יותר , אבל 
הזהיר אותו שישמור היטב על הטיל שמחירו יקר מאוד , מיליון דולר . כאשר 
רצה החברוני לשגר אותו אמרו לו בני חברון , הידועים כלא - חכמים וקצת קמצנים : 
מיליון דולר ? לא חבל לבזבז אותם על היהודים ? תשאיר אותו אצלנו . גם 
ברחבה הפנימית של שער שכם אין כמעט איש . רק מוכר העיתונים מציב עתה את 
הדוכן ומסדר את ערמות השבועונים ועיתוני היום . כל הכותרות בצבע שחור לאות 
אבל על רצח שלושת האישים הפלשתינאים בתוניס . רגב חלף מעזה , בן דוד של 
אבו - איאד , מודיע על פתיחת בית לניחום אבלים מטעם המשפחה ליד בית הספר 
התיכון פלשתין סמוך לחוף עזה . גם משפחת עומרי מודיעה שכל המבקש לנחם אותם 
מוזמן לעזה לבית אחמד אל - עומרי בשכונת צברה . משום מה אין מודעות של משפחת 
אבו אל - הול ( עבד אל - חמיד ) . כנראה כולם בחו"ל . 00 : 8 . ברחוב 
סולטאן סולימאן פינת צלאח א - דין ריכוז של חיילים ושוטרים . מזרחה משם 
הירידה לשכונת ואדי גוז , ואני עובר שם ליד ביתו של ראש המועצה המוסלמית , 
השייח סעד א - דין אל - עלמי . אחד השכנים , מכר ותיק , מספר לי שאתמול 
באו רבים לברך את השייח בן ה58 שחזר מכינוס הוועידה האיסלמית בבגדד . הוא 
הביא עמו ידיעות ממקור ראשון , מסדאם חוסיין עצמו . השייח נתן לנשיא עיראק 
מתנה יפה , דגם של מסגדי הר הבית עשוי צדף . הם התחבקו , ובעיניו של סדאם 
חוסיין עלו דמעות . כך סיפר השייח . בסיום הוועידה התפרסמה הידיעה שסדאם 
הכריז על הוספת הקריאה " אללה הוא אכבר " על הדגל העיראקי . הקנאים המוסלמים 
מהשטחים ומירדן , ובראשם פעילי מפלגת " השחרור " , פנו לאחרונה פעמים אחדות 
לסדאם בהצעה שיודיע על הפיכת עיראק למדינת האיסלם ויכריז על עצמו כחליף המוסלמים . 
מאז קץ הסולטאנות העותמנית במלחמת העולם הראשונה אין חליף למוסלמים ועתה 
הגיעה השעה , נאמר בכרוזי הארגונים המוסלמיים . השייח אמר שבוועידה היו 
שפנו לנשיא עיראק ואמרו : תהיה אתה חליף ונהיה כולנו חייליך . בינתיים מלאים 
עיתוני מזרח ירושלים ומלאות דרשות המטיפים במסגדים בשטחים בציטוטים מהמסורת 
המוסלמית ומהקוראן , המנבאים ההתרחשויות הנוראיות של ימינו אלה . העיתון 
" א - נהאר " ליקט אחדות מהן , למשל הפסוק מהמסורת ( החדית ) שתרגומו 
החופשי הוא : " לפני יום הדין תצא אש מאדמת חיגאז ותאיר את צווארי הגמלים 
במדבר סוריה " . הרמז , לפי העיתון , הוא הפצצות שידליקו את בארות הנפט 
בסעודיה , עד שתעלה להבת ענק שאורה יגיע עד לסוריה . סיפורים אפוקליפטיים 
מהמסורת המוסלמית נפוצים עתה בכל פינה בגדה ובעזה . יש מסורות מוסמכות ( 
חדית מסנד ) ומסורות פגומות ( חדית מטעון ) , שאחת מהן עוררה אצל רבים 
פליאה . היא לקוחה מכתב היד העתיק " גפר עלי " , ומספרת על בני אירופה , 
בני מצרים ובני המזרח הרחוק שחברו יחדיו בחודשים רגב וגמד שלפי הלוח המוסלמי 
נגד איש ושמו סאדם . מכר ערבי שהראה לי את המסורת שאל האם אין זה מדהים 
למצוא הקבלות כה מדויקות : התאריך מתאים , עכשיו אנחנו בחודש רגב ; הברית 
הפוליטית בין המערב , מצרים והמזרח הרחוק ( יפאן ) גם כן מתאימה , רק 
שם האיש שונה מעט , סדאם במקום סאדם . ראיתי ב"א - נהאר " עוד ציטוטים 
על אחרית הימים מספר דניאל ומהקוראן , וסיפרו לי שבכל המסגדים קראו את הפסוק 
מ"פרשת העשן " שבקוראן האומר : " התבונן ביום שבו יישאו השמים עשן גלוי ; 
יכסה את בני האדם ; זה עונש ודאבה " ( לפי התרגום של יוסף יואל ריבלין ) 
. המטיפים נרעשו מהגילוי האלוהי בספר הקדוש החוזה את תבערת הנפט במפרץ . 
00 : 9 . אט אט יש יותר תנועת אנשים ברחוב , כמו בכל ימי השביתה התכופים 
בשטחים . בפינה אחת פותח בעל קיוסק את דלתותיו , וצעירה שחולפת נוזפת בו : 
אתה לא מתבייש לפתוח היום ? אני מגלה אצלו סיפור בעמוד הראשון של העיתון 
" א - שעב " המובא בהבלטה רבה : אישה אחת מהכפר סווחרה א - שרקייה התעוררה 
מוקדם בבוקר למשמע קולות מוזרים מהחצר , היא יצאה וגילתה שהתרנגול שבמלנה 
לא קורא כדרכו קוקוריקו , אלא צווח סא - דאם , סא - דאם . היא נבהלה וקראה 
לבני הבית , אלה פתחו את המלונה ומצאו את התרנגול מת . עכשיו יש המתמחים 
בסיפורים כאלה , כמו למשל שפניו של סדאם חוסיין נראו על הירח , או על היונים 
הצחורות שנעלמו משמי מכה כאשר באו האמריקאים , ובמקומן הופיעו עורבים שחורים . 
הידיעה על התרנגול היא האחרונה בסדרה , וגם היא חלק מהוויית החרדה והתקווה 
הממלאת את הרחוב הערבי ערב מלחמה . 
