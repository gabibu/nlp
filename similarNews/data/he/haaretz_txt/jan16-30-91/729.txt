מי שמאזין כיום לרדיו הירדני או צופה בשידורי הטלוויזיה מרבת עמון שומע בעצם 
את קולה של עיראק . הכותרות אולי מרוסנות מעט לעומת הניסוחים מבגדאד , 
ונימת הדברים מתונה משהו , אבל הכיוון ברור . ככל שנעשה קשה יותר לקלוט 
את השידורים החלקיים מבגדאד , את ההודעות הצבאיות ואת הנאומים המקוטעים 
של סדאם חוסיין , כך הפכו שידורי ירדן יותר ויותר לנושאי דברה של עיראק . 
עם פרוץ המלחמה שינו גם כלי התקשורת הירדניים את מתכונתם הרגילה ועברו למערך 
חירום . חדשות משודרות מדי שעה , וכוללות מבזקים ופרשנויות . בשבוע השידורים 
האחרון מרבת עמון נשמע היטב קולם של הדוברים העיראקים כפי שהוא מועבר במסננת 
הירדנית . יום המלחמה הראשון ( יום חמישי שעבר ) עמד כולו בסימן ההודעה 
הרשמית של ירדן , שגינתה בלשון בוטה את ההתקפה של " הקואליציה התוקפנית " 
על עיראק . הקריינים הירדנים לעולם אינם מסתפקים במונח " מדינות הקואליציה " , 
ותמיד מוסיפים את התואר " תוקפנית " . ההודעה שודרה שוב ושוב , עשרות 
פעמים , והיתה כלולה בה דרישה להפסקת ההתקפה על המדינה האחות עיראק שחשה 
תמיד לעזרת בני האומה הערבית . ההתקפה תוארה כניסיון להרוס את התשתית האסטרטגית 
והמדעית שנבנתה לטובת כל הערבים . בשעה שבמערב ואצלנו היתה התרוממות רוח 
לנוכח מה שנראה ביום הראשון כניצחון קל ומהיר , הורגשה בשידורי ירדן חרדה 
עמוקה , חרדה מפני תבוסה עיראקית . אפשר להבין זאת על רקע הנעשה בירדן 
בתקופה האחרונה . כבר חודשים ארוכים שברבת עמון ברור לכולם כי תמיכת ירדן 
בעיראק אינה נובעת מפחד מסדאם חוסיין , וכי אין זו מדיניות מחושבת או קפריזית 
של המלך ואנשי חצרו . לשלטון הירדני פשוט אין ברירה אחרת . הוא נאלץ להיענות 
לתביעות ציבוריות רחבות האוהדות את שליט עיראק ואת מדיניותו . אם המלך חוסיין 
היה מעז להסתייג , אפילו ברמז , מסדאם חוסיין , הוא היה נחשף בו במקום 
לאפשרות של התקוממות עממית שהיתה מסוגלת אפילו להעיף אותו מכיסאו . תמיכת 
הרחוב הירדני בעיראק היא כה נלהבת , שבמקרה של מפלות עיראקיות יושמעו קרוב 
לוודאי בירדן דרישות תקיפות למתן סיוע צבאי לבגדאד . אזרחים ותנועות פוליטיות 
ידרשו ( וכבר דרשו בלשון רפה ) לחלק נשק לציבור , ולהקים מיליציות מתנדבים 
שייצאו לעזרת העיראקים כפי שהיה במלחמה באיראן . המשטר הירדני פוחד מאפשרות 
כזאת . אין הוא שש , בלשון המעטה , למצוא את חייליו נלחמים נגד אמריקאים , 
אנגלים , סעודים ואחרים . לכן שמחה התקשורת הירדנית הרשמית ( אין אחרת ) 
לעשות כל מאמץ אפשרי ולשרת את התעמולה העיראקית . הציבור ברחוב אוהב את 
זה , והממשלה מספקת בחפץ לב את כל התחזיות והפרשנויות העיראקיות המדברות 
על כך שעיראק עומדת בגבורה במערכה , וכי היא אפילו רשמה לזכותה שורה של 
ניצחונות שיילכו ויתבררו עם הזמן . הפחד הראשון חלף בירדן ביום ששי שעבר , 
עם התקפת הטילים הראשונה על ישראל . השייח אברהים זיד אל - כילאני , מראשי 
האחים המוסלמים בירדן שצורף לאחרונה לממשלה כשר ההקדשים , נשא את הדרשה 
המסורתית במסגד המלך עבדאללה , שהוא המסגד הגדול של רבת עמון . השייח אל - 
כילאני דיבר בהתלהבות על כך שהוא נושם את ריח צלאח א - דין , את ריח ירושלים , 
את ריח חודש רגב ( המוסלמי ) שחל עתה , ואשר בו התחיל צלאח א - דין את 
המסע לשחרור ירושלים מעול הצלבנים . בעבר ליגלגו ירדנים ופלשתינאים על המסגד 
הרשמי הגדול הנושא את שמו של עבדאללה , שבנה נכדו , המלך חוסיין . אמרו 
שהמסגד תוכנן כך שיהיה דומה בצורתו לאל - אקצה , מפני שהשליטים ההאשמים 
רצו להעביר באמצעותו לעם את המסר : למה לכם להתעקש על שחרור אל - אקצה הישן 
בירושלים ; הנה בנינו לכם אל - אקצה חדש ויפה יותר ברבת עמון . הפעם , 
באורח יוצא דופן , שידרה הטלוויזיה הירדנית את הדרשה מהמסגד במלואה , 
וחזרה על השידור פעם נוספת , בערב . השייח עוד הוסיף דברי שבח שגרתיים 
לעם הירדני האמיץ המאוחד מאחורי מלכו וממשלתו וצבאו . הוא קרא לפעולות התנדבות , 
לתרום דם וכו . באותו יום ( יום ששי שעבר ) התכנס גם הפרלמנט הירדני ויצא 
בקריאה למלחמת קודש , גיהאד , נגד הכופרים התוקפים את עיראק . בהאזנה 
להודעות הירדניות השונות אפשר היה אולי להבחין בתשומת לב מיוחדת הניתנת לדרום 
הממלכה , אזורי הגבול עם סעודיה . שמעתי למשל קריאות רבות לתושבי הדרום 
הבדווי להיות " חזקים כמו סלעי כרך " . הפרובינציות הללו קשורות מסורתית 
לחיגאז , ובהן פרצו לפני שנתיים מהומות שהפחידו מאוד את המשטר . סיפרו 
אז שבעיר מען הונפו דגלים סעודיים . ואולי גם עכשיו חוששים ברבת עמון מאהדה 
לסעודיה באזורים הללו . כך או אחרת , התקשורת הירדנית הצניעה את החלטת הפרלמנט 
על הגיהאד . לא היה שידור ישיר ולא הקלטות מהפרלמנט וגם לא תמונות בטלוויזיה . 
רק נוסח ההחלטה הופיע על המרקע . מי ששם לב לגיהאד של הפרלמנט היו הכתבים 
הזרים ברבת עמון , שהתכנסו בשבת שעברה לשמוע את דברי המלך , וכמה מהם הביכו 
אותו בשאלות על ההחלטה . המלך ענה בהסברים על הדמוקרטיה בארצו , והסביר 
בלשון חמקמקה את מדיניות התמיכה הזהירה שלו בעיראק . בתחילת השבוע נראו הדוברים 
הירדנים ובכללם המלך ויועציו רגועים יותר , בטוחים בעצמם . הרחוב הירדני 
נשאר שקט . לא היו הפגנות המוניות ולא ניסיונות פיגוע בישראל , ולא התקפות 
על דיפלומטים , מומחים או עיתונאים זרים שרבים מהם מרגישים עתה מאוד לא 
נוח בירדן . התקשורת הירדנית המשיכה להעביר את ההודעות העיראקיות כמעט כלשונן , 
עם קיצורים אחדים . החרדה מתבוסה עיראקית מהירה נמוגה , והניסוחים הירדנים 
האוהדים את עיראק הפכו מתוחכמים יותר . הידיעה על התקפת הטילים בשבת על 
ישראל , למשל , לא נפתחה בתיאור ההתרחשות בשטח , אלא במלים : " נשיא 
עיראק , סדאם חוסיין , עמד היום בדיבורו ותקף בטילים את ישראל . . . 
" , כאילו הנושא הבעייתי הוא אמינותו של שליט עיראק ולא התקיפה עצמה . 
וכך הקרינו מיד בטלוויזיה הירדנית קטע מאחת ההופעות הישנות של סדאם חוסיין 
שבה הוא מבטיח לתקוף את ישראל בטילים לאחר שיותקף . בהמשך שידרו הירדנים 
פעמים אחדות את ההקלטה בת שבע הדקות מנאומו של סדאם חוסיין הקורא לגיהאד 
ומסתיים בשלוש קריאות " אללה הוא אכבר " . השידורים מירדן גם הדגישו את ההבטחה 
של סדאם חוסיין ושל אחרים בעיראק , שכל מי שיתקוף מטרות של ה"קואליציה התוקפנית " 
בכל פינה בעולם וייתפס , ייחשב על - ידי עיראק כשבוי מלחמה והוא ישוחרר 
בחילופי השבויים . אולם הפרסום הירדני הבולט ביותר של תחילת השבוע היה הודעה 
של האחים המוסלמים שפורסמה , בטלוויזיה , לראשונה בהבלטה , על החובה להתגייס 
למלחמת קודש בכופרים . זוהי חובה המוטלת על כל המוסלמים בעולם , נאמר בהודעה 
שנוסחה בצורה חריפה במיוחד , ונוסף לה הסבר שזו מלחמה בין מאמינים לכופרים , 
שכן האמריקאים ובעלי בריתם אינם מתיימרים יותר להגן על סעודיה , אלא הם 
תוקפים מדינה מוסלמית . כלי התקשורת הירדניים כולם חזרו על ההודעה פעמים 
רבות . האינפורמציה שקיבלו המאזינים בהמשך השבוע מהשידורים מירדן עמדה כולה 
בסימן העמידה העיראקית האיתנה וההישגים הגדולים של צבא עיראק . כאשר מוסרים 
הקריינים הירדנים את הנתונים הסותרים , למשל , על מטוסי ארצות - הברית 
והקואליציה שהופלו , הם נותנים תחילה את גרסת בגדאד 071 מטוסים ( ביום 
שלישי ) ואחר כך בלשון מעורפלת את גרסת הצד השני : " . . . האמריקאים 
הודו כבר שלמעלה מ51 מטוסים שלהם נפלו , הצרפתים מסרו על 4 מטוסים שנפגעו , 
הבריטים מודים ש3 מטוסים שלהם אבדו , וגם לאיטלקים ולכווייתים נפלו מטוסים . 
. . " , עד שהמאזין מתבלבל קצת במספרים והוא מתרשם שההודעה העיראקית היא 
המדויקת והאחרים משבשים את הנתונים . בצורה דומה מקצצים ועורכים הדוברים 
הירדנים את כל מסיבות העיתונאים והמידע שמוסרים אנשי הפנטגון ומפקדי הצבא 
האמריקאי ושותפיהם . הם מסלקים מתוכם את הקטעים על ההצלחות , ומשאירים 
את ההערות על הבעיות עד שנוצר הרושם שלצבאות הקואליציה יש במלחמה רק צרות . 
מובן שתמונות ההפגנות נגד המלחמה משודרות בירדן בתדירות גבוהה ובהרחבה . 
ולפחות עשר פעמים ראיתי בירדן את תמונת שני הטייסים הבריטים שקפצו ממטוסם 
מיד אחרי שהמריא מבסיס טאבוך שבסעודיה . הפרשן הירדני נתן להבין שהטייסים 
הבריטים פשוט החליטו ברגע האחרון לא להילחם , אם מפחד ואם מחוסר הסכמה למדיניות 
ממשלתם , וברחו מהמטוס . חומר תעמולתי חשוב מאוד לירדנים היה השבוע הראיון 
שנתן יורש העצר , האמיר חסן , לטלוויזיה הבריטית . המראיין פנה לנסיך 
די בגסות , ואמר לו למשל " אתה ואחיך " , במקום לנקוב בתארים המלכותיים . 
חסן ענה לו בלשון רהוטה , והאשים את המערב שעוד לפני זמן קצר ראה בעיראק 
בעלת ברית ובסוריה אויב , והנה בן - רגע התהפכו היוצרות . הראיון הזה שודר 
שוב ושוב ואחריו פעמים רבות גם תמונות הטייסים השבויים , בתוספת הטענות 
העיראקיות על כך שמתייחסים אליהם יפה . די מעניין לגלות שהירדנים כמעט לא 
הזכירו השבוע את סוריה ואת מצרים . לפחות בשידורים קיימת מעין שביתת נשק 
ביניהן , והשלטון הירדני אינו מעוניין להחריף את היחסים . מה שברור הוא 
שלעומת הרחוב הירדני המשולהב למדי מנסים המלך ודוברים רשמיים אחרים לדבר 
בצניעות רבה על כוחה ועל מעמדה של ירדן . " אין לנו יכולת רבה " , אמר 
המלך , " האמצעים העומדים לרשותנו מוגבלים " , ונקט עוד ניסוחים דומים 
שכל מטרתם לצאת איכשהו בשלום מהמהומה האדירה שבה הוא נאלץ להתייצב לטובת 
צד אחד . 
