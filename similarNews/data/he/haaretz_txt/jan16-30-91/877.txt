בית משפט השלום בתל - אביב האריך שלשום בששה ימים את מעצרם של שניים , החשודים 
כי ניצלו את מצב החירום שנבע מירי טילי הסקאד העיראקיים לעבר תל - אביב וסביבתה , 
לצורך מעשי ביזה . אחד החשודים הוא דוד עבדן ( 53 ) מטבריה , שנעצר בזירת 
פיגוע הטיל העיראקי ברמת - גן ביום ד , כשבידיו מצלמה ותכשיטים . לטענת 
החוקר , רס"ר יובל הראל , הציג החשוד את עצמו תחילה כעיתונאי , שבא להנציח 
את אשר אירע , וטען שהוא גר באזור . בשלב מאוחר יותר , טען החוקר , כשהתברר 
כי הוא מתגורר בטבריה , שינה החשוד את גרסתו , ואמר שהגיע למקום כדי לקחת 
את בתו . החוקר הוסיף כי המשטרה צריכה עדיין לאתר את אחת הקשישות שביתה 
קרס באסון , ושעל - פי החשד היא בעלת התכשיטים , וכן להציג את הרכוש הגנוב 
בפני דיירי הבתים שנפגעו . החשוד טען להגנתו , כי הגיע מטבריה לתל - אביב 
כדי לקחת עמו את ילדתו , והגיע לרמת - גן רק מתוך סקרנות . לדבריו , כאשר 
הבחין שכולם מצלמים באתר הפיגוע , שלף את מצלמתו מן התיק והחל לצלם . לטענתו , 
הוא ביקש מהקשישה , שלפי החשד בזז את ביתה , להצטלם עמו למזכרת וכלל לא 
נכנס לביתה . בהחלטתה להאריך את מעצרו של החשוד בששה ימים כתבה השופטת נורית 
אחיטוב , כי " אדם המסוגל לנצל את מצוקתם של אנשים בשעת אסון , כשרכושם 
הפך להפקר עקב נסיבות שלא היו תלויות בהם , הוא אדם המסוכן לציבור " . גרסתו 
של החשוד נראתה לשופטת בלתי סבירה . חשוד נוסף שהובא שלשום להארכת מעצרו 
הוא יוסי בן - סימון ( 12 ) , החשוד כי פרץ לדירה בחולון בסוף השבוע , 
מיד לאחר שנשמעה אזעקת אמת . החשוד טען , כי היה זקוק לכסף לצורך הפלה 
שצריכה לעבור חברתו . בהחלטתה להאריך את מעצרו בששה ימים כתבה השופטת עופרה 
צרניאק , כי " מי שפורץ לדירות בשעת חירום אחת דינו להישאר במעצר עד להגשת 
כתב האישום נגדו " . שני חשודים נוספים שהובאו שלשום לאולם המעצרים , הם 
בעל שנחשד בהכאת אשתו , ואמר כי תקף אותה עקב המתח שהיה שרוי בו בגלל המצב 
הביטחוני , וחשוד שנתפס משוטט ליד חנות בחולון כשהוא לובש כפפות לבנות , 
וטען להגנתו כי לבש כפפות מפאת הקור . 
