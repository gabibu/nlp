יצחק רבין דיבר לפני המלחמה , ובצדק רב , נגד תגובה אוטומטית ישראלית לאחר 
הטיל הראשון . היום הגיע הזמן לדבר גם נגד תגובה אוטומטית , לאחר שהקואליציה 
המנצחת בהנהגת הנשיא בוש תבקש לשתפנו בסדר העולמי החדש . התגובה האוטומטית 
של ממשלת ישראל כבר כמעט מוכנה . " לא " באל"ף רבתי , מלווה בגיוס דעת 
הקהל היהודית בארה"ב , ושיש עמו כמה טיעונים חדשים לצדם של המוכרים והישנים : 
צדקנו בחששנו מן האיום העיראקי במשך שנים רבות ; צדקנו בטענתנו כי כל עוד 
מנהיגים דיקטטורים את העולם הערבי , אנו צפויים לפגיעה ; צדקנו באומרנו 
כי מדינות ערב עלולות להפר נורמות בין - לאומיות ולהפר מצב שלום ; צדקנו 
כאשר לא היינו מוכנים להידבר עם אש"ף , שהרי אש"ף תמך במלחמה זו בדיקטטור 
מטורף , המוכן להשמיד כל מה שבדרכו ; צדקנו כאשר דחינו את רעיון המשלחת 
הירדנית - פלשתינית , שהרי ירדן הפכה בעלת בריתו של סדאם חוסיין ; צדקנו 
כשאמרנו כי אסור לוותר על הגדה המערבית ועל עזה תארו לעצמכם מה היה קורה 
לו עמד הצבא העיראקי בשערי אשקלון או כמה קילומטרים מנתניה ; והעיקר אנו , 
שספגנו התקפות טילים , לא הגבנו עליהן כדי להקל על הקואליציה , ועתה תובעת 
מאתנו אותה הקואליציה לעשות ויתורים מסוכנים ! אם תתפתה ישראל להציג את הטיעונים 
הללו , שלחלקם יש בסיס וחלקם מופרכים מאוד , היא תהפוך את שעת הרצון העולמית 
שנקרתה לנו להחמצה הבאה . יכול להיות שהטיעונים ישיגו את מטרתם : העולם 
יזכור את פגיעות העיראקים בנו , בוש יחשוש מדעת הקהל היהודית , ואותנו 
יותירו עם הסכסוך המתמשך שלנו , עם מצב המלחמה המתמיד , עם הוצאות הביטחון 
האדירות , עם החרם הערבי בן יובל השנים , ועם השליטה בעם שאינו רוצה בנו . 
יכול להיות שייווצר סדר חדש , בלעדינו . מין " ברית קהיר " שכזו , עם 
ארה"ב ובריה"ם ועם חברות הקואליציה האנטי - עיראקית , שבמסגרתה יתקיימו 
באזור הסכמי ביטחון ושיתוף כלכלי , וישראל לא תהיה חלק מהם . יכול גם להיות 
שינסו לאלצנו לקבל הסכם כפוי , ויאמרו : תם עידן העמידה המתמדת של מדינה 
יחידה מול החלטות מועצת הביטחון . התנהגתם יפה בזמן המלחמה , אבל עליכם 
להתנהג יפה גם בזמן הסדר העולמי החדש ולא נאפשר לכם להפר אותו . אני מקווה 
שסיכוייה של אופציה זו נמוכים ביותר . אבל ישראל תוכל לומר לעצמה גם דבר 
שונה לחלוטין : האיום האסטרטגי הכבד ביותר באזור הוסר עם הניצחון על עיראק 
ועם שבירת כוחה , מבלי שאנו עצמנו נלחמנו ; העולם הערבי , ברובו , נמצא 
עתה בקואליציה נוחה לישראל סוריה פועלת לצד ארה"ב , סעודיה על אחת כמה 
וכמה , טורקיה מצפון מתקרבת אלינו , ואש"ף מצוי באחת מנקודות השפל שלו . 
ובאשר לשטחים אם נזקק מישהו להוכחה נוספת כי אין בשטחים יתרון אסטרטגי , 
באו הטילים על תל - אביב ונתנו אותה . על סו של האלף השלישי , הסדרי שלום 
לצד צבא מתוחכם יגנו על ישראל עשרת מונים מפני מיליוני הפלשתינאים בשטחים 
המוחזקים , החיים בצפיפות נוראה ומחנכים דור אחר דור לשנאה . ישראל יכולה 
לנצל את היתרון שנתון כרגע בידיה , בהיותה מותקפת . התגובה האוטומטית תהיה 
לנצל את היתרון הזה לדחיית כל הסדר שיוצע לנו על בסיס פרוצדורלי . אבל לפני 
התגובה האוטומטית , אולי כדאי שנחשוב איך היה האזור נראה לו פתחנו ב7891 
במו"ם מדיני , בסיועה של ירדן , או לו פתחנו בראשית 0991 בהידברות עם הפלשתינאים 
בקהיר , ומה היו השלכות המו"ם המדיני על עמדתם של ירדן והפלשתינאים מול 
טירופו של סדאם חוסיין . התגובה הלא - אוטומטית תהיה לבחון את ההצעה , לנצל 
את רגע החסד הנדיר שזכינו בו , ולהגיע להסדר הטוב ביותר שנוכל להשיג . 
