טילי סדאם חוסיין זרעו הרג והרס בגוש דן , והפעם השלישית במניין בהיקף 
גדול יותר מאשר בשתי ההתקפות הקודמות . הדברים שאמר לוי אשכול בקשר למעשי 
טרור של ארגוני המחבלים תופסים עתה , ואף ביתר שאת , לגבי השליט בבגדד : 
" הפנקס פתוח והיד רושמת " . יבוא היום שבו ייסגר חשבון הדמים שפתח סדאם 
חוסיין . מדינת ישראל תבוא חשבון עם האויב המנסה להשליט טרור מן האוויר 
על אזרחיה הבלתי - לוחמים . מנוי וגמור אתה שלא לעבור לסדר היום על פשעיו . 
ברם , לא שולח הטילים הוא שיקבע את מועד התגובה , וגם לא את האמצעים שיופעלו 
לתכלית זו . ממשלת ישראל היא אשר תקבל את ההחלטה מתי תינתן התשובה , כמו 
גם את ההכרעה ביחס לטיבה . היא תשקול היטב את משקלם של כל הגורמים הנמצאים 
על לוח השחמט המלחמתי : היא מודעת לצורך למצוא לשון משותפת עם ארצות - הברית 
אשר החליטה , הראשונה מכל המדינות , לא להשלים עם תוקפנותו של סדאם חוסיין . 
ארה"ב מנצחת על קואליציה רחבה , שגם מדינות ערביות משתתפות בה . הבנה הדוקה 
בין ירושלים לבין ואשינגטון היא מטרה שישראל חייבת להשיג ולחזק אותה , כמסגרת 
לכל פעולה שתרצה לבצעה . על רקע זה נודעת משמעות חיובית דווקא לעיתוי נפילת 
הטיל במרחב תל - אביב רבתי . שליחו האישי של נשיא ארה"ב , שהזדמן להיות 
בארץ , יכול היה להיווכח במו עיניו מה עולל כאן השליט העיראקי ; וחזקה 
על לורנס איגלברגר כי יידע להעריך כדבעי את עוצמת הזעם שההתקפה האכזרית גרמה 
לו בלב כל האזרחים בכל חלקי המדינה . הוא יהיה , כך יש מקום לקוות , לפה 
ולשופר לתחושת הזעם הזו , כשישוב לבירת ארה"ב כדי לדווח לנשיא , גורג בוש . 
הממשל האמריקאי , וגם הבריטי , הביעו סיפוק על האיפוק שממשלת ישראל שמרה 
עליו אחרי שתי התקפות הטילים הראשונות ; הדעת נותנת כי עמדות אלה מצד הכוחות 
העיקריים בקואליציה הבין - לאומית ייוותרו בעינן גם לאחר התקפה זו , ההרסנית 
יותר מקודמותיה . תביעה זו מכבידה עלינו . לא על נקלה ניתן לשכנע את הציבור 
כי אין מקום לרגשי מרירות כלפי מעצמת - העל ובנות בריתה . אבל הממשלה מצווה 
לשקוד על הידברות עם ההנהגה האמריקאית וכל עוד ארה"ב תילחם נגד סדאם חוסיין , 
מקומנו הוא לצדה . לא רק חברי הממשלה , אלא גם האזרחים מן השורה מבינים 
כי האויב לא הוכרע סופית בפינה הדרום - מערבית ביותר של מערב - עיראק , 
והמאמצים להשיג הכרעה באזור זה נמשכים . על ההנהגה המדינית והצבאית של מדינת 
ישראל לשקול בקור רוח ובאופן ענייני את השפעת תגובתה לא רק על האויב , 
אלא ואולי בעיקר על מהלכי בעלות הברית . התערבות ישראלית כמענה חפוז לזעם 
ששורר בלב הציבור הרחב , לא תהיה בהכרח הצעד שיכאיב ביותר לאויב , הנמצא 
בלאו הכי תחת התקפה נרחבת . המציאות מלמדת כי אין זו משימה פשוטה למנוע 
את מטחי הטילים הבודדים באופן מוחלט , כל עוד נמשכת הלחימה . ובכל מקרה 
ברור כי הצורך לפעול בכוח ישראלי כדי למנוע פגיעות בנפש בתוככי ישראל , 
לא יהיה נטול פגיעות כשלעצמו . עם זאת , ודווקא על סמך היענותנו לבקשות 
לנהוג איפוק בשלב זה , אנו יכולים לדרוש מארצות - הברית שתתמיד במאמץ לגרש 
את משגרי הטילים מהשטח המאיים על שמי ישראל ואף להגבירו . העורף הישראלי 
נושא עד כה בנטל הספיגה באופן מבוגר ומפוכח ואין אלא לשבחו על אורך הרוח 
ויכולת ההסתגלות שהוא מפגין . לא במעט , נקבע מרחב התמרון של הגורמים המחליטים 
על - פי חוסנם של יושבי תל - אביב וערי העורף . ארה"ב מכירה בזכותנו להתגונן 
באופן עצמאי מפני סדאם חוסיין ; ישראל מוכנה לנהוג לפי בקשת ואשינגטון , 
אבל תמורת זאת אנו רשאים לתבוע מארה"ב שתלך עד לקצה גבול יכולתה כדי לחסל 
את אימת הטילים המטווחים על מטרות בתוך ישראל . התמדתנו במדיניות האיפוק 
מותנה במילויה של תביעה זו . 
