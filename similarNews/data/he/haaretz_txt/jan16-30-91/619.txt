ממשלת ישראל לא היתה ממציאה מרשם פסיכולוגי יעיל יותר להחזיר אותנו אל קרקע 
המציאות מאשר התגלית של היממה האחרונה , שלפיה כל מה שעבר עלינו מאז יום 
חמישי שעבר אינו מבחינה משפטית משטר הג"א , המצדיק היעדרות מהעבודה והבטחת 
מלוא השכר תמורתה . האיתות הראשון לאפשרות שלא תהיה ברירה אלא להסתגל במהירות 
למציאות חדשה , שבה מופרכת הנחת היסוד כי ישראל לא תשב בחיבוק ידיים אם 
העורף האזרחי ייפגע , וכי בשל המבנה המיוחד שלה היא לא ערוכה לתפקד תחת 
איום מתמשך מהסוג הזה , יצא ביום א מבית הוועד הפועל של ההסתדרות . מזכ"ל 
ההסתדרות , ישראל קיסר , זימן את הוועדה המרכזת לישיבתה השבועית במתכונת 
" ועדת מצב " , כעין מקבילה לוועדת השרים לענייני ביטחון . בתום סדרת התייעצויות 
הציע קיסר לאמץ החלטה הממליצה בפני הממשלה להחזיר את המשק לתפקוד תקין , 
הואיל והתחושה הכללית היא שמוטב לחזור למשטר חיים של " עבודה ויצירה " . 
המהירות שבה התקבלה ההחלטה מפתיעה לא פחות מתוכנה בתוך פחות משתי יממות 
מאז התקפת הטילים , באווירת האי - ודאות באשר לפוטנציאל העיראקי לשוב ולתקוף , 
כשהאוכלוסייה נדרשת להתגוננות סבילה . קיסר טען שהמלצתו לא נשענה על היערכות 
מערכת הביטחון , אם כי הזכיר שגם תת - אלוף במילואים אביגדור קהלני , החבר 
בוועדה המרכזת וראש רשת " עמל " לחינוך טכנולוגי , תמך בעמדתו , ובכך 
רמז שההמלצה לא היתה מנותקת מהערכות בחוגי ביטחון . זה מצב חדש שהמשק הישראלי 
לא התמודד אתו , למעט אולי בכמה תקופות במלחמת השחרור . בכל מלחמותיה האחרות 
של ישראל עד כה היתה הבחנה ברורה בין החזית לעורף , בין המגויסים לבין אלה 
שנותרו מאחור . הפעם המושגים משתנים : העורף הופך חזית , הציבור כולו 
גויס למערך הג"א ולהתגוננות פסיווית , בלא שביטחונו הכלכלי מעוגן בתקנות 
שעת חירום ובלא שהתקיים המעבר , כבעבר , ממצב רגיעה ויציבות למלחמה . 
חלוקת ערכות המגן וההתארגנות של הג"א לקראת אפשרות ששליט עיראק יממש את איומו 
לתקוף בטילים לא נתפסו כפעולות של מעבר כזה , וגם לא היה מאמץ הסברתי מכוון 
להכין את האוכלוסייה למעבר חד ממצב רגיעה למלחמה ממש . לכל היותר , בלבו 
של כל אחד קינן החשש מפני פגיעה אפשרית , שלא נתפסה בהכרח כתפנית למצב חירום 
ומלחמה מתמשכים , המחייבים הסתגלות פסיכולוגית ותפקודית בדומה לתקופת הבליץ 
באנגליה במלחמת העולם השנייה . לפתע מתברר , כי המלחמה הרחוקה קרובה יותר 
משהעלינו על דעתנו , כי העורף היא החזית יותר מאי - פעם בעבר , וכי אחד 
הפריטים החשובים במחסן הנשק שלנו הוא היכולת לחיות עם האיום . בחושיהם הבריאים 
הבינו קיסר וראשי ההסתדרות כבר במוצאי שבת , כי כליאת הפרט והמשק לאורך 
זמן בחדרים אטומים לא רק משתקת את הכלכלה , אלא גם עלולה לגרום דמורליזציה , 
שפגיעתה בטווח הארוך אינה פחות חמורה מהסכנה המאיימת . אבל בישראל כמו בישראל , 
גם במצב חירום ממין חדש מושל הבלבול הביורוקרטי הוראות הג"א שנשמרו בקפדנות 
היו , כך אומרים בממסד עתה , בבחינת המלצה ולא הוראה מתוקף משטר הג"א , 
המזכה את השכירים במלוא שכרם . בדיעבד , מסבירים בציניות , איש לא מנע 
מאתנו לצאת לרחובות ולעבודה . החשש הוא שהממשלה , הנישאת על גלי המחמאות 
בשל מידת ההבלגה שהראתה עד כה נגד עיראק , עלולה לצאת להתקפה על השכירים 
ולחזור לרמת תפקודה לפני התקפות הטילים . . קיסר וראשי ההסתדרות בוודאי 
לא יהיו אלה שיקבעו את מהלכי הדרג המדיני והביטחוני ביחס לעיתוי ולרמת הסיכון 
המצדיקים חשיפה מלאה של כל המערכות המשקיות והשבתן לתפקוד תקין ; אולם נראה 
שיש תיאום ותמימות דעים ביניהם . חשוב להמשיך בתנופה הזאת ולנסוך בעורף - 
חזית את הביטחון הכלכלי המתחייב . מן ההכרח להסדיר במהירות סוגיות הנוגעות 
לזכויות עובדים , לקראת האפשרות שהתסריט של סוף השבוע ייכפה מחדש , מדי 
פעם , והשכירים , כמו המשק כולו , ייאלצו להסתגל למעבר מהיר ממצב למצב 
כדי להבטיח את המשך תפקודו של המשק . 
