עיראק החלה אתמול להפעיל תחנת שידור מיוחדת כדי להרים את מוראל חייליה . 
התחנה הקרויה " אם הקרבות " , לפי המונח שקבע הנשיא סדאם חוסיין , ללמדך 
כי עיראק מנהלת את " מערכת הניצחון הגדולה ביותר בהיסטוריה " , משדרת על 
הגל הראשי ששימש את רדיו כוויית . שירי ההלל לסדאם וקריאות עידוד " לחיילינו 
הגיבורים , פקודיו של מפקד הניצחון הגדול סדאם חוסיין , ישמרהו אללה " , 
מבטאים בבירור את הסיבות להפעלת התחנה . אין ספק כי הפעלתה אתמול ביום העשירי 
למלחמה , מעידה כי בקרב האחראים על " הכוונה מוראלית " בבגדאד התעורר 
חשש שהגייסות בכוויית זקוקים למנת עידוד מעבר למינון שהיה מקובל עד כה . 
על כך מעיד זרם העריקות הגובר של חיילים וקצינים עיראקיים בחזית כוויית 
לעבר הקווים הסעודיים . רק אתמול הסגירו עצמם 21 חיילים ושני קצינים בדרגות 
סגן לכוחות הסעודיים , ובכך הגיע מספר העריקים עד כה ל007 חיילים וקצינים 
עיראקיים . הללו , המגיעים בדרך כלל במצב ירוד , זוכים משוביהם לתנאים 
טובים . אולם העריקה החשובה ביותר במלחמת המפרץ היא זו של שבעת הטייסים העיראקיים 
שנחתו על מטוסיהם באיראן . אם לשפוט על - פי הדיווחים האיראניים , טייסים 
אלה , או לפחות חלקם , היו במנוסה לעבר המרחב האווירי האיראני , דיווחו 
על מצוקה וביקשו לאחר - מכן מקלט מדיני . אירוע זה היכה בתדהמה את המפקדה 
העיראקית , שפתחה בפעילות אינטנסיווית כדי לשכנע את האיראנים למסור לידיה 
את הטייסים העריקים . בבגדאד חוששים כי לפרשה זו תהיה השפעה על חיל האוויר 
העיראקי וגם על חילות אחרים . על רקע זה הגבירה עיראק אתמול את הלוחמה הפסיכולוגית 
לעבר איראן . זה שלושה ימים שאמצעי התקשורת העיראקיים מאשימים את חילות 
האוויר של כוחות הברית בפגיעה במקומות הקדושים ביותר לשיעה , בנגף וכרבלא 
בדרום עיראק . אתמול פרסמו אמצעי התקשורת העיראקיים הודעה בעניין זה מטעם 
הרשות הרוחנית השיעית באל - נגף , שיש ספק רב באמיתותה . רדיו בגדאד טען , 
כי ההודעה חתומה בידי מגיד אל - חואי , בנו של האימאם השיעי הגדול אייאטולה 
אל - קאסם אל - חואי , ודבר זה מגביר עוד יותר את חוסר אמינותה . אתמול 
יצאה הרוח ממפרשי יוזמת ראש ממשלת פקיסטאן שנפגש עם נשיא מצרים חוסני מובארק 
בקהיר ויצא לאחר מכן לריאד . היוזמה האסלאמית להפסקת אש במפרץ מצאה אוזן 
קשבת רק בירדן . מובארק קבע אמש כי יש לדחות על הסף כל יוזמה שלא תכלול 
נסיגה עיראקית מוקדמת מכוויית . 
