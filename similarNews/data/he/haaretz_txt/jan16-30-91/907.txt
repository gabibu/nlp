שוב מאיימים העיראקים בהפעלת נשק סודי נגד ישראל . ההערכה היא כי סדאם חוסיין 
רואה ככישלון את אי - הצלחתו עד כה , לגרור את ישראל למלחמה ולהרחיבה גם 
לירדן . כישלון זה עלול אולי לדרבנו לצעדים קיצוניים יותר , כדי לגרום 
לישראל לשים קץ להבלגתה , בלוח זמנים שנוח לו . ההערכה היא כי סדאם מסוגל 
אמנם לכל דבר , אך השאלה היא מה יכולתו , וכאן יש פקפוקים רבים אצל המומחים . 
האיומים בנשק סודי נגד ישראל , חוזרים על עצמם מפעם בפעם והם החלו עוד 
לפני שפרצה המלחמה . משיחות עם גורמים שונים עולה כי קיימת פחות או יותר 
הסכמה באשר לאפשרויות של הימצאות " נשק סודי " בידי עיראק . קיימת הסכמה 
כי לעיראקים אין נשק גרעיני . אין עדיין ברשותם גם ציוד מתאים לפיזור נשק 
ביולוגי . עם זאת , ההנחה היא כי בדברו על נשק סודי , מתכוון סדאם חוסיין , 
קודם כל , לנשק ביולוגי . לעומת זאת ברור כי ברשות עיראק נשק כימי בפצצות , 
בפגזים וכנראה גם ראשים כימיים לטילי הסקאד שטווחם קצר יותר , ולא בטיל 
אל - חוסיין שדוגמתו נורים לעבר ישראל . בכל מקרה אם יעז סדאם חוסיין להשתמש 
בנשק ביולוגי ואפילו כימי , הוא עלול לדרבן לשימוש בנשק בלתי קונוונציונאלי 
מצד בנות הברית נגדו . המומחים סבורים כי יש לשים לב גם לשיפור תחמושות ושיטות 
פעולה שונות . חלק מהציוד והתחמושות הללו הוצגו בעבר בתערוכות של התעשייה 
הצבאית העיראקית . למשל , פצצות דלק - אוויר . אלה מגבירות את עוצמת הפיצוץ 
בכ%03 ומסוגלות לפגוע גם באנשים הנמצאים במקלטים . מדובר בפצצות דלק - אוויר 
הנמצאות גם בצבאות אחרים , ולא בראשים לטילים . למרות שאין הוכחות ל"נשק 
סודי " של ממש בידי העיראקים , יש להיות דרוכים ולנקוט צעדי זהירות מתאימים . 
גם שר ההגנה האמריקאי דיק צייני , אמר כי יש לצפות להפתעות מצד העיראקים . 
נכונותו של סדאם חוסיין לגרום לנזק אקולוגי חמור במפרץ הפרסי בהזרמת כמויות 
דלק אדירות , מעידה כי דפוסי ההתנהגות שלו שונים . בניהול המלחמה הוא מסוגל 
לצעדים קיצוניים ביותר ולאו דווקא מתוך ייאוש . ספק אם צעד חמור , כמו 
הזרמת דלק רב למפרץ , תדרבן את ארה"ב ובנות בריתה להפסקת אש . כמו בעניין 
בני הערובה והעברתם לאתרים אסטרטגיים , יגרום ודאי סדאם חוסיין במערב לתגובה 
הפוכה מכפי שהוא מצפה . הזרמת הדלק למפרץ הפרסי ושימוש בנשק בלתי קונוונציונאלי 
יביאו ודאי להרחבת מטרות המלחמה של ארה"ב , ואולי גם לבסוף לשימוש בנשק 
יותר הרסני נגדו . 
