" אגודת העיתונאים הזרים של הוליווד מחלקת את פרסי " גלובוס הזהב " כחודשיים 
לפני חלוקת פרסי האוסקר , ומי שזוכה נחשב למועמד טוב יותר לפרסי האקדמיה . 
העובדה שהיית מועמד ל"גלובוס " או זכית בו מנוצלת במסעות הפרסום של הסרטים . 
68 חברי אגודת העיתונאים הזרים מעניקים פרסים בשתי קטגוריות : סרטים דרמטיים , 
וסרטים מוסיקליים או קומיים . הם גם מחלקים פרסים לסדרות טלוויזיה . רוחה 
של המלחמה במפרץ שררה גם על הטקס , שהתקיים במוצאי שבת במלון בוורלי הילטון 
בהוליווד . קטע פתיחה בביצוע הזמרת נל קרטר לא בוצע , בגלל המצב . השחקנית 
סוזן סרנדון , שהיתה מועמדת לפרס כשחקנית דרמטית הטובה ביותר על תפקידה 
ב"הארמון הלבן " , לא הגיעה לטקס והודיעה כי היא מעדיפה להמשיך לעבוד בהתנדבות 
בקבוצת תמיכה למשפחות החיילים האמריקאים במפרץ . המנחה דנה דלני אמרה בפתיחה 
" אני יודעת כי כולנו מתפללים לשלום " , ובשער היתה שמירה קפדנית , כולל 
מיכשור לגילוי מתכות וכלבי משטרה . " הסנדק 3 " היה מועמד במרבית הקטגוריות 
בתחום הסרטים הדרמטיים , אבל לא זכה באף גלובוס . סרטו הראשון של קווין 
קוסטנר כבימאי , " לרקוד עם זאבים " , הוכתר כסרט הטוב ביותר . הוא זכה 
בפרס הבימוי ( וגבר בכך על פרנסיס פורד קופולה ) , ומייקל בלייק זכה בפרס 
התסריט . קוסטנר לא זכה בפרס המשחק בסרט דרמטי : הוא ניתן לגרמי איירונס 
על משחקו בסרט " תהפוכות הגורל " , שגבר גם על אל פצינו ( " הסנדק 3 " ) 
וגם על רובין ויליאמס ( " יקיצות " ) . סוזן סרנדון לא זכתה בפרס השחקנית . 
הוא ניתן לקאתי בייטס , על משחקה בסרט " מיזרי " , על מעריצה של סופר 
רומנים רומנטיים , והיא גברה גם על מישל פייפר ( " בית רוסיה " ) וגם 
על גואן וודוורד ( " מר וגברת ברידג " ) . גוליה רוברטס זכתה בפרס השחקנית 
בסרט קומי או מוסיקלי על " אשה יפה " , ואילו וופי גולדברג זכתה בפרס שחקנית 
המשנה על תפקידה ב"רוח רפאים " . השחקן ברוס דייווידסון קיבל את פרס שחקן 
המשנה על סרטו " חבר לחיים " , שבו הוא מגלם מאהב של חולה איידס גוסס . 
זכיות מרשימות במיוחד נפלו בחלקו של זראר דפרדייה . סרטו " גרין - קארד " 
זכה בגלובוס הזהב כסרט הקומי או המוסיקלי הטוב ביותר , והוא עצמו זכה בפרס 
המשחק על סרט זה . הסרט " סירנו דה ברזרק " , בכיכובו , זכה בגלובוס הזהב 
כסרט הזר הטוב ביותר . הזמר בון גובי זכה בגלובוס הזהב על שיר שכתב ל"אקדחים 
צעירים 2 " , והמוסיקה לסרט " שמים מגינים מעל " זכתה אף היא בגלובוס הזהב . 
גלובוס הזהב ניתן גם בתחום הטלוויזיה , וכאן זכתה סדרת הטלוויזיה של דייוויד 
לינץ " טווין פיקס " , שזיכתה בגלובוס גם את השחקן קייל מקלכלן ואת פייר 
לורי כשחקנית משנה . שתי שחקניות התחלקו בפרס לשחקנית הדרמטית בטלוויזיה : 
שרון גלס על משחקה ב"רוזי אוניל " ופטרישיה ווטינג על משחקה ב"שלושים ומשהו " . 
הסדרה " צירס " קיבלה את פרס המשחק לשחקן טד דנסון ולשחקנית קריסטי אלי , 
וגם את הפרס כסדרה הקומית הטובה ביותר . גק למון קיבל את פרס ססיל ב . 
דה מיל על תרומתו לתעשיית הבידור . 
