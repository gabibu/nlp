דיארבאקיר , טורקיה ( ע"ץ וע"ר ) . שני טילי פטריוט הולנדיים שוגרו בטעות 
אתמול בשעה 00 : 01 לפי שעון ישראל מהבסיס האווירי דיארבאקיר , בדרום - 
מזרח טורקיה . כך מסר הקולונל האליל קאלאייצי , מנהל מרכז העיתונות שנפתח 
בבסיס ע"י המטה הכללי הטורקי . לאחר שהופעלו מערכות ההשמדה - העצמית של שני 
הטילים , הם התפוצצו באזור בלתי מיושב ולא גרמו כל נזק חומרי . הקולונל 
ציין כי התקרית אירעה כתוצאה מהופעת קו על מסוף המחשב של מערכת המכ"ם . דובר 
משרד ההגנה ההולנדי דיווח על התקרית אתמול בבוקר . שני הטילים היו חלק משתי 
סוללות פטריוט שהולנד שיגרה בשבוע שעבר למזרח טורקיה . הולנד שיגרה בסך 
הכל חמש סוללות לטורקיה במסגרת השתייכותה לכוחות הקואליציה . משקיפים מסרו 
שזו הפעם השנייה תוך יומיים שטילי פטריוט המוצבים בטורקיה שוגרו בטעות . 
ביום שלישי שוגר בטעות טיל פטריוט אמריקאי מבסיס אינצירליק בדרום טורקיה , 
בשעה שמטוסי קרב אמריקאיים חזרו לבסיס . הטיל השמיד את עצמו ולא פגע במטוסים . 
דובר של חיל האויר ההולנדי מסר אתמול אחה"ץ בהאג , כי מפעילי הטילים יהיו 
חייבים בעתיד לאשר ידנית את שיגורם של טילי פטריוט , כדי למנוע תקרית דומה . 
הקולונל סטאן וולפארט ציין כי המפעילים יעריכו את הסכנה בטרם יפעילו טילי 
פטריוט נגד טילים עיראקיים , העשויים להתגלות במערכת המעקב האוטומטית של 
הפטריוט . הדובר הוסיף כי " זה יגרום לדחייה של כמה שניות אך זהו סיכון 
מחושב " . הדובר הוסיף עוד כי חייל טורקי נפצע קל בפיצוץ , כאשר שוגרו שני 
הטילים כתוצאה משגיאה במחשב . חיל האויר ההולנדי חוקר את התקרית יחד עם 
מומחה של החברה האמריקאית רייתאון , המייצרת את הטילים . 
