שוב עבר לילה ללא אזעקות ; אבל אין בכך משום סימן כי סכנת הטילים סולקה . 
נהפוך הוא : היא עומדת בעינה , ואסור להרפות מהפעלת אמצעי המגננה הנמצאים 
בידי כל אזרח . אין גם להוציא מגדר האפשרות כי העיראקים יחמשו טילים בראשי 
חץ כימיים בצד טילים נושאי חומר נפץ . ככל שהמלחמה תימשך ללא הכרעה , 
כך יוסיף איום הטילים לרחף עלינו . חילות האוויר של ארצות הברית ושל בריטניה 
עושים מאמץ אינטנסיווי כדי לחסל את האיום הזה ; העובדה שעדיין לא ביטלו 
אותו כליל , אינה צריכה לזרוע חוסר אמון בכנות כוונתם . עם זאת , מתחילים 
להתעורר ספקות ביעילותם ; וקיימת דעה אשר כופרת במדיניות המאופקת של הממשלה . 
יש הגורסים כי ישראל אינה צריכה להפקיד את הדאגה לביטחונה בידי זרים ; 
וישנם הטוענים כי צה"ל ליתר דיוק חיל האויר שלו מסוגל לשים קץ לאיום הטילים 
מהר יותר מחילות האוויר של הקואליציה . יוקרתנו אינה נפגעת מזה שאנו מצפים 
מטייסים אמריקאיים ובריטיים שיפטרו את ישראל מסיוט הטילים העיראקיים . כולנו 
מתגאים בחיל האוויר של צה"ל ובזרוע הארוכה שלו ; אבל המשימה של איתור משגרים 
במערב עיראק אינה דומה להחרבת הכור הגרעיני שליד בגדד , או לחילוץ נוסעי 
המטוס באנטאבה . כל עוד חילות בעלות הברית פועלים נגד משגרי הטילים , מוטב 
שנשמור את משאבי חיל האוויר שלנו , מבלי לחושפם לסכנת שחיקה ; מי יודע 
אם לא נזדקק למלוא כוחו נגד התקפות של מטוסים עיראקיים . מובן שאנו רשאים 
לצפות מחילות האוויר של בנות הברית שלא יחסכו כל מאמץ כדי לחפש את המשגרים 
נייחים וניידים ולהשמידם . יש להניח כי לורנס איגלברגר , שהגיע ארצה כשליח 
אישי של נשיא ארה"ב , הבטיח לנו את המאמץ הזה . הדעת גם נותנת כי עשה זאת 
לא רק כדי להרגיענו , אלא גם על רקע השערתו הסבירה כי ישראל לא תהיה מוכנה 
לחיות באווירה מתוחה ללא סוף , ושהיא אינה מוותרת על זכותה לגמול לתוקפן 
העיראקי , אם הלה יגרום לה אבידות . ארה"ב מעוניינת במניעת תגובה ישראלית 
מאסיווית לאו דווקא משום שלא תראה אותה למוצדקת על רקע התגרות עיראקית מתמשכת 
ובלתי - נסבלת , אלא משום שהיא חוששת פן תספק לסדאם חוסיין מנוף נוסף לתעמולתו , 
המבקשת להציג את התנגדות עיראק לקואליציה הגדולה כמלחמה כל - ערבית נגד 
ישראל . האינטרס הישראלי והאינטרס האמריקאי חופפים זה את זה . ישראל עומדת 
מחוץ לקואליציה הרב - לאומית ; אבל היא תולה תקווה בניצחונה . ישראל חייבת 
למצוא דרך כדי לסייע במאמץ המלחמתי של ארה"ב ובנות בריתה ; שיקול זה חייב 
להדריך את הממשלה בכל צעד שתחליט עליו או שתחליט שלא לנקוט בו . סף הסבילות 
שלנו אינו גבוה ; אם סדאם חוסיין יוסיף לפעול באופן שיטתי להנמכתו חישוביו 
לגבי יכולת ההתאפקות של ישראל עלולים להתגלות כמוטעים , כשם שהתגלו כמוטעים 
לגבי סף הסבילות של ארה"ב ובעלות בריתה , לרבות המדינות הערביות שבתוכן . 
