אני מאמין שצריך לעודד את החזרה לחיים נורמליים . רבים בציבור עוקבים אחרי 
המתרחש בכנסת , והם היו עלולים , חלילה , לחשוב שהח"כים הם פחדנים החוששים 
להגיע למשכן , אילו ביטלנו את הישיבות הרגילות בגלל מצב החירום . בנוסף 
לכך , חשוב ליצור הפגנה של אחדות של מרבית סיעות הבית . איש מאיתנו אינו 
יודע כמה זמן יימשך מצב החירום , ולא ייתכן שהכנסת לא תתפקד . היו לי לבטים 
קשים באילו נושאים לדון השבוע . מאוד חשוב שלא יידונו נושאים מעוררי מחלוקת . 
אבל אני חייב להביא היום לאישור המליאה שלושה חוקים של משרד האוצר , הקשורים 
בתקציב . ללא אישורם של חוקים אלה , האוצר איננו יכול לפעול . ועדת הכספים 
דנה אתמול בחוקים באינטנסיוויות רבה במשך שעות ארוכות ואישרה אותם . אני 
מביא את החוקים לאישור , למרות שנושאי תקציב תמיד מעוררים מחלוקת . בשבוע 
שעבר פניתי לראש הממשלה ואמרתי לו כי " כיו"ר הכנסת , שצריך לדאוג לפרלמנטריזם 
ולהציג אותו לראווה , אני מזמן אותך להשמיע הודעה מדינית בכנסת " . סיפרתי 
לו שאני פונה אליו על דעתם של נציגי הסיעות בכנסת , וביקשתי שיחליט על - 
פי הבנתו . שמיר השיב לי כי בשלב זה הוא לא ישמיע הודעה מדינית וכי השיקול 
שמנחה אותו הוא מהו הדבר הטוב ביותר לעם ישראל . אתמול פניתי אליו שוב באותה 
בקשה . רציתי שהכנסת תקיים השבוע דיון מדיני על האירועים , אבל הוא השיב 
לי בשלילה . אינני נכנס לשיקולים שלו . אני יוצא מהנחה שהם נכונים . אני 
מודה שישנם שרים שאינם מתייחסים לכנסת במלוא הכבוד הראוי . הם שוכחים אילו 
טענות היו להם אל הממשלה , כשהם כיהנו כח"כים מן השורה . אבל באופן כללי , 
אינני יכול לבוא בטענות לממשלה . שר הביטחון , בניגוד לכמה שרים אחרים , 
מוכן להופיע במליאה כל אימת שאני פונה אליו . אבל ביום רביעי שעבר , כשהיה 
חשש לפתיחת המלחמה , אני הייתי סבור שארנס איננו צריך להשיב על הצעות לסדר 
היום בכנסת . 
