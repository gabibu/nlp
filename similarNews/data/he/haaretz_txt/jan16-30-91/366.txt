תחושות הייאוש וההלם שפקדו את תושבי השטחים ביממת הלחימה הראשונה במפרץ התחלפו 
בסוף השבוע באווירה של התרוממות רוח ותקווה . אווירת הנכאים של היום הראשון 
נבעה משתי מקורות : ראשית , עד לרגע האחרון לא האמינו הפלשתינאים כי האמריקאים 
יממשו את איומיהם ויתקפו את עיראק , בעוצמה ובסמיכות כזאת למועד פקיעת האולטימטום . 
שנית , מהדיווחים הראשונים התקבלה תמונה של מכה אמריקאית מוחצת ונראה היה 
שסדאם חוסיין אינו מסוגל או רוצה להגשים את הבטחתו לתקוף את ישראל . ביום 
חמישי " האנשים הלכו שפופים ומושפלים " , כפי שתיארה זאת אישיות פלשתינית . 
אותו פלשתינאי הוסיף : " אנחנו הפלשתינאים רגילים לקבל מכות ולהיות מושפלים 
מדי כמה שנים . בתחילת השבוע הרגו לנו את אבו - איאד האישיות הכי חשובה 
אחרי ערפאת ועכשיו הרגו לנו את התקווה " . את יום המלחמה הראשון במפרץ כינה 
סרי נוסיבה " היום השחור של הפלשתינאים " . אבל התקפת הטילים הראשונה על 
ישראל ביום חמישי בלילה שינתה את התמונה מהקצה . " סדאם פרע את הצק " , 
אמרו בשטחים והייאוש התחלף בכמעט אופוריה . על גגות שכם עלו צעירים וזעקו 
קריאות עידוד לסדאם בכל פעם שנשמעה אזעקת צופרים בתל - אביב . " צריך להבין 
את הערבים . זאת הפעם הראשונה שתחמושת ערבית פוגעת בלבה של ישראל מבלי שהיא 
תוכל לעשות דבר " , אמר אחד הפלשתינאים . " דבר כזה עוד לא קרה לערבים . 
ההימור הפלשתיני על סדאם חוסיין מתחיל להוכיח את עצמו . סוף - סוף מדינה 
ערבית נלחמת עבור הפלשתינאים " . תושבי השטחים לא הסתירו בחודשים האחרונים 
את ציפיותיהם מסדאם חוסיין . למרות החשש הכבד שבהתקפת טילים ייפגעו גם פלשתינאים , 
קיננה התקווה הקולקטיווית שההבטחה העיראקית לשרוף את תל - אביב תביא למפנה 
בגורל הפלשתיני . למרות שברור כי להתקפות הטילים על תל אביב אין משמעות צבאית 
כבירה , פרחו בסוף השבוע השמועות בערי השטחים . בשכונת א - רם מצפון לירושלים , 
סיפרו צעירים כי בניין הכנסת בירושלים נהרס וכי שמיר נפגע ואינו נראה בציבור . 
לפי שמועות אחרות טילים נפלו באזור רמאללה וצה"ל הכניס טנקים לטול - כרם 
ואלה פתחו באש לעבר התושבים . תחנת השידור ממונטה - קארלו , הנותנת ביטוי 
לגרסת אש"ף , הודיעה אתמול על 5 טילים שפגעו בירושלים ועל טילים נוספים 
שפגעו בצפת ובנמל חיפה . כמו במלחמות קודמות השמועות היוו חלק מהתודעה הפלשתינית 
והתקוות , המשאלות והפחדים הקולקטיוויים שוב סירסו את המציאות . על רקע 
זה מעניינת תגובתם של ערביי ישראל . ביישובי הערבים בארץ שוררת בימים האחרונים 
תחושה של אחדות גורל עם המדינה ותושביה היהודים יותר מכפי שהיה אי פעם בעבר . 
החשש המשותף מפגיעה בטילים הבלתי מדויקים של סדאם חוסיין הוא כמובן המקור 
הראשי לתחושה הזאת . תורמת לכך גם העיקשות שגילה השליט העיראקי ודחייתו 
כל הצעת פשרה שהוצעה לו . באופן טראגי הקרבן הישראלי הראשון במפרץ היא למעשה 
ילדה ערביה מטייבה שנחנקה למוות כתוצאה משימוש לא נכון במסכת גז . אחדות 
הגורל בשעת החירום הזאת התבטאה בסוף השבוע במספר גדול של פניות מצד ערבים 
ישראלים לארח בבתיהם יהודים שדירותיהם נפגעו בירי הטילים על תל - אביב . 
