בשכונת סילואן שבמזרח ירושלים חובלו במוצאי שבת מכוניות , דודי שמש ורכוש 
נוסף . לטענת התושבים , חובל הרכוש בידי שוטרי מג"ב שסיירו בשכונה , כנראה 
בנקמה על קריאות תמיכה קולניות של תושבי השכונה בסדאם חוסיין ובעיראק . 
לטענת התושבים , עשר מכוניות ניזוקו . משטרת ירושלים הודיעה בתגובה ראשונה 
כי רק מכונית אחת נפגעה , כנראה מיידוי אבנים של תושבי השכונה עצמם . עם 
זאת , מסרה המשטרה , התלונה נבדקת . סילואן , כמו יתר שכונות מזרח ירושלים , 
נתונה בעוצר מאז תחילת המלחמה במפרץ . אתמול ביקרה במקום ענת הופמן , 
חברת מועצת העירייה מטעם רץ , ומסרה כי הבחינה בשלוש מכוניות חבולות . 
תושב השכונה , עבד שיוחי , אמר אתמול ל"הארץ " כי ראה שוטרים שוברים באלות 
את חלון ביתו . תושבים אחרים סיפרו כי בלילה חוררו אלמונים את גלגלי מכוניותיהם . 
לטענתם , מדובר בנקמה של השוטרים על קריאות התמיכה של תושבים מהשכונה בסדאם 
חוסיין . בעיירה אבו - דיס הסמוכה לירושלים דיווחו תושבים כי חיילים ירו 
כדורי גומי לעבר אנשים שהציצו מהמרפסות , אך איש לא נפגע . 
