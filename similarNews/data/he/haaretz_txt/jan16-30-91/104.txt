להתחבא מאחורי הפרופיל הנמוך בדרמה המתחוללת במפרץ הפרסי : בקהילייה העולמית 
אם כי לא בממשלי ארצות הברית ובריטניה נקלטה המחשבה כי בידי ירושלים ההכרעה 
בשאלה האם פני האנושות לשלום או למלחמה . אך הערכה זאת לא שימשה כדי להושיב 
את ישראל במקום של כבוד : אדרבה , היא הכשירה אותה להיות מטרה להתקפות 
מילוליות מפי דוברים עיראקים רמי דרג ולאיומי מלחמה המכוונים נגדה , הגם 
שבמוסכם ישראל כופרת באופן עקבי ונחרץ בכל קשר המחבר אותה לסכסוך . דווקא 
כמה ממדינות העולם , הרואות עצמן כעירניות לזכויות העם והאדם , מלוות בשתיקה 
רועמת את האיומים הפראיים , בעלי צליל של קריאה לגנוסייד , היוצאים מפי 
שליטי בגדד מדי פעם ומזכירים את מדינת ישראל . נכון הוא , כי בשנים האחרונות 
עשינו למען השחתת שמנו הטוב במרץ לא מבוטל אך לא עד כדי כך . ולמען האמת , 
רק סיגלנו לעצמנו גישות ושיטות בלתי נאורות שהיו , ובמידה רבה עודן , 
מקובלות בעולם . כלום זה מכשיר את סגנון הדיבור העיראקי ועושה אותו ראוי 
להישמע בחברת אנשים ועמים בני תרבות , ולא בני תרבות למחצה ? אם לשפוט 
על - פי האלם , שבו הוכו מוסדות רשמיים של מדינות נאורות למשמע האיומים 
הרצחניים של העיראקים כלפי מדינה בלתי מעורבת במופגן , או על - פי מה שמתפרסם 
בכלי תקשורת מרכזיים ובמות ציבוריות של קהילת העמים התרבותיים , התשובה 
היא , למרבה הצער , כן . ראוי להוסיף כאן , כי לא ידוע מי היוזם ומי המגיב : 
כלום ראש הממשלה יצחק שמיר ושותפיו להנהגה הם שגרמו במהלכיהם להתנכרות העולמית 
כלפינו , או שההתנכרות , שניצניה נראו בעין עוד לפני המהפך של 7791 , 
גרמו לעלייתם לשלטון בישראל של אלה אשר הוציאו עלינו את המוניטין הנוכחיים ? 
יהיה הדבר אשר יהיה , מד האהדה לישראל , שמראה מגמה יורדת , מעיד כי 
סר חינה בעיני הציבור העולמי . ועובדה זאת , הגם שבטווח קצר נראית נטולת 
חשיבות מעשית , עלולה להזיק בפועל בטווח ארוך יותר ; למצער , הבידוד גורם 
למועקה הולכת ומכבידה . אפשר היה להתנחם , לנוכח ההתנכרות העולמית כלפי 
ישראל , בתגובתם של יהודי העולם , שבהזדמנויות טקסיות נוהגים לכנות אותנו 
אחיהם ואנחנו אותם אחינו אך גם הם מתעטפים בשתיקה . זוהי שתיקה רועמת 
לא פחות מזאת של עמי המערב , אך מובנת פחות . נראה כי יהודי התפוצות הדשנות 
עייפו מלהתמיד בגילויי התמיכה והסולדריות הפומביים כלפי מדינת ישראל ; ושמא 
קהו חושיהם : ככלות הכל השליט העיראקי ועוזריו גזרו על תושבי ישראל את שריפתה 
של מחצית ארצם . האם יכולים יהודי אמריקה ואירופה ובין אלה במיוחד יהודי 
צרפת לשאת את שובה והשתרשותה של הנימה הזאת , שכביכול נמחתה אחרי 5491 ? 
ואם אכן מאיים הקול העולה מעיראק על שלומם של האחים בתל - אביב או בדימונה , 
והאיום שבדברים מקבל משנה חוזק לנוכח השתיקה שמסביב , מדוע לא נשמע , 
ולו קול דק של מחאה ? מה אפשר לצפות מעם , שזיכרונו בוגד בו . 
