הפעילות התרבותית והחינוכית בארץ מדהימה בהיקפה . ניתן להוכיח זאת בנקל 
באמצעות כמות הקונצרטים , מופעי התיאטרון והריקוד , ערבי השירה והפסטיבלים 
למיניהם הנערכים בשנה ישראל . אילו היינו משווים את הפעילות של יישובים רבים 
במדינה בתחום התרבות עם יישובים בגודל דומה במדינות המערב , קרוב לוודאי 
שהתוצאה היתה מרשימה ביותר . ממקומות רחוקים , קטנים ואפשר אפילו נידחים 
מגיעות בקשות להקים מוזיאונים , להקות וחוגי תרבות שונים . התופעה קיימת 
לא רק בציבור החילוני , כפי שטועים לחשוב לפעמים . רבדים גדולים בציבור 
הדתי שותפים גם הם לצימאון זה . הישג לא פחות גדול הוא חופש היצירה שבו מתרחשת 
פעילות זו . הצנזורה בישראל בנושאי תרבות כמעט שנעלמה , הקהל הוא קהל מנוסה 
ופתוח המוכן לקבל מחזות ותערוכות שנויים במחלוקת . בביקור שנערך במוסדנו 
בחודש שעבר הביעו מנהלי מוזיאונים מחו"ל את התפעלותם מן היכולת של מוזיאון 
ישראל להציג ושל הקהל לקבל מוצגים , שבארצות רבות היו נפסלים או מתקבלים 
תוך מאבקים . חופש הביטוי היצירתי גדול ואין לראות זאת כמובן מאליו : זהו 
הישג של ממש . ובכל זאת יש מקום למחשבה ולפעולה מחודשת , מכיוון שהתרבות 
במצוקה . הפעילות אמנם רבה , אך עקב בעיות כלכליות מתקשה התרבות להגיע 
להישגים איכותיים . שורש הבעיה הוא בהעדר יכולת להשקיע בתשתית לטווח ארוך 
במחקר , בציוד , בהשתלמויות ובחינוך . ניסיון לחפות על כך נעשה ביבוא 
תרבות מחו"ל או בהסתפקות בתרבות העממית בארץ . תיטיב להדגים טענה זו הטלוויזיה . 
קושי נוסף מעמידות רשויות השלטון , שלעתים מבלבלות בין תרבות למען פרסטיזה 
לעיר או לאזור ובין תרבות אמת . תרבות אמת היא בעיקר תוצאה של יצירה מקורית . 
בכל התחומים יש בארץ כשרונות יוצאים מן הכלל , וחלקם זוכים בהכרה בארץ ואף 
בחו"ל . אך לא הם ולא המוסדות התומכים בהם ומחנכים אותם מקבלים מספיק סיוע 
מן החברה הישראלית . רק פרומיל אחד מן התקציב הלאומי מוקדש לתרבות , פסיק 
קטן לעומת מדינות אחרות בעולם החופשי . אין בישראל שר תרבות המטפל אך ורק 
בנושאים אלו , אלא רק אגף תרבות שהוא חלק ממשרד החינוך . האגף הזה , שבראשו 
עומד אבנר שלו , מחלק מדי שנה כ87 מיליון שקל לכל מוסדות התרבות בארץ : 
להקות , תיאטראות , מוזיאונים ועוד . בסכום כזה הוא יכול רק לכבות שריפות , 
בוודאי שלא לנהלמדיניות לטווח ארוך . השנה האחרונה עמדה בסימן משבר ממשי 
במנהל התרבות . את המוסדות שטף גל פיטורים והתפטרויות של מנהלים , שלא 
היו מסוגלים עוד לקדם את ענייני מוסדותיהם בגלל קשיים כספיים . אירועים 
חשובים רבים התבטלו בגלל מצוקה אמיתית , ובמקרים לא מעטים התמוטטו תשתיות 
שנבנו במשך שנים רבות . מכיוון שמוסדות התרבות אינם כפופים למוסדות פוליטיים , 
ומעצם הגדרתם אינם יכולים להיות כפופים להם , אין להם " אבא " מישהו 
הדואג להכניסם לרשימת המוסדות הזכאים להקצבות ייחודיות . אין להם גם לובי 
בכנסת כמו למוסדות ספורט , חינוך ודת . חברי הכנסת אמנם מנסים מדי פעם 
לעשות הון פוליטי משערוריות בתחום התרבות , אך אין אפילו אחד מביניהם שמוכן 
לשאת את הדגל בתחום זה . עסקנים פוליטיים יושבים בשמחה רבה בשורה הראשונה 
במופעים או מצטלמים בפתיחות של תערוכות , אך כאן לדידם גם נגמרת אחריותם . 
ברוב המדינות הנאורות התרבות נתמכת בידי גורמים ממלכתיים שרואים בה חשיבות 
לאומית . אלה מכירים בכך שזו מערכת עדינה שאינה מסוגלת להיאבק למען עצמה , 
ולפיכך יש לדאוג לה , כמו צמח שיש להשקותו ולטפחו בסבלנות כדי שיצמח ויפרח . 
בישראל עדיין אין הכרה כזו , ויש לקוות שהיא תתפתח . הרי כל - כך מעט 
דרוש כדי לקדם את התחום הזה באופן ממשי ביותר . אם תרצו , פרומיל אחד נוסף 
היה עושה את כל ההבדל . 
