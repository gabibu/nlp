המלחמה במפרץ , מרגע שפרצה , חדלה להיות המלחמה על עתידה של כוויית או 
על הלגיטימיות של שלטון האמיר סבאח . עתה זו מלחמה שיעדיה אחרים לחלוטין 
והיקפה שונה . כל עוד נערכו הכוחות זה מול זה , ושני הצדדים רק איימו 
בהפעלת אמצעים אלימים , ניתן היה להגביל את המערכה אל התחום הצר של החזרת 
כוויית לשליטיה . אולם מרגע שנורתה הירייה הראשונה , פועלים קובעי המדיניות 
האמריקאים במסגרת התייחסות שונה לגמרי . מה ששליט עיראק לא הבין הוא , שכאשר 
סירב לסגת מול חיל המשלוח האדיר שהלך ונבנה מולו על - ידי מעצמת העל והעדיף 
ללכת לקרב , חרץ למעשה את גורלו . ייתכן שסדאם חוסיין לא היה מודע לכך 
שהוא קורא תיגר על בסיסיה המרכזיים של השקפת העולם של גורג בוש ויועציו . 
אך על כך , ועל הדרך בה הוא מיישם את קריאת התיגר הזאת , עתיד שליט עיראק , 
ועמו רבים מבני עמו , לשלם מחיר כבד . עתה ניתן לקבוע כבר כי המלחמה במפרץ 
תסתיים רק לאחר שעיראק תיכנע כניעה ללא תנאי . סדאם ביטל במעשיו את האפשרות 
לשים קץ למלחמה הזאת באמצעות משא ומתן בין שני צדדים לוחמים . מי שמלגלג 
על ההשוואה שעשה הנשיא בוש בין סדאם להיטלר , אינו מבין כי מנקודת המבט 
האמריקאית , לאחר ששליט עיראק שבר והתעלם מכל כללי המשחק על פיהן פעלה המערכת 
הבין - לאומית בניצוח ארה"ב , הרי שאין עוד הבדל עקרוני ביניהם . טעותו 
הגדולה של סדאם חוסיין לא היתה בתחום הצבאי . אין זה משנה כלל כמה זמן 
יצליחו גייסותיו להחזיק מעמד מול כוחות הקואליציה . בהסתמכו על היכולת להסב 
לאמריקאים אבידות כבדות שיובילו לסיום המלחמה בעקבות לחץ מבית , אין נשיא 
עיראק תופס כי הוא משחק עתה במגרש שונה . עבור האמריקאים אין מדובר עוד 
בעתיד החלוקה המדינית במגרש המזרח - תיכוני אלא בעתידו ובדמותו של העולם 
המודרני . בשימוש שהוא עושה בטילים בליסטיים המשוגרים ביודעין אל עבר מטרות 
אזרחיות , מוכיח סדאם לקובעי המדיניות בוואשינגטון , ובמידה רבה גם בלונדון , 
פריס ובון , כי במלחמה הזאת לא יהיו קיצורי דרך . מי שמסוגל לשבור כך 
את כל הכללים כבר בשלביה הראשונים של הלחימה מהווה סיכון גדול מדי לטווח 
הארוך , ולכן יש לשחוק את כוחו עד דק ולא להתמקח עמו על תנאי הפסקת הלוחמה . 
בהוראה שנתן לשגר טילים בליסטיים לעבר תל אביב , חיפה , וריאד העמיד עצמו 
שליט עיראק בשורה אחת עם היטלר . לאו דווקא מבחינת שאיפות ההתפשטות הגלובליות , 
או הלהט בהשמדתם של עמים אחרים , אלא מבחינת היותו נתפס כסכנה לעתיד הסדר 
העולמי , שהחל מתגבש במהלך השנה האחרונה . כשם שלאחר שחצה היטלר קו מסוים , 
לא ניתן היה להמשיך עוד ולהשלים עם קיומה של המכונה הצבאית הנאצית והנהגתה , 
כך גם במקרה העיראקי . ככל שמתרחבים המהלכים הצבאיים , וככל שסדאם הולך 
ומנפץ במעשיו את מערכת הערכים הבסיסית של אויביו , הופך המשך שלטונו עבורם 
לבלתי נסבל לטווח הארוך . מנהיגי המערב מתחילים להכיר בכך שהמשך קיומו 
של מי שמוכן לרמוס בצורה כה בוטה את חוקי המשחק , המכוער אמנם אך עדיין 
" היחיד בעיר " , לא יאפשר להם להתפנות לעיצוב דמותו של העולם החדש , 
זה האמור לצמוח על הריסות האימפריה הסובייטית . מכאן , שהיעדים של המלחמה 
הזאת חייבים להשתנות . אין עוסקים עוד רק בשבירת כוחה הצבאי של עיראק והבאתה 
אל שולחן המשא ומתן כשהיא מוחלשת , אלא במידה רבה במטרת מלחמה שונה . 
זו שהנשיא פרנקלין רוזוולט כינה ב42 בינואר 3491 , לאחר ועידת קזבלנקה , 
כ"כניעה ללא תנאי " . תכליתה של הפעילות הצבאית בחודשים הקרובים תהיה ליצור 
עובדות שישפיעו ישירות על יציבותו של הסדר העולמי בעשור הנוכחי . מלחמת 
המפרץ חדלה , אם כן , להיות סכסוך מקומי והפכה למערכה גלובלית . היותן 
של 82 מדינות מיוצגות בקואליציה הניצבת מול עיראק רק מדגישה את ההיקף האמיתי 
של המלחמה הזאת . אולם , על אף ההכרח בחידוד יעדי המלחמה , על האמריקאים 
להיות זהירים בהגדרתם . החשש הוא , שעיראקים רבים עלולים לפרש הכרזה על 
" כניעה ללא תנאי " כניסיון אמריקאי להרוס לחלוטין את המדינה העיראקית . 
כך הם עלולים לקשור בין גורלו של המנהיג , סדאם חוסיין , לגורלה של המדינה . 
במקרה כזה עלולה המלחמה להימשך זמן ממושך , עד להבסתם המוחלטת של הכוחות 
הלוחמים של עיראק . לפיכך , חייבים האמריקאים לגרום לניתוק המנהיגות מעמה , 
ולהפנות את החיצים נגדה ונגד מדיניותה . בעיקרו של דבר קיים הרצון לשמר 
את היישות המדינית העיראקית . תהיה זו עיראק שונה , בלי סדאם ושגיונותיו , 
אך זו המהווה חלק חשוב במבנה המדיני של האזור . טעותם הגדולה של קובעי 
המדיניות האמריקאים בעשור האחרון היתה ההנחה כי ניתן לבלום את כוחו של בריון 
מקומי באמצעות בניית כוחו הצבאי של בריון שכן . האמריקאים , ועמם גם מדינות 
מערב אירופה , בנו את כוחה הצבאי של עיראק כמשקל נגד לזה של איראן החומייניסטית . 
הסכנה האיסלמית נתפסה כחמורה הרבה יותר מזו של סדאם . באוגוסט 0991 התברר 
להם כי חימשו בומרנג , שהשלים את מעגל מעופו וחזר להלום בהם . צריך לקוות 
כי לאחר שתסתיים המלחמה , ומכונת המלחמה האדירה שנבנתה בעיראק תישחק , 
יופקו הלקחים הנכונים . בירושלים חייבים לצפות לכך שבמסגרת המדיניות שתגובש 
לאחר שישקע האבק , עלולה ישראל להיתפס כבריון מקומי , תרבותי אמנם הרבה 
יותר , אך שראוי לכרסם בעוצמתו ולשלבו במבנה המדיני שיעוצב במזרח התיכון . 
