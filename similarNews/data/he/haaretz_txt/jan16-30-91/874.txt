הוכחה לכך שאנחנו לא יודעים לחזור לשגרה היא שידורי הרדיו . אין הכוונה 
למיזוג בין קול ישראל לגלי צה"ל , שהוא כנראה צו השעה , אלא לתוצאה הבלתי - 
נמנעת של המיזוג הזה ולמחירו . בכל פעם שהעיראקים יורים טיל , הוא קודם 
כל קוטע את קול המוסיקה . כמו בכל פעולה הנעשית מתוך בהלה וללא מחשבה יתרה , 
הדבר הראשון שעשו בשידורי הרדיו הוא להפסיק את כל שאר השידורים למען השידורים 
המאוחדים , המעבירים מידע מעודכן . המאזינים המעטים , לפי הסקרים אך 
הנאמנים , המעולים ולא נעדרי ההשפעה , כפי שהוכיחה הצלת " קול המוסיקה " 
מפני שידורים לעולים כבר רגילים שבכל פעם שקורה משהו , קודם כל מבטלים 
את הערוץ המשדר מוסיקה קלסית . אחת התוצאות היתה הצפת גלי הרדיו בשירים עבריים 
ובמלל בלתי - פוסק . אם לא חוה אלברשטיין , אז שלמה ארצי , ואם לא רפי 
רשף , אז רזי ברקאי . כאילו ששירים עבריים ושיחה עם כל מי שיכול לדבר , 
ובעיקר אלה שאינם יודעים להתבטא , הם צינור חמצן היחיד שלנו למציאות . 
אחר כך הושמעו ההצהרות על הצורך לחזור לשגרה ולא לתת לסדאם ולטילים שלו לשגע 
אותנו . היו אפילו ניסיונות נואשים לחזור לשידורי קול המוסיקה . אבל הספיק 
טיל אחד אחרי שני ימי רגיעה כדי לשלב שוב את הגלים . הניסיון מלמד שכאשר 
קורה משהו ( טיל או עלייה מרוסיה ) , עושים באופן אינסטינקטיווי מעשה 
שפירושו ביטול לא מכוון , כמובן של קול המוסיקה . בלילה שבין חמישי וששי 
התחיל כבר ההיגיון להתגנב אל מוחם של מקבלי ההחלטות . הם התחילו לשדר שקט 
בערוץ השני של גלי צה"ל בלילה , והבטיחו שהשקט יופרע באזעקה אם וכאשר תבוא . 
בבוקר יום ו חזר קול המוסיקה לשדר . ככל הידוע ההחלטה היא עתה לקיים שידורים 
נפרדים , כולל קול המוסיקה , לאחד אותם אוטומטית כשנשמעת אזעקת אמת , 
ולהפריד אותם שוב עם הישמע צפירת הארגעה . יש לי חדשות למי שקובע מה ישדרו 
לעם ישראל בימים של מתח שבהם מטיפים לנו לחזור לשגרה . אין דבר שמחזיר לשגרה 
ומרגיע יותר ממוסיקה קלסית לקהל שאוהב את המוסיקה הזאת . יש לי סיבה טובה 
להניח עם כל הכבוד למלחיני הזמר העברי וזמריו שמי שאוהב באמת מוסיקה קלסית , 
וזקוק לה , מגלה אלרגיה קלה לעודף זמר עברי . אזעקת אמת וצפירת ארגעה תישמע 
היטב מתוך המוסיקה הקלסית . יש להניח שהיא אפילו תבלוט יותר על רקע המוסיקה 
הזאת , מאשר על רקע המלל הבלתי - נלאה , שבוודאי מרגיע גם את השדרנים המשמיעים 
אותו . הצפצופים עם " נחש צפע " ו"שרב כבד " החודרים לשידורים ומבשרים 
את בוא האזעקה והארגעה יאפשרו לאדם שמוסיקה קלסית היא צורך לגיטימי בחייו 
להעביר את הרדיו לגל העדכונים , אם ירצה בכך . אם לא , הוא ימשיך לשמוע 
מוסיקה קלסית דרך מסיכת הגז עד שיירגע , אם ימשיכו לשדר לו אותה . את המוסיקה 
הזאת לא צריך להפסיק . 
