לא היה צורך בטילים , אבל זה עזר כדי להוכיח בימים האלה את יתרונותיה הנעלים 
של השפיות . עוד אין ניצחון במפרץ : כאן היא כבר ניצחה . אנחנו יכולים 
לרשום לזכותנו את ההישג הזה , אבל רק בתנאי שלא נשכח אותו מהר מדי . אני 
לא מתכוון להחלטות הגדולות , אם כי גם שם היה אצלנו לשפיות מבחן קשה השבוע . 
למשל , ביום חמישי בלילה ובעיקר אחרי השיגור השני , היינו צריכים לקבל 
לכאורה בעד הפצצת הנקמה של העיראקים על - ידי ישראל את הרוב הגדול ביותר 
שנרשם כאן בעד משהו . זה לא קרה , ועד עכשיו גם לא נשמעו קולות כאלה בפי 
הישראלים שיצאו לשאוף אוויר . לא התפתינו להיכנס בעיראק בנקמה מתוקה שהיתה 
עוזרת כביכול להעביר את הימים והלילות האלה . ושום בקשה אמריקאית לא היתה 
עוצרת בעד הממשלה אלמלא לפתע השתרר כאן , כמו בהשפעתה של יד נעלמה , דינם 
של המתינות , השכל הישר , הטעם הטוב . שימו לב בכמה מישורים זה פעל . 
לא היינו כבר שנים רבות בתוך מצב של ריכוז כזה ועם עצבים חשופים לכל גירוי 
וחריקה . והנה , היד הנעלמה סילקה מהעיניים ומהאוזניים שלנו את כל ההתחכמויות 
והמניירות , את כל הקונצים והשוויץ . ברדיו ובטלוויזיה שלטו הרצינות והקורקטיות . 
זה היה ניצחונו של הטון הנכון . הוא מתנגן בתוכנו תמיד , אבל בכמויות 
קטנות מדי ומהול בערימות - ענק של חנטריש . זה הקול מהסוג של דן שילון , 
רזי ברקאי , רפי רשף . ברגעים הרגישים האלה , שבהם האוזן לא יכולה לסבול 
צרימות , שלטו לפתע כבדרך פלא רק הנימות והקולות הנכונים . אני מוכן להיסחף 
ולהציע תשומת לב , למשל , להרמוניה המוסיקלית המיוחדת בסופי המשפטים של 
רשף , המותירה לאוזנינו את הברירה הנאורה בין פתרון של מינור או מאזור . 
הטם - טם המרכזי של הרדיו והטלוויזיה שלח אלינו את הצלילים המדויקים , 
נקיים מרעשי הקשקוש וההבל של ימים אחרים . החיים יחזירו אותנו אל זיהום 
הערוצים מהר מאוד , אבל אולי נצליח בכל זאת לזכור איך זה היה בלי הבבל"ת 
של הקולות המזייפים שממלאים לנו את הערוצים כאשר עיראק לא מאיימת . לכן רק 
מישהו עם הסגולות המתונות והמאוזנות של נחמן שי ( צריך לשוב ולומר ) יכול 
היה להצליח כל כך להתאים את הנימה הנכונה לאוזן הישראלית . אבל זו טעות , 
שאני מייחל כי תיעקר , לחשוב שרק בימי מתח עליון מתאימים לנו הקולות האלה , 
בעל - פה ובכתב : נקיים מזיוף , מדברים פשוט ולעניין , נזהרים מלדחוף 
כל הזמן את האגו המפרפר של בעליהם . בעצם לא צריך להתפלא על כך שהשפיות מלכה 
בתוך המוסד הסגור . הישראלים הם עם בעל שכל טוב ושיקולים נכונים אם רק לא 
מבלבלים את דעתם ולא מוליכים אותם באף . הם נשמעו לקול ההיגיון כאשר הקול 
הזה הובא בפניהם באופן משכנע . ושימו לב מה נעלם מהסביבה שלנו למשך זמן 
מה : המטורפים למיניהם , הוזי ההזיות , בעלי החזיונות המשיחיים , המסיתים , 
בעלי הצעות הזבנג - וגמרנו ופטפטנים למיניהם , שמשבשים את דעתם של הישראלים 
בכל ימות השנה . הזירה נפתחה רק לשקולים ולמתונים , וגם לרגשות הבסיסיים 
ביותר שאין בריאים מהם : שיקוליהם של הורים המבקשים את טובת ילדיהם , הזהירות 
של מנהיגים פוליטיים ברגע המכריע שבו כל מלת שטות אינה סתם כותרת בעיתון 
אלא משהו הרה - אסון . מול טירוף שלם בצד השני , זוקקו כאן בצורתם המטוהרת 
ביותר שיקולים נכונים , שוחרי טוב , רציונליים בהחלט החותרים לא לאיזושהי 
הכרעה אידיאולוגית משולחת , אלא רק לכך שנצא כולנו בשלום . היו אולי רבים 
בחדר הסגור שחשבו , כפי שנדמה היה לי באותן שעות , כי אחד הדברים הבלתי - 
נסלחים ביותר היא ההשפלה שכפה עלינו סדאם ; אותו כורח לשים מסיכה נלעגת 
ולהתחפר בבתינו , כמו בזמנים אחרים שחשבנו כי לא ישובו . אבל היה משהו 
מזכך כל כך באילוץ הנורא ההוא . הוא המחיש את עליונותה הגדולה של השפיות , 
את האמת הגדולה שבעשיית הדבר הנכון . כן , אפשר בהחלט לומר שהיינו בסדר , 
ולאחר שיצאנו קצת מהמוסד הסגור יש לי בכל זאת שאלה קטנה בלב : אולי כדי 
להפיק מתוכנו את הטוב הזה אין צורך בטילים ? 
