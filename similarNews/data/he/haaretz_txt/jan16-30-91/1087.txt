עד לשלב זה מעמידה ישראל בעדיפות ראשונה את הצורך בתיאום עם ארה"ב והסכמה 
מצד ואשינגטון לפעולה צבאית שלה נגד עיראק , אך הוויכוח הוא האם ישראל צריכה 
להקדים ולתקוף גם בלא תיאום עם ארה"ב אם אכן ברור לה כי סדאם חוסיין מתכוון , 
למשל , להפעיל נגדה נשק כימי . איומי עיראק כי תפעיל " נשק סודי " נגד 
ישראל , והפרסומים כי סדאם חוסיין עלול לתקוף את ישראל בנשק כימי , עוררו 
ויכוח האם אין ישראל צריכה להנחית מתקפת - מנע אפילו אם הדבר כרוך בשיבוש 
התיאום עם ואשינגטון . הגורסים זאת אומרים כי מגיע רגע שבו ההבלגה אינה 
מעניקה יותר רווחים מדיניים ואחרים , והסיכון עולה על כל רווח אפשרי . 
ברור כי אחד התנאים להצלחתה של מכת - מנע הוא מידע מספיק לכוחות שיפעלו נגד 
היעדים העיראקיים . מדבריהם של ראש הממשלה , יצחק שמיר , ושר הביטחון , 
משה ארנס , עולה כי הם מעניקים את הקדימות , לפחות עד לשלב זה , לתיאום 
ולהסכמה עם ואשינגטון . למרות ששר הביטחון נשמע כמתלונן בראיון שהיה לו 
בארה"ב , כי בגלל האמריקאים אין ישראל מגיבה עתה , נראה שהוא תומך בגישתו 
של ראש הממשלה . בעיני השניים , התיאום עם ארה"ב נראה כרגע כחיוני ביותר , 
הן במלחמה והן למקרה של התפתחויות מדיניות אחריה . דווקא הסכנה שהעיראקים 
עלולים להפעיל נשק כימי , מקנה לתיאום זה חשיבות רבה . עם זאת יש להדגיש , 
כי אין להסיק מכך שעדיפות זו תישאר תמיד עליונה . עלול להגיע רגע שבו יכולה 
ישראל להחליט על פעולה ויהי מה גם ללא הסכמתה של ואשינגטון . 
