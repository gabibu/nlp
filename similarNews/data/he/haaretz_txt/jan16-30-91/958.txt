ימים אחדים לפני פרוץ הקרבות במפרץ התקשרו אל פעילים יהודים בעמותת רופאים 
ישראלית - פלשתינית לזכויות האדם , עמיתיהם הרופאים מן הגדה והציעו במלוא 
הרצינות : " בואו להתארח אצלנו בשכם וברמאללה . אצלנו , בכל זאת יותר 
בטוח " . רק סדאם חוסיין יכול היה להפוך , לפחות באופן תיאורטי , את יישובי 
הגדה למקום מבטחים ליהודים . ההצעה הנדיבה נדחתה באדיבות . סימני השינוי 
בשיתוף הפעולה היהודי - פלשתיני נתנו את ביטוים שבועות לפני שנחת בישראל 
הטיל הראשון . בנובמבר קיימו רופאי העמותה מפגש שוטף בטייבה , בביתו של 
רופא ערבי - ישראלי . לרב - שיח התכליתי , שנועד לטפל בנושאים שעל סדר - 
יומה של העמותה , קדם ויכוח סוער בין קבוצת הפלשתינאים לכעשרה רופאים יהודים 
שהשתתפו במפגש . הנושא היה , כמובן , חילוקי הדעות התהומיים בין שני הצדדים 
ביחס לסדאם חוסיין . הרופאים מערביי ישראל שתקו . עצם הגלישה לוויכוח פוליטי 
היתה כבר בבחינת חידוש . בעקביות פוסחים הרופאים , שזמנם דוחק תמיד , 
על ויכוחי סרק פוליטיים , ובוחרים להתמקד בנושאים שעל סדר היום , תוך הצצה 
עצבנית קבועה בשעון . הפעם לא יכלו לחמוק עוד מן הנושא . אלא שבניגוד לגופים 
אחרים שבהם ישראלים ופלשתינאים משתפים פעולה שם יצרה תמיכת הפלשתינאים בסדאם 
קרע של ממש נאחזו חברי עמותת הרופאים גם הפעם באצטלה המקצועית ועברו לדיון 
מעשי . בתוך זמן קצר מצאו עצמם משתפים פעולה במאבק להשגת ערכות אב"ך לצוותים 
הרפואיים בגדה ולהפעלתם של צופרי אזעקה בשטחים . בכך בא שוב לכדי ביטוי 
ייחודה של העמותה המעורבת , שהבסיס המקצועי מעניק לה מחסה ומגן מפני השבר 
הפוקד את יחסי קבוצות השמאל האחרות עם הפלשתינאים . שיחות הטלפון הרבות להזמנת 
העמיתים היהודים לבתים " המוגנים " בגדה , התחלפו עד מהרה בקריאות לעזרה 
מצד פלשתינאים שהמצב החדש , הכרוך בעוצר קפדני , הביא עליהם בעיות קשות 
בתחום הטיפול הרפואי . כמו , למשל , מקרה של ילד קטן בגדה שנזקק בשבוע 
שעבר להנשמה דחופה , ממכשיר שאין כמוהו בגדה . היה צורך להעביר את הילד 
בדחיפות לבית - החולים אל מקאסד במזרח ירושלים , נוהל המתבצע בדרך כלל ללא 
קושי מיוחד . אלא שעתה , עם כניסתם של הנהלים החדשים המתבקשים מהמלחמה , 
נזקקים במקרה כזה לאישור תנועה מיוחד לאמבולנס , לחולה ולאחד מבני משפחתו . 
ההליך הארוך עיכב את הטיפול בכשעה וחצי . קפמאבינבימים כתיקונם אם יש כאלה 
בכלל פונים חברי עמותת הרופאים לכתובות קבועות : קצין - מטה בריאות מקומי 
בגדה או ברצועה , לשכת היועץ המשפטי , וזוכים למענה כלשהו . בימים האחרונים , 
באווירת הזעם והכאב של הישראלים , נשתנתה הנימה . פניותיהם של הפעילים 
היהודים אל צוותו של קצין - מטה הבריאות נענתה , לדבריהם , כמעט באלימות 
מילולית . אחד העובדים אף הטיח בהם : " מה אתם ממציאים ? יש להם הכל 
בגדה " . האמירה הכעוסה שמעבר למלים היתה : זה לא הזמן לדאוג לפלשתינאים . 
סיפורים דומים חזרו על עצמם גם בקשרים עם נציגי המינהל הישראלי במקומות 
אחרים . הד"ר רוחמה מרטון , המייסדת והרוח החיה של העמותה , מעידה כי תגובות 
אלו שונות מאוד מן היחס הרגיל . עד עתה , היא אומרת , איפשרו לרופאים 
חברי העמותה ביקורים חופשיים בשטחים , נתנו להם אפילו להיכנס למתקן הכליאה 
בקציעות , השיבו לטלפונים והתייחסו לתלונות . עתה , היא אומרת , " קלטנו 
מין מסר סמוי שכל זה השתנה , ולא נותר לנו אלא להגביר את הפעילות באמצעות 
גופים בחו"ל , המגלים דווקא עתה עניין - רב במצבם של הפלשתינאים " . מצד 
שני , לוחצים עליהם הפלשתינאים , המרגישים עתה כי הכל עסוקים בעצמם , 
והם טואטאו מתחת לשטיח של העולם . עם היד על הלב , גם לחלק מן הרופאים 
היהודים בעמותה קשה עתה הטיפול בעניינם של הפלשתינאים . ההבחנה בין הבעות 
השמחה הפלשתיניות בנפול הטילים על ישראל לבין זכותם למימוש זכויותיהם בתחום 
הטיפול הרפואי אינה מבצע רגשי קל . מתקשים , אבל עושים . מקצוע הרפואה , 
על - פי תפישתם , מחייב דווקא ברגעים אלו . עמותת הרופאים הישראלים - פלשתינאים 
לזכויות האדם נוסדה בפברואר 88 , כאשר החלו להגיע השמועות הראשונות מעזה 
על מכות קשות . בשיחות טלפון בשרשרת , ביוזמתה של ד"ר מרטון , יו"ר העמותה , 
התארגנה קבוצה של 21 רופאים ישראלים לביקור בבית - החולים שיפא בעזה . 
לקריאה הראשונה נענו כ03 רופאים , מהם נשרו אלה שבחרו לענות בנוסח : " אין 
לכם למה לדאוג אלא למצב הרפואה בעזה ? את יודעת בכלל מה המצב ברמב"ם ? 
המפגש הראשון עם בית - החולים בעזה היה מהמם . המצב הפיסי , ההזנחה , 
הביוב הפתוח , ובעיקר מראה החבורות והידיים השבורות של הילדים שניסו להגן 
על ראשיהם בידיים . הידע הרפואי גויס לזיהוי סוגי הכדורים ומיון הפגיעות . 
בעקבות הביקור הוחלט על הקמתה של קבוצת רופאים שאיכפת להם , כדי לשמור על 
קשר עם רופאים פלשתינאים . לאסיפה הראשונה של הקבוצה , במרס 88 בנווה צדק , 
הגיעו כבר יותר מ001 רופאים , בהם כ02 מערביי ישראל . הגרעין הקשיח , 
המכונה " המזכירות " , מונה 11 איש . המזכיר הוא ד"ר אחמד מסארווה מטייבה , 
ועל הקבוצה נמנים , בין השאר , הד"ר מאיר לירון , מנהל מחלקה בבית - 
החולים רוקח ; ד"ר מרוואן חאטיב , מטייבה ; הפרוף מיכאל אלקם , מסורוקה ; 
הד"ר מיכאל קרפלוס מבאר שבע ; ואחרים . העמותה נטולת כל זיקה מפלגתית . 
חבריה נמנים על מפלגות שונות , מן המערך שמאלה . על אף אופיה המקצועי , 
לא השכילה העמותה לפרוץ אל מעבר למעגל הזה . זאת אף שאין זה מובן מאליו 
שזכויות האדם הרפואיות של הפלשתינאים אינן מעניינם של רופאים מן הימין . 
ה"אני מאמין " של העמותה נוסח בשמונה סעיפים , המוגדרים כקווי הפעולה שלה . 
הראשון שבהם קורא לקיים פגישות רצופות עם רופאים בשטחים הכבושים , באמצעות 
משלחות לבתי - חולים ולמרפאות . סעיף פעיל אחר קובע : " העמותה תבחן , 
כמיטב יכולתה , תלונות על פגיעות גופניות שניתן למונעם בתושבי השטחים , 
ותחפש דרכים למניעת הישנותם " . כמו כן , " תעמוד העמותה על המשמר ותגן 
מפני פגיעה ברופאים פלשתינאים על - ידי שלטונות הצבא , פגיעות של טרטור , 
מעצר , מעצר מינהלי שרירותי , פיטורים ופגיעות גופניות " . ביצוע הסעיפים 
נמצא כמסובך יותר מניסוחם . הקשר עם הפלשתינאים , שהוא הבסיס לקיומה של 
העמותה , אינו נטול קשיים . חלקם מועסקים כרופאים בבתי - חולים ממשלתיים 
בגדה , וקשר מסוג זה אסור עליהם . מבחינתם של השלטונות , רצוי בכלל להימנע 
מכל קשרים מסוג זה , וחברי העמותה הישראלים חרדים לחשוף את עמיתיהם הפלשתינאים 
לסכנות של פיטורים , אם לא גרוע מזה . לפני כחודשיים , יחד עם זיאד אבו - 
זיאד ורדואן אבו - עייש , נעצר במעצר מינהלי לשנה גם הד"ר אחמד יאזגזי , 
רופא בבית - חולים ממשלתי בעזה . לד"ר מרטון אין ספק כי אשמתו העיקרית 
היא הקשר עם העמותה . להוכחה היא מציינת כי ד"ר יאזגזי הושעה מעבודתו ביולי 
09 , בעקבות מפגש עם חברי העמותה הישראלים בעזה . כשהחלו להרעיש עולמות 
לבירור סיבות מעצרו , נמסר להם : " יש נגדו המון האשמות ביטחוניות " . 
הפעילות השוטפת של העמותה מתמקדת בביקורים קבועים בשטחים ובסיור רפואי חודשי 
בגדה . אחת בחודש מדי שבת יוצאים חברי העמותה , המתמחים בתחומי רפואה שונים , 
לסיור טיפולי , במקומות שבהם אין שירותי רפואה סדירים . כך מוצאים עצמם 
מנהלי מחלקות ורופאים , העוסקים מדי יום בהיי - טק של הרפואה , מציצים 
בגרונות ולוחצים על בטנם של תינוקות , ממש כמו רופאי הכפר בסיפורים ההולכים 
ונעלמים . הם יוצאים לדרך ב"ואן " שהוא מעין מעבדה רפואית , ומאתרים בתוך 
כך לעתים בעיות רפואיות של ממש . תחום טיפול שוטף אחר הוא מעקב אחר מצבם 
הרפואי של עצירים במתקני הכליאה , ופנייה לרשויות במקרים שבהם גורם המעצר 
לנזק רפואי . לעתים מגיעים הדברים לעיתונות הישראלית , לעתים לטיפולם של 
ארגונים דומים בחו"ל . מדי תקופה מסכמים את הפעילות בדו"ח . דוגמה אחת לפעילות 
מסוג זה הוא מכתב שהופנה לא מכבר אל מנכ"ל משרד הבריאות : " במסגרת פעילות 
העמותה נתקלנו בתופעות של אסירים ועצירים חולים , הכבולים למיטותיהם 42 
שעות ביממה . למרות שאנו מודעים לבעיות הביטחוניות , לדעתנו אין כבילתו 
של חולה עולה בקנה אחד עם האתיקה הרפואית . קיימים מקרים שבהם חולים אנושים 
הנמצאים בהנשמה מלאכותית מקבלים אינפוזיה , ועדיין כבולים למיטתם . אנו 
רואים במקרים אלה של כבילה למיטה השפלה , שאינה מקובלת עלינו כרופאים . 
ידוע לנו כי גם אסירים ישראלים יהודים בבתי - חולים נכבלים בזמן אשפוזם . 
אנו רואים כבילה זו בחומרה רבה . בברכה , הד"ר רוחמה מרטון , יו"ר העמותה " . 
קפמאבינבמכתב אחר ליו"ר ההסתדרות הרפואית בישראל , הד"ר מרים צנגן , קובלים 
הד"ר מרטון והד"ר אחמד מסארווה על כבילתה באזיקים של אסירה יולדת , אינתאסיר 
אל - קאק , בזמן הלידה . דוגמה לטיפול פרטני אחר היא הפנייה לשר הביטחון 
בעניינו של חאלד טוביילה . טוביילה , תושב שכם , סבל מגידול סרטני באשך , 
ועבר שני ניתוחים בבית - חולים בשכם ובלונדון . המסמכים הרפואיים משכם 
ומלונדון קובעים כי עליו לעבור ביקורת רפואית קבועה כדי לעקוב אחר התפתחות 
הגרורות בחזהו . שלושה חודשים אחרי שובו מבית - החולים בלונדון , ימים 
ספורים לפני שהיה אמור לעבור ביקורת רפואית תקופתית , נעצר טוביילה . נמסר 
כי הואשם בקבלת מימון מאש"ף לטיפולים הרפואיים . לאחר בדיקת כל המסמכים 
הרפואיים הרלוונטיים , פנתה העמותה לשר משה ארנס , בדרישה לשחרר לאלתר 
את חאלד טוביילה , ולאפשר לו לקבל בדחיפות את הטיפולים הרפואיים הנדרשים . 
רובה של פעילות העמותה נעשית מאחורי הקלעים , ורק מעט מן המקרים שבטיפולה 
מגיעים אל התקשורת הישראלית , כמאיץ לפתרון הבעיה . אל התודעה הציבורית 
פרצה העמותה בעקבות אירועי הר הבית . בצד עשרות העדויות שנגבו בפרשה , 
היתה גם העדות המקצועית שניסחו חברי העמותה בכל הנוגע לסוג הפגיעות בפלשתינאים 
והיחס לצוותים הרפואיים הפלשתיניים שבאו לטפל בנפגעים . בצעד יוצא - דופן 
ביקשה ועדת הבדיקה לאירועי הר הבית להסתייע בקשריהם של חברי העמותה כדי לארגן 
ביקור אצל הנפגעים בבית - החולים אל - מוקאסד ( שלא שש תחילה לאפשר ביקור 
זה ) , ואף עשתה שימוש בעדותם הרפואית של פעילי העמותה . משקלן של עדויות 
אלו במסקנות הוועדה הן כבר סיפור אחר . מערכת יחסים מורכבת מתנהלת בין עמותת 
הרופאים להסתדרות הרפואית בישראל , המאגדת כמעט את כל הרופאים בארץ . 
כמו מגזרים מקצועיים אחרים בישראל , ממעטים הרופאים לנהל מאבקים עקרוניים . 
לעימות של ממש הגיעו בעקבות דו"ח ביקורתי שחיברו על השירותים הרפואיים בעזה . 
יו"ר ההסתדרות הרפואית דאז , הד"ר רם ישי , כתב מאמר תגובה חריף , שבו 
הציג את הדו"ח כמעוות . חילופי הדברים הגיעו כמעט לערכאות משפטיות . מרטון 
טוענת כי מאז נכנסה הד"ר צנגן לתפקידה כיו"ר ההסתדרות הרפואית , יש עם מי 
לדבר בנושא זכויות האדם , ויש אוזן קשבת . שיחתנו בנושא העמותה מתקיימת 
במלון ירושלמי מפואר , יום אחד אחרי פגיעתו הקשה של הטיל ברמת גן . מלצרים 
ערבים משרתים את המוני התל - אביבים שנמלטו אל השפלה . מסיכות האב"ך המונחות 
על השולחנות , לצד ספלי הפורצלן העדינים , אינן מאפשרות לשכוח אף לרגע 
את הנסיבות . דווקא העיסוק בנושא שיחתנו , בעייתי ככל שיהיה בעיתוי הנוכחי , 
הוא תזכורת לכך שיהיו חיים אחרי סדאם , ובעיות לא פתורות המחכות לפתרון . 
