בימים הראשונים של הקרבות בעיראק חלה עלייה ניכרת במספר הפלשתינאים בשטחים 
המתקשרים בטלפון למכרים ולבני משפחות השוהים בארצות המפרץ . בשטחים קיימת 
שיטת חיוג חוקית דרך חברת " סולן תקשורת " הישראלית , שלה נציגים בשטחים 
המספקים את הקשר הטלפוני לארצות ערב . יש המתקשרים דרך מתווכים בלתי - חוקיים 
ושיחות - ועידה דרך אירופה וארה"ב . בעליה של סולן תקשורת , יעקב סולן , 
אמר כי ביממה הראשונה לקרבות גדל פי חמשה לערך , בהשוואה לימים רגילים , 
מספר תושבי השטחים שהתקשרו לארצות המפרץ , מתוך דאגה לקרוביהם . בקרב המתקשרים 
לירדן נוצר רושם ביממה האחרונה , כי בממלכה ההאשמית שוררים מתח רב ודאגה 
המלווה בתחושה של חוסר יציבות גובר . המתקשרים לעיר גדה שבסעודיה דיווחו 
כי החיים מתנהלים כרגיל בעיר , השוכנת לחוף ים - סוף והמרוחקת מזירת הקרבות . 
לעומת זאת , דיווחו המתקשרים לערים ריאד וחבגית , הקרובות יותר לזירת הלחימה , 
וכן לדהרן , המשמשת בסיס אוויר גדול של האמריקאים , על פאניקה של ממש . 
לדבריהם מופעלות סירנות לעתים קרובות וקיים חשש כבד בקרב האוכלוסייה האזרחית 
מפעולה עיראקית . פלשתינאים המתגוררים בטאיף , מקום מושבה של משפחת המלוכה 
הכווייתית , סיפרו על תחושת אופוריה בקרב הכווייתים והרגשה כי בקרוב ישובו 
למולדתם . בטאיף דיברו הכווייתים בגאווה רבה על מעורבותם בלחימה , שהתבטאה 
במטוס של חיל האוויר הכווייתי שהופל מעל שמי עיראק בעת שהשתתף בקרבות . פלשתינאים 
המתגוררים בבחריין ובאיחוד הנסיכויות הערביות דיווחו על פגיעת כמה טילי סקאד 
עיראקיים , שלא גרמו לנזק של ממש . 
