ביתו של ד"ר יעקב ממוקם במקביל לבית שבו פגע הטיל פגיעה ישירה . ביתו של 
ד"ר יעקב , בן ה18 , נהרס אף הוא כמעט לחלוטין . אתמול יכול היה הד"ר 
לברך פעמיים ברכת הגומל . הוא הרופא של שכונת התקווה , שנפגעה בטילים הראשונים , 
זה כמה עשרות שנים , דמות אהובה ומוכרת בשכונה , שעל פועלו קיבל את תואר 
" יקיר תל - אביב " ואת " אות המופת לרופא " . לעתים קרובות הוא נוהג 
לישון בדירת מרפאה שיש לו בשכונה . אתמול הוא הגיע לבית והצליח להציל מתוך 
ההריסות מספר תמונות משפחתיות החשובות לו . רופאים אחרים בקרבת מקום הם משפחת 
עולים חדשים מרוסיה . ד"ר טמילה , רופאה פנימית במקצועה , בעלה ויקטור , 
מהנדס , בנם אלכס בן השלוש , אחיה של טמילה , אמה ודודתה עלו לארץ מבאקו 
לפני חצי שנה . הבית הראשון שלהם בישראל הוא בית ששכרו באזור מגוריו של 
ד"ר יעקב . שלשום הוא נהרס בהתקפת הטילים . ד"ר טמילה , שהעברית עדיין 
לא שגורה בפיה , מספרת באנגלית : " שמענו את הצפירה ושמנו את המסכות על 
הפנים ונכנסו , לפי ההוראות לחדר האטום . פתאום שמענו פיצוץ חזק מאוד ובלוקים 
נפלו עלינו . באורח אינסטינקטיווי רכנתי על הבן שלי וסוככתי עליו " . איש 
מבני המשפחה לא נפגע . בקור רוח הם ארזו חלק ממיטלטליהם שהצליחו להציל מבין 
ההריסות ופנו לפי הוראות אנשי העירייה לקרן רחוב להמתין שיפנו אותם למלון . 
המראה הזכיר פליטים נודדים . הם עמדו שקטים בצד והמתינו בגשם ובקור לרכב 
שיאספם . " אנחנו לא מצטערים שבאנו לארץ . ידענו שיש כאן מלחמה . לא חשוב 
הרכוש . העיקר שהילד שלנו בסדר " , אמר טמילה בחיוך מבויש . את הימים הבאים 
היא ומשפחתה יעשו במלון " השרון " בהרצליה , כאשר צוות של פסיכולוגים , 
עובדים סוציאליים מטעם העירייה ואנשי מס רכוש של משרד האוצר מטפלים בהם 
ובעוד כמה עשרות משפחות שפונו מבתיהם . 
