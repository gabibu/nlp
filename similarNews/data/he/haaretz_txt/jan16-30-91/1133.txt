מערכת הביטחון החליטה אתמול שלא להסיר לפי שעה את העוצר בשטחים ולא לאפשר 
יציאת פועלים לעבודה בישראל . זוהי החלטה מצערת ויש לקוות כי תשונה בקרוב . 
שלטונות הביטחון החליטו על הטלת עוצר כללי לפני אחד עשר יום כדי למנוע גילויי 
אלימות ואולי גם מעשי חבלה . אפשר לקבוע כי כוונת המדינה השיגה את מטרתה ; 
חרף תופעות מסוימות של מתן ביטוי צורמני לאהדה כלפי סדאם חוסיין , ומקרים 
מעטים , יחסית , של יידוי אבנים , האוכלוסייה הפלשתינית נשמעה , רובה 
ככולה , לצו העוצר . מפקדי הצבא , בעצה אחת עם המנהל האזרחי , כבר הנהיגו 
הפסקות עוצר לכמה שעות מדי יום , כדי לאפשר לאוכלוסייה להצטייד במזון . 
אבל אין זה אורח חיים שמוצדק לכפותו על מיליון וחצי בני אדם לאורך זמן . 
כשם שלמדנו לשוב בצד זה של הקו הירוק לשגרת חיים פחות או יותר נורמלית , 
כן יש מקום לאפשר לערביי הגדה המערבית ורצועת עזה לצאת מבתיהם ולהנות מזכותם 
היסודית לתנועה חופשית . אין אמנם ודאות שהוועדות העממיות יוכלו להבטיח ציות 
מוחלט להנחיות של הנהגת אש"ף בתוניס , אשר אוסרות על כל פעילות אלימה ; 
אבל גם אם אחדים , או קבוצות קטנות , יבקשו להפגין או לבצע מעשי חבלה 
חזקה על כוחות הביטחון שיצליחו למנוע או לדכא כל מעשה מסוג זה , וללכוד 
עבריינים . ברם , החזרת חופש התנועה לפלשתינאים בגדה המערבית ורצועת עזה 
אינה פותרת את הבעיה במלוא היקפה ; עבודה בישראל הפכה בעבורם , זה שנים 
רבות , לאחד ממקורות ההכנסה העיקריים ; חופש תנועה בחוצות שכם , גנין 
ורמאללה , בעזה , ברפיח וחאן יונס אינו יכול להבטיח את כלכלת משפחותיהם . 
המשך ניתוקם ממקורות המחיה עלול להניח את התשתית לאינתיפאדה מסוג חדש . 
הפלשתינאים יתחילו להתקומם לא נגד שלטון המונע מהם לבטא את זהותם לאומית , 
אלא נגד שלטון המביא אותם עד פת לחם . מדינת ישראל צריכה להקדים רפואה למכה ; 
לא רק משום שמעסיקים יהודים בענפי הבנייה ובחקלאות מתקשים להסתדר בלעדי 
העובדים מהשטחים אם כי גם לטענות הקבלנים והפרדסנים נודע משקל . אנו חייבים 
לפתוח מחדש את הקו הירוק כדי למנוע רעב המוני בקרב ערביי הגדה והרצועה . 
קיימים ספקות ומי יעז לבטל אותם כבלתי - רלוונטיים ? אם השעה כבר כשרה 
להתיר כניסת רבבות פלשתינאים לתוך ישראל ולשלב אותם שוב במקומות עבודתם שמלפני 
פרוץ המלחמה . מי לידינו יתקע שלא יישנו עקב זאת פיגועים מהסוג המסוכן והמתועב 
ביותר ? שיקול זה הכריע ככל הנראה את הכף כאשר דנו אתמול גורמי הביטחון בשאלה . 
אבל אנו צריכים לשקול את הסיכון הביטחוני , על כל חומרתו , מול הסכנה 
הביטחונית הגדולה יותר העלולה לנבוע מהמשך ניתוקו של שליש מכוח העבודה בשטחים 
מתעסוקה מכניסה . השלכותיו של ניתוק מתמשך חייבות להפחיד אותנו יותר מהחשש 
מפיגועים , שלמערכת הביטחון היכולת למנוע , גם אם בלא הצלחה מוחלטת . יש 
לשער שהפלשתינאים שהיו רגילים לעבוד בישראל יעדיפו לשוב ולהתפרנס בה , 
וייזהרו מסיכון קיומם הכלכלי . עוצר בשטחים שוב אינו דרוש , והסיכון בביטול 
ההסגר נראה נסבל . 
