יו"ר איגוד הטניס , דוד הרניק , יבקש היום לדחות את המיפגש בגביע דייויס 
בין ישראל לצרפת בסיבוב הראשון באירופה , האמור להתקיים במארסיי בין ה - 
1 ל - 3 בפברואר . הרניק מסר אתמול , כי יפנה בלונדון לתומאס האלברג האחראי 
מטעם איגוד הטניס הבין לאומי על משחקי גביע דייויס בבקשה לדחות את המשחק . 
אפשרות כזו כבר הועלתה בשיחה בין השניים לפני ימים אחדים . הסיבה הרשמית 
של ישראל לבקשת הדחיה : אי יכולת להתכונן כראוי להתמודדות בגלל המצב באיזור . 
עם קבלת האישור לדחיית המיפגש יהיה על איגודי הטניס של צרפת וישראל לתאם 
מועד חדש , שיתאים לכל טניסאי הנבחרות , שרובם משחקים בסבב המקצועני . 
בעוד שעמוס מנסדורף כבר יצא ממלבורן בדרכו לישראל , לאחר שהודח בסיבוב השני 
של אליפות אוסטרליה , היה גלעד בלום אמור לצאת בעקבותיו . גלעד השתתף גם 
במשחקי הזוגות והודח שלשום , יחד עם בן - זוגו הספרדי פראנסיסקו קלאווט . 
