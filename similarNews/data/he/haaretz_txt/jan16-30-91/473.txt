בצמרת המדינית והביטחונית בישראל מתגבשת יותר ויותר התחושה כי במקביל לזכות 
ששומרת ישראל לעצמה להגיב על הפגיעות העיראקיות במרכזי אוכלוסייה , מוטב 
לנו להיזהר שלא להפריע עתה למאמץ המלחמה האמריקאי . מגמה זו אינה מוכתבת 
בלחץ אמריקאי , אלא מתוך ניתוח הנסיבות האסטרטגיות הנוכחיות . הדגש בנוסחה 
זו הוא על המלה " עתה " . מדובר יותר בהבלגה זמנית התלויה בהתפתחויות בשדה 
הקרב . האם ישראל תפעל בכלל נגד עיראק בצורה זו או אחרת במהלך הסכסוך ? 
ההימור שלי הוא : כן ! ישראל לא תישאר חייבת לעיראק על ירי הטילים . 
העיתוי ייקבע בבוא העת , והוא תלוי , שוב , בהתפתחויות ובמה שקורה לאוכלוסייה 
הישראלית . בוואשינגטון קוראים היטב את מה שמתחולל בצמרת המדינית - ביטחונית 
בישראל , ולכן מיהרו לשגר שוב את המשלחת בראשותו של תת שר החוץ לורנס איגלברגר . 
המסר האמריקאי הוא : אנא , המשיכו להבליג ! ואנו מקווים שלא תצטערו על 
כך . ישראל קוטפת דיווידנדות מהתנהגותה . אחת התוצאות המעשיות היא השיפור 
ללא הכר בתיאום בין שתי המדינות . למעשה מקיימת כיום ואשינגטון תיאום בשני 
מישורים : במישור אחד זהו תיאום בינה לקואליציה הבין - לאומית והערבית ; 
במישור השני היא מקיימת תיאום עם מדינה שאינה חברה בקואליציה , ישראל . 
זה מחייב את ישראל להתחשב יותר באינטרסים של הקואליציה , והיא עושה זאת . 
עד לשלב זה אין במערכת הביטחון תחושה כי כתוצאה מן ההבלגה מאבדת ישראל את 
כושר ההרתעה שלה . הרמטכ"ל דן שומרון ביטא זאת באמרו כי זוהי הבלגה מתוך 
כוח . אין כל מבוכה מכך שחיילים אמריקאים נוטלים חלק ישיר בהגנה על ישראל . 
רואים בכך יותר צעד טכני זמני מאשר העברת אחריות לבן הברית הגדול . אתמול 
היתה הפתעה מההודעה כי נושאת המטוסים " פורסטאל " עומדת להגיע לאגן המזרחי 
של הים התיכון כדי להגן על ישראל . הדבר לא תואם עם ישראל מראש , ואם מדובר 
בהגנה אווירית , התחושה היא שחיל האוויר הישראלי אינו זקוק לתגבורת . ההפך , 
יש לרסן אותו . עדיין צפויות סכנות בימים הבאים , ויש לצפות גם למעשי ייאוש 
מצד סדאם חוסיין . במצב הנוכחי מוטב להקפיד יותר מתמיד על קיום התיאום עם 
ארה"ב . 
