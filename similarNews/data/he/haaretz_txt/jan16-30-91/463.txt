שלטונות עיראק התירו רק לעיתונאים מיוגוסלוויה , מצרים וירדן , להישאר 
בתחומה . כך נמסר בידיעה של סוכנות הידיעות היוגוסלאווית טאניוג , שאותה 
קלט קשב סוכנות עתי"ם , דוד בן - בסט . שלטונות עיראק גירשו כמעט את כל 
הכתבים הזרים מבגדאד . שדר הטלויזיה היחיד שהורשה להישאר הוא פיטר ארנט , 
מרשת הכבלים האמריקאית סי - אן - אן . לדברי שלטונות בגדאד , רשת זו היא 
היחידה המשדרת בהגינות . ליד פיטר ארנט מסייעים שני עוזרים טכניים . גם 
סוכנות הידיעות האיראנית מעבירה כתבות באמצעות טלפרינטר , מאת נציגה בבגדד . 
סוכנות הידיעות הצרפתית מסרה כי לעיתון הלונדוני " איוונינג סטאנדארד " , 
אין אות חיים מאת ברוס ציזמן , עיתונאי בריטי בלתי תלוי שעבד עבורה בבגדאד , 
מאז החלו ההפצצות על העיר . העורך הראשי של העיתון , סטיפן קלאקסון , 
אמר כי הוא " מודאג מאד " וכי העיתון עושה כמיטב יכולתו כדי לברר את גורלו 
של העיתונאי , שעבד גם עבור העיתון " סאות ציינה מורנינג פוסט " מהונג - 
קונג . ציזמן עזב ביום חמישי שעבר את המקלט התת - קרקעי של מלון ראשיד בבגדאד , 
זמן קצר לאחר ההפצצות הראשונות על העיר . הוא השאיר את דרכונו ואת חפציו 
האישיים בחדרו , " אנו בלי ידיעות ממנו מאז " , ציין העורך . ציזמן , 
בן 53 , הועסק ע"י העיתון הלונדוני ככתב בבגדאד , במקומו של השליח המיוחד 
של היומון , גון פאסמור , שעזב את בגדאד ביום רביעי שעבר . ביום חמישי 
עוד פרסם העיתון כתבה מאת ציזמן . בשבת דרשו שלטונות עיראק מהכתבים הזרים 
שנותרו בבגדאד , לעזוב " זמנית " את עיראק , בהסבירם כי התנאים בעיר 
הבירה " אינם נאותים " . הכתבים הזרים יצאו לרבת עמון והגיעו לשם אתמול 
בבקר . כאמור , רק צוות של רשת הטלוויזיה בכבלים סי - אן - אן הורשה להישאר 
בבגדאד . 
