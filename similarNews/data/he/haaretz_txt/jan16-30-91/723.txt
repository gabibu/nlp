ללא ספק , בימיה הראשונים של המלחמה היתה זו מלחמתה של סי - אן - אן , 
ועוד לפני שנקבעו תוצאותיה יצאה הרשת האמריקאית כמנצחת . נראה שגם היא נסחפה 
בהתלהבות הכללית , וראתה עצמה כמי שמנהלת את המלחמה במפרץ , ועל פיה יישקו 
גורלות , ניצחונות וכשלונות . הודות לרשת הזו הוכו גם רבים בסנוורים , 
והיא זו שהחדירה ברבים תחושה של אופוריה . אלא שהתהילה היתה לא רק קצרת - 
ימים , אלא קצרת - שעות , וגם הללו שאכלו מידיהם של כתבי הסי - אן - אן 
ממליצים עכשיו בשיא הרצינות שלא לקנות עוד את הסחורה שזו משווקת במהירות 
שיא . עכשיו נזכרים כבר במין נוסטלגיה ברשתות הוותיקות , ובשדרים שקנו 
להם שם בפרשנות ובניתוחים שלהם , ועורכים השוואות רוויות געגועים בינם לבין 
הכתבים הזריזים אמנם , אבל חסרי הניסיון של סי - אן - אן , שנסחפו וסחפו 
אחרים בגלי ההתלהבות הראשוניים . כעת מתברר שגם העובדות לא היו במקרים רבים 
מוצקות . וכפי שאנו למדים על בשרנו , התשתית האווירית של עיראק לא הושמדה 
כליל . אבל סי - אן - אן היא בגדר תופעה תקשורתית , בחלקה מטרידה ומאיימת 
ובחלקה מסקרנת . דרך פעולתה גם מעוררת מחשבות , מהן מחשבות כפירה , על 
כוחה ועל עוצמתה של המדיה , שכמו הגולם עלולה לקום על יוצריה . כך , כשאנו 
צופים מעל המסך במתקפת הטילים המתרחשת מאות מטרים מהחדרים האטומים שבהם אנו 
ספונים , אנו נתקפים לא רק בתחושה של חוסר אונים ואוזלת יד , אלא בהרגשה 
ברורה של מציאות מוזרה , של מעורבות מטרידה שיש בה אלמנטים נוגדים וסותרים . 
למעשה , ההשוואה צריכה להיות בין סי - אן - אן לבין עיתון ערב שעיקר עניינו 
כותרות סנסציוניות הרודפות זו את זו , בקצב רצחני וקדחתני עד שהקצב והעיתוי 
הופכים לעיקר וזמנו של הכתב אינו בידו לפרשנות רצינית ומנומקת ולאבחנות 
שקולות לעומק . סי - אן - אן משחקת על הרעב הכללי שאינו פוסק לאינפורמציה 
מיידית שלעתים אינה חשובה ואינה ראשונה בסולם העדיפויות להבנה ולהערכה , 
וזו אמורה להיות משודרת ממש ברגע שמתרחש אירוע מסוים . ויש מי שטוען שאת 
פרוץ המלחמה תיכננו לשעת שיא של צפייה בטלוויזיה . זה אמנם נשמע ציני , 
אבל הכל מתקבל על הדעת בעולם שבו שליטה המדיה התחרותית . והנה באים פרשנים 
שקולים , שלא נסחפו בהמולה ובזיקוקין , וטוענים שגם נקודת מבטם של שלושת 
המופלאים שדיווחו מבגדאד , ואנו כולנו עצרנו את נשימתנו למשמע הקולות והדיווחים , 
היא נקודת מבט חדשותית , סנסציונית אמנם , ועדיין זו נקודת מבט של מלחמה 
ממרפסת של בית - מלון בבגדאד , כאשר מאחורי הכתב ניצב בלתי נראה קצין עיראקי 
המנווט ומצנזר את הדיווחים שלו . והתוצאה היא תמונה מעוותת , חד - צדדית , 
אם כי מרשימה ודרמטית ועובדת על החושים . משום כך , השאלה הנאיווית לכאורה 
מדוע וכיצד הרשו לך לשדר מבגדאד גם היא מטעה . והרי ברור עכשיו שעשו שימוש 
בכתבים האמריקאים גם למטרות תעמולה עיראקית , וכאן אנו בתחומה של דיסאינפורמציה . 
שוב מושג מאוד פופולרי . דיסאינפורמציה אינה בעקרון נחלתם של העיראקים 
בלבד . כיום נשמעות כבר האשמות רבות כנגד כתבי הסי - אן - אן בפנטגון שניזונו 
גם הם מדיסאינפורמציה מכוונת ומטעה מכיוון זה , והעבירו אותה במהירות בזק 
לעולם כולו , ללא כל סינון וניפוי , וללא קביעת עמדה משלהם , עניין שסי - 
אן - אן נרתעת ממנו כמו מדבר , מה שמציג אותה כרשת רובוטית , כמעט אנטי - 
אנושית . רון בן - ישי אומר בערוץ השני שהמחסום האתי הוא המקצוענות של הכתב , 
ולפי גיי בושינסקי , כתב ותיק ומנוסה הבקי ברזי המקצוע , הטלוויזיה אינה 
רק מראה מציאות מסוימת ומתוחמת כפי שטוענים בתמימות אלא משמשת גם גורם 
המנוצל לעתים בתחכום על - ידי אינטרסנטים , לשם השפעה על דעת הקהל . הוא 
מצדו מאמין שעיתונאים חייבים לגלות שיקול דעת , יש להם אחריות חברתית - 
פוליטית , ולא הכל עובר . גם אם בסי - אן - אן , כפי שמתברר , כמעט הכל 
עובר . ובאמת , כיצד אפשר לדרוש שיקול דעת כאשר הכתבים חשים שהם בעת ובעונה 
אחת יוצרי הדרמה , כותביה , השחקנים והכוכבים שלה . והדיווחים מהווים 
מעין תפאורה מהממת לאירוע יוצא דופן זה או אחר . והרי אין ספק שהיתה דרמה 
מקפיאת - דם בשידור הישיר מסעודיה , כאשר הטילים נפלו בריאד ובדהראן , 
וטילי הפטריוט הפילו אותם ועצרו בעדם , והכתב דיווח ממש ברגע האירוע , 
כשהאורות מהבהבים ומבליחים על המסך , ואנו שומעים גם את קול סירנות האזעקה . 
אבל זו גם דרמה מוזרה . והרי נפילת טילים אינה סרט מתח , אלא חוויה מן 
החיים , והללו שהטילים מכוונים אליהם חשים חוסר אונים ופחד נוראי , והכנסת 
המלחמה בצורה מנוכרת כל כך לחדרי המגורים שלנו יוצרת באותה שעה אינטימיות 
מאיימת וריחוק בלתי אנושי . וקיימים גם הנזקים הנראים לעין . לצד הדיווחים 
של שלושת המופלאים מבגדאד ואין ספק שהם כתבים מעולים הראויים לכל הפרסים 
ודיווחי כתבי הפנטגון הנתונים למניפולציות ואינם מנוסים כמו כתבים ותיקים 
היודעים כיצד לברור , לבחון ולבקר מידע ולהסיק את המסקנות הנכונות , קיימים 
גם דיווחים מסוכנים . אחד מאלה שעורר מחלוקת בארצות הברית , הוא השידור 
שחזר פעמים אין - ספור , ובעצם היה שידור תעמולה שסיפקה עיראק בתהליך מכוון 
של מלחמה פסיכולוגית של השבויים והודאותיהם . נשמעו טענות שאין מקום להקרין 
שוב ושוב את תמונות השבויים הפצועים ומוכי ההלם , מה גם שההצהרות המושמעות 
מפיהם הן טקסט שחובר עבורם . היתה גם כתבה של סי - אן - אן , ממש עם ההפצצה 
הראשונה על ישראל , שהצביעה במדויק על האתרים שבהם נפלו טילי הסקאד בגוש 
דן , וכנראה לא עברה את הצנזורה . אמנם הרשת זכתה לנזיפה חמורה מדובר צה"ל , 
ולאחר מכן הוזהרו שאר הכתבים שלא לעבור על הוראות הצנזורה , אבל הנזק כבר 
נגרם , ובוודאי שאין זו הפעם הראשונה או האחרונה שנהיה עדים למין תקלה כזאת , 
שהרי על כך בנוי הדיווח המיידי . ברוח זו נעשתה כתבה על טייס טורנדו בריטי 
שעמיתיו יצאו לחלצו לאחר נפילת מטוסו . במקרה זה , בשל דיווח על המבצע , 
בוטל החילוץ . וזו שערורייה אמיתית , מפני שמדובר בחיי אדם . המסקנה 
היא שדיווחים הנוטים לסנסציה בכל מחיר אינם רק מוטעים לעתים , אלא גם מהווים 
סכנה . מומחים כגיי בושינסקי סוברים כי יהיה זה בלתי אפשרי להמשיך בכיסוי 
הנוכחי של עשרים וארבע שעות רצופות , גם מפני שקהל הצופים יתעייף ויאבד 
עניין , והרשתות בהעדר פרסומת יפסידו כספים . עד אז מעוררים השידורים 
הישירים מן המלחמה , והקרנתם בחדרי המגורים האטומים שלנו , בעיות עקרוניות 
מהותיות וגם בעיות מוסריות אתיות , בקשר למה ואיך להראות . גם אם מדובר 
לא רק במלחמות , הרי שהדברים נוגעים לרוב לאירועים יוצאי דופן , חריגים , 
המעוררים עניין בעולם כולו . 
