רגש הקלה שטף את הבריות בקומם משנתם ביום ה בבוקר , עד כדי כך שהמופקדים 
על מערכת הביטחון ראו חובה לעצמם להזהיר מפני זחיחות הדעת . אופוריה או 
לא , הישראלי המצוי לא צריך להיות פרשן צבאי מדופלם כדי לחוש שהתקפת האוויר 
הפותחת של האמריקאים והבריטים , אור ליום חמישי , והכתישה האווירית המתמשכת 
מאז של המערך האווירי , כולל טילים והתקשורת של עיראק , הסירו את עיקר 
האיום שנשקף לתושבי ישראל ממכה מן המזרח . כדאי לרשום בהזדמנות זו עובדה 
נוספת , שעשויות להיות לה השלכות החורגות מסיכום אירועי היום . במאמר מערכת 
שפירסם " הארץ " בראשית השבוע נאמר שאין לפסול את ההצעה האמריקאית , שלפי 
המשוער העביר לישראל תת - מזכיר המדינה , לורנס איגלברגר . לפי אותה הצעה , 
המיתקנים וכלי השיגור של אמצעי התקפה של עיראק נגד ישראל נקבעו להיות יעדי 
התקיפה האמריקאית , ולכן מוטב שישראל תוותר על התגובה הישירה אם תותקף . 
האמריקאים בעזרת חיל האוויר המלכותי הבריטי פדו את השטר . בכך שירתו 
לא רק את עצמם ואת מגמתם לשמור על אחדות הקואליציה , לרבות הארצות הערביות 
שבקרבה . הם שירתו גם אותנו על הצד הטוב ביותר . נפל בחלקה של ישראל , 
אחד ממוקדי הבעירה המועדים של האזור , להישאר מחוץ לאש שהוצתה בסביבתה . 
אך ככל ששפר חלקנו במונחים צבאיים לפחות עד כה , כי הרי המוני התומכים 
הערבים בעיראק טרם הספיקו לעכל את תבוסת סדאם חוסיין המתחילה להצטייר באופק , 
ולארגן את תגובתם עליה אין אנו יכולים להתברך בתוצאות דומות בתחום המדיני . 
החלופה כוויית - פלשתין שהעלה סדאם חוסיין נקלטה גם בקרב החתומים על החלטות 
מועצת הביטחון . צרפת היא רק אחת מן הארצות שחברו ושסייעו במתן לגיטימציה 
לרעיון נטול יסוד . רוב ארצות הקהילה האירופית , שלא לדבר על הבלתי - מזדהות , 
הוא שהקנה תוקף לכבילתם יחד של נושאים אשר מהותית , להבדיל ממראית עין , 
אין קשר ביניהם . אך בראשית השבוע , דווקא ביום האחרון בטרם ננקטו צעדים 
הנובעים מתפיסה לכאורה שונה בתכלית של מהות הקונפליקט באזור המפרץ , בא 
המזכיר הכללי של האו"ם והפך את החלופה כוויית - פלשתין להילך חוקי בקח - 
ותן הבין - לאומי . הכוונה להתחייבותו הרשמית על דעת כל הקהילה הבין - 
לאומית עם ארצות הברית בתוכה כי עם סיום פרשת כוויית תעלה שאלת פלשתין על 
סדר היום . אין זה הזמן להרעיש עולמות בשל קבלת החלטה ולו בצורה טרומית 
הנוגעת לישראל , מבלי לערב אותה , וגרוע מזה , מבלי להשיג את הסכמתה . 
אפשר שכך נהגו בלחצו של הזמן הדוחק . אחרי ככלות הכל , הכוונה היתה לפתות 
את סדאם חוסיין , שעות אחדות לפני תום האולטימטום , שינהג על - פי היגיון 
תומכיו במערב , ויעשה , ול מחווה המרמזת על פינוי כוויית . אבל המלים 
שיצאו מפי פרז דה קואיאר יצרו מעין עובדה מוגמרת . השטר נחתם , והוא עלול 
להיות מוגש לנו ביום מן הימים לפדיון . עד לאמצע השבוע נראה עניין זה כמו 
יתר העניינים שקובצו תחת הכותרת " מה ייעשה אחרי יישוב המשבר במפרץ " 
כדבר רחוק , שהעיסוק בו עכשיו הוא בבחינת חוכמת אנשים מלומדה . אך מהלכי 
הפתיחה של הלחימה מעל כוויית ועיראק מן הראוי שישנו את הפרספקטיווה . בלי 
נדר נדמה עתה כי רבים הסיכויים שיתגשמו הערכותיו האופטימיות של נשיא ארה"ב 
באשר למשך הלחימה . ואין להוציא מכלל אפשרות שתוך ניצול תנופת הניצחון ויוקרת 
המנצח תיגש ארה"ב למלאכת בנייתה של " מערכת שלום ויציבות " באזור ; וסירובה 
ללינקג ערב יישוב המשבר יהיה לשאיפה להגשמתו , משתיעשה המלאכה ועיראק תוחזר 
למידותיה הטבעיות . מוקדם עתה לנסות להשיב על השאלה האם תרצה ארה"ב לערב 
ארצות אחרות בניסיונה למצוא מענה לסכסוך הישראלי - ערבי ( כלומר תעדיף ועידה 
בין - לאומית שתאורגן על - ידי החברות הקבועות במועצת הביטחון ) , או תחדש 
את המאמצים שהשקיעה בהשגת הסדר תוך שימוש היקפי בלבד בעזרת שותפותיה האירופיות . 
על שאלה זו מוטב לא להשיב , ולו תשובה טרומית . ובכלל , יהיו הגורסים 
כי המלחמה במדבר עלולה להקפיץ הפתעות על הקואליציה , שיחייבו אותה , ומעל 
לכל את מנהיגתה האמריקאית , להפנות את עיקר תשומת לבה לנושאים שאינם חזויים 
מראש ( כיבוי שריפות מקומיות , השגת הסכמה בתוך ארה"ב באשר לקדימויות בסדר 
היום האמריקאי וכו ) . ואם כך , תידחה הגשת השטר שמועצת הביטחון חתומה 
עליו בשל אי - הסכמה בתוך הקואליציה לגבי תקיפותו או עיתוי הצגתו . אפשר 
אפוא שממשלתו של יצחק שמיר תינצל שוב ולו לזמן מוגבל מנשיאה בתוצאות מדיניות 
שדיללו , למזער , את שורת ידידותיה בעולם . יהיה אשר יהיה , מוטב ששמיר 
ושות לא יצפו שבזכות הפרופיל הנמוך בסכסוך במפרץ הכל יישכח והכל ייסלח . 
לאמריקאים , כמו לפיל , זיכרון ארוך . 
