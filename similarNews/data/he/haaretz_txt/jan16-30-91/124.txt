אחדות דעים מקיר אל קיר היתה אתמול בכנסת בדבר הצורך למוטט את מנהיג עיראק 
סדאם חוסיין ולהפעיל את צה"ל כדי להגן על המדינה , אם נותקף ע"י מטוסים 
או טילים עיראקים . נאום חשוב נשא שר הביטחון לשעבר ח"ך יצחק רבין . הוא 
הדגיש כי בימים אלה ייקבע מה יהיו אופיה וערכיה של המערכת הבין - לאומית . 
" כולנו תקווה ואמונה שכוחות הקואליציה הבין - לאומית בראשות ארה"ב , 
המייצגים שפיות דעת , יעמדו בעימות מול עריצות - כוחנית של רודנים , המנצלים 
את כוחם הצבאי לשבש סדרי חיים אזוריים . לדבריו על ישראל לתמוך ביעדים 
כפי שהוגדרו ע"י הנשיא בוש והקהילה הבין - לאומית ולסמוך על הדרכים שייקבעו 
על ידו להשגתם . ישראל צריכה להשלים עם העובדה , גם אם אין זה בהתאם לרצונה 
שלא להיכלל בקואליציה הבין - לאומית מבחינה מדינית וצבאית . הוא הדגיש 
כי על אף היותנו מחוץ לקואליציה הבין - לאומית , מדינית וצבאית , אין להתעלם 
מכך שלתוצאות העימות , יכולות להיות השפעות צבאיות ומדיניות על ישראל . 
נאומו של רבין עורר עניין רב בקרב כלי התקשורת . צוותי טלוויזיה ישראלים 
וזרים , עקבו אחרי דבריו . אך יש לתמוה על כך שאיש משרי הממשלה , למעט 
שר המשטרה רוני מילוא , לא כיבד את רבין בנוכחותו . על הצעת רבין השיב 
משום מה שר המשטרה ולא שר הביטחון ארנס . רבין הטעים כי על ישראל להפעיל 
שיקול דעת , לא לפעול בחיפזון ובצורה אוטומטית , אלא להישען על עוצמתו 
של צה"ל ועל חוסנו של הציבור הישראלי . ח"ך יוסי שריד ( רץ ) אמר שאת סדאם 
חוסיין חייבים להכריע , לא חצי הכרעה ולא הכרעה למראית עין , אלא הכרעה 
גמורה ומוחלטת . לדבריו , אם ימשיך סדאם להתקיים לאחר המשבר , על צבאו 
האדיר , על מאגרי הנשק העצומים שלו , על אמצעי הלחימה המתקדמים ועל הפוטנציאל 
הטכנולוגי הלא - קונוונציונלי , ייהפך המזה"ת לגיהנום אחד גדול . עוזי לנדאו 
( ליכוד ) ציין שהמדיניות האמריקאית מסוכנת לישראל , משום שארה"ב חותרת 
לסדר חדש בעולם , המוביל אולי , ללא רצונה של ארה"ב , להקמת מדינה פלשתינאית 
ולפגיעה קשה בישראל . יאיר צבן ( מפ"ם ) אמר שרעיון הלינקייג הוא רעיון 
כוזב ועל כזב אי אפשר לבנות תהליך שלום אמיתי . עוזי ברעם ( מערך ) קרא 
אף הוא לערבים בשטחים להשתחרר מההסתות ולנהוג בבגרות , לבל נידרדר למצב 
אליו מייחלים רק הקיצוניים משני הצדדים . רחבעם זאבי ( מולדת ) הצליח לעורר 
סערת רוחות בדבריו , כשציין שאם ערביי השטחים יתפרעו , כשהמלחמה תגיע לשערינו , 
נצטרך לשלוח אותם להתפרע אצל סדאם . " הישגיה של המלחמה הזו , יהיו חיסול 
האיום העיראקי ופינוי ערביי השטחים , כדי שארץ ישראל תישאר לנחלה לעם ישראל 
ורק לו " . רן כהן ( רץ ) קרא לעבר זאבי : " אלה דברים שנאמרו בגרמניה . 
זהו חיקוי לנאצים " . יוסי שריד ביקש משר המשטרה רוני מילוא ( שהשיב על 
ההצעות לסדר בשם הממשלה ) להסתייג " מדברי הבלע והתועבה של הגזען " . זאבי 
צעק לעברו : " אתה קורא לי מטורף כאשר אתה היית מאושפז בבית משוגעים ? 
אז מי מטורף ? כן , אתה משוגע . הפוסל במומו פוסל " . קפידבינשר המשטרה 
רוני מילוא אמר בדברי תשובתו כי " המלחמה במפרץ קרובה מאד . אנחנו מקווים 
לא להיות מעורבים במלחמה הזו ועשינו מאמץ לשמור על פרופיל נמוך ולא להיות 
מעורבים במהלך מלחמתי שאין צורך חיוני במעורבותנו בו . אולם " , הדגיש מילוא 
" אם ניפגע , אם עיראק תפגע בישראל או בתושביה , נצטרך להגיב בצורה ברורה , 
תקיפה וקשה כלפיה " . 
