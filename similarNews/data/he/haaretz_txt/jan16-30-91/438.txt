חוזים הנעשים בין רשויות המינהל לבין הגורמים הפרטיים , הפכו לגורם משמעותי 
הן בחיי הכלכלה של המדינה והן בתפקוד הרשויות . הספר בוחן מהו המשטר המשפטי 
החל על ההתקשרות בחוזים אלה , המכונים בספר : " חוזי מינהל " . המחברת , 
עורכת - דין ותלמידה לתואר שלישי באוניברסיטת תל - אביב , דנה בהרחבה במסגרת 
הנורמטיווית הקובעת משטר זה , ובכלל זה ביחסי הגומלין בין דיני החוזים לבין 
המשפט המינהלי . בעניין זה היא סוקרת את המגמה הקיימת בפסיקת בית - המשפט 
העליון להשתית את האחריות החוזית של רשויות המינהל על עקרון הדואליות , 
כלומר , הכרה בכפיפותם של חוזי המינהל לדיני החוזים מצד אחד , ולמשפט 
המינהלי מצד שני . ואולם על רקע מגמה זו , מתעורר הקושי כיצד מיישבים את 
הניגודים הקיימים בין דיני החוזים לבין המשפט המינהלי . המחברת בוחנת פתרונות 
אפשריים לקושי כזה בחוזים , כגון הסכמים פוליטיים , הסכמי שכר וחוזי מכר 
ורכש . אחת הסוגיות הנסקרות בהרחבה היא בטלותם של הסכמים בשל היותם כרוכים 
בהפרת הוראות של חוק יסודות התקציב . חקיקת חוק זה השלימה תפנית ברורה בהלכה 
המשפטית לכיוון של אכיפת התקציב , אף באמצעות שלילת תוקפם של חוזים החורגים 
ממנו . התפנית חלה לאחר שהתברר במשך השנים כי ההגנה היתרה על הפרט , באמצעות 
הקביעה שחריגה תקציבית שהחוזה כרוך בה אינה משליכה על תוקפו , עלתה במחיר 
של נזקים כבדים לכלל . חוק יסודות התקציב הורה על בטלותם של חוזים מסוימים 
שנכרתו תוך חריגה מהתקציב שיועד לפעולות שלשמן נעשו . נושא חשוב אחר הוא 
השתחררותה של הרשות מחוזה שאין לה עניין בו . הלכת ההשתחררות מאפשרת לרשות 
לחזור בה מהתחייבויותיה בנסיבות שבהן בחירה בקו פעולה המנוגד לחוזה , משרתת 
את האינטרס הציבורי במידה כזו שהפסדה של הפגיעה בעקרון כיבוד החוזה יצא בשכרה 
של התרומה לאינטרס הציבורי עקב ההשתחררות . דוגמה ליישום הלכה זו על דרך 
של עריכת מאזן ערכים , היא בג"ץ 58812 ארביב נגד פרקליטות מחוז תל - אביב , 
הנוגע לנסיגתה של הפרקליטות מעסקת טיעון , לנוכח עובדות חדשות שהתגלו בסמוך 
לעשייתה . השופט ברק קבע שלגבי עסקת טיעון יש לבחון את טובת הציבור על פי 
שלושה שיקולים : אמינות השלטון , המחייבת את השלטון לקיים את הבטחותיו ; 
הגשמת מטרותיו של המשפט הפלילי , להרשיע את האשמים ולזכות את החפים מפשע ; 
והאינטרסים של הנאשם , שמצד אחד השתנה מצבו לרעה בהסתמך על ההסכם ( " אינטרס 
ההסתמכות " ) , ומצד שני הוא מצפה לקיום עסקת הטיעון ( " אינטרס הציפייה " ) 
. בעניין ארביב , פסק ברק כי ההחלטה להשתחרר מעסקת הטיעון היתה סבירה . 
הוא הסביר שכאן הפגיעה באינטרס של הנאשמת היתה מינימלית , שכן התביעה חזרה 
בה לאחר יומיים בלבד , ולכן היתה הפגיעה בציפייה לקיום העסקה קטנה , ואף 
מצבה עדיין לא השתנה לרעה . המחברת מציינת כי הלכת ארביב מלמדת , כי בכל 
מקרה לגופו יש לקבוע את המשקל הסגולי היחסי של האינטרסים הנוגעים למצב שבו 
הרשות מבקשת להשתחרר מהתחייבותה . כך , למשל , התשובה לשאלת ההשתחררות 
עשויה להשתנות בתקופות שונות בחיי החוזה , לנוכח השינויים שהזמן מחולל במעמד 
האינטרסים החוזיים אינטרס ההסתמכות ואינטרס הציפייה . 
