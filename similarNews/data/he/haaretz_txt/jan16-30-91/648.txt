התשובה " ישראל שומרת לעצמה את הזכות להגן על שלום אזרחיה " אינה מתחמקת . 
זו האמת לאמיתה . ראש הממשלה יצחק שמיר נוהג הפעם בשיא המתינות ושוקל ברצינות 
את מבול הפניות הזורם מכל העולם , בעיקר את הבקשה האמריקאית , לנשוך את 
השפתיים ולהתאפק . מלאכתו אינה קלה , שכן שמיר עומד בראש הממשלה הימנית 
ביותר בישראל . התנהגותו בסוף השבוע הקשה הזה מזמנת דווקא לממשלה הזו את 
ההזדמנות להפריך את טענתו של הנרי קיסינגר כי לישראל אין מדיניות חוץ . 
רק מדיניות פנים . בקרב מקבלי ההחלטות שוררת הסכמה כי שום נימוק אינו שקול 
כנגד האפשרות לבצע פעולה שתחסל או תצמצם את הסיכון של המשך התקפות הטילים . 
אם ארה"ב לא תצליח בימים הקרובים למנוע את המשך התקפות הטילים , ואם הממשלה 
תגיע למסקנה שיש לעשות זאת יידחקו כל שאר השיקולים לקרן זווית . אם בעיות 
התיאום המבצעי ימצאו את פתרונן תתייצב הממשלה בפני הנימוקים הבאים : ביחסים 
בין מדינות ענישה היא עניין לגיטימי , על - מנת שאחרים יראו וייראו . כאשר 
מדובר בסדאם חוסיין אין ערך לאפקט החינוכי של ההרתעה והענישה . על כך מעידה 
תגובתו לאלפי טונות של פצצות שנחתו בימים האחרונים על בגדאד . שום הרתעה 
אינה פועלת על שליט שהוכיח כי אפשר להאמין לו כאשר הוא מתחייב להקריב 001 
אלף חיילים . אזרחי עיראק מגלים אף הם כושר ספיגה בלתי - נדלה , שכן הם 
אינם עושים הרבה לסלק את האיש המוביל אותם למלחמת התאבדות . מנהיגי מדינות 
ערב האחרות , הנחשבות לאויבים פוטנציאליים של ישראל , מפוכחים דים כדי 
להבין שאיפוק מול סדאם אינו אות לחולשתו של צה"ל . חוסר האונים של ישראל 
מול התקפות הטילים פוגע במצב הרוח ובגאווה הלאומית . צה"ל זולל במשך שנים 
חלק ניכר מתקציב המדינה וקשה לו לשבת מהצד בשעת מבחן . מאידך גיסא , מתקפת 
נפל שתסתיים , חלילה , באבדות או בכשלון מבצעי , לא תשפר את מצב הרוח . 
כל טיל שנופל על ערי ישראל מחדיר עמוק יותר לדעת הקהל העולמית את הצורך 
בחיסול משטרו של סדאם חוסיין והארסנל שלו . יש לזכור כי זמן קצר לפני המלחמה 
חזר בו הנשיא בוש מיעד זה והיה מוכן להתפשר על נסיגה מכוויית . אין ספק , 
כי עם סיום מלחמת איראן - עיראק הפכה החזית המזרחית למסוכנת ביותר לישראל . 
במוקדם או במאוחר היתה ישראל נאלצת להתמודד עם האיום העיראקי , אף במחיר 
של אלפי אבדות . למזלה הגיב הנשיא בוש בצעד החריף ביותר מלחמה כוללת על 
הטעות הגדולה של סדאם כשפלש לכוויית . אם ישראל תימנע מטעויות יחסל בעבורה 
הכוח הגדול ביותר בהיסטוריה את האיום הגדול ביותר שניצב בפניה . ואם אין 
די בכך ארה"ב והמערב כולו יישארו בעלי חוב ארוך - טווח לישראל המאופקת . 
