ואשינגטון ( מיוחד ל"הארץ " ) . שליט לוב , מועמר קדאפי , הזהיר אתמול 
את המדינות החברות בקואליציה הרב - לאומית במפרץ מפני " השלכות רציניות 
מאוד " של ההתקפה נגד עיראק , ואיים כי הדבר יגרום ל"מלחמה של העולם השלישי " 
נגדן . דבריו של קדאפי נשמעו קרובים מאוד לאיום בטרור נגד מדינות המערב . 
בהכרזה פומבית , ששודרה אתמול בטלוויזיה של ארה"ב מן המפקדה של קדאפי בטריפולי , 
אמר מנהיג לוב : " אני חושש שהשלכות חמורות מאוד עלולות לפקוד את מערכת 
היחסים בין הערבים לבין אמריקאים בעתיד . אינני מדבר על קדאפי , או בוש , 
או חוסני מובארק , או חוסיין , או סדאם , או פהד , אלא על עתיד הדור 
הצעיר של הערבים והאמריקאים " . קדאפי הכריז כי " המלחמה חייבת להסתיים לאלתר " . 
לדבריו , זהו רצונו של העם באמריקה ובמערב כולו . " ההפצצה על בגדאד 
חייבת להסתיים מיד , שאם לא כן יהיו לכך השלכות רציניות על עתיד היחסים 
בין ערבים לאמריקאים " , אמר קדאפי באנגלית רצוצה . לדבריו , בעיית כוויית 
היא בעייתם של הכווייתים , ורק הם רשאים להילחם לשחרור ארצם . קדאפי אמר 
כי הוא מתנגד לפלישת עיראק לכוויית , וכי כוויית שייכת לעם הכווייתי , 
אך עם זאת הזהיר כי אל למדינות זרות להתערב בסוגייה בין - ערבית . " הקואליציה 
הזו חצתה את הקו האדום במפרץ " , אמר קדאפי , והזהיר את תורכיה , את מדינות 
נאט"ו ואת ארה"ב מפני " הידרדרות רצינית בעתיד " . לדבריו , מדינות המערב 
עלולות למצוא את עצמן ב"מלחמה של העולם השלישי " . הוא הבהיר כי המלחמה הנוכחית 
אינה דומה למלחמת העולם השנייה . " יש נשק גרעיני , נשק כימי ונשק ביולוגי , 
ויש לעצור את המלחמה מיד ולפתור את הבעיה בדרכי שלום " . 
