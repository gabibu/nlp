לא רק רוחות המלחמה בלמו את הסערה שאיימה לשוב ולזעזע את יחסי העבודה במשק 
ביום פקיעתו של האולטימטום לעיראק . שלשום פג גם המועד הסופי להשלמת ההידברות 
בין האוצר לבין ההסתדרות על עתיד חוק שכר מינימום . אין הסכם , אין עיצומים 
ואף צל צלו של איום עתידי לא נראה באופק . ה51 בינואר עבר בלי להותיר את 
רישומו על יחסי העבודה . במקום זאת מתנהלים דיונים ראשוניים , לעת עתה 
בפרופיל נמוך למדי , על עסקת חבילה או אמנה חברתית - כלכלית , שימנעו את 
הצורך בהתערבות פרלמנטרית ביחסי העבודה . לפני שבוע פירסמו מזכ"ל ההסתדרות , 
ישראל קיסר , ונשיא לשכת התיאום של הארגונים הכלכליים , דב לאוטמן , 
הודעה משותפת בזכות אמנה כלכלית - חברתית , הדרושה עתה להערכתם כדי לאפשר 
קליטת עלייה , יצירת מקומות עבודה חדשים וחידוש הצמיחה . אין כל חדש בהצעתם . 
היא הועלתה בגרסה זו או אחרת בהזדמנויות אחדות בעבר , אך הממשלה לא ניצלה 
את ההזדמנות ולא אימצה רעיון זה . במקום הסדר משקי כולל , שיכול היה לנתב 
את המדיניות הכלכלית עוד לפני שממדי העלייה הגיעו לשיאים חסרי תקדים , קיבל 
המשק את התוכנית הכלכלית של מודעי " שאין בלתה " , את הסחרור ביחסי העבודה 
כבר בקיץ ואת השביתה בסוף השנה . שר האוצר האמין שיש בכוחו לגייס רוב פרלמנטרי , 
ולו דחוק , כדי להסדיר את יחסי העבודה דרך חוק ההסדרים . הוא אף סבר שיוכל 
בהמשך , ושוב באמצעות הכנסת , להסיר את שריוני הרווחיות מקרנות הפנסיה 
וקרנות ההשתלמות , להקטין את שכר המינימום , ולנתק את הסקטור העסקי מהסקטור 
הציבורי . תקוות אלה התנפצו ברובן : בסקטור הציבורי יועלה השכר בשנתיים 
הקרובות ב%9 , הפגיעה בקרנות הפנסיה מזערית יחסית , וכך גם בנוגע לקרנות 
ההשתלמות . חברות הביטוח וקופות הגמל הבנקאיות נחלו מפלה בבג"ץ כאשר ניסו 
לערער על אפלייתן לטובה של קרנות הפנסיה ההסתדרותיות במסגרת הרפורמה בשוק 
ההון . בדיעבד הבג"ץ סמך ידו על טיעוניה של ההסתדרות שניסיונו של מודעי 
לנהוג כלפיהם כפי שהוא מבקש לנהוג כלפי יתר הגורמים בשוק ההון נוגד את ההיגיון 
והצדק , ובעתיד ספק אם ייעשה ניסיון דומה מצד שר אוצר כלשהו . ולגבי שכר 
המינימום , ספק רב אם הליכוד יוכל לגייס רוב בוועדת הכספים של הכנסת כדי 
להכניס בו את השינויים על פי הצעת האוצר . מדינה הנערכת להגדיל תוך שנים 
אחדות את אוכלוסייתה עד % 02 ואולי למעלה מזה , שעה שהאבטלה מקיפה כבר כ%01 
מכוח העבודה שלה , היתה לכל הדעות צריכה לנהוג זה מכבר בדרך שונה לחלוטין . 
היא מצויה במצב חירום כלכלי חברתי , בין אם תרצה או לא ; היא תיאלץ לספק 
מקומות עבודה , מגורים , שירותי רווחה בממדים העולים על כל מה שהיה עד 
כה , ואין זה גם מן הנמנע שכל אלה ייעשו תוך כדי שינויים מדיניים וביטחוניים 
מפליגים . יחד עם זאת , אין עדיין סימנים רציניים למנהיגות לאומית שתתאים 
לצרכי השעה , ולמרבה הפליאה , קריאתם של קיסר ולאוטמן נותרה כקול קורא 
במדבר . בליכוד מתלוצצים ואומרים שהמאמץ הלאומי מכוון עתה להעביר את מודעי 
מהאוצר , לאחר שסוף סוף הקואליציה הממשלתית אינה תלויה בו באורח בלעדי . 
אלה הם כמובן שיקולים זרים לנושא הדיון : היום מודעי , מחר מישהו אחר . 
למציאות אין שעון עצר . בליכוד מקילים ראש בהצעת קיסר מסיבה נוספת : הוא 
רוצה להצטייר , הם אומרים , כדמות ממלכתית , לקראת ההתמודדות על הנהגת 
מפלגתו , ובסופו של דבר , מה שקיסר מסוגל להציע היום אפשר להשיג בהידברות 
מצומצמת יותר בלא להגיש לו על מגש של כסף הישג פוליטי כה חשוב . גם בתוך 
ההסתדרות יש התנגדות לאמנה כלכלית - חברתית . בראש המתנגדים אנשי מפ"ם , 
הגורסים שאמנה , בניגוד לעסקת חבילה , היא מסמך המעיד על זהות בגישה הבסיסית . 
עסקת חבילה , לעומת זאת , מהווה היערכות נקודתית , מעין הסכם ביניים 
נוסף . גם בתוך מפלגת העבודה עצמה יש הסבורים שהגורמים הממשלתיים המצדדים 
בעסקה נוספת עם ההסתדרות מבקשים בסך הכל לבטל את עדכון שכר המינימום במארס , 
ולשלם באפריל תוספת יוקר נמוכה עד כמה שאפשר . להערכתם גם לאוטמן חותר 
להרויח עוד כ%01 מהשכר בשני הסעיפים , בשם קליטת העלייה והצמיחה , לאחר 
שהמעסיקים כבר זכו בהוזלה ניכרת של עלות העבודה על ידי צמצום ההפרשות לביטוח 
לאומי ובמסגרת הרפורמה במס הכנסה . עוד אומרים בעבודה שהמעסיקים הפרטיים 
חותרים לשותפות עם ההסתדרות בראש וראשונה כדי לבלום את החשיפה הבלתי מבוקרת 
של היבוא , בלא שתרומתם במשוואה תצדיק עסקת חבילה . אלה ואלה מתעלמים , 
מי ביודעין ומי בהיסח הדעת , מהיבט אחר , לא פחות חשוב , המצדיק תמיכה 
באמנה או בעסקת חבילה : אלה עשויים לא רק להמחיש ולהדגיש את שעת המבחן , 
כי אם גם לתחום מסגרת מחייבת למדיניות הממשלה ולהבטיח אותה מפני שגיונות 
כלכליים כוחניים מצד סיעות ויחידים , שבהם תלויה שלמותה . גם אם רק זו 
תהיה תרומתן של עסקת חבילה או אמנה כלכלית , יהיה בהן משום גורם מייצב חשוב , 
שיוסיף נקודות לכל החתומים על המסמך . 
