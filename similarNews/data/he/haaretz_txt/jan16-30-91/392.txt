שר החוץ הבלגי , מרק אייסקנס , אמר כי מדינות רבות לוחצות על ישראל להגיב 
בצורה " מוגבלת ומדודה " על התקפת הטילים העיראקית . בתשובה לשאלה אם 
קיימת סכנה שהערבים ינטשו את הקואליציה שהוקמה נגד עיראק אם ישראל תנקוט 
בפעולת תגמול , אמר אייסקנס : " כל עוד ישראל נמנעת מליטול חלק במעשי 
האיבה , אני סבור כי יש באפשרותנו לשמור על החזית שהוקמה " . הוא אמר כי 
לאחר המלחמה חיוני שישראל תגלה יחס יותר קונסטרוקטיווי לדעת הקהל העולמית 
בדבר הצורך לפתור את הבעיה הפלשתינית . שר החוץ השוודי , סטן אנדרסון , 
אמר כי סדאם חוסיין שגה כאשר תקף את ישראל בטילים בלילה שבין יום חמישי 
לששי . " ההתקפה היתה מעשה נבלה צפוי ומאוד לא חכם " , אמר . " סדאם 
טעה בהערכת המצב כאשר חשב כי יוכל לקעקע את הקואליציה בהתקיפו את ישראל . 
מה שהוא עשה לא ניתן לסליחה " . ראש ממשלת יפאן , טושיקי קאיפו , כינה 
ביום ששי את מתקפת הטילים על ישראל " מצערת מאוד " והוסיף כי אין לקשור 
בין הבעיה הפלשתינית לבין כיבוש כוויית . קאנצלר אוסטריה , פראנץ וורניצקי , 
גינה אתמול בראשונה את ההתקפות על ישראל . " אוסטריה מגנה בכל תוקף את 
הניסיון להרחיב את הלחימה לישראל , שאינה משתתפת בקואליציה המגינה על כוויית 
ולא תקפה את עיראק " , אמר . הוא הביע הערכה לגישה השקולה של ישראל , " שלא 
נגררה לפרובוקציות ולהתקפות - נגד מידיות עקב ההתקפה העיראקית " . דובר משרד 
החוץ הספרדי אמר אתמול כי לישראל הזכות להגן על עצמה אחרי התקפות הטילים , 
אך הוא מאמין שישראל לא תעשה זאת . " אני מאמין ששלטונות ישראל יבליגו 
גם הפעם , ולא ישחקו לידי סדאם חוסיין " , אמר הדובר . " עיראק מנסה להרחיב 
את המלחמה ולהעניק לה ממד חדש " . 
