זובין מהטה הגיע לישראל כדי להזדהות עם מולדתו המאומצת והמאמצת , אבל הוראות 
הג"א אינן מאפשרות לו להופיע עם הפילהרמונית . זו המלחמה הראשונה שהתזמורת 
אינה מנגנת בה בניצוחו של מהטה . בסוף השבוע נולד הרעיון להקליט תוכנית טלוויזיה 
עם התזמורת והמנצח , לשידור במוצאי שבת במשבצת המיועדת לשידורים קלסיים , 
שבה , בין הקטעים המוסיקליים , יראיין רם עברון את המנצח ואת הסולנים . 
לא ברור אם סדאם חוסיין יניח לשדר אותה . במוצאי שבת שעברה היה אמור עברון 
להגיש את " דון גובאני " של מוצרט ובמקום זה צפינו , בין האזעקות ולאחריהן , 
בתוכנית שיוחדה לשירי נתן יונתן . ביום שלישי כינסו את התזמורת בבגדי ערב 
באולפני הרצליה . הכינו שם במה לתזמורת , וכשצילמו כמעט שלא ראו את קופסאות 
המסיכות שלרגלי הנגנים . " היו לנו רק 84 שעות להכין את הצילומים " , מסביר 
לי הבמאי יוסי צמח . " אין תחנת טלוויזיה בעולם שמסוגלת להתארגן למבצע 
כזה " . אחרי עיכובים , משום שאולפני הרצליה משרתים גם את אי - בי - סי , 
סי - בי - אס ואן - בי - סי , מקליטים סוף סוף קטעים מיצירות של מוצרט . 
גיא בראונשטיין מנגן פרק מתוך קונצרטו לכינור , וב"קונטרול " ( חדר הבקרה ) 
אומר צמח , אחרי שמערבל התמונה איחר לעבור ממצלמה למצלמה , " זה כבר 
לא שווה כלום , אין רצף " . הסולן הצעיר חן הלוי מסיים לנגן עם התזמורת את 
הפרק הראשון מהקונצרטו לקלרנית . מן הקונטרול מבקשים עוד פעם . " למה 
עוד פעם ? " שואל מהטה . " אנחנו עושים חזרה אחת שמיועדת לטלוויזיה , 
והקלטה אחת " . מהטה דורש לדבר עם צמח במישרין , ברמקול , ולא באמצעות 
הפלור - מנגר . צמח מבקש " עוד פעם , כי יש לנו בעיות עם הצליל והתמונה , 
וזה קצר " . " זה לא קצר " , פוסק מהטה , " ויש לנו עוד תוכנית ארוכה " . 
אחר כך , כשמקליטים שתי אריות של כרובינו מתוך " נישואי פיגרו " , עם 
זמרת הסופרן עמליה יצחק , הטלוויזיה מרוצה , אבל מהטה קובע שאת האריה הראשונה 
צריך להקליט עוד פעם . בהפסקה הוא אומר : " הטלוויזיה פשוט לא רגילה להקליט 
מוסיקה קלסית . אילו היו אלה נגני רוק , שכל רגע שלהם עולה כסף , זה היה 
נראה אחרת . אבל התזמורת הזאת עושה את זה בהתנדבות . זה היה נראה אחרת 
אילו התזמורת היתה עובדת הרבה יותר עם הטלוויזיה . אנשי הטלוויזיה אפילו 
לא מדברים בשפה מוסיקלית " . ברור שהמבצע סבל מכך שכולו נבנה על רצון טוב , 
כשבשני הצדדים לא היה מי שיקבל אחריות להחלטות . האילוץ העיקרי , מלבד 
הקלטת תוכנית ארוכה מאוד , הוא לדאוג שהנגנים יגיעו לבתיהם לפני שיחשיך . 
בהפסקה רוצות כל הרשתות לראיין את מהטה , כי הוא עומד לנצח על הפרק הראשון 
של החמישית של בטהובן , וזה מתקשר אצל כולם עם ה"בליץ " . מהטה נהנה להיענות 
לתקשורת , ואומר שזה עדיף מאשר לדבר על עצמו . הוא מסביר שבטהובן קדם למורס , 
שקבע שלושה צלילים קצרים ואחד ארוך כסמל ה"וי " , ומספר שהוא ניצח על היצירה 
הזאת בקונצרט לאחר הניצחון במלחמת ששת הימים . " סדאם חוסיין הרי רוצה שישראל 
תיגרר למלחמה . הוא מתגרה . אבל אנחנו לא ניפול בפח שלו . כי אם ישראל 
תיכנס לעניין , היא תמחה אותו מעל פני האדמה " , מסביר מהטה לציבור המאזינים 
האמריקאים . רשת אי - בי - סי רוצה לשדר כתבת - פיצר עם מהטה , המנצח על 
החמישית בישראל , ואיש צבא ישראלי ותיק שנזכר בבליץ . מהטה משבח את האיפוק 
של הישראלים ואת המוראל שלהם . אחר כך הוא נוהג באיפוק של ממש כאשר פועל 
במה מתנפל עליו ועל צלמי הרשתות כדי לגרש אותם מן האולפן בטענה שזו הפסקה . 
בהפסקה יש סנדוויצים לנגנים , וכיוון שאף אחד לא חשב על ארוחת צהריים למנצח , 
משיגים בשבילו בורקס ושוקולד . אני שואל את מהטה אם תירגמו למענו את מאמרו 
של מבקר המוסיקה של " ידיעות אחרונות " , חנוך רון , שהודה למהטה בהתרגשות 
על שבא לישראל בזמנים קשים , אבל מיהר להוסיף שחלק על ביצועיו בעבר ולא 
יהסס לעשות זאת גם בעתיד , אם יהיה צורך בכך . " לקחתי את זה כמו שזה 
נכתב " , אומר מהטה . " אני חייב להודות שיש לו חוצפה . אני רק חושש מה 
הוא יעשה אם אנצח על משהו וזה במקרה ימצא חן בעיניו " . מהרבה בחינות מהטה 
הוא כבר ישראלי . בימים הראשונים להתקפות הטילים הוא עוד חבש מסיכת גז ונכנס 
לחדר האטום , ואפילו משם התראיין לאי - בי - סי , בשידור חי לניו יורק . 
בהתקפה הששית הוא כבר היה על הגג אצל אייבי נתן והם עקבו יחד אחרי מעוף 
הסקאדים והפטריוטים . " ההדף ממש הפיל אותנו לארץ , אייבי שיקשק מפחד " , 
הוא מספר . את הטקטיקה של סדאם חוסיין בהצפת הים בנפט ובהדלקתו משווה מהטה 
למה שעושים במערבונים . יוסי צמח רוצה להקרין לצופים קרני לייזר ודגל ארצות 
הברית בשעה שמהטה ינצח על " כוכבים ופסים לעד " . מהטה חושש שזה ייקח זמן , 
וצריכים להקליט גם את בטהובן , גם את הבלתי גמורה של שוברט וגם פרק מתוך 
" העולם החדש " של דבוזק . אתמול בערב המריא מהטה לניו יורק . הוא כבר 
ביטל די קונצרטים עם הפילהרמונית של ניו יורק , וזה החודש האחרון שלו אתם 
בתפקידו כמנהל מוסיקלי . בעוד שבועיים הוא צריך לחזור , ומקווה שאז כבר 
יוכל להיות במקומו הטבעי לא מול המצלמות , בשידור ישיר לארה"ב כמסביר העמדה 
הישראלית , אלא מול התזמורת ועם הגב לקהל , כמסביר עמדה מוסיקלית . 
