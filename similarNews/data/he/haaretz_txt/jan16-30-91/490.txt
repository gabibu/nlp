" אם המספר משוגע , יהא נא המאזין נבון " , מצטט אלברט סויסה פתגם יהודי - 
מרוקאי . אלא שבמקרה זה המספר אינו משוגע ומידת הנבונות של הקורא מוטלת 
בספק . ואילו הספר , ראשון לסויסה , הוא אכן ספר משוגע . הוא מפר ביודעין 
את כל החוקים הלשוניים והצורניים , ואנו נסחפים בנופים נפשיים ופיסיים 
אחרים מאלה שידענו . נופיו של סויסה , יליד קזבלנקה ( 9591 ) , שעלה 
לישראל בשנת 36 והתגורר בירושלים , בעיר גנים ג , קיימים בפרשת הדרכים 
של שלוש ערי הגנים , שם עמד הילד ותהה " האם נכון שרחוב קוסטה - ריקה הנצחי 
סובב אינסופית במעגל שלם , אך גם יורד כל הזמן בלא תקנה " . נופים של " שכבה 
גיאולוגית מדברית " " החצרות הנפלצות , הבטלות משימוש , ולכודות היטב 
בין הבניינים הגבוהים שהיו על כן מועדות לפורענות הילידים והצומח הבראשתיים , 
אשר שלחו ידם וגדלו פרא כטבע דחוס , בחממת ניסויים שנשכחה " . הילד שגדל 
שם וכתב ספר זה הוא תופעה המעוררת סקרנות והערכה , במיוחד בשל השימוש שהוא 
עושה בשפה . סויסה לש את העברית לצרכיו , לפרקים כופה עליה את רצונותיו , 
מערב עברית עכשווית עם עברית מן המקורות , ניזון מהוויות עתיקות המשתלבות 
במשהו חדש . על הקורא לפלס לעצמו דרך בתוך גודש לשוני , ולרגעים היה אפשר 
לחשוב שסויסה נדבק מגבריאל גרסיה מרקס ומהפנטסיות הקסומות שלו . יש גם 
מי שמצאו דמיון בין ספר זה לספרו של פאזוליני " חיים אלימים " , על האלימות 
שיש בו בתיאורי השכונה והילדים שבה . אבל גם אם קיימים קווי דמיון , סויסה 
שואב את חומריו ממקורות אחרים דומיננטיים . אך אפילו בכשרון מקורי מפתיע 
כמותו יש מקום לנפות ולצמצם . האפקטים רודפים זה את זה והמשמעויות נערמות , 
עד כי מתעורר רצון בעת הקריאה להימלט מהשפעה ולשאוף אוויר דליל יותר . 
ספרו של סויסה הוא בעצם שלושה סיפורים נפרדים , וכפי שכותב מנחם פרי , 
וריאציות על נושא אחד . רקעם העלייה מצפון אפריקה , שהתמקמה כאמור בערי 
הגנים הירושלמיות , בראשית שנות ה07 . דמויות הנערים המתבגרים מופיעות 
בכל הסיפורים והנער הוא אחד , בשמותיו השונים . נערים מופרדים מעולם המבוגרים 
שבשבילם עולם הקולנוע הוא מציאות . אך " עקוד " אינו רומאן חברתי - עדתי 
עם מסר , אלא סיפור התבגרות אכזרית בסביבה עוינת , מפגש ועימות בין דור 
הבנים לדור האבות , שהפער ביניהם הולך וגדל . לנערים רגשות אמביוולנטיים 
כלפי דור האבות . הם בוכים " על אותה אבהות נכשלת . אותה בכורה מכוערת , 
אותה אהבה נתעבת , אותו הדר מושפל . על כל מה שבער בסבך שהלך עתה ואל " . 
דור האבות האפריקאים , המבוישים בחולשתם , שאין להם דבר זר יותר מן האדמה 
ומעבודת האדמה . הבנים מתמרדים במין מרד עקר של בריחה , אך הם גם חשים 
כלפי האבות רגשות אהבה וחמלה . האם , לעומת זאת , היא דמות מסתורית ונערצת , 
ומכך נגזרת הערצת הנשיות " נותן את דעתו הבלשית על כך שהנקבי עושה עצמו 
נגלה , בעוד שתמיד הוא מסתיר , ואילו הזכרי מגלה תמיד " . יש גם דמויות 
של נשים - נערות אחרות אחיות אהובות כמו קטי ואיבון שאותן יוצאים לחלץ 
במחווה של אבירות מידם של האינדיאנים של חב"ד " , דוגמה לחוש הומור לא מבוטל . 
סויסה הוא אמן הארוטיקה , ואין שוני אם זו אהבת נערים וגברים , או אהבה 
לאיבון , הפאם - פטאל של השכונה , המסחררת את דמיונם של הנערים , איבון 
שסיפור חייה קשור באגדה על מרוקאית - יהודייה אימתנית בעמק הדרע , שלא שכחה 
" שכל שעליה לעשות הוא ללחוץ אליה היטב את הילדים האלה בבטנם הרכה , ולחבק 
אותם חזק בין ירכיה הקטלניות " . ולצד הארוטיקה אלימות אפלה מתפרצת , הרוויה 
גם היא יסודות ארוטיים . כל אלה מובילים אל הנושא המרכזי בספר , נושא 
העקידה , שסויסה מטפל בו בדרך ייחודית . האב בסיפור הוא אדם התר אחר מזבח , 
והנער יוחאי תוהה מה חשב יצחק בבוקר העקידה , מפני שבבית - הספר הסיפור 
כולו נסב על אברהם ; פוחד שאביו , צדיק ללא עוררין , ישחט אותו . העקידה 
לובשת משמעות סמלית כפולה סיפורם של האבות המהגרים והבנים העקודים בתוך 
מציאות אכזרית . האב בונה סוכה , כאילו היה נביא קשה - יום , שסרה רוחו 
מעליו והוא שוכח למה כונה שליחותו ; כאילו רצה ללמד שאותה סוכה שבנינו במדבר 
עתה " יש לבנות את עמודיה ברזל ואת דפנותיה אבן . כי עתה אין לנו צורך 
לא בסימנים ולא בנדודים , כי תחת שננדוד אנו במדבר , ינוד המדבר תחתינו " . 
אלא שסויסה מותיר אותנו תוהים , ועיוש הנאחז בין דפנות הסוכה כמו במזבח 
חש בכל גופו את הפחד והבדידות " וכבר אז ניחש באותה תוחלת של תקווה תמימה , 
שרק ימי העלומים מאפשרים אותה , כי יש מקום אחר . עתיד אחר " . ולעומת 
התהום השחורה שרחשה מתחת לערי הגנים קיימות הגבעות שמעברן יש " מדבר צחיח 
וטהור כאבקת זהב , ומעברו משתרע הים הכחול " . אבקת הזהב היא - היא הספר 
" עקוד " , שיצא מהתהום האפלה . 
