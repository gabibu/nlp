ועד ההורים המרכזי בירושלים תובע משר החינוך להפוך את הטלוויזיה החינוכית 
לבית ספר משודר למשך תקופת החירום . נייר עמדה המפרט את עקרונות התוכנית 
נשלח אתמול לשר זבולון המר בידי יו"ר הוועד , שי לחמן , המשמש גם נציג 
ארגון ההורים הארצי במטה החירום של משרד החינוך . לחמן טוען כי בשל סכנת 
הטילים והאפשרות שהמלחמה תארך זמן רב , אין לחדש בשלב זה את הלימודים בגנים 
ובכיתות א - ו . לדבריו , מצדד ארגון ההורים הארצי בהחלטת משרד החינוך 
לחדש הלימודים בשבוע הבא בכיתות י - י"ב , ורק אחר כך , בהתאם למצב הביטחוני 
ובהדרגה בכיתות ז - ט . " בהנחה שמצב החירום יימשך יותר מחודשיים , 
אנו דורשים לעשות שימוש נרחב בטלוויזיה החינוכית ( ולהפקיע גם שעות שידור 
אחדות מהטלוויזיה הכללית ) , כדי להפעיל מערכת לימודים טלוויזיונית ארצית " , 
אמר לחמן . לדבריו , יש לשדר לתלמידים שיישארו בבית לפחות 56 שעות ביום . 
בנייר העמדה מוצע שחלק מהשיעורים ישודרו לחטיבות רב - גיליות ( למשל , 
לגילאי כיתות א - ג או ד - ח ) , וכי התוכניות יהיו במתכונת של שיעורים 
רגילים בבית הספר ( ולצורך זה יש להעמיד מורים טובים במיוחד ) . במסגרת 
התוכניות , יחויבו התלמידים להכין שיעורי בית ולהגישם למורים , אשר יגיעו 
לבתי הילדים שיתקבצו בקבוצות קטנות ; לחילופין , יוכלו תלמידים לקבל הדרכה 
מצוות הוראה שיהיה בבית הספר . בתגובה אמר אתמול מנכ"ל הטלוויזיה החינוכית , 
יעקב לורברבוים כי הוא רואה בחיוב התגייסות של הטלוויזיה החינוכית למלא 
את החלל שנוצר . הוא אמר עם זאת כי בוועדת - משנה במשרד החינוך , המטפלת 
בהיערכות הטלוויזיה החינוכית בשעת חירום , העריכו אתמול כי " לא ניתן באמצעות 
לוח וגיר , בטלוויזיה , ללמד בצורה אפקטיווית " . הוא הוסיף כי לא רק לתלמידים 
יש צרכים ייחודיים בתקופת חירום . הטלוויזיה החינוכית נדרשת לענות על הצרכים 
הפסיכולוגיים של כלל האוכלוסייה , ובתוך זה על צורכי התלמידים " . מנכ"ל 
הטלוויזיה החינוכית אמר עוד כי אינו יודע כמה שעות שידור של תוכניות - לימוד 
תשדר הטלוויזיה החינוכית , אך הדגיש כי ככל שתתארך שהותם של התלמידים בבית 
יגדל חלקם של המשדרים הללו בלוח התוכניות שלה . " בשלב הראשון נאתר תוכניות 
במדעים , בהיסטוריה ובגיאוגרפיה של ארץ - ישראל לכל הגילים " . בטלוויזיה 
נבדקת עתה אפשרות שבאולפן יהיה מורה שיקדים דברי הסבר לתוכניות הלימודיות 
( תוכניות קנויות או בהפקה עצמית של הטלוויזיה החינוכית ) . יש גם כוונה 
ללוות כל שיעור משודר באולפן פתוח ולאפשר לתלמידים לטלפן ולהציג שאלות ; 
הצעה נוספת היא לקיים גם שידורים ברדיו , בעקבות כל משדר טלוויזיה , שבהם 
יוכלו תלמידים להפנות שאלות למורים . בטלוויזיה החינוכית שוקלים גם להשאיל 
לתלמידים , באמצעות בתי הספר , קלטות לימודיות בהפקתה של הטלוויזיה החינוכית . 
