שמעון פרס , איש מנוסה וגם יודע דבר , העריך שלשום בצהריים כי המהלומה 
שתנחית ארצות הברית על עיראק תוציא אותה משיווי משקלה בתוך 4 עד 42 שעות . 
אחד משרי הליכוד ששמע את התחזית העיר בלגלוג , כי לפרס היה נדמה שיש לו 
ממשלה חדשה בתוך שעתיים . שר אחר היה מודאג באותה שעה שמא בכל זאת יש בידי 
עיראק נשק בלתי ידוע אשר עלול לגרום צרות לישראל . פרס צדק . גם יוסי שריד 
צדק . הוא הגדיר את המתקפה האמריקאית הצפויה כמלחמת הכפתורים הראשונה בהיסטוריה 
הצבאית . במידה רבה מאוד זו מלחמה המנוהלת על - ידי האמריקאים בשלט - רחוק . 
הפיקוד הצבאי האמריקאי חותר להכריע את שדה הקרב על - ידי שינוע טילים ומטוסים 
מגביהי - עוף מבלי שייאלץ להניע את כוחות השריון והקרקע שלו . התסריט אכן 
יצא אל הפועל אור לאתמול : מהלומה אמריקאית אווירית הרסנית שתכליתה היתה 
להוציא את הצבא העיראקי משיווי משקלו ולגרום לו לאבד באחת את החשק להילחם . 
על - פי הנחה זו צפויים בדרכים המוליכות מכוויית לעיראק מחזות דומים לאלה 
שנראו במדבר סיני , בנתיבים המוליכים לתעלת סואץ , במלחמת ששת הימים . 
כפי שהאמריקאים תיכננו , זו מלחמה של ציוד בציוד , פחות של חייל בחייל . 
האמריקאים מכוונים את מהלומותיהם למערכות הנשק והתשתית העיראקיות , פחות 
ללוחמים . גם משום שההנחה היא כי פגיעה אנושה בכלי המלחמה וביעדים אסטרטגיים 
בתוככי עיראק מגדילה את הסיכוי לכניעה מהירה של הכוח הלוחם , וגם משום שאופי 
כזה של מלחמה פוטוגני יותר . הנשיא בוש מעדיף שעל המרקעים בבית ייראו אתרי 
טילים עיראקיים הרוסים , או פגיעות בתשלובות תעשייתיות שבהן פתח נשק כימי , 
מאשר המוני הרוגים ופצועים מצבא עיראק . לפני תחילת המלחמה היו יעדי התקיפה 
הראשונים של המטוסים האמריקאיים בסדר העדיפות הבא : משגרי הטילים העיראקיים , 
ובראש וראשונה אלה המכוונים כלפי ישראל , וכן שדות התעופה הצבאיים ; מוסדות 
מרכזיים , מוקדי תקשורת , מטות פיקוד ובנייני ממשלה בבגדד . לאחר מכן 
נועד המאמץ האווירי האמריקאי להשיג את המטרות הבאות : שליטה על קו התפר 
שבין עיראק לכוויית כדי לנתק את מקורות האספקה לצבא הכיבוש ; מערכי הטנקים 
והשריון העיראקיים בכוויית ; מערכות תשתית ברחבי עיראק . היום ברור שהתוכנית 
הזו הוגשמה באופן קרוב מאוד לשלמות . לא היה שום צידוק אובייקטיווי לכישלון 
אמריקאי בהשגת היעדים האמורים . כל הנכסים הצבאיים , המדיניים והמורליים 
עמדו לרשות הנשיא בוש . גם מי שלא הצליח להשתחרר לפני המלחמה מהרושם שהותירו 
ביצועיו של הצבא האמריקאי בעת ניסיון החילוץ של אנשי השגרירות האמריקאית 
בביירות , לא יכול היה שלא להתרשם ממשקלה המכריע של המאסה הטכנולוגית שריחפה 
ביממה האחרונה מעל שמי עיראק וכוויית . זו מלחמה של כוחות לא שקולים , 
של מי שמפעיל מחשבים מול מי שנעזר בחשבוניות - חרוזים . האיש היושב ליד 
המתגים המתוחכמים ניגש אליה בדחילו ורחימו ; האיש הממולל חרוזי ענבר דהר 
אליה בפראות . קפמאבנזגם אתמול לפנות בוקר נהגה ישראל כמי שהופכת את עצמה 
לגיבורה ראשית במערכה שבה נועד לה תפקיד של צופה בלבד . ברגע שנודע על ממדי 
הניצחון האמריקאיים מצאו לנכון שלטונות הביטחון לקרוא לציבור לפתוח את ערכות 
המגן . ברגע שהתברר כי פחת והלך הסיכון לפגיעה רצינית בעורף הישראלי , 
הופעלו נוהלי חירום שהזעיקו , בין השאר , גדנ"עים לבתי חולים לטיפול בנפגעי 
אב"ך . לאחר שהתחוור היקף התבוסה העיראקית הצהיר שר הביטחון על התייצבות 
כל העם , מלוכד , מאחורי צה"ל . אמצעי ביטחון היו דרושים , אבל לעתים 
היה נדמה כי מישהו שם בצה"ל שלף מהמגירה תיק מבצעים והחליט למלא אחר כל הוראה 
הכלולה בו מבלי להיעצר לרגע , להתבונן במתרחש , להתעשת , ולאלתר סוף חדש 
וטוב לנוהל הרשום . היתה לישראל סיבה ממשית אחת לדאגה : הטילים העיראקיים . 
האמריקאים נטלו על עצמם להסירה ; ושמיר , בשיחות שניהל במוצאי שבת שעברה 
עם לורנס איגלברגר , הסכים . ארצות הברית וישראל הגיעו אפוא להבנה מוקדמת 
שירושלים תיתן הזדמנות לצבא האמריקאי להגיב על מכת טילים עיראקית , אם תנחת 
בתחומה . בישראל היו חששות , בפועל התברר כי היו אלו חששות שווא . לטילים 
של סדאם חוסיין לא ניתנה כלל הזדמנות לירות לעבר ישראל . המדינה ניצלה מפגיעה , 
וגם ממלכתיותה של הממשלה נשמרה , שהרי שמיר הכריז כי נכונות ישראל לא להשיב 
באופן אוטומטי על התקפה עיראקית באה על סמך החלטתה הריבונית של הממשלה . 
מול האתוס שישראל אינה זקוקה לצבא זר כדי להגן על עצמה עמדו לנגד עיניו של 
שמיר כמה שיקולים מעשיים כאשר קיבל את עמדותיו של איגלברגר : הוא לא רצה 
לשבש את כוונתה של ארצות הברית שלא להיגרר אחרי פרובוקציה עיראקית ; הוא 
ידע שפעולה אווירית ישראלית נגד המשגרים העיראקיים עלולה היתה לסבך אותה 
עם ירדן ; היה ברור לו שלמטוסים האמריקאיים עדיפות ברורה בהשוואה למטוסי 
ישראל בטווחי הפעולה נגד אתרי הטילים בשדות התעופה העיראקיים 2 ו3 המכוונים 
כלפי ישראל . אור ליום אתמול ידע אפוא הנשיא בוש שישראל לא זו בלבד שלא תכה 
מכת מנע מקדימה את עיראק , אלא אף תספוג מהלומה ראשונה , ובלבד שהתגובה 
האמריקאית תהיה נחרצת וזריזה . היה ברור עם זאת שאם ארצות הברית תכזיב ולא 
תכה את אתרי הטילים העיראקיים ביעילות , ינסה חיל האוויר שלנו להמחיש את 
תורת הלחימה נגד עיראק שפיתח בחמשת החודשים האחרונים . ההיגיון האמריקאי 
שלא רצה את ישראל במלחמה מול עיראק הכתיב את היחס לגבי התיאום בין שני הצבאות . 
מי שמתכנן מלחמה שבה אין לצה"ל חלק , לא נזקק לתיאום מפורט עמו . גם מגמה 
זו חשופה היתה להתפתחויות לא צפויות ולהסתברויות שונות , ולכן ישראל לא 
הופתעה משעת השין האמריקאית , ושתי המדינות הגיעו להבנה הדדית . הכוננות 
המתוחה של חיל האוויר שלנו נועדה , בראש וראשונה , למנוע חדירה של מטוסים 
עיראקיים למרחב האווירי שלנו . ההנחה היתה שמרדפים או קרבות אוויר , אם 
יתפתחו בעקבות שיגור מטוסים עיראקיים לעברנו ( הפעלה של טייסים מתאבדים , 
למשל ) , יתנהלו בטווחים שבהם דרוש תיאום בין ארצות הברית לישראל . אתמול 
בבוקר נראו מאמצים אלה לקוחים מעולם ישן . קפמאבנזיום לפני המלחמה היה ברור 
שעל השטחים יוטל עוצר מלא במהלכה , והחיילים ואנשי משמר הגבול שיאכפו אותו 
הוסמכו לפתוח באש חיה במקרה של הפרות סדר . השטחים נחשבים היום בעיני צה"ל 
כנתיבים שבהם מתנהלת תנועה של כוחות צבא , ולכן כל ניסיון לשבש אותה נחשב 
הפרעה לפעולה מלחמתית חיונית . הענישה במקרים אלה לא תהיה נקודתית דווקא . 
האיום מפני תגובה החלטית של צה"ל נחרת בלבותיהם של תושבי הגדה והרצועה עוד 
לפני פרוץ הקרבות במפרץ , ולפיכך ההנחה היתה שייסגרו בבתיהם וישמרו על שקט 
יחסי . הביאו בחשבון שהתמונה תהיה שונה אם עיראק תצליח להנחית טילים על 
ישראל באופן שישוו לה חזות של מדינה מוכה . במקרה כזה עלולות היו הרוחות 
במחנות הפליטים להשתלהב . גם בהתנחלויות עשוי הדם לעלות לראש . הידיעות 
שהתפרסמו השבוע על סירובם של חיילי ההגנה המרחבית בשטחים ( המבוססת על תושבי 
ההתנחלויות ) לחלק מסכות אב"ך לתושבים הערביים עשויות לרמוז על הבאות . 
ניסיונות של פלשתינאים להפר את העוצר , או לא לציית להוראות אחרות , עלולים 
להיתקל בתגובה לא מרוסנת של חיילי ההגנה המרחבית . מבלי להודות בכך בפומבי 
מחשיבה הממשלה את התנהגות המתנחלים היהודים כמרכיב במערכת ההרתעה הישראלית 
כלפי הפלשתינאים בשטחים בזמן מלחמה . עד כה נכנעה הממשלה ללחץ המתנחלים . 
בניגוד להמלצות שקיבל ( בין השאר מחברים בוועדת החוץ והביטחון של הכנסת ) 
נענה משה ארנס להפצרות המתנחלים , וחילק להם ערכות אב"ך . הוא הוזהר שאין 
מספיק מסכות גם עבור התושבים הפלשתינאים בשטחים , שהחלטה כזו לא תעמוד במבחן 
בג"ץ , ושישראל תעשה רושם רע מאוד על העולם אם תופיע כמי שאינה מגינה על 
האוכלוסייה הערבית המסורה לאחריותה , וכמי שמקיימת בפועל אפליה בין יהודים 
לערבים בעניין הנוגע לחיי אדם . ארנס השתכנע ונטה לא לחלק ערכות אב"ך למתנחלים , 
אך לחציהם הכריעו אותו . ההתנהגות הסבילה של תושבי השטחים , שלה ציפו בירושלים , 
מושפעת גם מרצח שלושת ראשי אש"ף בטוניס . ההערכה שלשום היתה כי לפחד מפני 
תגובה ישראלית תקיפה מצטרפים ייאוש ואכזבה מאש"ף . זו כמובן הערכה שיש בה 
גם מאוויי - לב , ואנו עשויים לגלות שהיא אמינה כמו כל האבחנות הקודמות 
באשר לדעיכת האינתיפאדה . אגב , מוטה גור שמע פעם מביל קוונדט , מי שהיה 
בתקופת הנשיא קארטר הממונה על הטיפול במזרח התיכון במועצה לביטחון לאומי 
בוואשינגטון , את הסיפור הבא : באחת מפגישותיו עם קוונדט אמר לו אבו - 
איאד כי אם יירצח , לא מן הנמנע שיאסר ערפאת אחראי לכך . קפמאבנזמספר שעות 
לפני פרוץ הקרבות רווחה הערכה כי ירדן תימנע מלהיגרר לתוכה . רבת עמון ידעה 
בוודאות שישראל אינה מתכוונת לתקוף אותה , ולירושלים נאמר כי ירדן תפעיל 
נשק כדי למנוע ממנה לעבור בתחומה בדרכה אל עיראק . היה ידוע גם כי במקביל 
תעמיד ירדן פנים כמי שמנסה למנוע כניסת כוחות עיראקיים לתחומה , אם אמנם 
ייזום סדאם חוסיין מהלך כזה . לאחר שסדאם חוסיין ייפול סופית צפוי שהמלך 
חוסיין יקפוץ מהנמר שעליו הוא רוכב בעל כורחו . עור הנמר העיראקי עשוי אולי 
להתחלק לשלושה : מחוז סוני , מחוז שיעי ומחוז כורדי . אם כך יקרה , יתברר 
שאיראן וטורקיה אינן צמחוניות . קפמאבנזניחוש : ביום שלאחר המלחמה יתנהל 
פה ויכוח האם ישראל , למרות שקדנותה לשמור על פרופיל נמוך כלפי חוץ , לא 
הזדקפה מלוא קומתה ההיסטרית כלפי פנים . תתעורר שאלה האם הצבא , שחזה רק 
פגיעה מוגבלת ביותר של טילים עיראקיים בתוך תחומי ישראל , נהג נכון כאשר 
העלה לפרופיל כל - כך גבוה את ההכנות בעורף . יתעורר , כנראה , דיון על 
המקלט ומקומו בחברה הישראלית ובחוקי התכנון והבנייה שלה . שורה של החלטות 
והנחות - יסוד יעברו בחינה מחודשת : הכרעות צה"ליות מלפני שש ושבע שנים 
לגבי סדרי העדיפות של הקצאת משאבים לפיתוח אמצעי לחימה ובניית הכוחות ; 
תוקפה של תורת ההרתעה של צה"ל ; משמעותו של שיתוף הפעולה האסטרטגי עם ארצות 
הברית ; כושרו של הצבא לפתח יכולת מהלומה שנייה ; אמינותן של ההערכות על 
מלאי ציוד ושעות טיסה ; כושרה של הממשלה לחזות לחצים עממיים פנימיים ולעמוד 
בהם . המערכת הפוליטית תעמוד למשפט הציבור , שישאל את עצמו כיצד תיפקדה 
בעת המשבר : שמיר , שהתברג באופן כה טבעי בתפקיד הסביל שייעדה ארצות הברית 
לו ולממשלתו ; ארנס , שנהג בקור רוח ובבקיאות , נהנה מהערכתם של קציני 
המטכ"ל , אבל לא היה עמיד מספיק בפני לחצים פוליטיים ( הוא התנגד לעיתוי 
חלוקת מסכות האב"ך לכלל האוכלוסייה , לחלוקתן לתושבי ההתנחלויות ולסגירת 
בתי הספר ; בכל המקרים נסוג מול לחצים שאותם הוביל , בעיקר , שר החוץ 
דוד לוי ) ; המטכ"ל , בראש וראשונה אהוד ברק , שהנהיג את היערכות צה"ל 
מול המשבר , וחזה די במדויק את שלבי התפתחותו ; ראשי מפלגת העבודה , החשים 
אחריות על המדינה , לא כל - כך סומכים על כושרם של אנשי הליכוד לנהל את 
חייה , ומתוסכלים מהימצאם מחוץ למוקדי קבלת ההחלטות הגורליות ; השמאל הקיצוני , 
בדמותה של חבורת הפרופסורים ההיסטרית של אוניברסיטת תל אביב שאליה חברו 
כמה ח"כים מרץ וממפ"ם ; יוסי שריד , שאיבחן נכונה את אופיו של האיום הגלום 
באישיותו של סדאם חוסיין , והעריך בעקביות כי המשבר יסתיים במלחמה ; גנרלים 
במיל , ובראשם אברשה טמיר , שהתעקשו לקבוע כי סדאם חוסיין ימצמץ ברגע האחרון 
וייסוג . אפשר היה לקלוט שלשום במוקדי השלטון בירושלים שני הלכי רוח מנוגדים , 
הכל לפי הנוירוזות האישיות של הדוברים : האחד , שהתבונן בדאגה על יום 
המחרת וחשש מפני מטח טילים עיראקי הרסני ; השני , שבחן בזחיחות דעת את 
המתרחש וטפח לממשלה על השכם על שהצליחה , כביכול , לתמרן את הנשיא בוש 
למצב שלא נותרה לו ברירה אלא להלום בסדאם חוסיין . היום ברור שגם במצבים 
אלה לא הפראנויה ולא המגלומניה אינן יועצות טובות . תוצאות מהלומת המחץ האמריקאית 
יאיצו את דפי הלוח : המחר המדיני ניצב בפתחו של היום העכשווי . השלכות 
המנהיגת שהפגין הנשיא בוש מתדפקות על שעריה של מדינת ישראל . מותר לנחש 
כבר עכשיו כי יגרמו כאב ראש לא קטן לממשלתו של שמיר . להבדיל אלף אלפי הבדלות , 
יהיה על ראש הממשלה להרהר מה קורה למנהיג מדינה כאשר כל העולם תובע ממנו 
לזנוח שטחים , והוא מתנגד בנימוק שזו נחלת אבותינו . ואם יתברר שהיקש זה 
נמהר , תעמוד לכותב הדברים הטענה שכאשר רועמים התותחים , גם במרחק של אלף 
קילומטר , נאלמות המוזות . 
