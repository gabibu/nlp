סרטים רבים השתמשו בדמויותיהם של תאומים זהים , המגולמים בידי אותו השחקן , 
כדי לתאר שתי אופציות נפרדות שמבקשות להגיע לידי מיזוג או לחסל זו את זו . 
לעתים ניתן לסיפור זה צביון פרוורטי ואלים , ולעתים שובבני ואופטימי . 
ב"אבא מתארס " , על פי " אורה הכפולה " של אריך קסטנר , גילמה היילי 
מילס את דמותן של שתי תאומות שמתחלפות זו בזו כדי לאחד מחדש את הוריהן הגרושים . 
בטי דייוויס ( פעמיים ) ואוליביה דה - האווילנד גילמו תאומות זהות שאחת 
מהן טובה והשנייה רעה . כאשר אחת מהן לוקחת על עצמה את זהותה של אחותה , 
נוצרת מהשתיים אישה אחת שמשלבת בין הטוב והתקין שהיה בשתיהן . סרטי אימים 
רבים השתמשו במבנה זה בווריאציות שונות . סיפורם של התאומים הזהים הוא , 
למשל , צדו השני של מיתוס ד"ר גקיל ומיסטר הייד . רבים מסרטים אלה פעלו 
על גבול הקומדיה השחורה , עד כדי התקרבות אל תחומו של סרט האימים . כאשר 
תהליך המיזוג אינו יוצא לפועל , התוצאה היא אימה והתפוררות מוחלטת . הסרט 
החדש של דיוויד קרוננברג הקנדי ( " הזבוב " ) , מעניק וריאציה שנונה וחמורה 
במיוחד . שני תאומים זהים גדלים והופכים לצמד גיניקולוגים מצליחים , הנודעים 
בכינוי " תאומי מנטל - המופלאים " . האחד פעלתן יותר ושובב , השני פאסיווי 
יותר ולמדן . אך מכל שאר הבחינות הם זהים לגמרי . לחייהם המשותפים חודרת 
אישה : זוהי שחקנית שמגיעה לטיפול כדי לברר אם יש לה סיכוי להיכנס להיריון . 
כפי שהם עשו במקרים קודמים , גם הפעם הם מנסים לחלק אותה ביניהם , כפציינטית 
וכמאהבת , מבלי שהיא תדע שהם שניים . אולם העניין משתבש כאשר אחד התאומים 
מתאהב ומסרב לוותר עליה . הבחירה בשחקנית כגיבורת הסיפור אינה מקרית , כי 
פירושה אישה שאף היא מסוגלת להחליף זהויות . המפגש בינה לבין שני התאומים 
בסרט קובע את מוקד נושאו : משבר הזהות המתואר בו נובע מאימתו של הגבר מפני 
המיניות הנשית . רצונם של האחים הוא להשתלט על מיניותה של האישה ; לעשות , 
בעזרת כלי הגיניקולוגיה שלהם , את האקט הפורנוגרפי . המיניות שהם מגלים 
מעוותת ועקרה . האימה הנובעת מכך יכולה להוביל רק לחיסול הדדי . לאימה זו 
מצרף קרוננברג אימה נוספת הנובעת מעוצמתה של מצלמת הקולנוע . כפי שהתאומים 
בסרט רוצים לראות את מה שנמצא בתוך פנימיותה של האישה , כך עוסק הסרט ברצוננו 
לראות את מה שאינו ניתן לראייה , ולפיכך מאיים יותר מכל . זהו סרט אימים 
שבו האימה סמויה לחלוטין , ופורצת רק קרוב לסופו כשהעלילה מגיעה לשיאה . 
על בסיס סיטואציה זו יוצר קרוננברג מחול מוות בין שלוש דמויות בחלל סגור ; 
סרט שהוא קרוב יותר למחול של ממש מכל סרט אחר , לא - מוסיקלי , שראיתי . 
זנבייב בוזולד , בעלת הנוכחות הנוורוטית המצטברת מסרטים רבים , מגלמת את 
תפקידה של האישה , ונוכחותה מרשימה כתמיד . גרמי איירונס מגלם את התאומים 
ועושה עבודה מדויקת ומבריקה . כמו ב"תהפוכות הגורל " , שנוצר שנתיים אחרי 
סרט זה ומוקרן אצלנו כעת , הוא שחקן טוב ומפתיע בהרבה מכפי שחשבנו . השימוש 
באותו השחקן לגילום שתי דמויות זהות , והשימוש בכפיל בסצינות מסוימות , 
גורם לנו לכל אורך הסרט לראות כפול . וראייה כפולה זו , סימבולית וריאלית , 
היא בלבו המאיים של סרט אימים זה , שהוא גם מלודרמה כואבת וגם קומדיה שחורה . 
הוא עוסק בקשר המאיים מכולם : בין האני והדומה לא - דומה לו ; בין האני 
והאחר , שהוא לעתים אחי - תאומי ולעתים האישה . לקולנוע , אצל קרוננברג , 
תפקיד מרכזי בהבהרת קשר זה . המבט הכפול הולך ומיטשטש בהזיה ארוכה וקטלנית . 
כאשר מנסים לנתק את הקשר על - מנת להישרד או להשתחרר ממלכודתו של האחר , 
התוצאה היא מותו של האני והאחר גם יחד . 
