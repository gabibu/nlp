( ע ) . המוראל של חיילי עיראק בכוויית נמוך ביותר . חיילים נמלטים מהחזית 
ומנסים להגיע בדרכים שונות לגבול סעודיה , כדי להסגיר את עצמם לכוחות בעלות 
הברית . רבים מהם מחליפים את מדיהם לבגדים אזרחיים , כדי שלא יזוהו . 
כך מוסר קשב סוכנות עתי"ם , דוד בן בסט . הידיעה שודרה ברשת הטלוויזיה הבריטית 
" סקיי " , על פי דברים שמסר עלי עבדאללה , מרכז הפעולות של תנועת ההתנגדות 
" כוויית החופשית " . תנועה זו מקיימת קשרים עם תושבים בכוויית הכבושה . 
עוד נמסר כי חלק מהחיילים מנסים ליצור קשר עם תושבים מקומיים , כדי שאלה 
יגנו עליהם בתום המלחמה . התושבים הכווייתים מתבקשים לא לגרום לפרובוקציות 
ולא לבצע פיגועים נגד הכוחות העיראקיים , מחשש לתגמול אכזרי . במקביל נמסר 
מעיראק , כי אלפי אזרחים נמלטים מבגדאד ומוצאים מקלט בערים המרוחקות מהבירה 
וממתקנים צבאיים המותקפים יום יום על ידי בעלות הברית . הטלוויזיה העיראקית 
משדרת שירי מלחמה ונאומים השזורים בפסוקים מן הקוראן . כן משודרים סרטים 
וקטעים שבהם נראה סדאם חוסיין מטייל ברחובות לקול תרועות ההמון . מוראל התושבים 
נמוך ביותר , ובגדאד סובלת ממחסור חמור במוצרי מזון ובתרופות . המחסור 
במים קיים גם באזורים נרחבים אחרים , ובגדאד שרויה בעלטה עקב הפסקת זרם 
החשמל . 
