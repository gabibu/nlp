הכול מכירים את הסיפור על הגמל שאיתרע מזלו והוא תוכנן על - ידי ועדה . 
כלומר , מלכתחילה תיכננו חברי הוועדה סוס , אבל במהלך הדיונים המרובים 
האריך חבר ועדה אחד את רגליו , שני קיצץ בזנבו , וכולם יחד עשו פשרה קולקטיווית 
בעניין הדבשת . . . עד שלבסוף יצא גמל . התמזל מזלו של החוק החדש המקצר 
את תהליך הרישוי של בניינים , וגם הוא עבר במטחנות של ועדות ממשלתיות מצוינות 
לא פחות . התוצאה היא שאפילו אבותיו - מולידיו מתקשים כיום להכיר את המוצר 
הסופי : הצעת החוק המוגשת בימים אלה לאישור הכנסת . לחוק התכנון והבנייה 
ולתקנות הקיימות יצא שם רע בקרב הבונים והמתכננים ובקרב אזרחים מן השורה 
הנזקקים לו . שכן החוק והתקנות הם מן המסובכים שבספרי החקיקה שלנו , מן 
המסורבלים שבהם , ואין כמוהם לוקים בחסר . מלאכת הבנייה , שהיא מורכבת 
וקשה כשלעצמה , נעשית בשל החוק הזה בלתי - אפשרית ממש , והציבור הרחב , 
שאיננו יכול לעמוד בגזרה , עובר על החוק . ואין מדובר באזרחים קשי - יום 
או רודפי בצע בלבד . גם הרשויות המקומיות ומשרדי הממשלה עצמם נוהגים כך 
מעשה שגרה , ועל אחת כמה וכמה כאשר הצרכים דוחקים ובוערים באמת , כמו עתה , 
למשל . עשר שנים תמימות עמלו על תיקון החוק האחרון ( הנקרא : " תיקון 
מס 62 " ) , והגמל ההוא מקרטע עדיין . תיקון אחר , של רישוי מקוצר לבנייני 
מגורים , לא היה אפשר ליישם , וכמעט שלא הפעילו אותו . בעלי המקצוע , 
אגב , התריעו על כך מראש בפני חברי הכנסת , ואלו הסכימו עמם לגמרי . 
למרות זאת החוק אושר , כמובן , והיתוסף לשלל אותיות המתות הקיימות . שוב 
ושוב מתברר לכולם כי השילוש האומלל חוקים ותקנות מבולבלים הלוקים בחסר , 
ביורוקרטיה לא יעילה ואזרחים לא ממושמעים הוא שילוב קטלני במיוחד בשטח 
הבנייה . הפתרון המעשי היחיד הוא בפרסום תקנות ברורות ומלאות , בהעברת 
הטיפול לידיים פרטיות ובהנהגת שיטה של מקל וגזר . אבל למרות המצב האומלל , 
על אף כל אותם דו"חות שכתבו הוועדות המרובות שבדקו את הנושא , וגם אחרי 
אותם ניסיונות חקיקה מעטים עולם הבנייה אצלנו כמנהגו נוהג , ואפילו רעידת 
האדמה שיצרה העלייה ההמונית אינה מצליחה לשנות אותו כהוא זה . קפמאבינמעשה 
התכנון והבנייה עשוי רבדים - רבדים מתוכנית מתאר ארצית ועד לתוכניות של 
שכונות ובניינים בודדים ; ממועצה ארצית לתכנון ועד למפקחי עירייה ; מתקנות 
בטיחות , תברואה ורווחת הציבור בכללו ועד לחוקי עזר עירוניים - מקומיים . 
תוכנית מתאר ארצית מעודכנת אין , בהכנתה מתחילים רק עכשיו ; הקמת הוועדות 
המיוחדות לבנייה למגורים שיפרה אמנם את הליכי אישור התוכניות לשכונות מגורים , 
אך קשה לשפוט את איכות האישורים ה"סיטונאיים " שמנפיקות ועדות אלה ; בנושא 
התקנות והתקנים נעשה עד כה מעט מאוד ; ובתחום רישוי הבנייה והוצאת תעודות 
הגמר לא נעשה דבר . לא לשווא דרש שר הבינוי והשיכון לאשר לו הוצאת צווי 
חירום . צווים כאלו היו מאפשרים לאנשי משרדו להתגבר באחת על כל הצרות החוקיות 
שמניתי לעיל . גורל הקרוואנים של שנות התשעים יהיה כגורלם של השיכונים הציבוריים 
של שנות החמישים , שאת תוכניותיהם ואת רישום הבעלות שלהם השלימו עשרות שנים 
לאחר שהוקמו . אחת מאבני הנגף העיקריות הינה דבקותם של מנגנוני השלטון המרכזי 
והמקומי בהליכים ביורוקרטיים מכבידים ומיותרים : תקנות , טפסים , ועדות , 
היטלים , אגרות , אישורים ורשיונות לסוגיהם , וכל אלה הולכים ומתרבים 
מדי יום . עיריית תל - אביב הינה דוגמה מצוינת לכך . מצוידים בכל הכוונות 
הטובות שבעולם , ניסו אנשי מינהל ההנדסה שם לשפר את הליכי הוצאת רשיונות 
הבנייה . הוסיפו עשרות פקידים , הוראות , מחשבים וטפסים חדשים , והתוצאה : 
כנסי חירום של אדריכלים וקבלנים שצעקתם עלתה השמימה . שכן העסק לא עובד . 
במקום לייעל ולשפר את המנגנון , יש להימנע ממנו ככל האפשר . את מלאכת הבדיקה 
הטכנית של היתרי הבנייה יש להוציא החוצה , אל משרדי אדריכלים ומהנדסים פרטיים ; 
את המגבלות וההוראות של הרשויות הממלכתיות והמקומיות , כמו הג"א , חברת 
החשמל , בזק , יש לפרסם בתקנות ; את ההנחיות התכנוניות של משרד הפנים 
והרשויות המקומיות יש לפרט בתוכניות . רק כך יידע כל אחד מלכתחילה כיצד 
עליו לתכנן ואיך הוא צריך לבנות . הצעת החוק החדשה רחוקה מכל אלה כרחוק הסוס 
מהגמל . מאחר שהרשויות המאשרות קרובות לצלחת החקיקה יותר מהציבור הרחב , 
דאגה כל אחת מהן לנוחותה ולא לפתרונה המהיר של הבעיה עצמה . אף רשות לא 
השמיטה מידיה , חלילה , את " זכות הטרטור " , אותה זכות בסיסית של המנגנון 
להריץ את האזרח ב"לך - תבוא ! " המפורסם . החוק החדש כולל כבר כ81 עמודים 
ובהם הוראות מסורבלות , ועוד צפויים אנו לעשרות עמודי תקנות ולמאות סוגים 
של טפסים , שיידרשו כדי לקיימו הלכה למעשה . סופו של החוק שיצטרף אחר כבוד 
לאלו שקדמו לו ושמנוחתם איננה מופרעת על - ידי מציאות פרוזאית של בנייה ופיתוח . 
משרדי השיכון והאוצר " ניתקו מגע " כבר בתחילת תהליך החקיקה , כשהתברר 
האופי התיאורטי של החוק . לשכת המהנדסים והאדריכלים , שחבריה אמורים להפעיל 
את החוק הלכה למעשה , הודיעה כבר שהיא מתנגדת לו נמרצות . הסיכוי היחיד 
שעוד נותר לו הוא בוועדת הפנים של הכנסת . בינתיים נוחתים המטוסים עם העולים , 
אך את הזמן הנדרש להוצאת ההיתרים לבנייה בשבילם מודדים בחודשים ובשנים . 
וכמו הפתרונות התכנוניים והפיסיים הנחוצים , גם החקיקה הנדרשת איננה נראית 
באופק . בחוק " הרישוי העצמי " תלו תקוות מרובות , אך לאחר שהצעת החוק 
עברה את המסננת האטומה של הרשויות , במקום חוק נולד צחוק . אם לא יחזרו 
לפתרונות פשוטים , שאפשר ליישמם , נשלם כולנו את מחיר הצחוק העצוב הזה . 
