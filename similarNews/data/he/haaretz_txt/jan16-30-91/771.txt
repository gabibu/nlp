שר המשטרה , רוני מילוא , ביקר אתמול בבאר שבע ובאזור ונפגש עם ועדת מל"ח 
העירונית ועם נכבדים בדואים . בביקורו ציין שר המשטרה כי מאז שהחלה המלחמה 
במפרץ , חלה ירידה תלולה בפשיעה . השר מילוא טען כי היתה הגזמה גדולה בנושא 
ביזת האתרים שנפגעו על ידי הטילים . לדבריו , התברר כי רוב האנשים שנתפסו 
באתרים היו תושבי המקום שבאו להציל את רכושם . לדעת שר המשטרה , אין צורך 
ביוזמת חקיקה שתאפשר ענישה מחמירה במקרי ביזה כאלה . לדבריו , יוזמה כזו 
אינה במקומה שכן המועקה בקרב הציבור היא רבה . בהתייחסו למצב בבתי הכלא הביטחוניים , 
אמר מילוא כי על פי הדיווח האחרון שנמסר לידיו , אין כל חריגות או התפתחויות 
שליליות , אך עם זאת קיימת ערנות מוגברת מצד המשטרה . מילוא אמר כי עד כה , 
מבחינת ערביי ישראל , לא היו תופעות חריגות אך המשטרה ערוכה ותגיב בדרך 
נאותה כדי למנוע תופעות כאלה . השר הוסיף כי להערכתו העוצר בשטחים יימשך . 
שר המשטרה אמר עוד , כי בפגישה שנערכה שלשום בין צמרת המשטרה לבין צמרת 
צה"ל הופקו לקחים בנוגע לתפקוד המשטרה והצבא במהלך האירועים האחרונים של 
התקפות הטילים . בפגישה סוכמו נהלים מדויקים , לפיהם המשטרה תהיה אחראית 
לסדר בשלבים הראשונים של האירוע , כולל הפעלת צוותי גו"ז ( גילוי וזיהוי 
חומרים ) . רק לאחר שיגיע כוח צבאי בפיקוד בכיר , תעבור האחריות מהמשטרה 
לצבא , והכוחות יפעלו במשותף . קפידבינבתגובה לביקורו של שר החוץ הגרמני , 
האנס דיטריך גנשר , אמר השר מילוא כי ככל שנמעיט להפגין כלפי העם הגרמני 
יחס של נורמליזציה , כן ייטב לנו . מילוא אמר כי הגרמנים חייבים לסגור את 
החוב ההיסטורי שהם חייבים לעם היהודי ואת האחריות ההיסטורית שיש להם כלפיו . 
" אני מצטער שהגז שהעיראקים מפתחים בנוי על ידע וסיוע גרמני " , אמר שר 
המשטרה . הוא הוסיף כי בעיניו שום ביקור הזדהות מצד שר גרמני לא מכפר על 
כך שגרמניה לא נזהרה ואפשרה למדינה ערבית לפתח אמצעים כמו גז , שיסייע להם 
במלחמה נגד מדינת ישראל . לדברי מילוא , ביקורתו מתייחסת גם לסיוע גרמני 
בנשק קונבנציונאלי למדינות ערב . עם תום פגישתו עם הנכבדים הבדואים , אמר 
מילוא כי יצא בתחושה שציבור זה קושר גורלו עם גורל המדינה . לדבריו , הבדואים 
רואים לעצמם חובה לעמוד מאוחדים עם מדינת ישראל . 
