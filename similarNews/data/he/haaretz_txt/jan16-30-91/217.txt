( ע ) . בירושלים היתה התנועה בכבישים , בשעות בהוקר המוקדמות , דלילה 
ביותר . אולם , ככל שנקפו השעות נראו יותר ויותר אזרחים וכלי רכב ברחובות . 
תושבים רבים הצטיידו במזון לקראת סוף השבוע ופקדו את המרכולים והמכולות 
שנפתחו . שאר החנויות בירושלים נותרו סגורות . מנהל רשת השופרסל בירושלים , 
יהודה עזריאלי , מסר כי לא נרשם כל מחסור במזון , למעט חלב עמיד , וכי 
הלקוחות הגיעו כרגיל . הוא הוסיף כי לא הורגשה כל תחושה של חרדה או בהלה , 
וכי הציבור , בניגוד לימים האחרונים , לא הצטייד בשימורים . לקראת שעות 
הצהרים יצאו לרחוב הירושלמי מספר רב יחסית של אזרחים , על - מנת ליהנות 
ממזג האוויר החמים ששרר בבירה וכדי לרכוש עיתונים ולהתעדכן במתרחש . כמעט 
כל האזרחים נשאו עמם ערכות אב"ך , כפי שהנחה הג"א . בעל מעדנייה גדולה 
בירושלים מסר כי כמה מהלקוחות שפקדו את חנותו ביקשו לרכוש שמפניה ומשקאות 
חריפים , ככל הנראה כדי לחגוג את הניצחון על עיראק . ברחבת הכותל המערבי 
בירושלים נראו במשך רוב שעות היום מתפללים בודדים , רובם תושבי הרובע היהודי . 
גם כמה אברכים ונשים חרדיות , שהגיעו ממערב העיר למרות המצב , באו להתפלל , 
כשהם נושאים עמם ערכות הגנה . ישישה , שהגיעה משכונת גאולה בלי מסכה והתפללה 
בדבקות , אמרה : " אני מאמינה באלוהים ולא מפחדת מסדאם חוסיין ומגזים " . 
חרדים בכותל יחסו את ההצלחה האמריקאית לתפילות שנשאו בימים האחרונים . רחובות 
ערי גוש דן היו אתמול כמעט שוממים מאדם . בכבישים חלפו כלי רכב מעטים בלבד . 
גם חוף ימה של תל - אביב היה שומם . תנועת קונים מועטה היתה ברשתות השיווק 
ובחנויות לממכר מזון , הפתוחות מתוקף צו חירום . חברות האוטובוסים דן ואגד 
פעלו במתכונת מצומצמת ומרבית האוטובוסים היו ריקים כמעט לחלוטין . 52 חיילות 
משוחררות שהו אתמול בבתי קשישי דימונה וסייעו להם באיטום חדרים בבתיהם , 
בפתיחת ערכות המגן וכל עזרה אחרת , לה הם נזקקו . אל מטה החירום שהוקם 
בעיר הגיעו כמה פניות של תושבים , שעסקו ברובן בפריטים חסרים בערכות המגן . 
