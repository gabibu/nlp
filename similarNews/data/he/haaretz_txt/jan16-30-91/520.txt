מטחי הטילים הבליסטיים שפגעו בישראל גרמו את קריסתה של הקונצפציה שגובשה 
בעשור האחרון בנושא ההגנה מפני האיום הטילי . החשתן לישראל של סוללות טילי 
הפטריוט על צוותיהן האמריקאיים הדגישה ביתר שאת את כישלונה של התפיסה המבצעית 
שהינחתה את המטה הכללי בעת שעיצב את תוכניות העבודה וההצטיידות שלו בתחום 
הגנת המדינה מפני מאגר הטילים הבליסטיים הגדול שנבנה בשנים האחרונות מעבר 
לגבול . ביסודה של התפיסה , שמקורה בחיל האוויר , ואשר התקבלה גם על ידי 
חברי המטכ"ל האחרים , היתה ההנחה כי די בכוח ההרתעה של צה"ל כדי למנוע 
ממדינאי ערבי רציונלי להחליט על שיגור טילים לעבר ישראל , ביודעו את המחיר 
הכבד שתשלם ארצו על כך . שהרי גם למצרים וגם לסוריה היו טילי קרקע - קרקע 
בעלי טווח פגיעה בישראל , והשתיים לא עשו בהם שימוש גם בעת שנקלעו למצבי 
מצוקה צבאיים חמורים . מכאן , גרסו מתכנני הדוקטרינה הצבאית , שמציאותם 
של טילים בליסטיים בידי אויבינו אינה מחייבת פיתוח מערכת הגנה אקטיווית מולם . 
עוד טענו במטה הכללי כי אם יתברר כי בכוונת מנהיג ערבי כלשהו לסכן את אזרחי 
ארצו ולהורות בכל זאת על שיגור טילים לעבר ישראל , יוכל חיל האוויר לבצע 
גיחות הפצצה בעומק שטחה של מדינתו ולהשמיד את משגרי הטילים עוד בטרם ייעשה 
בהם שימוש . בשבוע האחרון התברר כי בשל סיבות מדיניות לא ניתן יהיה להורות 
בכל מקרה על מכה מקדימה נגד טילים בליסטיים . הבטחתה של ממשלת ישראל לממשל 
האמריקאי , עוד בטרם ששוגרו טילים לעבר ישראל , כי לא תהיה הראשונה לפתוח 
באש , ניטרלה מראש את אחד ממרכיביה של התפיסה הצבאית שעליה היתה מבוססת 
ההצטיידות הצה"לית בתחום ההגנה מפני טילים . יש להבהיר כי גם אם היתה ניתנת 
לצה"ל האפשרות להכות את משגרי הטילים העיראקיים מכה מקדימה , לא ברור מה 
היתה מידת הצלחתם של מטוסי חיל האוויר בביצוע משימה זו . מניסיונו של הכוח 
האווירי של בעלות - הברית , המנסה זה ימים מספר בהצלחה מוגבלת בלבד , חרף 
עוצמתו הגדולה ואמצעי המודיעין המתקדמים שבידו , לחסל את משגרי הטילים במערב 
עיראק , ניתן ללמוד שהמשימה אינה פשוטה כלל ועיקר . חיל האוויר הישראלי 
עלול להתקשות בהקצאת מספר כה רב של מטוסים , ובשל המרחק הרב משדות התעופה 
הישראליים הופכת המשימה לקשה . לכך יש להוסיף את הקושי , כפי שמתברר בעקבות 
ניסיון הימים האחרונים , באיתורם של משגרי הטילים הניידים . על מנת להמחיש 
את הקושי באיתורם של המשגרים הניידים נציין , כי השטח ממנו מסוגלים העיראקים 
לשגר טילים ולפגוע בישראל גודלו כגודל הנגב . קפמאבינבנוסף לביטחון שהיה 
נחלת המטה הכללי , לפיו לא יהין אף מנהיג במזרח - התיכון לשגר טילים לעבר 
העורף הישראלי , ולביטחון ביכולתו של חיל האוויר לסכל שיגור כזה אם תהיה 
כוונה לממשו , נתפס גם האיום עצמו כלא - משמעותי . הנזק שייגרם בשל פגיעתם 
של טילים בליסטיים במטרות בשטח ישראל לא יהיה גדול , טענו אלופי המטכ"ל . 
בסופו של דבר , ראש הנפץ של הטילים האלה קטן יותר מזה של פצצה אחת בינונית , 
שאחדות כמוה נושא מטוס קרב אחד . גם כאן היתה התעלמות מסוימת מגורם חשוב , 
שבסוף השבוע התברר שהשפעתו השלילית לא הובאה בחשבון . בתכנונים ובתסריטים 
השונים שבוצעו לפני שנים מספר התעלמו בדרך כלל מהאפשרות שהטילים ישאו גם 
ראשי נפץ כימיים . רק בשנה האחרונה החל להגיע מידע לפיו עלולה , ככל הנראה , 
עיראק לצייד את טיליה בראשי נפץ כאלה . אולם , משהוברר כי יש להיערך גם 
מול איום טילי כימי , לא נמצאו בידי צה"ל אמצעי הגנה אקטיוויים . כל מה 
שנותר , ככל שגדלה הסכנה והתקרב מועד פריצת הקרבות באזור , היה להעניק 
לאוכלוסייה האזרחית את מיטב ההגנה הפאסיווית . זה הרקע להחלטה על חלוקת 
ערכות האב"ך ולהוראה להכין חדר אטום . כתוצאה מהתפיסה המבצעית שגובשה בחיל 
האוויר ואומצה על ידי הרמטכ"לים השונים ואלופי המטה הכללי , הוחלט שלא 
להשקיע כלל באמצעי הגנה אקטיוויים מפני טילים . השקעה כזאת נתפסה כמיותרת 
וכבזבוז שיבוא על חשבון אמצעי לחימה התקפיים . רק בחודשים האחרונים החל 
חיל האוויר ללחוץ על רכישתם של טילי פטריוט , המסוגלים לספק הגנה חלקית 
מפני טילים בליסטיים . אולם הוויכוח על אישור רכישת טילי הפטריוט עיכב את 
ההחלטה על כך , והתוצאה היתה שרק לאחר שפלש סדאם חוסיין לכוויית הודיע הממשל 
האמריקאי כי הוא מוכן להחכיר לישראל שתי סוללות טילי פטריוט . אך גם לאחר 
החלטה זו , לא מיהרו להוציאה לפועל והקצב המתוכנן של ההכשרה וההצטיידות 
היה איטי למדי . באו התקפות הטילים על העורף ושינו שוב את התמונה . הממשל , 
בחששו מפני תגובה ישראלית , הורה להאיץ את האספקה לישראל , ובתוך יממה 
אחת הוטסו לישראל מגרמניה שתי סוללות טילי פטריוט שהוצבו מיד באתרים שהוכנו 
לצורך זה . ההתעלמות הנמשכת מהאיום הטילי הערבי , ובמיוחד מזה העיראקי , 
שנשא אופי שונה לחלוטין בשל אופיו של סדאם , משתלבת היטב בהתעלמות היחסית 
המודיעין מהאיום העיראקי המתעצם בשנה האחרונה . אין ספק כי מטחי טילים עיראקיים 
בלבה של תל - אביב לא היו חלק מהתסריט של מעצבי הדוקטרינה הצבאית בישראל . 
נראה כי פגיעתם של הטילים העיראקיים בעורף הישראלי , תשים בשלב ראשון קץ 
לוויכוח בדבר עתידו של החץ . עתה לא יהין עוד איש , כבעבר , להתנגד להמשך 
פיתוחה של מערכת הטילים נגד טילים . 
