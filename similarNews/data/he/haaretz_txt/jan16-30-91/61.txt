פאריס ( מיוחד ל"הארץ " ) . ממשלת צרפת החליטה אמש לסגור את שגרירותה בבגדאד , 
בשל ההערכה כי שעתה של המלחמה קרובה ואין לסכן את הדיפלומטים הצרפתים שנותרו 
בשגרירות . שר החוץ רולאן דומא אמר אמש כי אינו רואה כל סיכוי להצלחת הפעילות 
הדיפלומטית עד שעת פקיעת האולטימטום . החרדה מפני מלחמה הולכת ומתרחבת בצרפת . 
בפאריס ובערים שונות במדינה מדווחים על אזרחים צרפתים רבים שפשטו על חנויות 
כדי לרכוש מוצרים בסיסיים , מחשש כי המלחמה תגיע גם לאירופה . עקב חשש 
ממעשי טרור נמנעים רבים לצאת מהבית , אם אין בכך צורך . אתמול נסגר בית 
הכלבו מרקס - אנד - ספנסר לשעה וכל הקונים הוצאו ממנו , בשל איום לפוצץ 
את הבניין . גם בקהילה מוסלמית בצרפת , המונה 5 . 3 מיליון איש , גוברת 
החרדה . רבים מהערבים חוששים כי עימות במפרץ יגביר את התחושות האנטי - ערביות 
בצרפת . הדריכות גברה גם בקהילה היהודית , והשמירה על מוסדות יהודיים וישראליים 
הוגברה . 
