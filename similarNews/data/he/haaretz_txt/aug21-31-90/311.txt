שר החוץ , דוד לוי , העביר בשבוע שעבר מסר הרגעה למלך חוסיין באמצעות שר 
החוץ האיטלקי , גאני דה מיקליס , שעות אחדות לפני צאתו של השר האיטלקי 
למזרח התיכון . לוי ביקש מדה מיקליס למסור לראשי השלטון בעמאן כי לישראל 
אין עניין לפגוע ביציבות המשטר בירדן ואין בכוונתה לנקוט פעולות שיסכנו את 
מעמדו . לוי חזר ביום ששי לישראל מביקורו באיטליה ובגרמניה . דה מיקליס , 
המשמש גם יו"ר תורן של מועצת שרי הקהיליה האירופית , ביקר בסוף השבוע בירדן 
במסגרת שליחות מיוחדת של שרי הטרויקה לכמה מדינות באזור , עקב המשבר במפרץ 
הפרסי . מקורות מדיניים בירושלים מסרו כי בפגישה עם הנשיא גורג בוש בסוף 
השבוע דיבר המלך חוסיין בהרחבה על כך שנקלע למצב קשה במיוחד , כאשר עיראק 
מאיימת עליו ממזרח , וממערב הוא חושש מפני ממשלת ישראל , שאחדים ממנהיגיה 
דוגלים בתורת " ירדן היא פלשתין " . בוש היפנה את חוסיין להצהרות ההרגעה 
הפומביות שהשמיעה ישראל כלפי ירדן . באותה פגישה התלונן המלך על סירובה 
של ארה"ב להעמיד לרשותו סיוע כלכלי , שהיה חיוני מאד לחיזוק מעמדו מבית . 
יועץ ראש הממשלה לתקשורת , אבי פזנר , גינה בחריפות את השימוש שעושה סדאם 
חוסיין בבני הערובה המערביים . 
