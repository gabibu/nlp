חילופי האש הראשונים במשבר המפרץ התחילו לא שם אלא בתוך השמאל הישראלי . 
כרגיל , כשהוא מנהל ויכוח הסגנון מלוטש , ההתייסרות יורדת חדרי - בטן 
ויש גם רציחות הדדיות קטנות של חברים לנשק . אבל המשמעות העיקרית של הפולמוס 
המעניין הזה אינה נוגעת לשאלה עד כמה פוליטיקאים ודוברים אחרים של המחנה 
היוני מסוגלים לעמוד בתעוקה של אירועי המפרץ . מה שחשוב הוא שבימים אלה , 
בגלל אותו ויכוח חושפני , נקבעות עובדות כבדות - משקל , שהשפעתן תהיה 
מרחיקת לכת על הנוף הפוליטי בארץ . בשבוע שעבר כתבתי כאן שהליטוף של המנהיגים 
הפלשתינאים לסדאם חוסיין יהיה כמו גז חרדל למחנה היונים בארץ . יוסי שריד 
( " שיחפשו אותי " ) כתב אחר כך ב"הארץ " , שצריך להצטייד במסיכת גז כדי 
להתגבר על הריח הרעיל והדוחה של עמדתם . מולו עקץ דדי צוקר , חברו למפלגה , 
את ה"ילדותיים " בקרב המחנה המתון בארץ שנתנו למנהיגים הפלשתינאים גט כריתות . 
אורי אבנרי טען שקולו של השמאל בימים אלה אינו שונה מזה של הימין , משהו 
מעין " ליכוד ג " . הימין צהל : אם הם מודים בטעותם כלפי הפלשתינאים , 
הגיע אולי הזמן שיחזרו בהם גם מתמיכה במדינה פלשתינית . " במקום שבעלי 
תשובה שמאלניים עומדים אין ימנים גמורים יכולים לעמוד " , ליגלג חגי סגל 
ב"חדשות " . חיבוק הדוב מהימין חנק בשקט את המתלבטים שמנגד . ירון לונדון , 
שהתוודה ב"ידיעות אחרונות " על מה שעשתה לו העמדה הפלשתינית , נשטף בתגובות 
אהדה ובמכתבים למערכת . הוא אומץ אל חיקה של תפישה פוליטית שאינה מקובלת 
עליו , כמובן , גם עכשיו . רבים אחרים , מתלבטים באמצע הקולות ה"צפים " 
שמכריעים אצלנו כל מערכת בחירות בעשור האחרון נפלו על הוויכוח כמוצאי שלל 
רב . השלל היה אותה עילה הגיונית לכאורה , שתחלץ אותם מסתירה פנימית קשה . 
יש אצלנו ציבור גדול למדי המוכן לתמוך בהסדר , אפילו כזה שבסופו תקום מדינה 
פלשתינית . אך בלבו פנימה יש לו חשד עמוק ואף שנאה כלפי ה"ערבים " . הוא 
ניזון מהשפעתם המרה של הדם והשכול המעיקים עלינו זה עשרות שנים . ועם זאת 
לעתים דווקא בגלל זה הוא רוצה הידברות והסדר , כמוצא הכרחי מבעיה שהיא 
קודם כול ישראלית . בתוך המתח הסבוך הזה , שמנקר במרכז הישראלי שנים רבות , 
חל עכשיו בהשפעת מתלבטי השמאל שינוי חד . הם הגישו לאלפי ישראלים , אולי 
לרבבות , נימוק שבעזרתו יוכלו להתיר את הסבך : אם שריד וחבריו אינם חושבים 
שאפשר לדבר עם הפלשתינאים האלה , מי אני שאחשוב אחרת ? הם הרי מכירים אותם . 
האם הם לא אמרו לנו שדווקא האויב הוא מי שחובה לדבר אתו ? הם הרי נפגשו 
אתם בירושלים ביום שבו נרצחו שני הנערים , ועדיין לא טענו אז שמעשים כאלה 
פוסלים את נציגי הפלשתינאים , או את שאיפתם למימוש לאומי . ומה היה ערפאת 
עד לפלישה לכוויית : לא אחראי לרצח נשים וילדים ? התערטלות היונים עירערה 
את כל מסכת הטיעונים , שהזינה במשך השנים את ההנמקות של השמאל ושל חלק מהמרכז 
הפוליטי . במלחמת לבנון , היציבים שבהם הלכו נגד דעת כל הקהל ולא שעו לטענה 
שישראל יוצאת למלחמה צודקת נגד מי שמתנכל לשלומה . הם דחו את תיאורי בגין 
על המפלצת שהיתה אז בבונקר : ערפאת בביירות . לאורך כל מעשי הרצח הנוראים 
שאירעו כאן , חזרו דוברי השמאל על עמדתם שאין לסגת מהצורך להידבר עם המנהיגים 
הפלשתינאים למרות הזוועות הנעשות בשמם ולעתים על - פי הוראתם . במשך כל 
השנים הללו הם עיכלו רצח של ישראלים , לעתים רצח המוני . עכשיו הם לא עומדים 
מול הצהרות תמיכה ברוצח . כוחה של הנהגה פוליטית שהיא מסוגלת להחזיק בעמדותיה 
גם כשהמציאות מתאכזרת אליהן . כך נהג הימין אצלנו כאשר התמתנותו של אש"ף , 
למשל , הובאה על - ידי השמאל כסיכוי להידברות . ראשי המחנה היוני , לעומתם , 
נפלו על הקרשים בשבוע הראשון של החודש . כאשר תשכך הסערה במפרץ , מי יודע 
מתי , אני מתאר לעצמי שנתחיל לראות אותם מתאוששים וחוזרים אל הזמירות הישנות . 
כי מה שקורה שם לא שינה את הצורך בהסדר ; אולי הגביר אותו . למרות מה 
שאמרו מנהיגים פלשתיניים , לא תקום אצלם הנהגה אחרת , חמודה יותר , שאתה 
אפשר יהיה לדבר על ההסדר הזה . אבל ישראלים רבים לא ישכחו עוד את הקולות 
שמשמיע בימים אלה השמאל מתוך בטנו . בבוא היום , כשירצה לשכנע אותם מחדש 
בעמדתו המקורית , הם יוכלו לומר עליו , במידה רבה של צדק : שיחפש אותנו . 
