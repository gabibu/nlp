תקנות למניעת שריפות במזבלות , המיועדות למנוע זיהום אוויר וריחות רעים 
לסביבה ולבריאות האדם , עומדות להיכנס היום לתוקף . התקנות החדשות מיועדות 
להסדיר את הפעלת האתרים לסילוק פסולת , על פי מדדים סביבתיים נאותים , 
כדי למנוע היווצרות מפגעים מסוכנים . דגש מיוחד ניתן בתקנות לחיסול נגע השריפות , 
הפורצות מעת לעת במזבלות לא מעטות ברחבי הארץ והגורמות למטרדים קשים . בין 
השאר נפלטים לאטמוספירה , בשל שריפת חומרים פלסטיים מסויימים המגיעים למזבלות , 
חומרים מסרטנים מסוכנים . התקנות נחתמו בשעתו על ידי השר לאיכות הסביבה , 
רוני מילוא , אולם כניסתן לתוקף נדחתה בשל בעיות הקשורות בהעברת סמכויות 
ומועדי פרסום . המשרד לאיכות הסביבה מודיע בהוראות החדשות , כי חל איסור 
מוחלט של בעירה מכל סוג באתרי הפסולת למיניהם , בין אם הם אתרים מאושרים 
ובין אם המדובר במיזבלות לא מוסדרות . על מפעיל האתר חלה חובה לכסות מדי 
יום את הפסולת המגיעה לאתר ולמנוע היווצרות מטרדים . לשם כך עליו לנקוט 
בשורה של צעדים , כמו הצבת גדרות ושער , אחזקת ציוד מכני כבד באתר כדי 
שישמש לכיסוי יומי של האשפה שהגיעה לאתר באותו יום וקביעת נוהלים להפסקת 
בעירה . מנכ"ל המשרד לאיכות הסביבה הד"ר אורי מרינוב , פנה באחרונה במכתב 
אישי לכל ראשי הרשויות ולגורמים נוספים הפועלים בתחום סילוק הפסולת , שבו 
הוא מודיע על פרסום התקנות וכניסתן לתוקף . נמסר כי בדעת המשרד לאכוף תקנות 
אלה בנחישות . 
