הקיץ אין אף לא סרט אחד שהבטיח בידור טוב ועמד בהבטחתו . תופעה זו בולטת 
בסרט הזה , שמתבסס על עקרונות תסריטאים והפקתיים שהוכיחו את עצמם פעמים 
רבות בעבר : נוטלים שני כוכבים גדולים , בעלי חן וכריזמה במקרה זה מל 
גיבסון וגולדי הון ומשבצים אותם בהרפתקאה שובבנית ומלאת דמיון . יהיה זה 
מוגזם לצפות מגיבסון והון שיהיו קרי גראנט וגרייס קלי של " תפוס את הגנב " 
או קרי גראנט ואודרי הפבורן של " חידון בחרוזים " או אפילו גרגורי פק וסופיה 
לורן של " אראבסק " . לסרט אין מהתחכום התסריטאי והלשוני של פעם . חסרים 
בו ההברקות ששובצו בעלילות של המותחנים הקומיים שנוצרו לפני עשרים או שלושים 
שנה והחן הבלתי יתואר של קרי גראנט או אודרי הפרברן . יוצרי הסרטים של היום 
מספקים בידור שמעביר אותנו במהירות רצחנית משיא לשיא , בלי להתעכב על עניינים 
שוליים כגון דמויות , מתח ורומנטיקה . זה עצוב , כי הסרט משתמש בכל יסודותיו 
של המותחן הקומי - רומנטי , שמפגיש שני כוכבים גדולים , בעלי כשרון , 
וממקם אותם בחלל ריק . הון מגלמת עורכת דין שפוגשת יום אחד באקרעי את אהובה 
לשעבר , שיום אחד פשוט קם ונעלם . הבחור , מסתבר , שימש כעד מדינה נגד 
כמה מאישי הפשע המאורגן , שינה זהות וירד למחתרת . היא והוא מתאחדים שוב 
כאשר הם מגלים שהמאפיה שוב בעקבותיהם , וכך מתחילה סדרת ההרפתקאות שמהן 
מורכבת העלילה . מכונות , כלי רכב מכל הסוגים , גשרים , מנהרות ואפילו 
אריות ונמרים , מהווים את עיקר האטרקציות של הסרט . הקצב הרצחני אינו מאפשר 
לדמויות להתפתח ובעיקר אינו מספק לסיפור האהבה הזדמנות לפרוח בצורה מהנה 
ומספקת באמת . ללא דחף רומנטי או מתח מיני של ממש , כפי שהיה בסרטים של 
פעם , אין לסרטים שכאלה תוקף . העלילה מספקת למל גיבסון הזדמנות להיות מאצואיסט , 
מקסים ורגיש כאחת שלוש האיכויות שעליהן הוא בונה את הקריירה שלו ולגולדי 
הון להיות מבוהלת , לגלות תושייה ולצרוח ללא הפסקה . הון הפעם היא הסטראוטיף 
המושלם של האישה הצורחת בקולנוע , ויש הרגשה שמאחורי צריחותיה עומדת מחשבה 
פוסט - פמיניסטית שאומרת שהיום שוב מותר לנשים לצרוח , אם הן רוצות . גון 
בדהם שלפני למעלה מעשר שנים ביים את הסרט החשוב למדי " שיגעון המוסיקה " 
ומאז הידרדרה הקריירה שלו למוצרים שגרתיים יותר ויותר מביים ברישול ובעייפות 
ונדמה שתפקידו מסתכם בביצוע התסריט , כדי שהפרויקט יושלם בזמן ויוכל להשתלב 
בין האטרקציות של הקיץ . קולנוע אלמטרי שמיועד לקהל אלמנטרי . 
