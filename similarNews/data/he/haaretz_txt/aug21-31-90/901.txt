ההיבט הישראלי של משבר המפרץ מדגיש שוב , וביתר תוקף , את התפקיד המרכזי 
שממלא שר הביטחון בתהליך קביעת המדיניות . הוא נושא בימים אלה , כמעט לבדו , 
באחריות על קבלת החלטות רבות - חשיבות שתהיה להן השפעה מכרעת על עתיד מעורבותה 
של ישראל במלחמה , אם תפרוץ . משה ארנס אחראי ישירות לא רק להיערכותם של 
מערכת הביטחון וצה"ל לקראת הצפוי , אלא גם להחלטה אם לחלק לאזרחים מסיכות 
גז ולהצהרות על הקווים האדומים של ישראל . המשבר העיראקי תפס את משה ארנס 
זמן קצר מאוד לאחר כניסתו המחודשת ללשכת שר הביטחון . עוד בטרם הספיק לחמם 
את כיסאו ולשקוע בלימוד מחודש של מכלול הנושאים הרחב כל כך שבאחריותו , 
וכבר עליו לקבל החלטות בתחום האסטרטגי . יש להבין כי שר הביטחון ניצב בודד 
במערכה הזאת על עיצובה של מדיניות הביטחון הלאומי . איש מעמיתיו השרים אינו 
מעורב בתהליך קביעת המדיניות , וזו מוצגת בפני האחרים רק לאחר שגובשה בלשכתו . 
בשל דפוס קבלת ההחלטות הזה יש לייחס תפקיד מכריע לאישיותו של שר הביטחון 
ולמעמדו בתוך מערכת הביטחון . הדבר חשוב במיוחד בעתות משבר , כאשר יש 
לחרוג משגרת המדיניות ולקבל החלטות בתחומים שלגביהם לא קיימות בהכרח תוכניות 
מגירה . בתקופה הקרובה יהיו אלה החלטותיו של משה ארנס שיקבעו , לטוב ולרע , 
את דרכה של ישראל במבוך שיצר סדאם חוסיין במזרח - התיכון . ערב היכנסו לתפקיד 
היתה הערכתם של רבים בצה"ל ובמשרד כי ארנס אינו האיש המתאים לשאת בנטל המשרה . 
את הערכתם ביססו אלה על לקחי תקופת כהונתו הראשונה במשרד הביטחון , שלא 
נחשבה כמוצלחת במיוחד . אך ארנס מפתיע את מבקריו שוב ושוב , ומתגלה כשר 
ביטחון השולט במערכת הביטחון ביד רמה ואינו מהסס להכריע גם בנושאים מעוררי 
מחלוקת , ולא פעם גם בניגוד לעמדת המטה הכללי . כושר ההכרעה של ארנס בולט 
במיוחד על רקע חמש שנות כהונתו של יצחק רבין בתפקיד . רבין , יודעים לספר 
במטה הכללי , לא היה מקבל לעולם החלטה בנושא בעייתי כל עוד ניתן היה לדחותה . 
הוא דחה שנים ארוכות את ההכרעה בנושא הלביא , למרות שהיה משוכנע שאין מנוס 
מלבטלו , וכך נהג גם באשר לפרויקט חיל הים . כל זה השתנה עם כניסתו של ארנס 
למשרד . לפתע מבקש שר הביטחון הסברים , ואינו מקבל כפשוטה את עמדת המטה 
הכללי . הדברים באו לידי ביטוי בולט כאשר לא מכבר הציג המטה הכללי את תוכנית 
העבודה הרב - שנתית בפניו , כדי שזה יאשרה . היתה זו הפתעה של ממש לקצינים 
הבכירים שנכחו בדיון , כאשר ארנס הפר את דפוסי העבודה של קודמו , והודיע 
להם בצורה חד - משמעית כי הנחות היסוד שעליהן נבנתה התוכנית אינן נראות לו , 
ולפיכך מוטב שיחזרו למשרדיהם וישקדו על הכנת תוכנית המבוססת על הנחות מציאותיות . 
ניכר בו כי למד היטב את לקחי תקופת כהונתו הקודמת במשרד הביטחון . למרות 
שלא שירת בצה"ל , הוא אינו מתבטל בפני גנרלים כפי שעשה מנחם בגין בעת שהיה 
שר הביטחון . בדיונים בלשכתו שבהם משתתפים קצינים בכירים , לא קיים ספק 
באשר לבכירותו . ארנס אינו נמנע מלהיכנס גם לפרטים המבצעיים והטכניים של 
הנושאים הנידונים , ולמשתתפים ברור כי בכהונה הנוכחית לא ניתן יהיה להוליך 
אותו שולל . אירועי המפרץ מעמידים את ארנס בפני אתגר קשה מאין כמוהו . עליו 
לנווט לבדו את דרכם של מערכת הביטחון ושל צה"ל בתקופה רגישה ובצל אי - ודאות . 
עד עתה אפשר לשבח את דרך פעולתו . בתבונה רבה הוא שומר על פרופיל נמוך 
מאוד , ומורה גם לבכירי צה"ל לעשות כך . עם זאת מיהר ארנס להבהיר את גבול 
הפאסיוויות הישראלית , וקבע נחרצות כי כניסת צבא עיראקי לירדן תהווה עבורנו 
קאסוס בלי . על איומיו של סדאם חוסיין הוא משיב בהדגשתם החוזרת של כושר 
התגובה וכושר ההענשה של צה"ל . אין הוא נדחק אל תוך תהליך בניית הכוח הצבאי 
הרב - לאומי במפרץ , ומעדיף לא ללחוץ על האמריקאים לשתף גם את ישראל בשמחה . 
אולם מבחנו האמיתי של משה ארנס עדיין לפניו . יהיה עליו לקבל בתקופה הקרובה 
שורה של החלטות קריטיות . אם יצליח למנוע את היגררותה של ישראל אל תוך 
הבוץ העיראקי , ייחשב הדבר להצלחה . אמנם לא הכל תלוי במערכת הביטחון , 
ואפשר שאילוצים חיצוניים יחייבו מעורבות צבאית ישראלית , אך להחלטותיו 
של שר הביטחון יהיה משקל מכריע בבלימת המגמה המסתמנת פה ושם בקרב קצינים 
ופוליטיקאים , לנצל את המצב ולבצע מחטפים צבאיים בכיוון מזרח . 
