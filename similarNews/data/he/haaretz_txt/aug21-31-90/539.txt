" בוש מוכן ללכת עד הסוף " , מבשרת לנו ידיעה בעיתון - ערב ; " שעון - 
החול המדיני של האמריקאים עובד מהר מדי " , משיב לו פרשן בעיתון - בוקר . 
אפשר שנשיא ארה"ב אינו מודע לשעון - החול ? ושמא הנכונות ללכת עד הסוף 
מן - הכוונה לסופו של סדאם חוסיין אינה אלא משחק בנדמה - לי . והאומנם 
תהיה תגובת ישראל לשריפתה של מחצית המדינה , " איומה ונוראה " , כדברי 
ראש הממשלה שמיר ? המבחר הנ"ל אינו אלא אפס קצה הקטלוג הארוך מאוד של תרחישים , 
וביתר דיוק : כותרות של תרחישים מפורטים , שכל מה שחסר להן היא הוספת 
קצת מים חמים . מה שעולה מהן , היא הוודאות בעיני חורשיהן , המתחלפת באי - 
ודאות מוחלטת למראה הסתירה הבולטת ביניהן . ואם יש אי - ודאות בחיזוי מה 
שיקרה בעתיד הקרוב , על אחת כמה וכמה ביחס למה שיתרחש בעתיד הרחוק יותר . 
המוח הישראלי , שיצאו לו מוניטין בין - לאומיים , לעולם אינו נח . רק 
טבעי הוא שהחל לגרוס את מה שיקרה אחרי הניצחון האמריקאי במפרץ , כאשר תגיע 
השעה להעניק פרסים לטובים ולהטיל קנסות על הרעים . יהיו שיתמהו שבקרב הרעים 
מוזכרת גם ישראל . כך למשל המו"ל האגדי של השבועון " שפיגל " ההמבורגי , 
רודולף אוגשטיין , שאינו מחמיץ הזדמנות לעשות היקש מן הכיבוש בגדה ובעזה 
על כיבוש כוויית ; וכך , להבדיל , מלך ירדן , שלדעתו , ישראל והתנועה 
הציונית הן שהסיתו את העולם נגד הכבשה התמימה סדאם חוסיין , וגרמו בעקיפין 
לתפיסת כוויית ולמצור הימי על עיראק . אך יש גם ישראלים ממין זה , ולא סתם , 
אלא כאלה התובעים לעצמם , ובמידה של צדק , את התואר יודעי - דבר . יש 
תיאורים שונים של הדרך שבה תוגש התביעה נגד ישראל ויושת עליה הקנס . אך 
הם דומים ביחס לעיקר : סילוק סדאם חוסיין והחזרת הסדר על כנו באזור המפרץ 
ירעננו את הזיכרון , האמריקאי והאירופי , על הסכסוך הישראלי - הפלשתיני 
שנותר ללא פתרון . ואם הזיכרון המערבי לא יתרענן מעצמו , יבואו לוואשינגטון 
ולשאר הבירות הנוגעות לדבר , הידידים הנאמנים הערבים , ויגישו את השטר 
הישראלי לפירעון : בטוב , אם יאבה הנקנס , ובעזרת אי - אילו שוברי - עצמות , 
אם ימאן . ואולם , מתוך הרצון הכן לסייע לישראל לשוב אל עצמה ולעטות עליה 
שוב את תום הנעורים שלה , נעלמות מעיני רוחשי התרחישים אי - אלו עובדות 
העשויות או עלולות , אם הצופה אינו נלהב מן הסרבנות נוסח יצחק שמיר להעמיד 
בספק את ראיית - הנולד שלהם . לדוגמא : ארה"ב אינה חייבת דבר לערבים , 
לא מן הסוג הסעודי ולא מן הסוג המצרי . האמריקאים הצילו את סעודיה , ועל 
כל פנים את בית המלוכה , מהשתלטות עיראקית . ואשר למצרים , היא כפותה , 
כמוה כישראל , ומאותן הסיבות המעשיות לארה"ב . ולא זו בלבד : אם תעמיד 
ארה"ב את עיראק במקומה , לא יהיו עוד עוררים על מעמדה של מצרים כמספר 1 
בקרב הערבים . אין בכך לבטל את ערך הסיוע הערבי לארה"ב במתן גושפנקא לטענת 
האמריקאים , שהם עושים מה שהם עושים בהסכמה בין - לאומית , וחשוב לא פחות : 
הם מעמידים שטח - היערכות לכוחות הצבאיים הבאים לתת תוקף להתנגדות ארה"ב 
להשתלטותו של גורם כלשהו על אוצרות הנפט באזור . ואולם , סיוע מסוג זה 
אינו חורג מן הקח - ותן הרגיל שבין ארצות ידידותיות , כלומר , הוא מספיק 
כדי להשיג עוד אי - אלו מטוסים מסוג אפ51 , או טילי מאוריק וכו . אך הוא 
אינו מכסה את העלות הפוליטית , ואולי גם החומרית , של עימות ממשי עם בת - 
החסות הישראלית . אין מי שיכול לצפות בוודאות , אף לא הנשיא בוש עצמו , 
מה יעשה נשיא ארה"ב ומה יורשה לו לעשות , לאחר שיסיים את העיסוק בעיראק . 
אפשר שמן הטעמים הידועים היטב , הוא ישוב , ומן - הסתם בסמכות אופרטיווית 
מוגברת , לטפל בסכסוך הישראלי - הפלשתיני , אגב הכשרתו מחדש של יאסר ערפאת 
או מציאת תחליף לו . אבל אפשר גם שלא : עם כל עוצמתו , כמי שניצב בראש 
המעצמה העולמית היחידה שנותרה לפליטה , הנשיא בוש אינו קובע את מהות האירועים 
ואת לוח - הזמנים שלהם בעולם הגדול . ( למשל , הוא גם לא חזה מראש , 
או סירב לחזות , את המשבר שבישל לו סדאם חוסיין ) . מה שיהיה , יהיה , 
ואפשר שהיושב במרומים יודע זאת : לא מר בוש , ולא שוליות - המרחישים הישראלים , 
אינם מצוידים במכשירי - הראייה הנחוצים . מה גם שחטאי ישראל כלפי עם הארץ 
חטאים שאין לזלזל בהם אינם מן המין המצריך לנקוט כלפיהם שיטות שנוקטים 
בימים אלה נגד עיראק . 
