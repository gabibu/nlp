ראש ההנהגה העולמית של בית"ר , הרצי מקוב , שיגר אתמול מכתב אל היועץ המשפטי 
לממשלה , יוסף חריש , ובו הוא מגנה בחריפות את המשנה ליועץ המשפטי , יהודית 
קרף , על נזיפתה בשר החקלאות , רפאל איתן , בעניין פרסום המודעות בעיתונים 
שלפיהן אם תיסוג ישראל מהגדה יהיה מחסור במים . מקוב כותב לחריש כי יש סכנה 
שהמשטר בישראל ייהפך ל"דיקטטורה משפטית " וכי " מערכת היועץ המשפטי צריכה 
להיות אמונה על חיזוק יסודות המשפט ולא להיגרר אחרי יהירות מקצועית " . לדבריו , 
התוצאה של מכתבים מן הסוג ששלחה עו"ד קרף הוא התבוססות של המערכת המשפטית 
בתחום הפוליטי , ולכך איש אינו מתכוון , גם לא גב קרף . יו"ר הנהגת בית"ר 
טוען כי מקורות המים הם מרכיב חשוב וקריטי במשק המים . דאגתו של כל שר חקלאות 
למפלס המים בכנרת נראית כל שנה במקומה , ומשדרי שירות ומודעות פרסום הן 
לגיטימיות ולא זכו לביקורת . לכן , גם המודעות של איתן לגיטימיות , והן 
כלי נחוץ לציבור הבוחרים , כדי להגביר את מעורבותו בחיי המדינה . " לא 
כל מה שפוליטי הוא פסול , וקביעת מדיניות היא פוליטיקה בהגדרתה " , הוא 
כותב . מקוב דורש מהיועץ המשפטי לממשלה לנזוף בעו"ד קרף , ולשנן באוזני 
המשנים שלו את הגדרות תפקידיהם . העתק של המכתב נשלח לשר המשפטים , דן 
מרידור . 
