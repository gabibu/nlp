אחת הקבוצות שהגישו הצעותיהן למכרז להקמת שדה התעופה החדש באילת , זו שבראשה 
עומדים יעקב נמרודי , בעל השליטה בהכשרת היישוב , והקבלן אלברט בן - דוד , 
דרשה לקבל היתר להקים ולהפעיל קזינו באילת , כתנאי לבניית השדה . בדיקת 
" הארץ " העלתה , כי הוועדה הבין - משרדית , בראשות מנכ"ל משרד הכלכלה , 
יחזקאל הרמלך , שהיתה אמורה לטפל בהקמת השדה , לא היתה כלל מוסמכת לאשר 
בניית קזינו . בקבוצתו של נמרודי גם חברת דנקנר השקעות , בשליטת בני משפחת 
דנקנר ; איש העסקים ליאור דושניצקי וחברת חירם לנדאו , בבעלות הקבלן ישעיהו 
לנדאו . הדרישה להקמת הקזינו היתה אחת מרבות , שהעלו שתי הקבוצות שנגשו 
למכרז להקמת שדה התעופה החדש . הקבוצה השנייה , שבראשה עומד איש העסקים 
גד זאבי ועמו החברה הצרפתית מסקון , דרשה לקבל היתרי בנייה גבוהים ממה שנקבע 
בתנאי המכרז והחורגים מתוכניות בניין ערים . בין היתר רצתה החברה לקבל זכויות 
בנייה להקמת חמישה בתי מלון , פרויקט דירות נופש ושטחים מסחריים . שתי הקבוצות 
המתחרות , כך מתברר , ניסו לעקוף את תנאי המכרז , שקבע שתחילה ייבנה שדה 
התעופה החדש ורק אחר כך יקבלו היזמים את הקרקע של השדה הישן ואת הזכות לבנות 
עליה . היזמים הציעו להאריך , על חשבונם , את השדה הקיים בכיוון צפון , 
ולקצר שטח זהה בדרום השדה , כדי להתחיל כבר בבנייה . הם ביקשו לחסוך 
כך בעלויות המימון , שמקורן בקביעה כי ראשית ייבנה השדה החדש . אחת הקבוצות 
גם דרשה להיות הקבלן שיבנה את בית הנתיבות בשדה התעופה החדש , שאמור להיבנות 
על - ידי מינהל התעופה . קבוצה זו דרשה לכל הפחות את זכות הסירוב הראשונה , 
אם יתברר שיש הצעה זולה יותר לבניית בית הנתיבות . ועדת המכרזים החליטה 
ששתי ההצעות חורגות מתנאי המכרז . אם הוועדה היתה מקבלת את אחת ההצעות , 
היה כל מי שלא השתתף במכרז רשאי לתבוע את המדינה , בטענה שלא היתה לו הזדמנות 
שווה להתמודד על קבלת הפרויקט . זאת , כיוון שתנאיו הראשוניים של המכרז , 
ששימשו בסיס להגשת ההצעות , היו שונים מהתנאים שאושרו . בפני הוועדה הבין - 
משרדית עומדות כעת שלוש אלטרנטיבות עיקריות : לפרסם מכרז חדש , שיכלול תנאים 
שונים ממה שנקבע במכרז הראשון . להיכנס למו"ם עם היזמים שגילו עניין בפרויקט , 
ולהגיע להחלטה על בסיס מו"ם ולא על - פי המכרז . להפריד בין מכירת שטח 
השדה הקיים לבין הקמתו של השדה החדש , ולבקש הצעות נפרדות לכל אחד משני 
הפרויקטים . בדעת הרמלך ליזום השבוע דיון עם היזמים , במטרה לגבש המלצה 
לגבי הדרך הפעולה של הוועדה . במשרד הכלכלה מקווים שתוך חודש עד חודשיים 
תתקבל ההחלטה הסופית לגבי דרך בניית שדה התעופה החדש . היזמים מקווים שמשרדי 
הממשלה לא יחליטו על קיום מכרז חוזר אלא ייכנסו איתם למו"ם . משה דברת , 
שהיה בעבר מנכ"ל משרד הכלכלה וטיפל בהכנת הפרויקט , סבור שיש לפרסם מכרז 
חדש , גמיש יותר מהמכרז הנוכחי . 
