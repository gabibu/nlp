נהג של הקרן הקיימת לישראל הותקף אתמול ונפצע על ידי שני צעירים פלשתינים , 
צפונית לרמלה , בעת שהמתין להובלת נוסעים . יאיר ספרדי , בן 84 מאשקלון , 
הועבר במצב בינוני לבית החולים תל השומר ונותח בפניו . המשטרה חוקרת במישור 
הלאומני והפלילי . ספרדי , המועסק על ידי הקרן הקיימת כקבלן הסעות , הסיע 
אתמול בבוקר עובדים וחיילים משוחררים ליער ענבה , סמוך לכפר שמואל , שם 
הם עוסקים בעבודות ייעור של הקק"ל . העובדים יצאו לשטח והוא נותר לחכות להם . 
סמוך לשעה עשר בבוקר התנפלו עליו שני צעירים כבני 81 . השניים תקפו אותו 
במוטות ברזל ופצעו אותו בראשו , בפניו ובחלקי גופו האחרים . לאחר מכן נמלטו 
מן המקום ברכבו של ספרדי , טרנספורטר כחול מסוג פולקסווגן . שלוש שעות מאוחר 
יותר איתרו שוטרי משמר הגבול את הרכב בחברון . השוטרים אותתו לרכב , שהיה 
בנסיעה , לעצור , אולם נוסעי הרכב החלו במנוסה בסמטאות העיר . כוח של 
משמר הגבול החל לדלוק אחר המכונית הנמלטת . בסופו של דבר נעצר הרכב ומתוכו 
נמלטו שני צעירים . המשטרה ממשיכה בסריקות על מנת לעצור את החשודים . 
