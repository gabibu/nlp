סגן ראש הממשלה ושר החוץ דוד לוי , תבע אתמול לחלק מסיכות נגד התקפות אב"ך 
ללא דיחוי נוסף . לוי טען כי " איננו יכולים עוד לעכב פעולה זו נוכח הבלתי 
צפוי " . הוא דחה את הנימוקים שהשמיע שר הביטחון משה ארנס , נגד החלוקה 
בטענה כי " מעשה הגנה כה מובהק אינו יכול להתפרש בדרך אחרת כלשהי . כל 
היסוס בנושא זה שהיה אולי נכון עד השבוע שעבר , אינו קיים עוד נוכח ההתרחשויות 
וההתפתחויות המאיימות עלינו " , אמר לוי . נודע ששר החוץ מתכוון לתבוע דיון 
בתביעתו בדרגים המדיניים הבכירים ביותר . זאת , בהסתמכו על מידע חסוי המצוי 
בידיו . יצויין כי הכרזתו של לוי עשויה לשמש עדות חשובה בעתירות של אזרחים 
בפני בג"ץ בעניין חלוקת המסיכות . תביעתו של סגן ראש הממשלה המשתתף בדיוני 
הקבינט הביטחוני , תקשה על הפרקליטות לטעון כי אין לפי שעה צורך לחלקן . 
גורמים במערכת הביטחון מתחו ביקורת על הודעת השר לוי וטענו כי אין מקום בשלב 
זה לחלוקתן . הגורמים אמרו כי " הדרך לקיום דיון בסוגיה זו היא לא באמצעי 
התקשורת " . כן הוסיפו כי לאחר שיקול רציני החליטו בצה"ל ובמערכת הביטחון , 
שאין לכך מקום בשלב זה , וכי המערכת ערוכה לחלוקתן תוך זמן קצר אם וכאשר 
יתעורר הצורך בכך . הגורמים ציינו כי מתקיימים דיונים בנושא זה מדי יום , 
וכי במשך השבוע האחרון לא חל כל שינוי . 
