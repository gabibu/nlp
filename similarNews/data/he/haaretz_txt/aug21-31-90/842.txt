תארו לעצמכם ששר הבינוי והשיכון אריאל שרון היה יוצא בקריאה לחלק מיד מסכות 
גז לציבור . מי היה מעז להקל ראש ? נכון , שרון היה שר ביטחון ואלוף בצה"ל 
ויש לו מה לומר בעניינים ביטחוניים . ניקח אפוא את סגן ראש הממשלה ושר התעשייה 
משה נסים , שר בכיר אך חייל זוטר ( מיל ) . מי היה מעז לנער אותו וללכת 
לישון בשקט בטענה שאין זה אלא תרגיל בחיסול חשבונות פנימי בתוך הליכוד ? 
מישהו היה מעלה על דעתו ששר האוצר לשעבר גומל למשה ארנס על שהביא אותו לסף 
התפטרות בפרשת " הלביא " ? מתגובתה של הצמרת הפוליטית לבחישתו של דוד לוי 
בסוגיית מסכות הגז נדף ריח עז של זלזול . בהזדרזו לרתום את התקשורת לנושא 
כה רגיש , שיחק שר החוץ לידיהם של אלה שמתקשים לבטא את התואר הנכבד הזה 
בנשימה אחת עם השם דוד לוי . במשך שבע שנים חתר לוי בעקשנות להתקבל למשרד 
החוץ . כאשר ירש יצחק שמיר את מנחם בגין , בסתיו 3891 , העדיף להשאיר 
את לשכת שר החוץ מיותמת ובלבד שלא ייאלץ להפקידה בידי לוי . מקורביהם של 
שני האישים אינם מוכנים להישבע שהסתייגותו של שמיר נקייה מאותה התנשאות המאפיינת 
את יחסם של רבים מבני דורו , יוצאי מזרח אירופה , ליוצאי עדות המזרח . 
עם הקמת ממשלתו התלויה על בלימה , כאשר נאלץ למנות את לוי לתפקיד המדיני 
הראשון שלו , עשה זאת שמיר כמי שכפאו שד . כך , אחרי שמעון פרס ומשה ארנס 
הגיע גם תורו של לוי להתנסות במלכוד שרי החוץ : אם יציג עמדות ותרניות יזכה 
למחמאות בחוץ ולמלקות בבית . אם ידבוק בעמדות הנוקשות צפוי לו כישלון בחו"ל 
ושמחה לאיד בבית . לוי בחר באפשרות הראשונה , הגרועה פחות . מניסיונם המר 
של שני קודמיו יכול היה לוי להבין שאי אפשר להזיז שום יוזמה מדינית מבלי 
להבטיח מראש תמיכה של העורף הפוליטי . ארנס יכול היה להיחשב בן ברית טבעי , 
אולי יחיד , לקואליציה התומכת בתשובה חיובית לארה"ב . ואולם , הלה לא 
סלח ללוי על הפינוי ממשרד החוץ ועם צאתו משם שכח את השאלות שחיבר בעצה אחת 
עם בייקר . בעידן החישוקאות שם לוי ללעג את מאמציו של ארנס לדחוף את שמיר 
לקהיר . עכשיו , כאשר ביקש לוי לקבל מחבריו את ברכת הדרך לקראת הביקור 
( הדחוי ) בוואשינגטון , החזיר לו ארנס באותה מטבע . הוא נעלם מהלשכה 
בהותירו את שר החוץ לבדו עם נוסחה שאפשר בהחלט שיש בכוחה להתגבר על מחלוקת 
המגורשים והמזרח ירושלמים . סביבתו של ארנס פיזרה לעג והתנשאות . שרי חוץ 
חדשים לומדים עד מהרה עד כמה קל לסרס אותם . אם הם מוחלים על כבודם ועוצמתם , 
יימצאו מיד בחשנים שימלאו את החלל הריק . לוי אינו נמנה אם אלה שהכבוד 
צריך לרדוף אחריהם וגם אהבת עוצמה אינה זרה לו . כבר ביומו הראשון במשרד 
החדש הורה לעכב איגרת מראש הממשלה לנשיא מצרים שעשתה את דרכה , דרך שגרה 
בשנים האחרונות , מאחורי גבו . הוא חרק שיניים כאשר ארנס , כמו קודמיו 
במשרד הביטחון , גנב לו את הצגת הבכורה בארה"ב . הפרסומים על ביקוריו היומיים 
של השגריר ויליאם בראון בקריה בתל אביב לא מוסיפים מן הסתם נחת לאיש היושב 
מול קריית הממשלה בירושלים . כאשר התברר ללוי שארנס ביקש פגישה דחופה עם 
הקנצלר ועם שר החוץ של גרמניה ( ולא עם שר ההגנה ) , למרות שהובהר לו 
ששר החוץ עומד לבקר שם , קיבל השגריר בבון הוראה לתאם בדחיפות את ביקורו 
הראשון של השר החדש בחו"ל והפריע את גנשר בחופשתו . גורמים אוביקטיווים בגרמניה 
ובאיטליה מדווחים שלוי עבר בהצלחה את טבילת האש הדיפלומטית שלו בחו"ל . 
אף שלא הזיז את בני שיחו מעמדות היסוד שלהם , הם התרשמו שהאורח הוא מדינאי 
מפוכח וענייני . הבעיה שלו מתחילה כאשר יורדים לניואנסים . באירופה , 
כמו בדיונים בארץ , התברר ששר החוץ אינו יורד לעומקם של נושאים . כך אירע 
בפרשת מסכות הגז ומעבר הפליטים המצרים באילת . האתגר האמיתי ואשינגטון 
עדין לפניו , ושם ספק אם די יהיה באינטואיציה ( הבריאה ) ובמזל ( הטוב ) 
כדי שיוכל לצאת משם וגם להיכנס הביתה עם תהליך שלום . הוא יזדקק לגיבוי 
פוליטי רחב יותר ולמנה גדושה של שיעורי בית . 
