לוס אנגלס ( מיוחד ל"הארץ " ) . בתום ארבעה שבועות של הסלמה מואצת , נראה 
עתה שגם ואשינגטון וגם בגדאד מנסות לעמעם את קול תופי המלחמה , כתב אתמול 
ה"לוס אנגלס טיימס " במאמר פרשנות על המשבר במפרץ הפרסי . פקידים אמריקאים 
שרק לפני שבוע דיברו על מהלומה צבאית מאסיווית מדגישים עתה , לדברי העיתון , 
את אפשרויות הפשרה ללא קרב . אף שהפער בין הצדדים עדיין רחב מאד , סבור 
ה"טיימס " , תפסו עתה את מקום הרטוריקה המשלהבת כמה מחוות של פיוס , ונעשים 
גישושים לפתוח בדיאלוג על צורתו האפשרית של השלום . הדגש על הרצון לפתוח 
בשיחות , סבור העיתון , מהווה תפנית משמעותית ומרמז על כך שפתרון דיפלומטי 
בא בחשבון . אחד הצעדים הראשונים בכיוון זה אמור להתבצע ביום ה , בעת שמזכ"ל 
האו"ם ייפגש עם שר החוץ העיראקי ברבת - עמון , במטרה " להחליף דעות על 
המשבר " . לא רק סדאם חוסיין מתאמץ עתה להיחלץ מהמילכוד גם הנשיא בוש חייב 
למצוא דרך לצאת מהפינה , טוענים עתה מומחים אמריקאים ודיפלומטים ערבים לפי 
ה"טיימס " . לדבריהם , החלטת בוש על גיוס המילואים ועל תגבור כוחות מאסיווי , 
הכניס את שוקי ההון בעולם כולו לסחרור פראי , והבהיל את הציבור האמריקאי 
בדימויים של חיילים המתכוננים לתקיפת גז מרעיל . כעת מתבצע מאמץ מודע לבלום 
את שרשרת האירועים המסחררת שהביאה את העולם אל סף המלחמה וחוללה תחושה שארה"ב 
" נעה מהר מדי ואינה שולטת במצב " . קלוביס מאקסוד , נציג הליגה הערבית 
באו"ם , אמר כי נעשה כעת ניסיון " לנטרל את המשבר ולתת צאנס לתהליך המו"ם 
הדיפלומטי . בשלב זה העולם רוצה מירווח נשימה מהמתח המסלים . אם זה יימשך 
בקצב הזה כל תקרית קטנה עלולה לחולל פיצוץ . ארבעת הימים הבאים הם שיכריעו . 
. . השבוע ניתן יהיה לקבוע אם אפשר לחזור מנתיב ההתנגשות , ואני אופטימי " . 
לדברי העיתון , עומדים עדיין פקידים אמריקאים על דעתם כי לא יסטו משתי תביעותיה 
העיקריות של ארה"ב השבת ריבונותה של כוויית ושחרור כל הזרים . הסדקים הרציניים 
הניבעים עתה בחומת הממשל חושפים חילוקי דעות בכל הקשור למטרתה הסופית של 
ארה"ב במשבר הנוכחי . כמה יועצים בכירים בבית הלבן חוששים , לטענת העיתון , 
מעימות ממושך ועקוב מדם אם ארה"ב תעמוד על תביעותיה בתקיפות רבה מדי . 
הם מצדדים בהסדר שיאפשר לסדאם חוסיין להישאר בשלטון . יועץ הנשיא לביטחון 
לאומי , ברנט סקוקרופט , רמז כזכור ביום א על אפשרות כזו באומרו כי מה 
שיבוא בעקבות הנסיגה מכוויית ושחרור הזרים כבר " לא יהיה אותו הדבר " . 
לעומת זאת , טוען ה"טיימס " , פקידי ממשל אחרים עומדים על כך שלא יהיה שלום , 
ושהאינטרסים האמריקאים באזור יהיו נתונים בסכנת - קבע כל עוד לא יפורק סדאם 
חוסיין מנשקו ויודח . הם מאמינים שכל עוד יישאר בשלטון , כשהוא חולש על 
צבא בן מיליון איש , מאגרי נשק כימי ותוכנית פעילה לייצור פצצת גרעין לא 
תהיה יציבות באזור ואיום - קבע ירחף על אספקת הנפט לעולם המתועש . " כמה 
מאיתנו התפכחו בשבוע שעבר " , ציטט העיתון פקיד ממשל בכיר המעורב בניהול 
המשבר . " אף אחד אינו רוצה מלחמה . אבל המציאות נותרת כפי שהיא . האם 
אנו יכולים להרשות לעצמנו לתת להיטלר במהדורה מודרנית , המצוייד בכלי הנשק 
הקטלנים האלה , להשתולל באין מפריע בעולם ? 
