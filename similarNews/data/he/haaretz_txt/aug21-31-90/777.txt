בעלי הטור אוואנס ונובאק כתבו ביום ו , במאמר שהתפרסם ב"ואשינגטון פוסט " , 
כי ישראל לוחצת באורח פרטי על פעולה אמריקאית נגד עיראק , כדי להיפטר מסדאם 
חוסיין במהירות ובאורח החלטי . לדבריהם , התסריט הגרוע ביותר מבחינת ישראל 
הוא אם מצרים וסוריה יסייעו לארה"ב בהשגת הסכם עם סדאם חוסיין , לפיו הוא 
יסוג מכוויית , אך יישאר בשלטון . " באופן בלתי - נמנע ירצו הערבים להשתמש 
בתמיכה האמריקאית כדי לחזור על נוסחה זו ולהביא את ישראל לנסיגה מרמת הגולן , 
הגדה המערבית ועזה . מנקודת המבט של ישראל עדיף שהאמריקאים ישתמשו בכוח 
וכי יעשו זאת עתה " . עוד כתבו אוואנס ונובאק כי מתקיימת תקשורת סודית בין 
שגרירות ישראל והקונגרס מאז פלישת עיראק לכוויית , וזאת כדי להדגיש את הברית 
האסטרטגית בין ואשינגטון וירושלים נגד סדאם חוסיין . מאחורי העצה הישראלית 
להיפטר מסדאם חוסיין , כתבו השניים , משתקפת הדאגה שישראל אינה ממלאה תפקיד 
במשבר במפרץ , וכי הדבר ישפיע על גובה הסיוע שתקבל מארה"ב לאחר תום המשבר . 
לדבריהם שלחה ישראל יום לאחר כיבוש כוויית נייר - עמדה על הפלישה למספר ועדות 
חשובות בקונגרס . בנייר נאמר , בין היתר , כי המשבר מדגיש את אמינות ישראל 
כמקור מודיעיני מדויק לגבי הטאקטיקה והאסטרטגיה של סדאם . בעקבות הנייר 
התחיל , לדבריהם , " זרם של עצות סודיות מירושלים לוואשינגטון " , שכוונו 
לקונגרס ולנשיא בוש ולחצו לפרוס כוח אמריקאי גדול במפרץ . " המסר שאין 
לטעות בו היה : אל תרשו לשום פשרה לעכב את השמדת כוחו הצבאי והתעשייתי של 
סדאם " . מקור מוסמך בשגרירות ישראל בוואשינגטון העיד כי מאז פרוץ המשבר הוציאה 
השגרירות נייר - עמדה אחד בלבד . המקור הוסיף כי ישראל אינה משיאה לממשל 
האמריקאי עצות בנושא המשבר במפרץ , וארה"ב אינה זקוקה לעצות של ישראל . 
