הבא למוזיאון ישראל ורואה את המבנים ואת התצוגות , יתקשה להאמין שמוזיאון 
זה הוקם לפני חצי יובל שנים בלבד . ממראהו , ומצורת התצוגה , אכן ברור 
שמדובר במוזיאון חדיש . אך לנוכח העושר הרב של החפצים המוצגים בו , 
שהם רק חלק קטן מרכוש המוזיאון , שרובו מונח במחסניו , קשה לתפוס כיצד , 
בתוך זמן קצר יחסית , הספיק מוסד תרבותי זה להשיג ולאצור נכסים רבים 
כל כך , מתרבויות רבות ומקשת רחבה של מוצגי כל הזמנים . מה גם שמוזיאון 
ישראל נאבק כל שנות קיומו בהשגת תקציבים , להרחבה , לתחזוקה , למחקר 
ובמידת הצורך גם לרכישה של דברים חד - פעמיים , שאסור שהמוזיאון המרכזי 
של עם ישראל יחמיצם . תצוגת האוסף של ראש עיריית ירושלים , טדי קולק , 
ורעייתו , שנערכה בימים אלה , יש בה לפתור את החידה של מוזיאון ישראל . 
קולק , מיוזמי מוזיאון ישראל , ממקימיו ומתומכיו ומייצגו בעולם , הביא 
לו תורמים רבים , לא רק בכספים , אלא אף במוצגים ובאוספים . עכשיו , 
כשם שנאה דרש , הוא נאה מקיים . לכבוד חצי יובל למוזיאון העניק לו קולק 
חלק מאוספו הפרטי העשיר והמיוחד , אף שבתחילה הבטיח למסור את האוסף רק אחרי 
021 . ולא שנתן על פי הנראה לו , אלא ביקש מאוצרי המוזיאון לבוא ולברור 
להם את הדברים החשובים , שישלימו אוספים קיימים . כל זה בנוסף לעשרים 
מפות עתיקות של ירושלים וכלי זכוכית עתיקים ממרכז אירופה , עוד מאוסף 
משפחת קולק בווינה . האוסף מתואר בספר מהודר שהוציא מוזיאון ישראל לרגל התצוגה , 
" מתנות תמר וטדי קולק למוזיאון ישראל ירושלים " . הספר ראה אור באדיבותו 
של יוסף גרוס מניו - יורק , ונכתב וצולם בידי עובדי המוזיאון . החפצים 
הארכיאולוגיים שנבחרו מן האוסף חלקם יחידים בעולם . מהם מחרס , ממתכות , 
מזכוכית . ישנם ראשי - אלות מאבן וממתכת מהתקופה הכלקוליתית , ומחרוזת 
שזורה חרוזים ותליונים מקרניאול , שכבר הוצגה , אך עתה נוסף לה גם זהב 
וישפה , מסוף התקופה הכנענית המאוחדת . אבל הבקבוק העמוני הצבעוני מהמאה 
השביעית לפנה"ס , והרימון מחרס שגובהו שבעה סנטימטרים , מהתקופה הישראלית 
הקדומה , הם אולי המוצגים המרשימים ביותר . הכלים היפים והמיוחדים מקפריסין , 
כגון איש בסירה , גביע חרס מצויר וחפץ דמוי ציפור , וכמו כן צלמית האישה 
מצפון סוריה מהאלף השלישי הם חידושים בתצוגות המוזיאון . באחרונה דובר 
על הפר או העגל שנמצא בחומת אשקלון . באוסף קולק יש פסלון פר מאנטוליה 
יצוק בברונזה מהתקופה החיתית ( האלף השני לפנה"ס ) . יש גם ראש פיל יפהפה 
מברונזה יצוקה , כנראה מאיראן , מהתקופה הסאסאנית ( המאה החמישית לספירה ) 
, סיכת רכיסה משולשת , גרזן , קרדום ובמיוחד סיכה בעלת ראש מעוצב , 
כולם יצוקים ומוצאם מאיראן . מאיראן גם מוצאם של עגילי הזהב בדמות חיות , 
העשויים בחוט מלופף . ויש לציין גם את המטבעות המיוחדים , כגון זה שעליו 
הכתובת הפונית " קרת חדשת , שהיו סבורים שנטבע בקרתגו בצפון אפריקה , 
אך היום מייחסים אותו לעיר הפונית " חדשה " שהוקמה בסיציליה . העיצוב 
המדויק והמצוין אכן אופייני לאמני סיציליה . המפות באוסף כולן מיוחדות לירושלים , 
ובהן המפה העתיקה ביותר של העיר , שהעולם מוצג בה בצורת עלה תלתן וירושלים 
במרכזו . האמן היוצר , היינריך בונטינג , מן הסתם ידע שלא זו צורת העולם , 
אך ביקש להביע את הערכתו לעירו הנובר , בגרמניה , שעלה התלתלן הוא סמלה . 
קולק נסע ברחבי העולם בתפקידיו השונים במשך קרוב ליובל שנים . בכל מקום 
התעניין בעתיקות , במפות של ארץ - ישראל , בספרות עתיקה על הארץ ומן הארץ . 
הוא עסק בכך הרבה לפני אחרים , כשהמחירים של עתיקות לא היו יקרים כמו 
היום . בדרכיו בעולם גם החליף עם מארחיו מתנות . הדברים שרכש וזכה בהם 
נאספו בתוך ארונות המקשטים את ביתו . כאחד הפעילים החשובים ביותר למען 
המוזיאון , יעד את אוספו הגדול למוזיאון ישראל , ולא כנחלה וירושה למשפחתו . 
במתן חלק מאוספו למוזיאון כבר עתה , לרגל מחצית היובל למוזיאון , ביקש 
קולק להיות מופת למאות בעלי אוספים פרטיים , כדי שיילכו בעקבותיו ויעניקו 
את אוצרותיהם למוזיאונים בארץ . כפי שעשה , באופן מיוחד במינו , ד"ר 
ראובן הכט , מחיפה , שהנחיל את אוספו העשיר לאוניברסיטת חיפה וגם בנה 
את המוזיאון . אספן יודע מה הוא רוכש והוא אוהב כל פריט באוספו . היחס 
של בניו אחריו לאוסף שלא טרחו למענו עשוי להיות שונה , ויש סכנה שחפצים 
יקרי ערך , השייכים למקום הזה ולתרבותו , יתפזרו לכל קצווי עולם . אכן , 
נכסים לאומיים שלרגע שייכים לפרט , מוטב שיונחלו , אחרי 021 ומוטב לפני 
כן , לציבור בארצו . 
