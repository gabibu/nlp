( ע ) . " התחושה הכללית שניתן לקלוט מהציבור , היא תחושה של ביטחון 
ואמון במערכת המופקדת על הביטחון במדינת ישראל , ולכן אין לי כל ספק שגם 
חברי ועדת השרים לביטחון משקפים בעמדותיהם את התחושה הכללית הזו . אין מקום 
לדאגה ולחשש כלשהו , מאחר שמערכת הביטחון ומדינת ישראל נוקטות בכל האמצעי 
הדרושים " , אמר אתמול שר המשטרה רוני מילוא , בראיון ליומן גלי צה"ל . 
מילוא הטעים , בהתייחסו לדיון בסוגיית חלוקת מסיכות הגז לציבור , כי במשטר 
דמוקרטי ההחלטות כולן מצויות בידי הדרג המדיני , כאשר ההמלצות על האמצעים 
שצריך לנקוט נתונות לדרג הצבאי . השר משוכנע כי אויבי ישראל ובהם סדאם 
חוסיין , יודעים כי לישראל כל האמצעים להתגונן מפני כל איום , ולכן אין 
הוא רואה בנושא הזה שום מקום לדאגה . מילוא ציין כי מסקנות מבקרת המדינה , 
שמתחה ביקורת על העובדה שגורמים רבים מדי מטפלים בנושא התגוננות העורף בשעת 
חרום כבר הוסקו . " היום אנו ערוכים בצורה הרבה יותר נכונה ויעילה מבעבר . 
הג"א ומערכת הביטחון הם המופקדים על כל מערכת ההתגוננות , כאשר כל הזרועות 
האחרות עומדות לרשותם בהיערכות כזאת " . 
