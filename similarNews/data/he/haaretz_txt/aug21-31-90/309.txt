אלפי אזרחים מצריים יגיעו בימים הקרובים לאילת בדרכם מירדן למצרים , לאחר 
שישראל נענתה אתמול לבקשתה של ממשלת מצרים לאפשר לאזרחיה הממתינים בירדן 
לעבור למולדתם . האזרחים המצרים יחצו את הגבול היבשתי בין עקבה לאילת , 
שייפתח במיוחד לצורך העניין ויועברו במישרין למצרים דרך טאבה . פתיחת מעבר 
הגבול באילת מתאפשרת לאחר ששר החוץ דוד לוי , נענה לפנייתו של עמיתו המצרי 
עיסמת עבד אל - מגיד . הבקשה הועברה באמצעות שגריר מצרים בישראל , מוחמד 
באסיוני . בפגישה עם לוי אמש סיפר באסיוני כי בעקבה נמצאים עתה אלפי מצרים 
שברחו מעיראק וכוויית , ומספרם גדל מדי יום . בהיעדר כלי שיט , אין אזרחים 
אלה יכולים לעבור מעקבה למצרים בדרך הים , ולפיכך התבקשה ישראל להתיר מעבר 
יבשתי בשטחה . לוי השיב כי " ישראל רואה כטבעי מתן סיוע לאזרחי מדינה ידידותית 
הנמלטים מאימת הרודנות אל מולדתם " . באסיוני הודה בחום רב , והיום הוא 
עתיד לצאת לקהיר על מנת לדווח לנשיא מובארק ולשר החוץ , ולתאם את הסידורים 
הדרושים . מקור אחראי במשרד החוץ המצרי הכחיש את הידיעה שמצרים ביקשה שאזרחיה 
השבים מעיראק יעברו דרך ישראל . סוכנות הידיעות המזרח תיכונית ( המצרית ) 
שמסרה על כך בחצות , ציינה כי " בדותה זו שהועברה על ידי תחנות השידור 
באזור אין לה שום אחיזה במציאות " . 
