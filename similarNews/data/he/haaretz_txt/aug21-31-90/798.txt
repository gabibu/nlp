מצרים וישראל ישתפו פעולה בעידוד תנועת תיירות מיפאן . סיכום על כך התקבל 
בפגישה בין נציג משרד התיירות בטוקיו אריה שיבי לנציגי משרד התיירות של מצרים 
וחברת התעופה הלאומית שלה - איגיפט אייר ביפאן . לפי הדיווח , שהגיע בסוף 
השבוע לירושלים , סיכם מנהל לשכת התיירות הממשלתית של ישראל בטוקיו עם נציגי 
מצרים ביפאן על גיבוש חבילות סיור משותפות לשתי המדינות , באמצעות חברות 
הנסיעה הגדולות , גאפן טראוול בירו גי - טי - בי וקינקי ניפון . עוד סוכם 
להקים ארגון משותף של סיורי לימוד לסוכני נסיעות וצוותי טלוויזיה למצרים 
ולישראל , ועל הצגת חומר פרסומי של ישראל בלשכת התיירות של מצרים ויפאן . 
מסיבת עיתונאים משותפת לשתי המדינות תתקיים לאחר התייעצות עם גורמי התיירות 
של יפאן . בפגישה נפרדת של נציג משרד התיירות עם מנכ"ל חברת התעופה איגיפט - 
אייר ביפאן , סוכם על השתתפות החברה בתוכנית לקיום סמינרים משותפים לסוכני 
נסיעות מיפאן לשתי המדינות וכן סיורים לימודיים לסוכני נסיעות , עיתונאים 
ואנשי טלוויזיה מיפאן בישראל ובמצרים . מנכ"ל חברת התעופה של מצרים ביפאן 
אף הביע את נכונותו לערוך במשותף מסיבת עיתונאים עם ישראל , לעידוד תנועת 
התיירות במשותף לשתי המדינות . 
