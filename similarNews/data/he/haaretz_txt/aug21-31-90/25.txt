ברצוני להדגיש שאיני מתכוון להיכנס לדיאלוג עם השמאל או עם הימין מעל דפי 
העיתונים . אכתוב אליך הפעם , ואשמור לעצמי את הזכות לא להגיב עוד . עלי 
להודות שהופתעתי לרעה מההתקפה שלוחת הרסן של אנשי שמאל ידועים על ההנהגה 
הפלשתינית בשטחים , ועל אש"ף מחוצה להם . הייתי מסוגל להבין ביקורת או 
ויכוח ענייני , אך לא התקפות מילוליות שאין להן כל הצדקה . מוכרת לי מצוקתם 
של השמאלנים קטני האמונה שניסו , וגם היום אינם קובעים שיפסיקו לנסות , 
לדבר עם הפלשתינאים . קטני אמונה אלה באו אלינו תמיד בטענות ובדרישות שנבוא 
לקראתם ונעזור להם להוכיח את צדקתם לקהל שלהם . אנו מצדנו ניסינו להיענות . 
אך תמיד הרגשתי , לצערי , שמחנה השלום בצד הישראלי חלש . לא זו בלבד שהוא 
מהווה מיעוט , אלא שתמיד אף התגונן בפני הימין , וכילכל את צעדיו מתוך 
התחשבות מוחלטת בסחטנות הימין . ובכן , אין זאת הפעם הראשונה שמחנה השלום 
הישראל מתקפל , אלא שזאת הפעם הראשונה שהוא מפגין יכולת אדירה לתקוע סכין 
בגבם של שותפיו הפלשתינאים , לרצות את הימין ולהוכיח לכל שאינו יעיל פחות 
ממנו כשמדובר בפגיעה בערבים . נראה שמראשית הדרך היה ניסיון מתוחכם לעוות 
את התמונה בצדה הפלשתיני . המטרה היתה ברורה : להציג את הפלשתינאים כאילו 
הם תומכים בכיבוש עם אחר , ולכן אין להם זכות להתנגד לכיבושם על - ידי ישראל . 
ההנהגה הפלשתינית הבהירה מראשית הכיבוש העיראקי בכוויית , באופן חד משמעי , 
שהיא מתנגדת עקרונית לכיבוש ולשימוש בכוח כדי לפתור בעיות . עמדה זו הובעה 
כמעט יום יום , מראשית המשבר , בראיונות שנערכו על - ידי סוכנויות זרות 
ופורסמו גם בעיתונות הפלשתינית בשטחים , ואף שודרו ברדיו מונטה - קרלו בערבית . 
מפליא ששום כלי תקשורת ישראלי לא ציטט תגובות אלה , או התעניין בהן . מחוץ 
לשטחים , ניסה אש"ף לתווך ואף פירסם ב5 באוגוסט ( כפי ששידר רדיו מונטה - 
קרלו וכפי שפורסם ב"אל - קודס " מתאריך 8 . 6 ) תוכנית שלום , הקוראת 
בין היתר לכל הכוחות העיראקיים לסגת משטחה של כוויית עד ל01 באוגוסט ולכבד 
את עצמאותה של כוויית . קל להבין את שנאתם של הישראלים לעיראק ואף את פחדם 
ממנה . קל להבין מדוע הם רוצים שמישהו ישבור את הכוח העירקאי , וייתן 
לישראלים לנוח . אך מדוע על הפלשתינאים לאמץ את העמדה הישראלית , ולעמוד 
מיד לצדן של ישראל וארה"ב , נגד עיראק ? האם מה שטוב ליהודים צריך להיות 
טוב לכל העולם ? צריך להבהיר באופן חד - משמעי , שעמדתנו לגבי שלום ישראלי - 
פלשתיני היא מהותית , והיא באה מתוך שכנוע עצמי . כוח לא יפתור את בעייתנו , 
ולא ישים קץ לסבלנו . בזה אנו משוכנעים , ולזה אנו מחוייבים . לגבי יחסינו 
עם שאר העולם הערבי , יש לנו אילוצים משלנו . אחד האילוצים הוא העובדה 
שהפלשתינאים העם וההנהגה חייבים לרצות כל משטר ערבי שבצילו חיים . מדינות 
ערב אינן מניחות לנו לשמור על נייטרליות , ואף מנסות , ברובן , להתערב 
בעניינינו הפנימיים . סוריה אף טענה פעם שהבעיה הפלשתינאית היא בעיה לאומית 
ערבית . בקיצור , מצבנו כיום אינו שונה ממצבם של היהודים בתקופות שונות 
בהיסטוריה . ובכל זאת , אנו משתדלים להיות נייטראליים , ועל - פי רוב 
מצליחים . אין לשכוח שאחרי ההפצצה של מטה אש"ף בתוניסיה , עברו כל המשרדים , 
המפקדים , והפעילים המרכזיים של אש"ף לעיראק . חלק גדול מהם אינו רצוי 
בשום מדינה ערבית אחרת . הארגון עבר אמנם כמעט אך ורק לתחום הפעילות המדינית , 
בלי להכריז רשמית על הקפאת המאבק המזוין או על הפסקתו , אך אפילו פעילות 
מדינית מטעם האירגון אינה מותרת באופן חופשי בשום מדינה ערבית . הוא יכול 
לפעול אך ורק בפיקוחם ההדוק של שירותי הביטחון . עיראק לא נהגה כך . רק 
היא נתנה לאש"ף יד חופשית , ובלית ברירה הוא נשארים שם . וזהו רק חלק קטן 
מהאילוצים שלנו . אסור לאבד את האמונה בדבר אחד , והוא רצוננו הכן בשלום . 
הציבור הערבי בשטחים אינו קובע עמדה פוליטית או מדינית . זהו ציבור רחב , 
והוא מתרגז ומביע את רגשותיו בצורה קיצונית או מרוסנת , לפי התנאים . 
גם אני לא שפטתי את מחנה השלום הישראלי לפי הקולות שבקעו ממסכי הטלוויזיה 
וממשדרי הרדיו . שמעתי את הצעקות " מוות לערבים " וראיתי איך נעשו פוגרומים 
בערבים . בכל זאת , לא איבדתי אפילו לרגע את אמונתי במחנה השלום האמיתי , 
באנשים כמוך , מעטים מאוד , אך דבקים בדרכם . בתגובה לדבריו של אלעזר 
גרנות , עלי להעיר שלא ייווצר קיפאון בתהליך השלום , כיוון שהתהליך לא 
התחיל כלל . ואת הנהגתנו לא נחליף , גם אם אינה מוצאת חן בעיניך . לשלום 
עכשיו אומר : אל תזקפו לזכותכממה שלא אתם השגתם . עמדתנו היתה ברורה מלכתחילה , 
ולא השתנתה כתוצאה מפניותיכם , כטענתם היומרנית של כמה מאנשיכם לפני אמצעי 
התקשורת . גינינו את הפלישה לכוויית , ונמשיך לגנות אותה , ועמה כל כיבוש 
אחר . דדי היקר , אמור נא לשמאלנים יפי הנפש , שכאשר הם מדברים או נפגשים 
אתנו , אין הם עושים עמנו טובה , צדקה או חסד . הרי הבעיה משותפת , וישנו 
אינטרס משותף לפתור אותה . מי שמאיים להפסיק את המגעים , הוא שהתנהג כל 
הזמן בצביעות מוחלטת , שיקר לעצמו ולאחרים , הישלה את עצמו ואותם , ומצא 
היום הזדמנות להראות את פרצופו האמיתי ולפגוע באינטרס המשותף של שני הצדדים . 
מתוך כאב ומרירות אני עונה לך . עברנו שבוע של פוגרומים , שנאה ופחד . 
ראינו שוטרים מחייכים ובריונים מתנפלים . הערבי , מעצם היותו ערבי , 
הפך למטרה . מה שקרה הוא איום . תפקידם של התקשורת ושל חלק מהממסד היה 
תפקיד של הסתה פרועה . והנה , דווקא כאן הצטרף השמאל הציוני למקהלת המסיתים 
נגד הערבים . זהו צרוף מדהים . " כך " וכהנא מסיתים נגד הערבים וקוראים 
לפגוע בהם , והשמאל מתנפל עלינו , על הערבים , מנצל את הפלישה לכוויית 
כדי להוכיח את נאמנותו ליהדותו ולמדינתו ומוצא בנו אמצעי נוח להוכיח זאת . 
האמנם עליו להוכיח זאת ? 
