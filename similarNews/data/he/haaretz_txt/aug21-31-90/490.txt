עובדי לשכות התעסוקה נקטו אתמול בעיצומים ונמנעו מלקבל דורשי עבודה בלשכות . 
גם אתמול לא העניקו העובדים אישורי עבודה למובטלים לצורך קבלת דמי אבטלה . 
יו"ר ועד העובדים בשירות התעסוקה , אפרים ישעיהו , אמר אתמול כי הלשכות 
לא ייפתחו עד להודעה חדשה . משרד האוצר תקף אתמול את עובדי השירות וטען כי 
החלטתם של העובדים תמוהה , במיוחד לאחר החלטתם של שר האוצר וממלא מקום שר 
העבודה והרווחה להעביר מיליון ש"ח כתוספת לתקציב שירות התעסוקה . באוצר אמרו 
כי תוספת זו , שעליה הוחלט בסוף השבוע שעבר , נועדה לתיגבור השמירה והביטחון 
בלשכות וכן להארכת שעות הפתיחה של הלשכות בשעות אחר הצהרים , לנוחיות הטיפול 
במובטלים ולהאצתו . עוד אמרו באוצר כי בניגוד לטענות עובדי שירות התעסוקה , 
הורה שר האוצר להעביר לאלתר את התוספת מבלי להתנות את מתן הסכום בשינויים 
מבניים בשירות התעסוקה . שינויים כאלה יידונו בממשלה ובכנסת בלא כל קשר 
לתוספת שניתנה . 
