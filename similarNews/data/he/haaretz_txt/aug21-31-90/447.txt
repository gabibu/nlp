כל רגשות החמלה והבוז מתגברים לנוכח אחיזתם הנואשת של רבים מעסקני השמאל 
בהמשך הדו - שיח עם ההנהגה הפלשתינאית . רק קומץ נהג ביושר אינטלקטואלי , 
כדוגמת זה שהוכיח יוסי שריד , בהודיעו ליאסר ערפאת , לפייסל אל - חוסייני 
ולעבד אל - ואהאב דראושה , כי מי שתומך ברוצח - ההמונים סדאם חוסיין אינו 
ראוי למגע מדיני עם המחנה היוני בישראל , ומי שמקדם בברכה את העיראקי , 
המאיים לשרוף את מחצית ישראל , אינו פשרן החותר באמת להקים את פלשתין לצד 
מדינת היהודים . שמאלנים אחרים לא יניחו לעובדות מכאיבות כאלה להשפיע על 
עמדתם . לפתע ראוי בעיניהם שריד לגינוי : מדוע הוא אומר את אשר עם לבו , 
הרי זה יזיק לעתידו כפוליטיקאי . כאן אין המציאות והאמת מעניינות אותם . 
עכשיו הם טוענים בעזות מצח , כי מעולם לא האמינו שערפאת ואל - חוסייני 
באמת רוצים בקיום ישראל לצד פלשתין . וכיוון שלא טיפחו ציפיות , ממילא 
אינם מאוכזבים . אלא שכל עוד התנהלו מגעים יוניים - פלשתיניים , לא השמיעו 
השמאלנים דעה חמורה כזאת על ההנהגה הפלשתינאית . אם אכן גרסו כך ( ואני 
מפקפק בכך ) , הסתירו זאת בהצלחה מהציבור . וגם בזה לקו בחוסר יושר 
אינטלקטואלי . בשנים האחרונות קיוו אנשי השמאל שאש"ף השתנה , ומצאו לכך 
סימוכין בהצהרותיו ובהודעותיו הפשרניות . עתה , כשהתברר כי חזר לסורו , 
לא עמד בהם הכוח הנפשי לשנות את דעתם . במבנהו הנפשי ובדפוס תגובותיו 
דור השמאלנים הנוכחי הוא ממשיך נאמן לדור אבותיו וסביו , ששמרו אמונים ל"שמש 
העמים " גם כאשר ניגר הדם במחנות המוות בסיביר ושטף את כל רחבי ברית - 
המועצות . לעולם הם מתפכחים באיחור . עם זאת , טעותם של השמאלנים הנפרעים 
משריד אינה הוכחה לצדקת התיזה המיושנת והמקובעת של הימין הצוהל . רשעותם 
של אש"ף והמפקדה המאוחדת בשטחים , בתמיכתם בסדאם חוסיין , אינה הופכת 
את הכיבוש הישראלי למצב רצוי . חוליי השליטה בעם אחר עומדים בעינם . 
אלא שלפתע נחשפה נסיגה חמורה בתפיסה של ההנהגה הפלשתינאית , ולפי שעה 
אפסו הסיכויים לבוא לכלל הסכם מדורג וסופי עמה . הממשלה בירושלים תסיק מכך , 
שרצוי לשכנע את ארצות - הברית להימנע מללחוץ על ישראל , ואת השאר יעשה 
הזמן : לא משא ומתן עם הפלשתינאים , לא אוטונומיה , ואם אפשר גם לא בחירות . 
בעיני המחנה היוני המתון , אין זה פתרון סביר . בהעדר שותף פלשתינאי למשא 
ומתן , על המחנה היוני לאמץ לעצמו כהוראת שעה , עד יעבור זעם , תוכנית 
מדינית אחראית וסבירה , המבוססת על מהלך חד - צדדי , שאינו נזקק לאישור 
פלשתינאי . במידה מסוימת , יש במהלך כזה חזרה לכמה מהרעיונות שהעלה משה 
דיין בשנותיו האחרונות . ישראל יכולה להודיע לעסקנים המוניציפליים בגדה 
המערבית , כי החל מתאריך קבוע מראש תחדל להיות הממשלה האזרחית בשטחים , 
ותחזור להפעיל את הקו הירוק כגבול . מעבר של פלשתינאים משכם לנתניה , 
ושל ישראלים מרעננה לגנין , לא ייעשה אלא בתחנות מבוקרות . לפי תוכנית 
זו , תקיים ישראל את הביטחון השוטף בנהר הירדן ובחוף הים , מסביב ליהודה 
ושומרון ורצועת עזה , וכן תבצע פעולות שיטור לאורך צירי התנועה להתנחלויות . 
צה"ל לא יחזור למקומות אלה כל עוד יישמר השקט ולא ייפגע שום אינטרס ישראלי 
חיוני . ישראל לא תראה במצב זה פתרון כולל , ובזמן כלשהו בעתיד תהיה מוכנה 
לדון על הסדר קבע . אבל בהעדר הנהגה פלשתינאית פשרנית , עדיין לא נוצרו 
התנאים לכך . אוטונומיה חד - צדדית אמנם אינה פתרון רצוי , אך היא הרע 
במיעוטו . מהלך כזה יקל על נגע הכיבוש בלא שתוותר ישראל על צורכי הביטחון 
האסטרטגי והשוטף שלה . הוא מתרחק מהעיוורון של חסידי שלמות הארץ , החותרים 
להנצחת הסטאטוס - קוו , ומפריך את טענת השמאלנים , כאילו אכזבתו המרה של 
שריד מההנהגה הפלשתינאית חייבת לשחק לידי הימין . לפלשתינאים שלא ירצו בפתרון 
חד - צדדי לא תהיה ברירה אלא לקבלו . וערביי השטחים שלא יסתפקו באוטונומיה 
כזאת , ייאלצו לתת את דעתם להקמת הנהגה חדשה , שתראה בהסדר עם ישראל ייעוד 
ולא הונאה . 
