הבעיה היא שכיום אין תקן ישראלי לבתים מוכנים ולקראוואנים מיובאים מחו"ל . 
בעקבות החלטת הממשלה על היבוא , התאספו נציגי משרד הבינוי והשיכון , הטכניון , 
ומכון התקנים , ובתוך כמה שבועות נקבע תקן ארעי ליבוא קראוואנים ותו ליבוא 
בתים מחו"ל . על - פי הנוהל , לפני קביעת תו תקן יש להוציא את המפרט להערות 
הציבור . אנו ניתן למעוניינים להגיב על התקן שייקבע , ולאחר מכן נשלים 
את תהליך התקינה של הבתים המיובאים והקראוואנים . קביעת תו תקן אורכת זמן 
רב , אך אנו צריכים לפתור את הבעיה בטווח המיידי . לגבי הקראוואנים , 
יקיף התקן את המינימום ההכרחי . למשל : התאמת הקראוואן לשקעים המקובלים 
על חברת החשמל . אם לא יהיו המפסקים וההתאמות לחברת החשמל הישראלית , לא 
ניתן יהיה לחבר חשמל לקראוואנים , וכך גם לגבי דרישות בנושאי מים וגז , 
וענייני בטיחות כמו הגנה מאש וכו . בסך הכל הקראוואנים הם מבנים ארעיים , 
ועלינו להבטיח שלא יהיו תקלות גז , חשמל , מים וביוב , או סכנת שריפה . 
אם ייבאו אותם מאירופה , הרי שאין הרבה בעיות , מאחר שהתקן האירופי מספיק 
בהחלט . קביעת תו תקן לבתים המיובאים היא מורכבת יותר . הטכניון , בשיתוף 
משרד הבינוי והשיכון , שוקד על קביעת תו תקן לבתים מיובאים , שיהיה כולל 
מזה שיחול לגבי הקראוואנים . קביעת התקן לבתים מחו"ל תושלם בתוך חודשיים . 
אין לנו אמת - מידה לבדוק שהם לא יתבלו בפרק זמן זה של חודשיים , אך ברור 
שהם לא יתפרקו בתוך שנה או שנתיים . נכון שיש ויכוח על עמידות הקראוואנים , 
אך ישנם כאלה העומדים עשר שנים ויותר , ומשרתים טוב את הלקוחות . תו התקן 
אינו חובה , אבל אם משרד הבינוי והשיכון הוא שייבא , יהיה שותף עימנו בקביעת 
תו התקן . לפיכך , איני מעריך שצפויות בעיות בעניין . 
