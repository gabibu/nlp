מפלגת העבודה של היום היא גרוטאה גדולה וחלודה , המונחת בחצר הפוליטיקה 
הישראלית . מאז הונחה שם , לא נעשה שום ניסיון רציני לנקותה , לגרד ממנה 
את החלודה , לשמן ברגים וגלגלים ולהחזירה לפעולה תקינה . החיים ממשיכים 
להתנהל תוך התעלמות מעצם קיומה . כמו אינה קיימת כלל . והרי היא המפלגה 
שהיתה השנייה בגודלה . ועכשיו , לאחר שמודעי וסיעתו אינם חלק אינטגרלי 
מהליכוד , מפלגת העבודה היא הגדולה בישראל . ואוי לה שזה מצבה . באווירת 
המשבר הגדול באזור משמיע ראש הממשלה , יצחק שמיר , את דברו לאומה , לועג 
ומדבר בביטול על המפלגה ועל היו"ר שלה . הוא מתעלם מן המפלגה האמורה להיות 
האופוזיציה הגדולה לממשלו , וגם אינו רואה צורך לראות בה פרטנר בממשלת חירום . 
וכל זאת לא בשעתו הגדולה , אלא כשהוא מתקשה לשלוט בלשונו , ודוברו חש להצילו 
ממעידה מילולית חמורה ביותר . שר החוץ שלו כושל כתינוק העושה את צעדיו הראשונים . 
אפילו קצין בכיר הנשלח מטעם דובר צה"ל להסביר לציבור את דרכי המיגון מפני 
התקפה כימית יוצר בהלה וריצה אל החנויות . ובעניין אחר , ממשלת שמיר מתקשה 
לקבוע מדיניות כלכלית אחידה וברורה , ושר השיכון עוד לא הוכיח מה מידת יכולתו 
במציאת פתרונות מיידיים למצוקת הדיור של העולים . זו ממשלה שקשה להאמין עליה 
שתוכל , במצב חירום , למשול ביעילות , כשהיא מתעלמת מן המפלגות שהן נציגותיה 
של מחצית העם . אבל , במצבה הנוכחי של מפלגת העבודה מרשה לעצמו אפילו יצחק 
שמיר לנהוג כך , בהתעלמות , בציניות , בלגלוג . יום אחד החליט שר הביטחון , 
משה ארנס , להזמין את קודמו , יצחק רבין , לשיחה ולהתייעצות לאחר שובו 
מחו"ל , בהשתתפות הרמטכ"ל וראש אמ"ן . רבין , במצבה של מפלגתו היום , 
אינו מתנה את השתתפותו בפגישה בהזמנתו של יושב - ראש המפלגה , שמעון פרס . 
פרס , כרבין , היה שר ביטחון וראש ממשלה . רבין , כשמיר , לועג לפרס , 
מצפצף על המקובלות , והוא שש , אולי יותר משמיר , להתעלם מפרס . פרס 
נשאר בחוץ . שמיר אינו רואה צורך להזמינו לשיחת דיווח או התייעצות , כמקובל . 
מנחם בגין לא היה מעלה על דעתו לנהוג בגסות כזאת . אבל שמיר אינו בגין . 
והוא פשוט בז לפרס . אבל , אם חלילה יחמיר מצבה של ישראל , יקרא שמיר 
לפרס לשיחה , כדי שיוכל להשיל מעצמו מקצת מן האחריות . " הרי התייעצתי 
אפילו עם מר פרס " , יאמר , מן הסתם , לאחר מעשה . עד כה לא חייב המצב 
חלוקה , או בריחה מאחריות . יוצא רבין מפגישתו עם שר הביטחון ועם הקצינים 
הבכירים ומיד הוא מוזמן לשאת את דברו ברדיו ובטלוויזיה . מניחים לו לדבר 
בהרחבה , משום שחשובה דעתו של מי שעדיין מצטייר לרבים כשר הביטחון , זה 
ששמיר כל כך רצה בו גם לאחר פירוק ממשלת האחדות הלאומית . את דברי רבין מביאה 
בהבלטה גם התקשורת המודפסת . " ידיעות אחרונות " מפרסם מאמר - פרשנות 
בחתימת רבין בראש מוסף הפובליציסטיקה שלו ביום ששי . ביום של תפוצת - שיא . 
האם דיווח יצחק רבין לשמעון פרס , יו"ר מפלגתו , על השיחה ? לא צריך 
להגזים . התקשורת ביניהם אינה קיימת . יצחק רבין יצא להתמודדות עם פרס 
על ראשות המפלגה , והובס כאשר איש לא האמין בניצחונו של פרס . עכברים שהעלה 
פרס לגדולה נטשו את ספינתו במנוסה מבוהלת . והוא , פרס , ניצח , למרות 
הכל . ועתה , אבוי לניצחונו . פרס מצליח , במאמץ רב , להכניס לתקשורת 
ציטוטים קצרים מאוד מדבריו , גם כאשר הוא נוקט לצורך זה לשון ציורית ביותר . 
וכמו אין די בכך , מביא " העולם הזה " בעצם הימים האלה את תצלום מכתבו 
של פרס למנחם בגין , בהיותו ראש הממשלה , ובו הוא מפציר בבגין לבל יפציץ 
את הכור בבגדד . עתה ברי לכל מה היה מצבנו ומה היו פני המזרח התיכון אילו 
הכור של סדאם נותר שלם . פרסום המכתב אינו סטירת - לחי לפרס , אלא מהלומה 
השולחת פוליטיקאי אל הקרשים . לכך התכוון מי שמסר את המכתב לפרסום . אבל , 
פרס מנסה להמשיך כמו לא אירע דבר . אלא שעכשיו ההתייחסות אליו ואל דבריו 
משנית , כמו היה זה הוא שהובס ולא יצחק רבין . אילו נותרה אחרי ההתמודדות 
מפלגה חיה ופעילה , ניחא . אבל היום אין לה דובר סמכותי שדבריו נשמעים 
כקול המפלגה כולה , על מחנותיה וקבוצותיה . אילו היה לה היום מזכ"ל שהוא 
אישיות או סמכות , היה הוא מדבר בשמה , בשם האופוזיציה הגדולה , וקולו 
היה נשמע . המזכ"ל , מיכה חריש , מצטייר כממציא הצבע האפור . מי שם לב 
לדבריו , ומי מזמינו להביע את דעתו ? לעתים מניחים לו לומר כמה משפטים , 
לצורך האיזון בין מפלגת השלטון למפלגת העבודה . יוסי שריד , לעומתו , 
זוכה בחשיפה ובהתייחסות גדולות פי כמה . והוא אינו המזכ"ל של המפלגה העומדת 
בראש האופוזיציה הגדולה . שמעון פרס לא רצה שיהיה למפלגה מזכל עצמאי , 
או עצמאי מדי , כמו שהיה עוזי ברעם . עכשיו יש לו מזכ"ל שמתייחסים אליו 
בפחות כבוד ממה שמתייחסים אפילו ליושב - ראש . רבין , לעומתם מתחיל לחגוג . 
עוד פליטת - פה של שמיר , מעידה של דוד לוי , או אם יטעה משה ארנס כל 
אלה עשויים להחזיר את ימי נשי וינדזור העליזות , בתקופת ההמתנה של מלחמת 
76 . יהיו שיזעקו למנות את רבין לשר ביטחון . כפי שדרשו את מינויו של משה 
דיין לאחר הגמגום הקל של אשכול . נראה ששמעון פרס ימשיך לשבת ולהמתין שיוזמן 
להתייעצויות , או לממשלה , או לפחות ל"מוקד " בטלוויזיה . בטלוויזיה 
ימתין לו מוקש : השאלה איך זה , מר פרס , התנגדת להפצצת הכור הגרעיני 
של עיראק , וכיצד היינו נראים היום אילו , חלילה , התקבלה דעתך ? 
