המשמרת הצעירה במפלגת העבודה בירושלים , תעתור לבג"ץ נגד היועץ המשפטי לממשלה 
יוסף חריש ונגד המשטרה , כדי לחייבם להתחיל לחקור את החשדות שהועלו נגד 
שר הדתות אבנר שאקי . צוות משפטנים בראשות עו"ד פיליף קוסקס , מכין כעת 
את העתירה . מזכיר המשמרת הצעירה אופיר פינס , שיגר אתמול תזכורת ליועץ 
המשפטי לממשלה בעניין המכתב ששיגר אליו לפני יותר מחודש ובו הדרישה להורות 
למשטרה לחקור את השר שאקי . פינס מציין כי חריש לא מצא לנכון , עד עצם 
היום הזה , להורות למשטרה לפתוח בחקירה פורמלית . השר לא הוזמן לגביית 
עדות ולא נעשו חיפושים . בתזכורת נאמר כי אמנם היו ידיעות כי חריש נתן , 
באופן לא פורמלי , אור ירוק למשטרה לחקור את שאקי , אך לדברי מזכיר המשמרת 
הצעירה " זה לא רציני " . לדעתו , הראיות לכאורה שנאספו , מחייבות פתיחת 
חקירה ומייד . במכתב ששלח פינס לפני יותר מחודש לחריש , דרש להורות מייד 
למשטרה לפתוח בחקירה רשמית , לתשאל את השר שאקי , ולאסוף מסמכים וראיות 
נוספות . עד כה לא השיב חריש על מכתב זה . פינס טען עוד במכתבו לחריש כי 
עיכוב החקירה , אף שהממצאים על ארבע העמותות בראשות מקורבי השר כבר ידועים , 
מצביע על ניסיון לחיפוי ולהרחקת הפרשה מעיני הציבור . דוברת משרד המשפטים 
אמרה אתמול כי חריש הנחה עוד לפני נסיעתו לחו"ל , את המשטרה לבדוק את הפרוטוקולים 
של ישיבות ועדת השרים לעזבונות . לפיכך , הטיפול בפרשה מוטל כעת על המשטרה . 
תלונות נגד שאקי הוגשו לפני חודשיים גם מטעם התנועה ליהדות מתקדמת . מדובר 
בהחלטה שקיבלה לפני ארבעה חודשים ועדת השרים לעזבונות , בהשתתפות השר שאקי 
להקציב 1 . 1 מיליון ש"ח לארבע עמותות שבראשן עמדו בני משפחתו של שאקי ומקורביו . 
חריש הורה בשעתו לבטל את החלטת ועדת השרים ולהגיש מחדש את בקשותיהן של העמותות 
להקצבת כספים לוועדה הציבורית שהוקמה במקום ועדת השרים . 
