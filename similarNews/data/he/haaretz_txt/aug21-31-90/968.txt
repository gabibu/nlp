נשיא בריה"ם , מיכאיל גורבצוב , אמר אתמול כי על עיראק למצוא עתה מוצא 
מן המשבר , שגרמה פלישתה לכוויית . סוכנות הידיעות הסובייטית " טאס " 
דיווחה כי בשיחה עם שר החוץ המצרי , עיסמת עבד אל - מגיד , המבקר במוסקווה , 
תיאר גורבצוב את המצב במפרץ כ"מסוכן במידה קיצונית " , ואמר כי בגדאד נקלעה 
למבוי סתום . " לא אזלו הדרכים המדיניות , אולם דרוש מאמץ מירבי למנוע 
סכסוך מזוין . על עיראק להסיק את המסקנות הנכונות מהסולידריות , שביטאה 
בקהילייה העולמית . אסור לה להעמיק את המשבר ועליה לחפש דרך להיחלץ ממבוי 
סתום זה " , אמר הנשיא הסובייטי . נשיא עיראק , סדאם חוסיין , וראש אש"ף , 
יאסר ערפאת , גיבשו נוסחה לפתרון המשבר במפרץ הפרסי במסגרת בין - ערבית . 
סוכנות הידיעות של אש"ף דיווחה כי הנוסחה מתבססת על נסיגת כל הכוחות הזרים 
מן האזור " ועל הצורך להגן על האחדות הערבית , כדי שאפשר יהיה למצוא פתרון 
גם לבעיה הפלשתינית " . מקור בכיר במפקדת אש"ף בתוניס אמר כי מדובר בעסקת 
חבילה , שבמסגרתה יחליפו כוחות צבא ערביים את הכוחות המערביים , שהתפרסו 
בערב - הסעודית ובמדינות נוספות במפרץ הפרסי . סוכנות הידיעות העיראקית מסרה 
כי בסיום פגישתם בבגדאד הודיעו שני המנהיגים : " אנו תמימי - דעים בדבר 
הצורך להילחם נגד הנוכחות האמריקאית והזרה באזור . אנו מכריזים בזאת על 
התלכדות עמי עיראק ופלשתין במאבקם המשותף נגד הכיבוש הציוני בשטחים הכבושים " . 
בפגישה בין השניים השתתפו גם שר החוץ העיראקי , טארק עזיז , סגנו של ערפאת , 
אבו - איאד , וחבר הוועד הפועל של אש"ף , האני אל - חסן . 
