הביקורת החריפה שהטיחו יו"ר ועדת השרים לקליטה , אריאל שרון , שר הקליטה , 
הרב יצחק פרץ , וסגנית שר המדע , גאולה כהן , בסוכנות היהודית , בישיבת 
הקבינט לקליטת עלייה בשבוע שעבר , משקפת את המתיחות הרבה ואת היריבות הקשה 
השוררות בין שני הגופים הללו . לכאורה , דווקא בימים אלה של עלייה המונית 
מברית - המועצות , היה מקום לשיתוף פעולה הדוק בין הממשלה לסוכנות . שכן 
הממשלה היא האחראית לקליטתם הפיסית והחברתית של העולים , ותפקידה הוא להבטיח 
להם קורת גג ומקום תעסוקה , ואילו הסוכנות אחראית לגיוס הכספים מן המגביות 
ולהטסת העולים מבריה"ם , דרך בודפשט , ורשה ובוקרשט , לישראל . אולם 
בפועל אין תיאום הולם בין הממשלה לסוכנות . קיימות כפילויות למכביר ומתנהלים 
מאבקי כוח על סמכויות ועל שיטות פעולה . זה שנים שיחסים מתוחים שוררים בין 
משרד הקליטה לבין מחלקת העלייה של הסוכנות . שר הקליטה מנצל כל הזדמנות 
כדי לנגח את ראשי הסוכנות , וראשי הסוכנות מדברים בלגלוג על יכולתו וכישוריו 
של שר הקליטה . גם בפעילות בקרב היהודים בתוך בריה"ם , קיימים חיכוכים בין 
הסוכנות לבין הגורם הממשלתי , הכפוף ישירות לראש הממשלה והאחראי לקשר עם 
יהודי בריה"ם ולטיפול בבקשות לעלייה . הכוונה לפתוח תחנת מעבר לעולי בריה"ם 
בפינלנד עוררה מחלוקת קשה בין יו"ר הנהלת הסוכנות , שמחה דיניץ , לבין 
הגורם הממשלתי האחראי על הקשר עם יהודי בריה"ם . בניגוד לעמדתו של דיניץ , 
שתמך בפתיחת תחנת המעבר , הביעו עובדי האגף הממשלתי , הפועלים בחשאי , 
התנגדות תקיפה לכך , מחשש להתחדשותה של תופעת הנשירה . קיים אמנם מוסד 
לתיאום , המשותף לממשלה ולסוכנות היהודית , שתפקידו להתוות מדיניות משותפת 
ולקבוע את אפיקי הפעילות של שני הגופים . אולם מוסד זה , בו חברים מרבית 
שרי הממשלה , חברי הנהלת הסוכנות וראשי המגביות , מתכנס רק פעמיים או 
שלוש בשנה ואיננו ממלא את יעודו כמוסד מתאם . למעשה , מאז הוקם , לפני 
כמה חודשים , הקבינט לקליטת עלייה , בראשותו של שר הבינוי אריאל שרון , 
נדחקה הסוכנות לקרן זווית . שרון , שנכנס לתפקידו במרץ רב , ניאות אמנם 
לצרף שני נציגים של הסוכנות לקבינט , אולם בפועל הוא מנהל את העניינים בשיטה 
ריכוזית מאוד . כאיש מפלגת העבודה , חש דיניץ מבודד במגעיו עם הצמרת השלטונית , 
המושתתת בעיקרה על אנשי ליכוד . הוא רואה עצמו מנהיג העם היהודי , מתוקף 
היותו יו"ר הנהלת הסוכנות , ולכן נפגע עד עמקי נשמתו מן הביקורת החריפה 
שהטיחו שרון , פרץ וגאולה כהן בשיטות הפעולה של המגבית . כששרון טען שעל 
הממשלה לתבוע מהעם היהודי להכפיל ואף לשלש את תרומותיו לקליטת העלייה , 
כשהרב פרץ קבל על שהמגביות פועלות בשיטות שגרתיות , שאינן מעוררות את יהודי 
העולם לסייע במידה מספקת לקליטת העולים , כשגאולה כהן התמרמרה ואמרה שתפקידה 
של הסוכנות אינו לנהל את מערכת גיוס הכספים מהעם היהודי , אלא רק לסייע 
לממשלה , וכי זו חייבת להכריז על מבצע חרום לאומי לגיוס הכספים ולגלות מעורבות 
ישירה במבצע ההתרמה , הרגיש דיניץ כילד נזוף . הוא השיב , בנימה מתנצלת , 
שאין שום הצדקה לבוא בטענות אל יהדות העולם . הוא הציג נתונים , המצביעים 
על כך שהמגביות הגדילו את מחוייבותן לקליטת עולי בריה"ם ב%003 , והתחייבו 
בחודש יוני לגייס 003 מיליון דולר לשנה , במשך שנתיים . אין ספק שהמגביות 
יכולות לגייס תרומות בהיקף רחב הרבה יותר , אבל לשם כך הן זקוקות לשיתוף 
פעולה מצד הממשלה . יש להניח , שלו היו שמיר , שרון , ארנס , לוי , 
מודעי ושרים בכירים אחרים , באים לקהילות היהודיות ומסבירים את חומרת המצוקה 
הכספית בה נתונה המדינה , היו אנשי המגבית מצליחים לשכנע את היהודים לפתוח 
את כיסיהם ביתר קלות . אולם במקום לנקוט צעד כזה , הם מטיחים ביקורת בסוכנות 
ובראשי המגביות ומאשימים אותם בשיגרתיות . ברור שגם הדיווחים המגיעים לבעלי 
הממון היהודים , על כישלון הטיפול בקליטת העולים , משפיעים על נכונותם 
לתרום . דיניץ נתן ביטוי לאכזבתם כשהאשים את הממשלה בחוסר היערכות לקליטת 
העולים . " עד היום אף קרוואן אחד לא יובא ארצה , אף בית לא נבנה , תוכניות 
שאושרו על - ידי הממשלה אינן מיושמות , והמצב הזה זועק לשמים , כי עלולות 
להיות לו השלכות על המשך העלייה " . דיניץ סיפר כי לפני כחצי שנה נלקחו ראשי 
חבר הנאמנים לסיור באתרי בנייה שונים לעולים . " הוכנו לכבודם בימות עם 
דגלים , מקהלות , נישאו נאומים של ראשי ערים ואף הוצבו בשטח טרקטורים לדקורציה . 
אולם לאחר חודשים ספורים , כששבו ראשי חבר הנאמנים לאותם אתרים , כדי 
לראות את קצב התקדמות הבנייה , הם גילו שדבר עדיין לא נעשה ואפילו הטרקטורים 
שהיו במקום , נעלמו " . המסקנה שלו היא ש"כך אי אפשר לגייס את העם היהודי . 
זהו מחדל שאני חוזר ומתריע עליו . אם לא נזעק עכשיו , תהיה זו החמצה היסטורית " . 
לא צריך להיות נביא כדי להעריך שההתנצחויות וחילופי ההאשמות רק יגבירו את 
תחושת הזעם של ראשי המגביות כלפי הממשלה ואת אי האמון כלפיה מצד " בעלי 
המאה " היהודים , המאוכזבים ממילא מהטיפול הכושל והרשלני של הממשלה בקליטת 
גל העלייה . 
