רבים וטובים חשבו וגם כתבו כי יש לשים קץ לממשלת האחדות הלאומית , מטעמים 
שנעשו ברורים לעין בשלהי 9891 ובתחילת שנה זו : הניסיונות להגיע למשא ומתן 
על קידום השלום נתקעו עקב חוסר יכולתם של מרכיבי הממשלה להגיע להבנה בדבר 
המשכו , האינתיפאדה שחקה את צה"ל ובעצם את כולנו ללא הפוגה , הממשלה בכללותה 
לא הטיבה לתפקד גם בעניינים אחרים , ובעיקר בתחומי הכלכלה וקליטת העלייה . 
ממשלה זו , כך טענו , הגיעה לסוף הדרך , וככל שתקדים להתפרק כן ייטב . 
לא כולם סברו כך . אמנם , אי אפשר היה שלא להכיר במיעוט הצלחותיה של ממשלת 
האחדות , ודבר לא הבטיח שעתידה , אם תמשיך להתקיים , יהיה מפואר מעברה . 
אבל מול העיניים עמדו שתי החלופות , ושתיהן לא נראו מבטיחות . ממשלת העבודה , 
שנשענת על מפלגות שמאל קיצוניות ומפלגות המייצגות למעשה את אש"ף , היתה 
קמה מלכתחילה על כרעי תרנגולת : אם בכלל היתה זוכה לאמון , דינה היה להתנדנד 
על גלים סוערים של אי הסכמה ודחיה , בהתחשב בהרכב הכנסת ובהלך הרוחות בציבור . 
ממשלת ימין , שסיכוייה לקום ולהתקיים נראו טובים קצת יותר , היתה נראית 
מפחידה , משום שהיה ברור כי תיכון על בסיס מפלגות ימניות - קיצוניות ודתיות - 
חרדיות . מול חלופה זו , וכל עוד אין סיכוי לבחירת כנסת בהרכב אחר , נראתה 
לנו עדיפה אפילו ממשלת האחדות . בעוד ימים אחדים ימלאו שלושה חודשים לקיומה 
של הממשלה , המועד למתן תעודת השליש הראשונה , והתמונה המצטיירת היא קצת 
מפתיעה . אמנם בשבועות האחרונים היה לממשלה מזל גדול , ותשומת הלב העולמית , 
ובמיוחד תשומת לבם של ידידנו האמריקאים , הוסטה לעבר המפרץ הפרסי . אבל 
בהתחשב בכך שמומחים רבים הביעו את דעתם שלממשלה זו יש מוח מעוות , עיניים 
הלוקות בעיוורון , שתי ידיים שמאליות ופה משולח רסן , היה אפשר לצפות כי 
יעלה בידה בקלות לרדת מן הפסים גם בסיטואציה הנוחה כל כך , שנוצרה בשבועות 
האחרונים . לא כך קרה , להפתעתנו ותדהמתנו . ובכלל , מכמה בחינות חשובות 
הממשלה מקבלת ציונים טובים : הממשלה נוהגת בתבונה בכל הנוגע למשבר המפרץ . 
אכן , לא כל התבטאויותיו של ראש הממשלה מוצאות חן בעיני חכמנים ונותני 
עצות מהשולחן הירוק , אבל מהיועץ לביטחון לאומי בארצות - הברית , ברנט 
סקוקרופט , למשל ( ולא רק מפיו ) היא מקבלת ציונים טובים , בצירוף הבטחה 
שההבנה האסטרטגית עתידה עוד להתחזק . " תהליך השלום " תקוע , אך כרגע 
לא באשמת הממשלה . כפי שהדברים נראים , הסיכויים להמשכו אחרי שישקע אבק 
מדבריות המפרץ לא נגוזו . שר החוץ הנוכחי , מרוב כמיהה לרכוש לעצמו תהילת 
מדינאים ומעמד של יורש בטוח , נראה לרגעים כמי ששכח את עברו החישוקאי . 
מי יודע , אולי עוד נופתע להיווכח שהוא , ביחד עם נץ מובהק אחר שהתרכך , 
משה ארנס , יסללו דרך לקידום התהליך . כושר המיקוח של שני אלה כלפי יצחק 
שמיר גדול פי כמה מכושר המיקוח של פרס ורבין כלפיו . האינתיפאדה בשפל המדרגה . 
תהליך התמסמסותה החל עוד לפני פלישת עיראק לכוויית , אך נגרם לא רק בגלל 
עייפות מחולליה , אלא גם בגלל שינוי בטקטיקה של צה"ל בעורקי התחבורה ובמחנות 
הפליטים , שינוי שלפחות בחלקו נזקף לזכותו של שר הביטחון החדש . קליטת העלייה 
מתנהלת לפי שעה כסדרה . אמנם הממשלה עוד רחוקה מלתקן את מחדלי הממשלה הקודמת 
( שהשרים הנוכחיים אחראים להם לא פחות מהשרים לשעבר ) , אבל התקבלו מספר 
החלטות , ונעשו גם צעדים מעשיים אחדים , לקראת פתרון בעיות השיכון והתעסוקה . 
מכל מקום , בפחות משלושה חודשי ממשלה זו , נעשה יותר מאשר בכשנה וחצי 
של הממשלה הקודמת . הממשלה כגוף מתפקדת באופן מניח את הדעת . נכון , גם 
ממנה עולות חריקות . המודעות העצמית המתפוצצת של דוד לוי והאקסצנטריות של 
יצחק מודעי מקלקלות מפעם לפעם את השורה . אך החריקות העולות מממשלה זו צורמות 
פחות מהחריקות שעלו מקודמתה . הממשלה החליטה מספר החלטות חשובות , לרבות 
החלטה על קיצוץ בתקציב , ששרים סרבנים קבלו בצייתנות לאחר שראש הממשלה כפה 
עליהם משמעת . מפלגות חרדיות שולטות במשרדים חשובים , והשפעתן עתידה עוד 
לגבור עם הצטרפות אגודת ישראל לקואליציה , אך לפי שעה לא הוטרדנו מנוכחותן . 
החקיקה החרדית בכנסת עודנה משתהה , ואין להתייאש מן התקווה שהחוקים המעצבנים 
ביותר ( כגון חוק החזיר ) לא יתקבלו בסופו של דבר . מי יודע מה צופן לנו 
העתיד , אבל לפי שעה , על יסוד הנתונים הקיימים , אין סיבה להתאבל על 
הקמתה של ממשלה זו . היא מתפקדת באופן מניח את הדעת על פי אמות המידה המקובלות 
של תפקוד ממשלות בישראל ולעת עתה לא ביישה ולא הביכה אותנו באף עניין מהותי . 
במצב זה לא נותר לנו אלא להודות בטעות ולהצטרף באיחור רב אל אלה , שתמכו 
בפירוק המיידי של ממשלת האחדות הלאומית . הם צדקו . 
