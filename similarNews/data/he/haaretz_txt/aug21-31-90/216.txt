שר האוצר , יצחק מודעי , מזכ"ל ההסתדרות , ישראל קיסר ויו"ר האיגוד המקצועי , 
חיים הברפלד , גיבשו אתמול רעיונות חדשים , שיאפשרו התקדמות לקראת חתימה 
על הסכמי שכר במגזר הציבורי , שנקלע בשבועות האחרונים לקשיים . בימים הקרובים 
ישובו ויפגשו ראשי האיגודים המקצועיים עם יעקב דנון , הממונה על השכר במשרד 
האוצר , בניסיון נוסף לתרגם את ההצעות החדשות להסכמות . סלע המחלוקת העיקרי 
בשלב זה בין האוצר לבין האיגודים הוא תביעת ההסתדרות , שלא לכלול תוספות 
שכר עליהן יוסכם בחישוב שכר המינימום . האוצר גורס , שרבים מעובדי הציבור , 
הזוכים להשלמת הכנסה , מכוח שכר מינימום , מגיעים בפועל להכנסה העולה 
עליו פי שניים ושלוש , ומכאן שאין הצדקה לשלם להם תוספות שכר שלא יכללו 
בבסיס המזכה אותם בהשלמת הכנסה . בתום הפגישה אמש אמר מודעי , כי הועלו 
רעיונות חדשים כיצד להתגבר על מחלוקת זו , אך הוא סירב לפרט את טיבן . בפגישה 
אמר מודעי כי מצב המשק שונה עתה בהשוואה לראשית השנה כשהוחל במשא ומתן על 
הסכמי השכר , ויש להתחשב בכך . מודעי תובע מההסתדרות תמורה מול התקציבים 
המיוחדים הנדונים בממשלה לעודד תעסוקה וצמיחה . הפגישה אתמול נערכה ביוזמת 
המזכ"ל קיסר ימים אחדים לאחר שובו משהייה בת שבוע בחו"ל , ויש סברה כי הפגישה 
נועדה לא רק לתת תנופה מחודשת למשא ומתן על הסכמי השכר , אלא גם לשפר את 
מערכת היחסים עם מודעי בעקבות תמיכת ההסתדרות בתוכניתו של שר התעשייה והמסחר 
משה נסים לחידוש הצמיחה והתעסוקה במשק . יתכן שפיתרון הביניים יהיה בתשלום 
מקדמה על חשבון הסכמי השכר במשכורת אוגוסט , המשולמת ערב החגים . קיסר סירב 
לפרט את הצעותיו ואת תוכן השיחה עם מודעי , אך עם זאת הביע אופטימיות ביחס 
לסיכוי להגיע בקרוב להסכם . להנהגת ההסתדרות מנדט לפתוח בעיצומים מראשית 
החודש . האיגודים המקצועיים הביעו אתמול זעם על כך שהממשלה והמעסיקים מעמיסים 
על גב השכירים את מצוקות המשק . בפגישה שקיימו אתמול החליטו להסמיך כל איגוד 
בנפרד לנקוט בצעדים ארגוניים מראשית ספטמבר אם לא ייחתם הסכם עד סוף החודש . 
הם הודיעו על התנגדותם לפגוע בתוספת היוקר האמורה להיות משולמת במשכורת ספטמבר 
ובשכר המינימום . הבא מכוחה של החלטה במליאת הוועד הפועל לפני כשבועיים . 
