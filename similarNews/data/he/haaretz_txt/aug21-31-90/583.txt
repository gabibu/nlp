בית המשפט העליון דחה את ערעורה של רות עמר , פקידה בבנק איגוד , שגנבה 
כספים מלקוחותיה , על חומרת העונש שנגזר עליה , שלוש שנות מאסר בפועל 
ושנתיים מאסר על תנאי . עם זאת , נענו השופטים שלמה לוין , אליעזר גולדברג 
ויעקב מלץ לבקשתה של עמר לדחות את מועד כניסתה לכלא ל42 בספטמבר , כדי לאפשר 
לה ללוות את שני ילדיה לבית הספר בתחילת שנת הלימודים ולשהות במחיצתם בראש 
השנה . רות עמר הורשעה בבית המשפט המחוזי בירושלים ב13 אישומים ובהם הפרת 
אמונים , מירמה , גניבה וזיוף . בסך הכל גנבה מלקוחותיה כחצי מיליון ש"ח . 
בערעור שהגישה טענה , בין השאר , כי השופט לא נתן די משקל להמלצת שירות 
המבחן ולחוות הדעת הפסיכולוגית עליה . כמו כן טענה הנאשמת כי ביצעה את העבירות , 
לאחר שהסתבכה בהשקעת כספים של אחרים כתוצאה מהמפולת בבורסה וכי לא צמחה 
לה טובת הנאה אישית מהעבירות . עוד טענה כי עבריין שטען כי נפגע ממעשיה , 
תקף אותה וגרם לה חבלות חמורות . רות עמר הוסיפה כי על בעלה יקשה לטפל 
בילדיה בעת שהותה בבית הסוהר . אולם בית המשפט העליון קבע כי כל טענותיה 
כבר הובאו בחשבון בגזר הדין . השופטים כתבו כי כנגד הטענות הללו עומד גורם 
העונש המרתיע , שעל פיו " פקיד בנק השולח ידו בכספי לקוחות הבנק - אחת 
דינו להישלח לתקופת מאסר משמעותית " . 
