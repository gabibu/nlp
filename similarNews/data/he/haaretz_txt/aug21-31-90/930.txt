( ע ) . האגודה לזכויות האזרח , שייצגה בבג"ץ הורים שביקשו להעביר את 
ילדיהם לבית - ספר מסורתי , זכתה אתמול במאבקה המשפטי , לאחר שעיריית 
ירושלים ומשרד החינוך במחוז ירושלים הודיעו לבג"ץ כי הם נסוגים מהתנגדותם 
להעברת הילדים . העירייה ומשרד החינוך נקלעו למצב מביך , כאשר ספגו שלשום 
בבג"ץ ביקורת נוקבת על התנגדותם , ונראה כי הערות השופטים האיצו בהם לסגת 
מעמדתם . פרקליט האגודה לזכויות האזרח , עו"ד יהושע שופמן , טען בעתירה , 
כי ההורים זכאים להעביר את ארבעת הילדים מבית הספר הממלכתי " יד המורה " 
שבשכונת רמת אשכול , לבית הספר הממלכתי " פרנקל " שבשכונת הגבעה הצרפתית , 
הפועל במתכונת תל"י תגבור לימודי יהדות . במהלך הדיון שהתקיים שלשום בבג"ץ 
השמיעו השופטים , שלמה לוין , אליעזר גולדברג ומיכאל בן יאיר , ביקורת 
חריפה על שהעיריה לא הציגה מדיניות ברורה לגבי העברת התלמידים , נמנעה מלהגיש 
תצהירים מנומקים בעניין , שינתה את עמדתה במהלך הדיון ונתנה להורים תשובות 
לא עקביות . בנוסף , ננזף גם הממונה על מחוז ירושלים במשרד החינוך , על 
נוהגו לדחות , ללא כל נימוק , ערעורים של הורים על החלטות העירייה . השופטים 
נתנו לעיריה שהות קצרה ביותר עד היום בצהרים כדי להגיש מסמכים ותצהירים 
כתובים שיאמתו את גרסתה . ככל הנראה לא היו בידי העיריה המסמכים הדרושים , 
והיא חששה מתגובת בג"ץ אם תדבק בעמדתה . 
