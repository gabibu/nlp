וינה ( ע " ר ) . המדינות החברות בארגון אופ"ק , שלא הצליחו להגיע להסכמה 
על קיום ועידת חירום לדיון במשבר הנפט במפרץ הפרסי , יקיימו היום בווינה 
התייעצויות . יוזמה זו באה מהנשיא התורן של הקרטל , שר הנפט של אלגיריה , 
צאדק באוסינה , המנסה בדרך זו לעקוף את התנגדותה של עיראק וכמה חברות אחרות 
לדרישתן של ונצואלה וערב הסעודית לקיים ועידה רשמית על עליות מחירי הנפט 
האחרונות ולהגדיל את התפוקה של חברות הקרטל . באוסינה אמר אתמול כי הקרטל 
חייב לפצות על כל חיסרון שיורגש באספקת הנפט כתוצאה מן המשבר . " אני מקווה 
ומתפלל שנציל את אופ"ק " , אמר לכתבים . הסעודים עדיין דורשים לקיים דיון 
על - פי סדר יום רשמי , ולכן ייתכן שלא יטלו חלק בהתייעצויות . ונצואלה , 
לעומת זאת , תשתתף בהן . תהיה אשר תהיה צורת השיחות , אין להניח כי תתקבל 
החלטה להעלות את תקרת התפוקה של הקרטל כדי לפצות את הלקוחות על המחסור בנפט 
שנוצר מהאמבארגו על כוויית ועיראק . נוסף על עיראק , מתנגדת גם איראן להגדלת 
התפוקה . לעומת זאת הודיעו כמה מדינות , ביניהן ונצואלה , ערב הסעודית 
ונסיכויות המפרץ , כי יגדילו את התפוקה ללא קשר להחלטה שתיפול בוועידה . 
ערב הסעודית יכולה להפיק עוד 2 מיליון חביות ליום , ונצואלה והנסיכויות 
יכולות להגדיל את התפוקה בחצי מיליון חביות ליום , כל אחת . 
