כפעם בפעם אנו נתקלים בלי משים בהיבט אחר , לגמרי לא - מלבב , של המציאות 
הקיבוצית . ישראל סגל , בכתבה על קשר השתיקה בקיבוצים , סביב האונס הקיבוצי 
בשומרת , מצליח לא רק לזעזע את צופי " יומן השבוע " אלא להמחיש את ההוויה 
הקיבוצית , את הסגירות והאטימות , עד שהצופים נעשים לא רק מעורבים רגשית , 
אלא גם לשופטים . הסיפור מוכר בחלקיו . 11 נערים , עדיין קטינים , מקיבוץ 
שמרת , מואשמים כי אנסו במשך שמונה ימים נערה בת ארבע - עשרה וחצי והתעללו 
בה . שנתיים עברו מאז . טראומה איומה עברה על הנערה . " הייתי כמו רובוט " , 
היא מספרת . היא נזקקה לטיפול פסיכיאטרי , חשה מנודה בקיבוץ : " כולם 
מתרחקים ממני כאילו הייתי חולה במחלה מידבקת " . גם משפחתה חשה כי נרתעים 
ממנה . לדברי האם , לא קיבלה עזרה ותמיכה . המשפחה עזבה את הקיבוץ . 
הנערים נשלחו לתקופת - זמן לקיבוץ אחר , וחזרו לשומרת . הנערה לא היתה 
מסוגלת להעיד נגדם והתיק נסגר . הסיבה : חוסר עניין ציבורי . עכשיו שוקלת 
הפרקליטות את פתיחת התיק מחדש , מפני שלפי חוות - דעת פסיכולוגית , הנערה 
מסוגלת ורוצה לתת עדות . זה סיפור זוועה . סגל מצליח לחשוף את חברי הקיבוץ , 
לדובב אותם , ליצור קשר אנושי עד שכולם נפתחים . הוא ממחיש את הסגירות 
והכניעה לקוד מוסרי לקוי ומעוות . הרוב מתייצב נגד היחיד העלול להוציא את 
דיבת הקיבוץ רעה . " קרה אצלנו משהו חריג . זה לא אנחנו . והנה , עכשיו 
שומרת זהה עם אונס " , מתגוננת ציפי נוי , מחנכת שנבחרה לייצג את הקיבוץ 
בכתבת הטלוויזיה . האחרים אסורים בהבעת - דעה . אלא שהייצוג של נוי מטיל 
עוד כתם על הקיבוץ . בשאלה על דעתה האישית בפרשה , עונה המחנכת הוותיקה : 
" אני לא נכנסת לעניין הזה " . אבל העניין הוא אונס קטינה שיש לו השלכות 
קשות על אישיותה וחייה , ועל גורלם של בני - משפחתה . ואיש עדיין לא נתן 
את הדין על המעשה . כיצד מסוגלת מחנכת ואשה לשמור על ניטרליות חשודה כזאת , 
כאילו הילדה עצמה אשמה . ולצדה , מזכירת הקיבוץ המדברת בסגנון גננת . 
היא קובעת בנימה קשוחה כי למשפחה ניתנה כל העזרה הדרושה . אך היא עצמה 
אינה מביעה התלהבות לצאת לעזרת מישהו . ובכן , קשר שתיקה . חומה שהוקמה 
בפני כל מי שמנסה להוציא את הלכלוך החוצה . אבל דרכם של הדברים שהם עולים 
ופורצים . 
