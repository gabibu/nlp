( ע ) . בג"ץ ידון ביום א בעתירה שהגישה קבוצת הורים וילדים משכונת רמת 
אשכול בירושלים , נגד האיסור שהטילו עיריית ירושלים ומשרד החינוך , על 
העברת ילדיהם לבית הספר המסורתי בירושלים . בעתירה שהוגשה באמצעות עו"ד יהושע 
שופמן , מהאגודה לזכויות האזרח , טענו ההורים , כי הם התאכזבו ממיעוט 
התוכן היהודי מסורתי בתוכנית הלימודים של בית הספר יד המורה שבשכונתם ולכן 
הם מבקשים להעביר את ילדיהם לבית הספר המסורתי על שם פרנקל בגבעה הצרפתית . 
לטענתם , בית ספר זה מדגיש את לימודי היהדות התפילה והמסורת , מתוך גישה 
פלוראליסטית , המאפשרת לילדים ממשפחות בעלי השקפות שונות ללמוד ביחד . בעתירה 
נאמר עוד , כי למרות שהילדים מתגוררים באזור הרישום של בית הספר המסורתי , 
סירבה עיריית ירושלים לאשר את העברתם בנימוק שמדובר בילדים המשפיעים לטובה 
על הכיתות שבהן הם לומדים וכי העברתם תיפגע ברמת הלימודים ובתוכנית האינטגרציה . 
מנהל מחוז ירושלים במשרד החינוך דחה את עירעורם של ההורים . עו"ד שופמן 
טען בעתירה בשם ההורים , כי על הרשויות לכבד בקשה של הורה שילדו יקבל חינוך 
יהודי - מסורתי , אם ניתן לקלוט אותו בבית ספר מסורתי באיזור מגוריו . 
לדבריו , טענת העירייה כי הדבר יפגע באינטגרציה , אינה מבוססת , שכן בבית 
הספר יד המורה לומדים תלמידים משכונת רמת אשכול המבוססת , בעוד שבבית הספר 
המסורתי יש אינטגרציה מלאה ולומדים בו ילדים מהגבעה הצרפתית , רמת אשכול 
ומוסררה . לטענת העותרים , העירייה ומשרד החינוך לא שקלו את טובת הילדים 
ואילצו אותם להמשיך בלימודים בבית ספר אשר לדעת העותרים לא יקנה ידע וערכים 
יהודיים במידה מספקת . בתשובה לעתירה , טענו נציג עיריית ירושלים ומשרד 
החינוך , כי העברת הילדים תפגע ברמת הלימודים בבית הספר בו הם לומדים כעת . 
כמו כן נטען כי בעוד שנה יאוחד בית ספר יד המורה עם בית הספר שרמן שבשכונת 
מעלות דפנה הסמוכה , ואין העירייה נוהגת לאשר בקשות לעבור מבתי ספר העומדים 
לפני איחוד . 
