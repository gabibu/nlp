הבעיה העיקרית של ארה"ב לאחר החלטת מועצת הביטחון היא כיצד להפעיל את כוחה 
הצבאי נגד עיראק מבלי לשבור את הקואליציה ובמיוחד את הקואליציה הערבית 
שהקימה בעמל רב . משום כך , סביר יותר כרגע שהנשיא בוש יבחר באופצית המצור 
ההדוק על עיראק , בהנחה שבסופו של דבר יתמוטטו העיראקים או יעוררו פרובוקציה 
צבאית . על ואשינגטון לתמרן כעת בין שני אילוצים עיקריים : האחד לא לצאת 
להתקפה בטרם עת וללא הכנה מספקת , שתבטיח כי המערכה תימשך עד להשגת יעדים 
נרחבים ; השני כיצד לפתוח במתקפה מבלי לפורר את הקואליציה . לא די בהפעלת 
הכוח יש לעשות זאת במסגרת בין - לאומית תומכת , ובעיקר במסגרת ערבית תומכת . 
כדי להשיג שני יעדים אלה על הנשיא בוש לתמרן בזהירות בין מערכות רגישות 
ביותר . בעוד שהוא שולט על המערכת הצבאית , המתגבשת במפרץ הפרסי לאטה אך 
בצורה מרשימה , נראית המערכת האחרת מורכבת יותר . לפיכך , יש לראות את 
החלטת מועצת הביטחון מאתמול , גם בניסוחה המצומצם יותר , כהישג המעניק 
לבוש לגיטימציה בין - לאומית נוספת להפעלת כוח צבאי , במקרה הצורך . מן 
האילוצים האלו מתבקשות מספר מסקנות : ואשינגטון תעדיף כרגע את אופצית המצור 
ההדוק על עיראק , כשבאפשרותה להפעיל כוח למימוש הסנקציות . כלכלנים ואסטרטגים 
חלוקים ביניהם על משך הזמן , שיחלוף עד שהמצור ישפיע ממש על עיראק ויביא 
אותה לידי התרככות ושינוי עמדות לגבי עתיד כוויית . אין ספק , שמדובר בתקופה 
של יותר משבועות מספר ייתכן שחודשים אחדים , אולי אף יותר . מרחב הזמן 
הזה פותח סדק רחב יותר למתווכים שונים , ואולי למשא - ומתן על נסיגת עיראק 
בתנאים מסוימים מכוויית , שתחסוך מוואשינגטון את הפעלת עצמתה הצבאית . 
בסוף השבוע נפוצו ידיעות , כי נציגים סעודים נועדו בתוניס עם נציגים עיראקים . 
תרחישים אלה ישתבשו , כמובן , אם תעורר בגדאד פרובוקציה , דוגמת פגיעה 
בדיפלומטים ובבני - ערובה , או אם תתרחש הידרדרות צבאית כתוצאה מאי - הבנה . 
במקרה כזה , תופעל ודאי העצמה הצבאית האמריקאית , המתגבשת בערב - הסעודית , 
בשכנותיה ובמפרץ הפרסי . 
