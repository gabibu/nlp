הורים מהרצליה מחריפים היום את מאבקם נגד שר החינוך , זבולון המר , וראש 
העירייה , אלי לנדאו , בגין סירובם למלא אחר פסק בג"ץ , לפיו ילמדו ילדי 
הרצליה פיתוח ונוף - ים בשנת הלימודים הנוכחית בחטיבת הביניים יד - התשעה 
בשכונת שביב , הנחשבת לשכונת מצוקה . בראש המאבק עומדות עתה שתי קבוצות 
תושבים משכונת שביב ומהרצליה הירוקה , שילדיהן לומדים בחטיבת הביניים , 
לאחר שוועד ההורים העירוני , שניהל את המאבק עד כה , הגיע לפשרה עם העירייה . 
שתי הקבוצות יפתחו היום בהליכים משפטיים נגד המר ולנדאו בגין ביזוי פסק הבג"ץ . 
מחר תינקט פעולה נוספת במאבק : חברי הכנסת חגי מירום ודדי צוקר יעתרו לבג"ץ 
בגין ביזוי פסק הבג"ץ הקודם . שני צעדים אלה ננקטים , למרות שבשבוע שעבר 
השיגו המר ולנדאו פשרה לפיה הסכים ועד ההורים העירוני בהרצליה לדחות את מעבר 
ילדי הרצליה פיתוח ונוף - ים לחטיבת יד - התשעה לשנת הלימודים הבאה . קבוצת 
הורים מהרצליה הצעירה דרשה , כי נוכח הדחייה יישלחו לחטיבת הביניים ילדים 
מבית ספר ברנר , הנמצא בשכונה מבוססת במזרח העיר . זאת , כדי ששיעור הילדים 
המבוססים בחטיבה יגדל ועומס האינטגרציה לא יפול רק על הילדים המבוססים מהרצליה 
הירוקה . משרד החינוך החליט לדחות את התביעה בנימוק שאם הורי התלמידים מבית 
הספר ברנר ייאלצו לשלוח את ילדיהם לחטיבת יד - התשעה שבוע לפני תחילת הלימודים , 
הם יסרבו ויקימו מהומות . בעקבות דחיית תביעתם החליטו ההורים מהרצליה הירוקה 
ומשכונת שביב לפתוח בהליכים המשפטיים נגד המר ונגד לנדאו . 
