מזכיר המדינה האמריקאי לשעבר ד"ר הנרי קיסינגר קורא מזה ימים אחדים לממשל 
האמריקאי להיזהר מפני מצב של קיפאון במשבר במפרץ הפרסי , ובמקרה כזה להפציץ 
את מתקניה הצבאיים של עיראק כדי לפגוע ביכולתה הצבאית ולהחליש את סדאם חוסיין . 
בראיון שנתן אתמול ברשת הטלוויזיה הציבורית אמר קיסינגר , כי אינו קורא 
לארה"ב לפעול מיד , אך יהיה עליה לפעול " בחודש או בחודשיים הבאים " . 
הוא הבהיר , כי ארה"ב לא יכולה להרשות לעצמה להיכשל במפרץ , בשל ההשלכות 
שיהיו לדבר על המצב במזרח - התיכון ובעולם . קיסינגר אמר , כי לפי רמת הפריסה 
של ארה"ב באזור המפרץ מתבקשת התקפה . הוא הביע ספק באפשרות לקיים עיצומים 
מלאים לאורך זמן . " אם העיצומים לא יפעלו , הייתי נוקט באמצעים אחרים " , 
אמר , בהסבירו כי לאורך זמן יהיה קשה להחזיק בבנות הברית מלוכדות ויעלו 
בקיעים גם בתמיכת דעת הקהל האמריקאית במדיניות הנשיא . במקרה של קיפאון 
לזמן ארוך " הייתי ממליץ על הפצצות " , אמר . קיסינגר הבהיר , כי המינימום 
שארה"ב חייבת לדרוש מסדאם חוסיין הוא קיום החלטות מועצת הביטחון , כלומר 
נסיגת עיראק מכוויית והחזרת השלטון הכווייתי . אם סדאם יציע לעשות זאת , 
" לא תהיה לנו ברירה אלא לקבל את הדבר " . אך " זו לא תהיה תוצאה מבריקה 
לדיפלומטיה האמריקאית , אלא רק תוצאה טובה מאוד " . קיסינגר הוסיף , כי 
עדיף להחליש את סדאם על - ידי פגיעה בצבאו ו"אם עיראק תהיה מספיק טיפשה כדי 
ליזום התקפת טילים אין מה לדבר " שעל ארה"ב להגיב בכוח . אולם " הסכנה 
היא , שככל שנמתין יתפתח לחץ למנוע מאתנו לעשות את מה שצריך " . לדבריו , 
אילו הנשיא בוש היה אומר לו , כי לדעתו העיצומים יהיו יעילים , היה אומר 
לו " אם כך , המתן " . אך אילו בוש היה אומר שהסיכוי הוא 05 : 05 " הייתי 
אומר לו : נוע " . קיסינגר הבהיר , שאם כל הישגי הפריסה האמריקאית יהיו 
לבלום את סדאם חוסיין מלהיכנס לסעודיה " בלימת עיראק תהיה כישלון אמריקאי 
ושלא נשלה עצמנו בקשר לכך " . הוא המליץ לפעול בעיראק מבלי להביא בחשבון 
את בני הערובה , מאחר שבחשבון אחרון יהיה לפעולה אמריקאית כזו ערך מרתיע 
ויעיל יותר במלחמה בטרור בטווח הארוך . בדיוני סוף השבוע בהשתתפות פרשנים , 
פקידים בכירים לשעבר , חברי קונגרס ומומחים , מייצג קיסינגר את העמדה 
הנצית הקיצונית ביותר . שר ההגנה לשעבר אלכסנדר הייג סבור , כי קודם - 
כל על ארה"ב להשלים את הפריסה שלה בסעודיה ולאחר מכן יהיה מקום לשקול התקפה . 
יתר הפרשנים מייחסים חשיבות לתמיכה הבין - לאומית וסבורים , כי אין להפעיל 
כוח לפני מיצוי האמצעים הדיפלומטיים וקבלת הסכמה בין - לאומית רחבה . 
