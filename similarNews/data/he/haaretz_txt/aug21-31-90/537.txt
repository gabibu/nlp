ההחלטה שלא לחלק בשלב זה את מסיכות הגז יש בה נטילת סיכון מסוים . סיכון 
זה גדול מדי אם אכן הערכת המודיעין הצבאי היא , שיש לקחת ברצינות את האפשרות 
כי סדאם חוסיין יערב את ישראל בלחימה אם יתקפו אותו האמריקאים , והוא יעשה 
זאת אפילו נעמוד מחוץ למעגל האלימות בשלב הראשון . לשר הביטחון ולמטכ"ל יש 
ודאי סיבות טובות לדחות את החלוקה בשלב זה , אך אין זה צריך למנוע חלוקה 
סלקטיווית באזורים מסוימים . החלטה לחלק מסיכות גז לתושבי גוש דן נפלה 
כבר לפני הפלישה העיראקית . אם אכן יתחילו האמריקאים בפעולות צבאיות במפרץ , 
אין לדחות את החלוקה הסלקטיווית הזאת , שצריכה להיות מעבר למה שנהוג לכנות 
חלוקה ניסיונית . מוטב שלא נסמוך בעניין זה על הצהרתו של שר החוץ העיראקי , 
טארק עזיז , כי עיראק תתקוף את ישראל בנשק כימי רק אם ישראל תקדים אותה 
בהתקפה גרעינית . חלוקת מסכות הגז היא רק עניין אחד בנושא הכולל של הגנת 
העורף וארגונו בעת מלחמה . אם בעניין החלוקה אפשר היה להבין את החלטת שר 
הביטחון והמטכ"ל , שונה המצב באשר להיערכות העורף בשעת חירום . כאן קיימת 
הזנחה קשה ומתמשכת . יכולים לטעון גם בעניין זה כי לישראל כושר הרתעה מספיק 
ומדוע צריך בכלל מקלטים . טענה זו יכולה להגיע לממדים אבסורדיים בכל תחום . 
מדוע צריך טילי נ"ם אם ממילא אנו מרתיעים את האויב ומסוגלים להענישו במכה 
אנושה ? מדוע צריכים המטכ"ל ומפקדות חשובות להתבצר ב"בורות " פיקוד מוגנים 
מפני כל נשק אם כושר ההרתעה של ישראל רב כל כך וחיל האוויר שלה כה מעולה ? 
כושר ההרתעה של מעצמה כארצות הברית כפול ומכופל משל ישראל ובכל זאת לא מנע 
הדבר מסדאם חוסין לעשות מה שעשה , אם משום שזלזל בהרתעה זו או מפני שטעה 
בהערכתו . גם במזרח התיכון , ואולי במיוחד במזרח התיכון , אין לדעת בדיוק 
מהי מידת ההרתעה המשפיעה באמת על האויב , בפרט כאשר המדובר במנהיגים בלתי 
צפויים המסוגלים ליטול סיכונים גדולים ולספוג מכות - נגד רק כדי להגיע להישג 
מסוים . המזרח התיכון הוא אזור הנתון לשינויים פתאומיים ומוטב לצאת מתוך 
הנחה , כי הערכות מודיעין של השירותים המעולים ביותר עלולות להיות מוטעות 
מן היסוד . משום כך יש צורך בנוסחה מאוזנת , שבה לא מפקירים כליל את הגנת 
העורף לחסדי האויב , אך מאידך גיסא לא משקיעים סכומי עתק בהגנה על חשבון 
היכולת ההתקפית של צה"ל . נוסחה זו השתבשה אצלנו . הזנחה החלה מאותו רגע 
שקבע המודיעין הישראלי , והדבר אושר גם על ידי שירותי מודיעין אחרים , 
כי כמה ממדינות ערב , והעיראקים בראשם , האריכו את הזרוע האסטרטגית שלהם 
ופיתחו יכולת לתקוף את העורף הישראלי . ראשית במטוסים מתקדמים ; שנית , 
בטילים ארוכי טווח עם ראשים קרביים שונים ( לסורים יש כנראה גם ראשים כימיים 
לטיליהם ) . לא אחת נשמעו הערכות כי במקרה של מלחמה ייפגע העורף ועלולים 
להיות נפגעים רבים . אזהרות על מצבו של העורף במצב של מלחמה נשמעו גם בתוך 
צה"ל . לקחים אלה נרשמו בתרגילים שונים , כמו התרגיל הגדול שערך האלוף 
משה בר - כוכבא לפני כמה שנים . ההזנחה איננה רק בהקצאת משאבים שאנו עניים 
בהם , אלא גם בארגון ובתוכניות ובהקצאה נכונה של כוח אדם . דו"ח מבקר המדינה 
האחרון ( מספר 04 ) חשף את המחדל הזה . לאחר חקירה ודרישה במשך כשבעה 
חודשים קבע הדו"ח , בלשון המעטה כהרגלו , דברים קשים בעניין היערכות העורף 
לשעת חירום . בשעתו נמלט הסעיף הזה מעיני העיתונות וכדאי להציץ בו מחדש . 
בין השאר נאמר בדו"ח : " האיומים על העורף רבים ומגוונים . אין תחזית 
מפורטת דיה של הפגיעות הצפויות ושל השפעתן הכוללת במקרה של מלחמה . דבר 
זה מונע היערכות מיטבית להתגוננות העורף " . ועוד : " הארגון הקיים של 
מערך העורף פוגע בהכנה ראויה בשעת רגיעה ובהפעלה יעילה בשעת חירום " . הדו"ח 
מסביר כי מפקדת הג"א היא מפקדה מקצועית בלבד . כי יש פכיצול באחריות בסמכות 
בין הגופים הרבים המטפלים באירועים כאלה במצב חירום . אין ארגון או מפקדה 
ארצית המנחה , מכשירה , מציידת , מתאמת ושולטת בכל הגופים הללו . אין 
פלא שקיים בזבוז , כפי שאומר הדו"ח , של משאבי כוח אדם , אמצעים ושל תשתית . 
דו"ח מבקר המדינה לא גילה מה שלא היה ידוע זה מכבר לפיקוד הבכיר ברובו , 
וזוהי אחריותו המלאה . מינויו של אלוף לפידות כיועצו לענייני בעיות העורף 
של שר הביטחון מלמדת על עירנותו של ארנס , כדי שלא להשאיר את הנושא רק בידי 
המטה הכללי . 
