השופטת ורדה וירט ליבנה , מבית - הדין האזורי לעבודה בתל - אביב , הורתה 
אתמול להחזיר את העבודה ברכבת מרחב דרום לסדרה , לאחר שהצדדים הביעו את 
הסכמתם לכך . במכתב הבקשה לצו מניעה זמני נגד העובדים , שהגישה הנהלת הרכבת 
ביום ראשון , באמצעות משרד עו"ד נחום פינברג , התברר כי העובדים החלו בעיצומים 
ביום ששי בצהריים . קדמה לעיצומים פגישת היכרות של חברי הוועד עם מנכ"ל 
רשות הנמלים והרכבת , שאול רזיאל , ביום חמישי שעבר . מנכ"ל הרכבת , 
אליהו ברק , פרש מתפקידו לפני כחודשיים , מסיבות שהגדיר אישיות . מאז 
תחילת השנה מצוייה הרכבת במסגרת רשות הנמלים , והאחראי כיום בפועל הוא מנכ"ל 
הרשות . עקב הוראת ועד העובדים שלא לבצע בדיקה ביטחונית לפסי הרכבת , לא 
יכלו לצאת במוצאי שבת 25 קרונות פוספט ואשלג מהמפעלים בנחל צין ובצפע לנמל 
אשדוד . כן נמנעו העובדים לעשות עבודות ויסות לפסים , ומנעו ממנהלי המשמרת 
בפועל לעבוד כמנהלי משמרת . העיצומים לא אושרו על ידי מועצת פועלי דימונה . 
