על פי דיווחי מודיעין ישראליים ממשיכה ירדן את תוכניות שיתוף הפעולה שלה 
עם עיראק , ותימן שלחה לעיראק בדרך האוויר , מזון ואספקה אחרת , על אף 
הודעות שתי המדינות כי יקיימו את העיצומים שהוטלו על עיראק . זאת כתב אתמול 
ה"ואשינגטון פוסט " בידיעה מירושלים . העיתון ציטט פקידים ישראליים שאמרו 
כי גורמי מודיעין בישראל הגיעו למסקנה כי מאז הוטל האמברגו המסחרי על עיראק , 
לא היתה החלשה במעמדה הצבאי , או באספקה העומדת לרשותה . מומחים ישראליים 
העלו השערה , כי סדאם חוסיין צפה אפשרות של הפסקת האספקה הצבאית ואגר די 
ציוד , המאפשר את תיפקוד הצבא גם בתנאי המצור הימי . דיווחי מודיעין ישראליים 
הראו כי טכנאים ירדניים הדריכו חיילים עיראקיים איך להפעיל ארבע סוללות טילי 
" הוק " תוצרת ארה"ב , שנפלו לידי עיראק בעקבות כיבוש כוויית . ישראל 
טוענת כי עיראק עלולה להפנות עתה את טילי ה"הוק " נגד מטוסים אמריקאיים , 
במקרה שתפרוץ מלחמה במפרץ הפרסי . עוד אמרו המקורות הישראליים , כי חיל 
האוויר הירדני מקיים טיסות סיור יומיות לאורך גבול ירדן עם סעודיה וישראל , 
ומוסר את הממצאים לעיראק לה אין לוויין מתוחכם ומשאבי איסוף מודיעין אלקטרוניים , 
כפי שיש לארה"ב . המקורות ציינו כי המודיעין הישראלי מאמין , שתימן מבריחה 
לעיראק אספקה חיונית בדרך האוויר כולל מזון . הם ציינו עוד לעומת זאת , 
כי אין הוכחה התומכת בדיווחים שמקורם בעולם הערבי , לפיהם פרשה עיראק חיילים 
או טילים בתימן או בסודאן . ה"ואשינגטון פוסט " ציין , כי ממצאים והערכות 
אלה של המודיעין הישראלי , נמסרו בתדרוכים לעיתונאים , במסגרת מה שהוגדר 
כהמשך המערכה למנוע מירדן לנטות יותר מדי לכיוון עיראק . ישראל אמנם מעוניינת 
שהמלך חוסיין יישאר בשלטון , כתב העיתון , אך באורח פרטי מותחים אנשים 
בממשלה ובצבא ביקורת קשה על חוסיין , בטענה , כי הוא לא מסוגל להתנתק מסדאם 
חוסיין ולפעול באורח עצמאי , וכי הוא נמצא עתה בסכנה של איבוד השליטה בירדן . 
במיוחד מעוררות את דאגת הישראלים הכנותיו הצבאיות של חוסיין , הכוללות , 
נוסף על שיתוף הפעולה עם עיראק , את הצבת הצבא הירדני במצב הכן , פרישת 
נשק נגד טנקים וירי בהרים שלאורך הגבול עם ישראל . מקורות ישראליים מסרו 
עוד , כי סוריה מתכוננת עתה לשלוח כוח קטן לאמירויות הערביות המאוחדות , 
נוסף על 002 , 1 החיילים שכבר שלחה לסעודיה . 
