מאז כבש סדאם חוסיין את כוויית ושיגר את איומיו לעבר ישראל , מדגישים פרנסי 
הציבור החרדי כי לא צה"ל , לא שמיר וגם לא ארנס , יושיעו את עם ישראל . 
רק הקב"ה יצילנו מידיו . בסוף השבוע שעבר סיימו בשיטבלעך של מאה שערים 
שלושה ימי תפילה במשמרות " לנוכח המצב הנורא " . בית דין צדק של העדה החרדית , 
הכריז על שלושה ימי תפילה " לעורר רחמי שמים ולשאת תפילות ותחנונים לאור 
המצב הקשה " . התפילות התקיימו ברציפות 42 שעות ביממה , ומדי שעתיים התחלפו 
משמרות המתפללים , שכללו ראשי ישיבות ואברכים רבים . הרבי מבעל"ז ניצל את 
הופעתו בפני חסידיו לרגל תחילת חודש אלול , כדי לדבר גם על ענייני דיומא : 
" ידוע לכל כי המצב כעת בעולם מתוח מאוד . ישנם יהודים שרוצים לשלוח את 
בניהם מחו"ל ללמוד כאן בא"י ושואלים אותנו אם לשלוח אותם עכשיו , כי הם 
חוששים מן המצב . אני אומר להם שכן . הם יכולים לשלוח את בניהם ללמוד תורה 
לא"י ללא חשש . אין להם מה לפחד . ומניין אני שואב את הביטחון לענות להם 
כך ? משום שאני בטוח בע"ה , כי בזכות הבחורים היושבים ולומדים תורה בא"י , 
כאן בישיבה ובכל מקום שהוא , אין לי ספק כי זכות התורה שאתם לומדים והתפילה 
שאתם מתפללים , יש בכוחה להגן על עם ישראל מפני כל צרה ומכל אויב ושלא תהיה 
ח"ו לשום אדם שליטה להרע לבני ישראל " . ישראל אייכלר , עורך ביטאון חסידי 
בעל"ז " המחנה החרדי " , כתב מאמר תחת הכותרת " ברוך הגבר אשר יבטח בה " , 
ובו הוא מדגיש כי " בהערכה ריאלית והבנה מציאותית ובהתחשב בהיסטוריה של 
המדיניות הבין - לאומית , אין אנו סומכים לרגע על כוחו של בשר ודם . אנו 
מקווים ומתפללים " ה תפסק זממו " . אנו כופרים בכוחו וביכולתו של בשר ודם 
לכבוש או לנצח , מבלי שנגזרה גזירה משמים . כוחו של סדאם חוסיין ככוחו 
של יתוש וכוחם של שמיר ובוש ככוחם של פרעושים . התקף לב קל או מחלת מעיים 
פשוטה מוציאים את האדם משווי המשקל . אפילו טיטוס הרשע לא יכול היה לעמוד 
מול יתוש קטן . אך כאשר נגזרה גזירה , היה בכוחו להוציא דם מן הפרוכת של 
קודשי הקודשים , רח"ל " . מהמאמרים והכתבות ביומונים והשבועונים החרדיים , 
ניכר , כי למעצבי דעת הקהל של ציבור זה יש הסבר ברור מאוד , מדוע נקלענו 
למצב הנוכחי . על - פי תפיסתם , הכל נגרם בגלל ההתרחקות מן הדת , חילול 
השבת בפרהסיה , הפריצות ברחובות וכדומה . ביומון החרדי " יתד נאמן " 
פורסמה לפני ימים ספורים מודעה גדולה תחת הכותרת " בואו חשבון " , ובה נאמר 
בין השאר : " לנוכח המצב האיום מבפנים ומבחוץ אשר עם ה היושב בציון זקוקים 
לרחמי שמים מרובים , מן החובה לעשות חשבון הנפש ולהתבונן היטב מה ה דורש 
מאתנו ולשוב אליו בכל לב ונפש כי הוא עוגן ההצלה היחידי . דלפה נפשנו מתוגה , 
מאנה להינחם נפשנו בראותנו הידרדרות דורנו , המידרדר ויורד ירידה פלאית , 
השטן מרקד ושלוחיו משתוללים וזוממים לקעקע ביצתן של ישראל ח"ו ולמרבית הצער 
רבים נסחפים אחרי הזרם הנורא . תחבולות היצר רבות המה . לאחרונה המציא 
כלי משחית המכונה וידאו , אשר הוא שורש פורה ראש לכל החוטאים " . מחרה מחזיק 
אחריו עורך " המחנה החרדי " : " אנו מקווים ומתפללים שהקב"ה יתן בלב המלכים 
והשרים הכוח והעוז , הרצון והיכולת למגר את החיה העיראקית בטרם תנעץ שיניה 
בשה פזורה ישראל ח"ו . אבל מי שסומך על דן שומרון , על חיל האוויר , על 
ארנס ושמיר , על בוש ובייקר , עדיף שיקח טיל ויעוף מהר אל מעבר לים ואל 
יאמר אחר - כך הרבנים אשמים , כי אמרו שלא יקרה כל רע וחיזקו את היהודים 
במבוכתם והתפללו לעזרת השם וגאולה השלימה . כי כל יום שאנו מתקיימים , 
למרות כל מה שקורה בארץ בתחום המוסר והדת , ואין זה הזמן לפרט , הוא חסד 
ה הטוב ומטיב לרעים ולטובים , מביט אל הטובים ולא אל הרעים ופונה אל התלאות 
ולא לחטאות . לכן אנו מקווים כי לא יטוש ה עמו ונחלתו לא יעזוב והוא רחום 
יכפר עוון ולא ישחית וגו " . כדי להמחיש בצורה ויזואלית את המסר שמנסים 
פרנסי הציבור החרדי להעביר , פירסם היומון החרדי " יתד נאמן " ( ביטאונו 
של הרב שך ) בסוף השבוע שעבר קריקטורה , ובה נראה ישראליק עם כובע הטמבל 
הנצחי על ראשו וסנדלים לרגליו , ובעיניו מבט חסר אונים וטיפות זיעה ניגרות 
ממצחו . הוא מושיט את שתי ידיו לעבר ראש הממשלה , כמבקש לקבל את מסכת האב"ך 
והמזרק השמורים בידיו , אולם שמיר דוחה אותו . בו בזמן צועד מאחור לעבר 
ישראליק אברך מגודל זקן ופאות , עם מעיל ארוך ומגבעת שחורה , ובידיו המושטות 
קדימה טלית ותפילין , שבמאור פנים הוא רוצה להגישן לצעיר הנבוך . המסר 
ברור : לא ערכת אב"ך תציל את ישראל ממזימותיו של סדאם חוסיין , אלא התפילה 
והאמונה שבלב . לבעלי הטורים בעיתונות החרדית יש גם הסבר מדוע אין ציבור 
המאמינים נתפס לבהלה שאחזה בציבור הרחב , מחשש לפגיעתם של הטילים העיראקיים . 
א יצחקי כותב ב"יתד נאמן " : " האם גם לנו חלק ונחלה בתוך כל אותם סקרים 
המתפרסמים חדשות לבקרים , כי יש ירידה בפניקה בקרב אזרחי מדינת ישראל ? 
האם כדברי מרן ראש הישיבה שליט"א ( הכוונה לרב שך ) יש למישהו מאתנו חוזה 
או הסכם עם היושב במרומים ? האם ימים קשים אלה בהם נשמעים איומים כה חמורים 
לשלומו וביטחונו של העם בישראל , אינם צריכים לעורר אותנו מתרדמת הזמן ? 
האין דומים כל המרגיעים למיניהם לנביאי השקר שזעקו שלום שלום ואין שלום ? 
יהודי המאמין בקב"ה אינו נתפס לפניקה , אך יודע הוא היטב כי חובתו בימים 
אלה , ומי יודע אם לא באה כל הטלטלה העולמית אלא כדי לטלטל אותנו , השקועים 
בהבלי הזמן , טלטלה עזה , למען נשמע את רב החובל המרעים בקולו : מה לך 
נרדם , קום קרא אל אלוקיך , אולי יתעשת האלוקים לנו ולא נאבד " . 
