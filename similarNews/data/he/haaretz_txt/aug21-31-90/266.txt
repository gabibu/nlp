שלא כמו בימי ההמתנה לפני מלחמת ששת הימים , לא חשים , לא בפניקה ולא בייאוש 
ובפחד . לא מספרים מפה לאוזן על תחזיות של עשרות אלפי הרוגים , ועל הכנתם 
של ארונות קבורה , ולא על אמצעים למניעת מגיפות . חגיגת הקיץ בעיצומה , 
כאילו אנו קיימים בתוכה של בועה לוהטת ואטומה , שממנה אנו מוציאים את הראש 
עם כל מהדורת חדשות , ושבים וחוזרים אליה . רעידת אדמה מתחוללת סביבנו , 
ואנו מסרבים להאמין שאולי תהום נפערת מתחת לרגלינו ממש . והנה בא גם הפסיכולוג , 
ד"ר רודי , וממליץ דווקא על פניקה , כמין שחרור בריא מלחצים . אם כי 
לפניקה נוסח ישראל , יש ביטויים מאוד לא מושכים . אבל ללא ספק נוצר וואקום , 
בגלל העדר מידע מוסמך , שבתוכו מתמקמים אנשי תקשורת ופרשנים , הבונים 
תרחישים ותסריטים אפשריים , מביעים דעות מנוגדות וסותרות . " אחד אומר 
כך , שני אומר אחרת " , מסכמת הכותרת במאמרו של אלכס פישמן ב"חדשות " . 
" תא"ל אחד אומר יש ראשים כימיים , אחר אומר אין ראשים כימיים . אחד אומר 
שטילים עלולים לפגוע היישר במטרה , ואחר אומר שהם מחטיאים " . וכאילו שיש 
בכך נחמה . וכתב העת הבריטי הצבאי המהימן , " גיינס " , מבשר שמטוסי סוחוי 
שברשותם של העיראקים , מסוגלים לדייק ולפגוע במטרה ולהטיל עליה פצצות גז 
וחומרים כימיים . התוצאה אנחנו מבולבלים . אבל אם ההודעות והפרשנויות 
הסותרות נובעות מעצם המצב , הבלבול הגדול והמסוכן ביותר , מבחינת המוראל 
הכללי , הוא בנושא מסיכות אב"ך . ואכן , כל שיחה כיום נפתחת ומסתיימת 
בשאלה מדוע לא מחלקים מסיכות . עד היום שמענו סדרה של הודעות סותרות . 
הרמטכ"ל במסע הרגעה שלו לציבור , הודיע במפורש שעדיין לא יחלקו מסיכות 
לאוכלוסייה , מפני שאין צורך בכך . הטיעון הראשון כנגד חלוקתם היה שהחלוקה 
עלולה להוות עילה לפרובוקציה . כידוע , בכוויית לא חילקו מסיכות , והודעת 
סדאם על שימוש בנשק כימי כלפי ישראל , נמסרה עוד לפני הפלישה והאיום במלחמה . 
לאחר מכן , נמסר שהחלוקה של מסיכות תעורר פניקה לא - רצויה בציבור . אני 
רק מקווה שמי שהגה רעיון זה , לא ייאלץ חס וחלילה לצפות בפניקה מסוג אחר , 
כאשר מסיכות לא יהיו בהישג - יד . במסגרת פניקה , כדי לעודד את רוחו של 
הציבור , גם הודיעו שאין מסיכות גז עבור תינוקות וילדים עד גיל שתים - עשרה . 
משום - מה לא נתפרסמה עד היום הודעה רשמית שתבהיר עניין זה לאשורו . לא 
עברו שעות מספר , ונתבשרנו שאין מחלקים מסיכות , מפני שאלו , ללא שמירה 
נכונה , עלולות להתקלקל ולצאת מכלל שימוש . מגדיל לעשות מומחה ושמו שמעון 
שרון , הזוכה לכותרות ומתראיין בכלי התקשורת , והלה מסביר , שאין טעם , 
לא במסיכות ולא במקלטים , מפני שלא נדע מתי ינחת עלינו טיל קונוונציונלי 
ואז עלינו לרדת למקלט ומתי נפגע , לא עלינו , בגז חרדל או גז עצבים 
ואז עלינו להימצא במקום גבוה , והמקלט אז מסוכן מאין כמותו . הוא מצדו , 
מציע להקדיש את סכומי הכסף הללו לבניית תשתית בכבישים שם נהרגים אנשים 
בוודאות , או לנדב כספים אלה למחקרים מדעיים ורפואיים , שיצילו אנשים בבוא 
הזמן . ואכן הכורדים המסכנים היו מוגנים כהלכה . לא היו להם לא מקלטים 
ולא בניינים רבי - קומות , וקשה להאמין שתשתית בכבישים היתה עוזרת להם . 
לעומתו , פנה עו"ד דני ארנסט לבג"ץ להורות לאחראים לחלק מיד מסיכות אב"ך 
לאזרחים . והודעה כמעט אחרונה הרמטכ"ל מתחיל לחשוב בחיוב על חלוקתם של 
מסיכות . השר דוד לוי דורש בישיבת הממשלה האחרונה , לחלק מיד , ובלי דיחוי , 
מסיכות . וזאב שיף , המפוכח מכולם , כותב ב"הארץ " " שבתביעה זו נחשפת 
מחלוקת בממשלה בנושא רגיש זה . וסיבות שונות עומדות מאחורי ההחלטה שלא לחלק 
בשלב זה , בין השאר , ההערכה כי לעיראקים אין ראשים כימיים לטיליהם " . 
אולי משום כך מסרבת גם עיריית תל - אביב לפרסם ברבים את מיקומם של מקלטים 
ציבוריים . והודעה אחרונה ממש : מערכת הביטחון ערוכה ומוכנה לחלוקה , 
אבל זה לא הזמן . ובכן , אני מקווה שיבוא מי ויפענח את החידה ויסביר מדוע 
לא מחלקים מסיכות . כלומר את הסיבה האמיתית . עוד אנחנו מבולבלים לגמרי , 
והנה עולים על הבריקדות המצפונאים המקצועיים המגלים מניעים מסתוריים ומוזרים , 
מדוע לא מחלקים מסיכות גז לערביי השטחים , גם אם לא נתפרסמה הודעה רשמית 
על כך . וכנראה קיימת מחלוקת בממשלה גם בנושא זה . ועדיין ההפלגות האלה 
לתלי תלים של הנחות נשמעות מופרכות . מה גם שמי שמשתוקק לשלטונו של סדאם , 
תומך בו בהתלהבות , ומצפה בקוצר - רוח שישחרר את פלשתין הכבושה , חייב 
גם הוא לשאת בתוצאות . אבל זה כבר נושא אחר . מתגלים גם בעלי חוש הומור 
מפותח , ובאמת מה יכול להצחיק יותר יהודים מגאזים ? ובא אחד בעל חוש הומור 
נדיר ורגישות לעילא עם הסלוגן " סדאם , תן גז " . וצעירות מתנאות בחולצות 
טריקו עם כתובת שבה מופיעים סדאם ושמוק בכפיפה אחת . ממש פסטיבל ישראלי 
חדש . ובינתיים , הרבים שגאזים לא מצחיקים אותם , מבולבלים , ונותר לנו 
רק לחכות להודעה הסמי - רשמית ולפרשנות הבאה . לזה קוראים כנראה בלשון מקצועית 
פרופיל נמוך מכל הבחינות . 
