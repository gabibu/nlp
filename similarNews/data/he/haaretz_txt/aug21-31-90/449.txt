לתחזית פסימית יתרון כפול : לרוב יש לה סיכוי להתגשם , וכאשר היא מתבדית 
שמחים הבריות לסלוח ולשכוח . אך גם בלי להסתכן באופטימיות , אפשר להצביע 
על מספר עובדות המחזירות את סדאם חוסיין ואיומיו לגודלם הטבעי . הגדרת הרודן 
מבגדד כ"היטלר חדש " מגוחכת לחלוטין . זה סיוע מיותר לתרגילי הפחדה , 
אין דמיון בתנאים בין המשל לנמשל . גם אחרי תבוסתה במלחמת העולם הראשונה , 
נשארה גרמניה המדינה השנייה בגודלה באירופה . היא פיתחה שוב תעשייה מהמתקדמות 
באותה תקופה , והיתה בעלת אוכלוסייה מן המשכילות והמתורבתות ביותר . עיראק 
היא מדינה ערבית בינונית , עם אוכלוסייה מפגרת , ארץ חסרת כל משאבים להוציא 
נפט ( שמעניק עושר אך גם פגיעות ) בלי תשתית תעשייתית רצינית , המסוגלת 
לספק את כל צורכי תושביה רק בתמרים ובתאנים . האיום הגרעיני של סדאם מתייחס 
לעתיד . הוא רלוונטי למשבר הנוכחי רק משום שהוא ממחיש בצורה כה מחרידה מה 
מצפה לעולם אם לא יחסמו את דרכו . דמוקרטיות תמיד איטיות להתעורר וקלות 
להרדמה . אך המודעות לסכנה הגרעינית מאיצה כעת לחסלו לפני שהוא מניח ידו 
על הפצצה . במלחמת איראן - עיראק נולדו כמה אגדות שמוטב לקבור אותן . לתדמית 
של מיליון חיילים עיראקים " יש יותר כוח מהפנט מאשר כוח אמיתי . הצבא העירקי 
הגדול היה , בסך הכל , כשלון בכל התחומים , להוציא כושר התמדה בעמדות 
מגננה ויכולת הנדסה קרבית . גם בשנים האחרונות של המלחמה לא הצטיין החייל 
העיראקי , בעל הניסיון הקרבי המהולל , מול הלוחמים האירנים הקנאים . רוב 
השריון העיראקי הוא מדגמים סובייטיים מיושנים או מתוצרת סינית בעלת מגבלות 
אש בתנועה . חיל האוויר העיראקי היה לכשלון מול הטייסים האיראנים על מטוסיהם 
המעטים , חסרי החימוש והחלפים . בתנאי אספקה שווים , לא רק הצבא הטורקי 
והאיראני אלא גם הצבא הסורי יכול לבלום מתקפה עיראקית , סבורים פרשנים צבאיים 
במערב . גם האגדה על כושר הסבילות העצום של העם העיראקי ראויה לבחינה שנייה . 
עם משטר רודני חסר רחמים , מצד אחד , ועם הפניית חלק מהסיוע הערבי העצום 
לאספקה נדיבה לאזרחים , מצד שני , הצליח סדאם לנטרל כל סימני התנגדות . 
החנויות היו מלאות . משפחות חללים קיבלו מכוניות כפרס נחמה . המצב עשוי 
להיות שונה בתנאי מצור כלכלי וכאשר טרור המשטר מופנה גם כלפי חוגי הצמרת . 
אך הבדותה הגדולה ביותר היא של ניצחון עיראק במלחמה . לא בגדד , ניצחה 
אלא טהרן נכשלה . האמריקאים הם שהביסו את איראן באבטחת יצוא הנפט העיראקי 
ובפגיעה ביצוא הפרסי . המזרח והמערב התחרו לספק את הנשק המודרני ביותר לעיראק , 
תמורת המיליארדים של כוויית , סעודיה והנסיכויות , בעוד איראן חיפשה אספקה 
בשוק השחור . העובדה שהיה חיוני לבלום את חומייני , לא קושרת כתרים לראשו 
של סדאם חוסיין וצבאו . גם לגבי המצב הנוכחי כדאי לשמור על פרופורציה : 
עיראק היא מדינה במצור יעיל ( וגם סדקים במצור אינם מחפים על העדר אספקה 
סדירים ) ; יצוא הנפט , שהוא מקור הכנסה כמעט בלעדי , נחסם ; מלאי המזון 
נאמד ב23 חודשים ; הצרפתים וגם הסובייטים סיפקו לארה"ב מידע לא רק על סוג 
הנשק שמכרו לעיראק ויכולתו , אלא גם על המלאי שבידי בגדד . אין לזלזל בתמיכה 
הערבית העממית בסדאם ; אך כדאי לראות את הקשר בין עוצמת ההפגנות לנוכחות 
הפלשתינית והאיסלמית הקנאית ; ובעיקר את הקשר בין הימצאות צלמי הטלוויזיה 
לרושם המתקבל במערב . אין סיבה לחשוב שמובארק פחות גיבור בעיני רוב המצרים 
מאשר סדאם בעיני רוב העיראקים . לא יהיה קל לקיים הסגר כלכלי דו - סיטרי 
על מדינה , כאשר לרבים אינטרסים פוליטיים ובעיקר כלכליים להפר את הסנקציות . 
אך השאלה אינה אם אוניית אספקה עיראקית תצליח לחדור או מיכלית עיראקית תצליח 
לחמוק מהספינות המפקחות על המצור : זה לא יציל את סדאם חוסיין . המפתח 
הוא להבטיח שהוא לא יוכל למכור את הנפט העיראקי והכווייתי , שלא יהיה לו 
ממה לקנות סחורות , חלפים ונשק . ואת זה אפשר להבטיח מבחינה צבאית , 
מדינית וכלכלית , כי יש עודף נפט בעולם . המצב בשוק הנפט ישתנה רק אם סדאם 
יתקוף את מקורות הנפט הסעודיים ואת הצבא האמריקאי . אפשר לומר שהכשלת כיבוש 
כוויית היא ההזדמנות האחרונה לשבור את סדאם חוסיין , לפני שייצא למסע כיבושים 
בצל הנשק הגרעיני . אפשר לומר גם שזאת ההזדמנות הראשונה בה מתאפשר לעולם 
להתמודד עם תוקפנות רודן מקומי חסר מעצורים בלי המגבלות שהטיל העימות בין 
מעצמות העל . זה המקרה הראשון , אולי מאז ראשית המאה שעברה , שמתגבש סדר 
עולמי חד - קוטבי , בראשות ארה"ב . אולי מוגזם לצפות להצלחה מהירה , קלה 
וחלקה כבר בניסיון הראשון . לישראל אין הרבה זמן להמתין להצלחה מלאה בניסיון 
השני . אך גם מבחינת ישראל הדבר החשוב ביותר שאומות העולם לא יכולות לחיות 
עם סדאם חוסיין ודוחיו והן מבינות זאת הפעם . 
