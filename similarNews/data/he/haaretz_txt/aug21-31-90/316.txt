שני החיילים הירדנים שחדרו אתמול לשטח ישראל מדרום לגשר אדם , ביקשו לבצע 
פיגוע או התקפה על כוח של צה"ל שאמור היה לעבור באזור . כך עולה מחקירת 
החייל הירדני שנפצע ונלקח לחקירה . עוד עולה מהחקירה כי שני החיילים שאחד 
מהם נהרג הם מוסלמים קיצוניים שיצאו לפעולה על דעת עצמם ממניעים דתיים , 
תוך רצון להביע הזדהות עם מאבקו של סדאם חוסיין . סיור שיגרתי של צה"ל שנע 
אתמול בשעות הבוקר לאורך קו המערכת , גילה עקבות כניסה של שני אנשים באזור 
פצאל . למקום הוזעקו כוחות גדולים הכוללים גששים שזיהו כעבור דקות מעטות 
שני אנשים חמושים הלבושים מדי צבא של הליגיון הירדני . לאחר שנקראו לעצור , 
ובמקום זאת פתחו באש ירו עליהם חיילי צה"ל . אחד החיילים הירדניים נהרג 
במקום והשני נפצע באורח קל . לצה"ל לא היו נפגעים . מקורות צבאיים מסרו 
כי מינואר השנה היו שני ניסיונות חדירה מירדן לישראל ושלושה מקרי ירי מגבול 
ירדן . המקרה האחרון אירע ב2 באפריל מצפון ליריחו , כשחייל ירדני ניסה 
לחדור לשטח ישראל , ירה שתי יריות ושב על עקבותיו . אשתקד נמנו 61 ניסיונות 
הסתננות דרך הגבול , כששמונה מהם ניסיונות חדירה ושמונה ניסיונות יציאה . 
כולם סוכלו על ידי צה"ל . בסיור כתבים צבאיים שנערך לאחרונה בבקעת הירדן , 
מסר קצין בכיר כי הצבא הירדני תגבר את כוחותיו באזור הגבול , וכי יש לו 
אינטרס לסכל יוזמות פרטיות לפיגועים משטחו . הירדנים הגבירו את הסיורים 
לאורך הגבול , ושרפו צמחיה רבה כדי לשפר את הראות . 
