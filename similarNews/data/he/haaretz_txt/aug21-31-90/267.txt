זרים מתלוננים לעתים קרובות שאמריקאים מתקשים להבין לא - אמריקאים , ולהוטים 
קצת יותר מדי להאמין באבסולוטיות של ערכיהם ושל הפרקטיקות שלהם . האמונה 
הזו אינה סתם ביטוי של יוהרה . היא בעיקרה חולשה באשר היא מעוורת את בעליה . 
זה קורה , למשל , כאשר מנסים האמריקאים כלאחר ייאוש להעניק לסדאם חוסיין 
אפיונים , שיקלו על עיכולו . " אבל הוא בכל זאת אדם פרגמטי ? " שאל כמעט 
בתחינה מגיש חדשות רב מוניטין של רשת טלוויזיה גדולה את הפרשנית באולפנו . 
היא הינהנה בראשה , והוסיפה נופך אמריקאי לאישיותו של סדאם . היא קראה 
לו , במה שאפשר לתרגם בערך כ"קליינט קשה " . גם ברגעי הפסימיות האלה לא ויתרו 
מגיש ופרשנית על החלום האמריקאי המשותף , שבסופו של דבר גם הקשים שבקליינטים 
יודעים , כי בעמידה על המקח צריך לוותר . עיין ערך " הדוד גו " , כינוי 
החיבה של פרנקלין רוזוולט לסטאלין . האמריקאים טעו בסדאם חוסיין . אבל גם 
סדאם חוסיין טעה באמריקאים . למעצמת - על כארה"ב כדאי להבין את דפוסי המחשבה 
של שליטים זרים . אבל בשביל שליטים זרים , הבנת דפוסי המחשבה של אמריקה 
אינה עניין של כדאיות . זהו עניין של חיים - ומוות . דיקטטורים , מהיותם 
רגילים בחוסר המעצורים של עצמם ומהיותם חופשיים מהגבלות חוק ודעת קהל , 
למדו להקל ראש בדמוקרטיות . דמוקרטיה נעשתה שם נרדף לרכרוכיות , להדוניזם 
ולעצלות . פעם אחר פעם נידונו עריצים מזרחיים ומערביים ללמוד , כי מכאניזמים 
דמוקרטיים אולי מאטים את מהירות ההתגייסות , אבל הם מסוגלים להוציא מאומותיהם 
אנרגיה קיבוצית ניכרת . סדאם חוסיין הניח שארה"ב לא תצא מגדרה להגנת כוויית ; 
שהיא לא תצליח לגייס את הקהילה הבין - לאומית נגד מעשיו ; שדעת הקהל האמריקאית 
לא תרשה לשלוח את הנערים למדבר המזרחי ; שבסופו של דבר , קפיטליסטים הם 
קפיטליסטים , פניהם לעשות עסקים ולא מלחמות וחשבון הבנק המשותף של עיראק 
ושל כוויית יציע להם הזדמנויות פז . עכשיו הוא מניח , שתפיסת בני ערובה 
תגרום לאמריקאים לסגת . הוא ייסד את כל הנחות השווא האלה על שורה של דעות 
קדומות כלפי התרבות הפוליטית וכלפי כוח הרצון של ארה"ב . דעות קדומות כאלה 
רווחות זה 02 שנה . הן מניחות , כי כל מה שידמה אפילו במקצת לווייטנאם 
יבריח את האמריקאים . איך נראית אמריקה בעיני סדאם חוסיין ? היא אל - נכון 
ארץ של בנקאים יהודיים עשירים , רחובותיה שוקקים פרוצות וקבצנים שחורים , 
במועדוני הלילה שלה מתהוללים חולי איידס מסוממים , ופוליטיקאיה קונים בכסף 
מלא עמדות - כוח . כל השאר רוצים חיים טובים , הרחק מעין הסערה . אם זהו 
הדימוי , מצטרף סדאם אל חבורה גדולה למדי בעולם השלישי , ולפנים גם באירופה 
המזרחית , שמדדה את ארה"ב במידות האלה . ביטוי אנקדוטאלי אבל לא חסר חשיבות 
לבורותו של חוסיין בענייני אמריקה ניתן בראיון טלוויזיה שערכה אתו חודש לפני 
הפלישה כתבת של רשת אי - בי - סי . היא שאלה מדוע גוזר החוק העיראקי מוות 
על מעליבי הנשיא . סדאם השיב : מה את בכלל רוצה , הלא גם בארה"ב יש חוקים 
כאלה . לא , ענתה השדרת , אילו היו חוקים כאלה , היתה חצי האוכלוסיה 
יושבת בכלא . סדאם נרתע בשבריר שנייה של תימהון . הוא באמת לא ידע , שבחברה 
דמוקרטית אין משליכים אדם לבית סוהר על העלבת הנשיא . מה אם כך הוא יודע 
על חברה דמוקרטית ? פטר הגדול היה כנראה אחד העריצים הגרועים ביותר של העידן 
המודרני , בן דמותו של סטאלין . הוא הכיר בנחיתותה של רוסיה לעומת אירופה 
המערבית , ויצא מחופש למסע הכרות . הוא למד לשונות זרות , או לפחות שמע 
את צליליהן , לפני שהנהיג את ספינת רוסיה אל המהפיכה הגדולה ביותר שלה למשך 
002 השנה הבאות . סדאם חוסיין מעולם לא ראה את המערב , מעולם לא השתתף 
אפילו פסיווית בחיים לא - ערביים . מעולם לא דיבר לשון אחרת מחוץ לערבית . 
בארץ מתנהל עכשיו ויכוח על הקשר בין ידיעת אנגלית ובין היכולת לנהל מדיניות 
חוץ . הסופר אהוד בן עזר כתב ( " הארץ " , 8 . 41 ) , כי דוד לוי , 
להבדיל , אינו צריך " להישפט על פי ידיעתו וכושר התבטאותו באנגלית , 
אלא רק על פי תוכן דבריו " . זו טענה משונה . תוכן דבריו של אדם מושפע , 
אל נכון , גם ממה שהוא יודע על התרבות , שעם נציגיה הוא נושא ונותן . 
כאשר אין אדם יודע אנגלית , לא עניין של אי - נעימות יש כאן , אלא דלת 
ברזל כבדה , החוסמת לפניו את מלוא כוכב הלכת הנקרא אמריקה . לשון אינה 
רק אמצעי של שיחה דיפלומטית , אלא השתקפות מצב הדעת הקיבוצי של מדבריה . 
היא מעידה על מזגם ועל סגנון חייהם . בלי להבין מזג וסגנון מוטב לפוליטיקאי 
שיחפש מקצוע אחר . סדאם חוסיין משלם עכשיו את המחיר על דלת הברזל שחצצה בינו 
ובין אמריקה . עד הרגע הזה אין הוא מצליח להבין מדוע לא עלו חישוביו יפה . 
הלא הוא ידע כל מה שצריך לדעת על ארה"ב . 
