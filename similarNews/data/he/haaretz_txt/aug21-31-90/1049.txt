בטייבה שבמשולש התקיים אתמול מפגש ראשון בין נציגים פלשתינאים ואנשי שמאל 
ישראלים , מאז הנתק שנגרם בעקבות המשבר במפרץ . השתתפו בו בין השאר ח"ך 
דדי צוקר , רדואן אבו עיאש ותופיק טובי . טובי הביע בשם חד"ש התנגדות לכיבוש 
כוויית , אך תקף בעיקר את האמריקאים על מעורבותם המעלה את המתח באזור . 
יחד עם זאת הביע טובי אכזבה גם מעמדת ברה"ם , שתומכת בכוח הרב - לאומי . 
ראש אגודת העיתונאים הפלשתינאים רדואן אבו עיאש , טען כי הפלשתינאים התנגדו 
לכיבוש כוויית מההתחלה , אך ציין כי הם אינם יכולים לעמוד מנגד כאשר כוח 
זר ניצב מול מדינה ערבית . אבו עיאש כינה כצביעות את עמדת הקהילה הבין - 
לאומית שהתעלמה מ566 החלטות של מועצת הביטחון , אך מתאחדת לרגע בהחלטה של 
המועצה בסכסוך במפרץ . הוא הביע גם את פליאתו נוכח התגובה הרגשנית של השמאל 
בארץ לעמדת הפלשתינאים , וביקש להזכיר כי בסופו של דבר מדובר באויבים . 
אבו עיאש ביקש להדגיש כי עמדת הפלשתינים בנושא ההסדר עם ישראל לא מושפעת 
מהאירועים במפרץ והם נשארו מחוייבים לפתרון של פשרה . בין שאר הדברים העלה 
אבו עיאש חשש כי עמדת סעודיה ומדינות המפרץ עלולה לגרום לסילוק עשרות אלפי 
משפחות פלשתיניות ולהיווצרות מעין בעיית פליטים חדשה . דדי צוקר ניתח את 
השגיאה שעשה לדבריו אש"ף , וטען כי היתה זו טעות להפנות עורף למעצמת העל 
היחידה כיום , ולקהילה הבין - לאומית לה הם זקוקים . אי אפשר לגנות את 
כיבוש כוויית ולתמוך בכובש , אמר . לדבריו , צפוי כי בשוך המשבר במפרץ 
עתידה הקהילה הבין - לאומית להעתיק את מודל הפתרון המדיני גם לסכסוך ישראל 
והפלשתינאים . צוקר אמר גם כי הוא מבין את חלקה של ישראל בדחיפת הפלשתינאים 
לעמדת יאוש , אך אמר כי עליהם לבוא בידיים נקיות כשהם מגנים את הכיבוש הישראלי . 
בדבריו הישווה צוקר את סדאם חוסיין לשודד על האופנוע הפועל באזור מרכז הארץ , 
השוואה שקוממה את אחד המאזינים תושבי המקום שדרשו ממנו לחזור בו . 
