כאשר סוכם , סוף סוף , אתמול בפרלמנט המזרח גרמני על מועד האיחוד בין שתי 
הגרמניות , היה כבר ברור שהפרוש המעשי הוא אחד - סיפוח המזרח אל המערב . 
בשל סדרי הגודל ויחסי הכוחות הכלכליים בין שני החלקים היה ברור מלכתחילה 
שזאת תהיה התוצאה הסופית של האיחוד . מזרח גרמניה ניהלה קרב מאסף אך ככל 
שעבר הזמן ומצבו הכלכלי של המשק המזרחי הדרדר , היה ברור שהכל יתנהל לפי 
תנאי המערב , למעט מועד האיחוד . המזרח גרמנים , ולא רק הסוציאל - דמוקרטים , 
קיוו לשמור על החקיקה הסוציאלית הנדיבה מהתקופה הקומוניסטית גם לאחר האיחוד . 
אך בינתיים עלה מספר המובטלים ומובטלים - חלקית לכמיליון איש , הגרעון 
בתקציב המזרח נאמד כבר ב53 מיליארד דולר , במקום 91 מיליארד עליהם דובר 
לפני שבועות מספר וההשקעות המערביות לשיקום כלכלת מזרח גרמניה מבוששות לבוא 
כי המשקיעים ממתינים לביטחונות שיבואו אוטומטית עם האיחוד . הסימנים שהכלכלה 
במזרח עלולה להתמוטט לחלוטין אם לא יוקדם האיחוד , נטלו מהמזרח גרמנים את 
מעט ההשפעה שהיתה להם , אולי , על תנאי האיחוד . עתה סוכם שהאיחוד יתבצע 
ב3 באוקטובר ולא כפי שרצו הנוצרים - דמוקרטים , קרוב למועד הבחירות הכלל - 
גרמניות שנקבעו ל2 בדצמבר . מעתה הכל מכוון , בשתי הגרמניות ובשני המחנות 
הפוליטיים הגדולים , למערכת הבחירות . יחסי הכוחות במזרח ושינוי קל במערב 
יכולים לגרום למפלת הנוצרים - הדמוקרטים בסיכום הכלל - ארצי . מבחינה טכנית , 
הפרלמנט המזרח גרמני חייב להשלים חקיקה שתחזיר את החלוקה המנהלית לפי גבולות 
מדינות - המחוז הגרמניות הישנות , כפי שזה קיים במערב גרמניה , ולערוך 
שורת הצבעות להתאמת חוקי המזרח לאלה של הרפובליקה הפדראלית . הסוציאל דמוקרטים , 
שהם באופוזיציה במערב גרמניה , פרשו עתה מהקואליציה גם במזרח . הם מעוניינים 
לסייע בהעמקת התודעה והדאגה בקרב הבוחרים המערב גרמניים למחיר הגבוה של האיחוד 
- הרבה מעל ומעבר למה שהקנצלר קוהל העריך ובישר לציבור . לכן לחצו הסוציאל 
דמוקרטים להקדמת האיחוד , כאשר הוחלט כבר שהבחירות יתנהלו למעשה לפי החוק 
המערב גרמני : הם משוכנעים ששיעור החסימה של % 5 יפעל לרעת הנוצרים - דמוקרטים . 
במזרח תימנע כניסת הקומוניסטים והימין הקיצוני לפרלמנט , שמצד אחד , היו 
מפלגים את בוחרי השמאל , ומצד שני מולידות סיעות שבבונדסטאג היו תומכות 
בנוצרים - דמוקרטים . 
