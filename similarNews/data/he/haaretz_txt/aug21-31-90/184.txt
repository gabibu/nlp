( ע ) . " בשלב זה אני שלם עם ההחלטה שלא לחלק את מסכות הגז . צריך 
להמתין כמה ימים ולראות מה מתרחש . התרשמותי היא שעיראק אינה ששה לפתוח 
בפעילות צבאית , ביודעה שכל פעילות צבאית מצידה תגדיל את העילה לפעולה צבאית 
נרחבת של ארצות הברית וכוחות אחרים כנגדה " , שר הביטחון לשעבר ח"ך יצחק 
רבין השמיע אתמול הערכות אלה בראיונות שהעניק לקול ישראל וגל"ץ . אשר לתפקוד 
הממשלה בנושא אמר רבין , כי עד היום הממשלה נקטה בקו הנכון , כלומר עשתה 
את ההכנות המתחייבות למקרה ששליט עיראק ינקוט בצעד בלתי צפוי ובלתי הגיוני 
ויראה בישראל יעד לפעולה צבאית . הוא העיר , כי יכולת עיראק כלפי ישראל 
מוגבלת לשיגור טילים ואולי לניסיון תקיפה אווירית . רבין הצביע על המשבר 
במפרץ כמשבר הראשון והחמור בתקופה שלאחר המלחמה הקרה . לשאלה מדוע האמריקאים 
לא תוקפים , אמר רבין , כי הדברים לא פשוטים כל כך כפי שכמה אנשים מנסים 
להציגם . התהווה מצב בו מדינה מזרח תיכונית באזור החמוש ביותר בעולם , 
למעט המעצמות , מנסה לנצל את המצב החדש , ולקבוע עובדה שמשמעותה היא מעבר 
למה שמתהווה במזרח התיכון . רבין ציין כי רק לארה"ב יש את הכוח הצבאי לפעול 
נגד עיראק . אין מדינה ערבית וגם לא מדינה אירופאית היכולות לפעול באופן 
צבאי נגד עיראק . לדבריו יש לעיראק כוח צבאי רציני וכדי להתגבר עליו לא 
ניתן לעשות זאת בצורה שבה פעלה ארה"ב נגד לוב ועובדה היא שהמשטר שם לא השתנה 
ואף לא המדיניות . רבין הוסיף כי יש לחשוב לא רק איך נותנים לעיראק מכה צבאית , 
אלא מה קורה לאחר מכן ולכמה זמן יחייב הדבר נוכחות של כוחות אמריקאים על 
אדמתה . לדבריו , ארה"ב לא ערוכה עדיין בצורה מספקת למעורבות צבאית כוללת 
במפרץ . אשר למעורבות ישראל אמר רבין , כי אי אפשר לתת לכך תשובה מדעית . 
" אני מעריך כי בכל מקרה ישראל צריכה להיות מוכנה לארועים מוגבלים , בהנחה 
שתהיה יוזמה צבאית , אך אני עדיין לא בטוח בזה . התרשמותי בשלב זה , כי 
הקו האמריקאי הוא בהפעלת מצור כלכלי בגיבוי מדיני בין - לאומי ובתוך כך בניית 
תשתית צבאית למהלומה , שאינה אווירית בלבד , זאת משום שיש ספק אם ניתן 
להכריע את עיראק ללא כוחות קרקע " . עם זאת , אין להוציא מכלל אפשרות מוצא 
בדרך של פתרון מדיני מהמשבר , אך דבר כזה אפשרי רק אם ארה"ב תצא כאשר ידה 
על העליונה , שכן ארה"ב לא תוותר בנקודה זו . כלומר , יציאת עיראק מכוויית 
והחזרת המשטר הקודם . 
