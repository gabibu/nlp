מוסקווה ( ע"ץ ) . ברית - המועצות קראה אתמול לשליח עיראקי בכיר לדאוג 
לשלומם של כל האזרחים הזרים שנשארו בעיראק ובכוויית ולהקל על פינוים של אזרחים 
סובייטיים מאזור המפרץ . סגן ראש ממשלת עיראק , סעדון חאמאדי נועד עם איגור 
בלוסוב , הממונה על פינוי האזרחים הסובייטים מן המפרץ , ופתח בשיחות עם 
ראש ממשלת ברית המועצות ריזקוב . ביום שני נועד חמאדי עם שר החוץ שוורדנאדזה , 
והלה אמר כי ההצעות של נשיא עיראק בדבר שיחרור אזרחים מערביים תמורת הוצאת 
הכוחות האמריקאים , " ראויות לתשומת לב " . דובר ממשלתי סובייטי הפריך אתמול 
את הידיעות אשר לפיהן מוכנה בריה"ם לשגר כוחות צבא לאזור המפרץ הפרסי , 
אם תקבל מועצת הבטחון של האו"ם החלטה ברוח זו . " אנו מעדיפים את הצעדים 
המדיניים היעילים , שנתקבלו עד כה ע"י מועצת הביטחון " , הסביר הדובר יורי 
גרמיצקיך . בהקשר זה מסר הדובר , בהסתמכו על מפקדת הצי הסובייטי , כי שתי 
אניות מלחמה סובייטיות שנשלחו אל אותו אזור , משייטות בימים אלה " דרומית 
למיצרי הורמוז " . השגרירות הסובייטית בכוויית תוסיף לפעול , למרות האולטימטום 
שהציגה בגדד ביום שני לנציגויות הדיפלומטיות בכוויית . על כך הודיע אתמול 
במוסקווה דובר ממשלתי . יורי קרמיצקיך אמר : " איננו מכירים בסיפוח כוויית 
בידי עיראק . . . אנו נוסיף לקיים קשרים דיפלומטיים עם כוויית " . הדובר 
הוסיף והבהיר : " אין להוציא מכלל אפשרות , עם זאת , שנסיבות מסויימות 
יאלצו אותנו , בדומה למדינות אחרות , לפנות מכוויית את עובדי השגרירות 
שלנו . הדבר יציין ששגרירות זו תחדל מלפעול . אולם עפ"י החוק הבין - לאומי , 
השגרירות לא תעלם , כי אם תוסיף להתקיים " . 
