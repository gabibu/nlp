במשרד המשפטים בודקים כעת את השאלה אם המדינה צריכה לשלם פיצויים על נזקי 
גוף ורכוש גם לנפגעי עבירות שאינן מוגדרות " מעשי טרור " . האגודה לזכויות 
האזרח פנתה שלשום אל שר המשפטים , דן מרידור , וביקשה כי ייזום חוק שיאפשר 
מתן פיצויים לערבים הנפגעים ממעשי טרור יהודי . האגודה הזכירה , בין השאר , 
כי המדינה מפצה יהודים שמכוניותיהם ניזקו מאבנים , אך אינה מפצה ערבים 
שנפגעו מאבנים . האגודה הזכירה כי כשחוקקו את החוק המזכה נפגעי טרור בפיצויים 
לא היתה בעיה של טרור יהודי , ויש להניח שהמחוקק לא התכוון להפלות בין 
יהודים לערבים . המשנה ליועץ המשפטי לממשלה , יהודית קרף , אמרה אמש ל"הארץ " 
כי בבדיקות פנימיות במשרד המשפטים עדיין מתלבטים בשאלה אם יש למצוא פתרון 
מיוחד לנפגעים ממעשי בריונות מסוימים שאינם נכנסים להגדרה " מעשי טרור " 
או צריך להתייחס לנפגעים מעבירות במובן רחב יותר . היא הזכירה כי מהתפוצצות 
הרימון שבה נהרג אמיל גרינצוייג ז"ל , נפצעו כמה יהודים . על פי החוק , 
לא הכירה המדינה בזכותה של משפחת גרינצווייג , וגם לא בזכותם של הפצועים 
לפיצויים . קרף אמרה כי הבדיקות נועדו לקבוע אם צריך להתמקד בשאלה שכבר התעוררה , 
כלומר שאלת הזכות לפיצויים לנפגעים כאלה , או שצריך למצוא פתרון משפטי 
גם לבעיות נוספות שיתעוררו בעתיד . אתמול הועברה לפרקליטות המדינה תביעתה 
של תנועת שלום עכשיו כי היועץ המשפטי לממשלה יורה למשטרה לפתוח בחקירה נגד 
אנשי תנועת כ"ך בחשד שארגנו את המהומות שהיו בשבוע שעבר בירושלים . 
