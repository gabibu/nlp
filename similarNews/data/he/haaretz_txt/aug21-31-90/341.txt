היה זה די מפתיע לשמוע השבוע את השר משה נסים מדבר בעד מתן ערבות מדינה כדרך 
לעידוד השקעות הון . הרי נסים , כשהיה שר אוצר , היה המתנגד הגדול ביותר 
למתן ערבות כזו . האם הכובע השונה שינה גם את מחשבותיו ? פניתי אתמול בשאלה 
זו לנסים , והוא ענה בלהט : " לא שיניתי את דעתי כמלוא הנימה . יש הבדל 
תהומי בין מתן ערבות לגופים פושטי רגל שבאו אלי בהיותי שר אוצר , לבין מתן 
ערבות מדינה להשקעות חדשות . במצב היום במשק אנו זקוקים להשקעות בדחיפות , 
והן לא יבוצעו ללא ערבות מדינה . הבנקים לא יתנו אשראי בלי ביטחונות וליזמים 
החדשים אין ביטחונות . הערבות היא הדרך הזולה ביותר לעידוד השקעות והנושא 
בנפשנו כי צריך למנוע גידול באבטלה שיוביל גם להפסקת העלייה " . דבריו , 
שנאמרו מהלב , מלמדים שמשה נסים אמנם מאמין בשיטת הערבות אך כגודל אמונתו 
כן גודל טעותו . הצעתו של נסים אומרת שכל מי שיהיה מוכן לממן מכספו שליש 
מהשקעה כלשהי , תערוב המדינה לשני השלישים האחרים שיילקחו כהלוואה בנקאית . 
ההסדר החדש יחול על השקעות בכל רחבי הארץ כולל אזור המרכז והוא יחול לא 
רק על השקעות בנכסים קבועים ובציוד כמקובל עד כה , אלא גם על שאר הוצאות 
המפעל , למשל הוצאות שיווק , הרצה ושכר . אם תתקבל הצעתו ביום חמישי בישיבת 
הממשלה , יחגגו הבנקאים . מאותו יום הם לא ייאלצו לבדוק את כדאיות ההשקעה , 
את רמת הסיכון שלה או את מהימנות המשקיע . הדבר היחיד שהם יעשו יהיה פרסום 
מודעות ענק בעיתונות , כי בתוכנית נאמר בפירוש בסעיף קטן ( 3 ) : " לצורך 
קבלת ערבות מדינה לא יחויב הפרויקט בבדיקה " . כלומר , מהיום אין צורך בכלכלנים , 
אלא רק בפקיד זריז שכל תפקידו יהיה למלא טופס קטן ובו שם המשקיע , והכסף 
יחל מיד לזרום . ואין זה עדיין כל האבסורד . לפי התוכנית ( המבוססת על 
הצעה של עמוס רובין ) , תהיה הריבית אחידה לכולם , ויקבע אותה גוף שיורכב 
מנציגי משרד האוצר , משרד התעשייה , בנק ישראל והבנקים . כלומר , לא 
תהיה גם כל אבחנה בין השקעה מסוכנת מאוד בפיתוח לבלב מלאכותי , למשל , 
לבין השקעה בטוחה יחסית כמו ייצור ארונות מטבח . שני המשקיעים ישלמו אותה 
ריבית בדיוק . אז מי צריך את שוק ההון , מי צריך את הבורסה ? מכשיר הערבות 
כה טוב עד שהוא לא גורם אפילו לגידול בטווח המיידי בגירעון בתקציב . אחת 
ממטרותיו של נסים היא ביטול הבירוקרטיה הכרוכה באישור השקעות ובקבלת ההלוואות . 
אך מי יבדוק שהיזם אמנם השקיע שליש מסכום ההשקעה , מי יבדוק כמה דיווידנדים 
משך , מי יבדוק אם אין הוא מושך את כל השקעתו במהירות באמצעות הקצאת משכורות 
ענק ותנאי שירות מפליגים לו ולמשפחתו ? ברור שברגע שהבנק איננו נוטל כל סיכון 
על עצמו והמשקיע יכול בפועל למשוך בחזרה את כל השקעתו הראשונית נקבל סדרה 
של תוכניות השקעה לא כלכליות ולא כדאיות למשק , תוכניות שיעשירו מעטים ויגרמו 
נזק לרבים , ברגע שהבלון יתפוצץ . תמיד , כאשר מנסים להתחכם לחוקי הכלכלה , 
כאשר מנסים לייצר יש מאין , התוצאות הסופיות הן עגומות . הניסיון האחרון 
להתחכם לחוקי הכלכלה היה בעת ביצוע המניפולציה הקרויה ויסות המניות הבנקאיות . 
הפיצוץ אירע שם כעבור שנים . הפעם הפיצוץ יגיע הרבה יותר מהר . 
