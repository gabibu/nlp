( ע ) . ראש הממשלה יצחק שמיר אמר אמש כי לישראל אין שום עניין לסייע 
לסדאם חוסיין לגרור אותנו למערבולת של המשבר במפרץ הפרסי . אבל " הגורמים 
שזוממים אולי לתקוף את ישראל , יודעים טוב מאוד שאם הם יעיזו לעשות זאת , 
הם ישלמו מחיר איום ונורא " . " עם ישראל הוא למוד ניסיון של אבידות וסבל , 
ועם ישראל אינו מוכן לשחק בגורלו " , הדגיש ראש הממשלה בראיון לתוכנית " מוקד " 
בטלויזיה . " זו שעת חירום , ייתכן שלא יקרה שום דבר , אבל צריך להיות 
מוכנים לכל אפשרות , כדי להתגונן ולמנוע . ודאי שאנו דואגים , כי אותו 
גורם שרוצה להכניס אותנו למערבולת , מסוגל לעשות משהו גם נגדנו " , אמר . 
שמיר הטעים כי סדאם חוסיין רוצה שישראל תהפוך לגורם בעימות הזה , כדי שיוכל 
להציג את המלחמה הזו כמלחמה ערבית - ישראלית , ואז העולם הערבי ייאלץ לעמוד 
לימינו . לכן מופצים השקרים על חיילים ישראליים המשתתפים בפעולה האמריקאית 
בסעודיה ועל טייסים מחופשים ומטוסים מוסווים של ישראל . עם זאת לכולנו ידוע , 
הטעים שמיר , כי לישראל לא היתה שום מעורבות בסערה הזו , ואיש לא יכול 
להאשים אותה כי מילאה תפקיד או זממה , שכן הסערה התחילה בפלישת עיראק לכוויית , 
הדגיש שמיר . " אנו צופים במתיחות ובעניין . אמר שמיר . הוא שלל את ההנחה 
שיש שאננות בישראל , וציין כי טבעי הדבר שיש דאגה , אבל עם זאת יש ביטחון 
שצה"ל הוא צבא חזק , מאורגן ומצוייד במיטב הנשק והטכנולוגיות , שיידע להגן 
על מדינתו . " אנחנו לא פאסיוויים , וכל מה שנעשה הוא תוצאה של מדיניות 
הנקבעת כל יום . אנו עומדים בקשרים עם גורמים שונים " , אמר . עם זאת אין 
צורך להודיע לציבור ידיעות מיותרות על מה שידוע לנו בקשר לטילים של עיראק . 
שמיר הטעים כי ההחלטה על קבוצת השרים שתחליט בקשר לחלוקת מסכות הגז , לא 
נועדה לדחות את העניין , אלא המטרה היא לקבל החלטות נכונות בזמן הנכון . 
" אנו סומכים על מערכת הביטחון , שהיא שוקדת בחריצות כדי לשכלל את אמצעי 
הגנת העורף " , אמר . בעניין זה אין ויכוח עם שר החוץ , והוא זכאי היה 
להביע את דעתו . בדברו על המצב בירדן , אמר שמיר כי ישראל מעוניינת שירדן 
תהיה ארץ יציבה וסולידית , שהמלך חוסיין יישב על כסאו ותהיה לו שליטה , 
ושהמלחמה לא תגיע אלינו דרך ירדן . האינטרס של ישראל היה תמיד לקיים בגבול 
זה שקט מוחלט . חוסיין יודע שלא צפויה לו שום סכנה מישראל , עם זאת הוא 
נתון כיום במצוקה ופוסח על שני הסעיפים , ולכן יש לו סיבות לתקוף אותנו 
בדבריו . בהקשר זה ליגלג שמיר על נאומו של חוסיין מיום שלישי בערב . " פתאום 
הוא גילה את התנועה הציונית ואת כוחה הגדול להשפיע על התקשורת העולמית ועל 
מקבלי ההחלטות . הלוואי שהיה זה אמת . אולי מחר אטלפן למר דיניץ ואטיל 
עליו כמה משימות " , אמר . אין ניגוד בין הקונספציה שירדן היא מדינה פלשתינאית , 
לפי הרכב רוב אוכלוסייתה , לבין ההכרה , שהמלך חוסיין צריך לעמוד בראשה " , 
אמר שמיר בתשובה לשאלה שעסקה בעמדת חברים בליכוד הרואים בירדן מדינה פלשתינית . 
