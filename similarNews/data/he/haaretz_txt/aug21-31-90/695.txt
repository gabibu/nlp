ניקוסיה ( ע"ר ) . פילוג חל בארגון הפלשתיני המארקסיסטי " החזית הדמוקרטית 
לשחרור פלשתין " , אחד הארגונים העיקריים באש"ף . ביום ששי החליפו מנהיגי 
שתי הסיעות היריבות ב"חזית " האשמות קשות זה נגד זה . ראשי הארגון , שבסיסו 
בסוריה , ניסו בחודשים האחרונים להסתיר את חילוקי הדעות שפרצו , בעיקר 
בין סגן המנהיג יאסר עבד - ראבו והמנהיג נאיף חוואתמה . חוואתמה מאשים את 
סגנו במתינות - יתר . מקורות באש"ף אמרו כי עקב המשבר שפרץ במפרץ הפרסי אפסו 
כל התקוות לאיחוי הקרע בארגון מחבלים זה . הפילוג מבטא את חילוקי הדעות 
בקרב יתר ארגוני המחבלים וארגונים פלשתיניים אחרים , בשאלה אם לתמוך בכיבושה 
של כוויית בידי עיראק . עבד - ראבו ותומכיו טוענים כי חוואתמה התקרב יתר 
על המידה לעמדה הסורית , המנוגדת לעמדותיו של ערפאת . " אנו מסרבים להצטרף 
לבריתות אזוריות , והעדיפות שלנו היא אחדות אש"ף " , אמר עוזרו של עבד - 
ראבו בראיון לכתב רויטר . הסכסוך החריף לאחר שנשיא סוריה הצטרף ליתר מדינות 
ערב בפסגה בקהיר , ודרש את פינוי כוחות עיראק מכוויית . הוא גם שלח כוחות 
שהצטרפו ליתר הכוחות הערביים וכוחות מדינות המערב המוצבים בערב הסעודית , 
להדיפת התקפה מצד עיראק . לעומת זאת נקט אש"ף עמדה מנוגדת , והודיע על 
תמיכתו בסדאם חוסיין . הפלג של עבד - ראבו תומך בעמדתו של ערפאת , בעוד 
שחוואתמה מתנגד לכך . 
