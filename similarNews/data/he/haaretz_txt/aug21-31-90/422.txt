לוס אנגלס ( מיוחד ל"הארץ " ) . יחידות עילית של משמר הרפובליקה העיראקי 
הוחזרו מכוויית , והוצבו לאורך הגבול הדרומי . ארה"ב מפרשת זאת כחשש גובר 
בבגדד מפני מהלומה צבאית אמריקאית . " לוס אנגלס טיימס " , המסתמך על אנשי 
מחקר בקהילת המודיעין האמריקאית , כתב אתמול כי מתכנני הפנטאגון מתחילים 
לחשוב עתה במונחים של התקפה משולבת נגד הממסד הצבאי של סאדם חוסיין . במאמר 
המצטייר כתרומה קליפורנית למלחמת העצבים הניטשת עתה בין עיראק לארה"ב כותב 
העיתון כי הדיונים בפנטאגון מתמקדים עתה בדרך בה אפשר להשתמש בכוחות החי"ר , 
האוויר והצי הפרושים באזור , לחיסול הצבא העיראקי ולהדחתו של סאדם חוסיין . 
לטענת העיתון , המצדדים במתקפה צריכים לגבור עתה על התנגדות מסורתית ניכרת 
בממסד הצבאי . כמה פקידים סבורים כי כוחם של 53 אלף החיילים האמריקאים אינו 
חזק דיו כדי לתקוף צבא של מיליון איש , וכי ביטחונו של הפנטאגון בעוצמה 
הימית והאווירית , המבוססת על טכנולוגיה מתקדמת , היא מוטעית . לדברי העיתון , 
ייאלצו גורג בוש ועוזריו הבכירים להסתכן במהלומה מהירה , משום שאחרת ייווצר 
קיפאון ממושך ומכאיב , בעיקר בשל בעיית בני הערובה . כמה מומחים צבאיים 
סבורים כי לכוחות האמריקאיים הנמצאים במפרץ יש כבר עתה יכולת התקפית מובהקת , 
שכן הם מצויידים במטוסי קרב ובמסוקי תקיפה , משחתות נושאות טילי שיוט מסיירות 
בקרבת עיראק ומפציצים מדגם בי - 25 ואף - בי - 111 יכולים להגיע אליה בקלות 
רבה מבסיסים בטורקיה ובאוקיאנוס ההודי . מומחים אחרים טוענים כי הצבא עדיין 
אינו מוכן למתקפה . העיתון מצטט את דבריו של הארי סמאט , היסטוריון ומומחה 
צבאי : " הציבור האמריקאי לא יתיר לנשיא לצאת למתקפה ללא פרובוקציה משמעותית . 
" לדעת פקידי ממשל ומומחים מחוצה לו יעדיף הפנטאגון אם יסתבר שהעימות 
בלתי נמנע מתקפה כוללת על פני הסלמה הדרגתית . איש מחקר בפנטאגון אמר : 
" לכולם פה ברור כי יש לחסל את סדאם וצבאו . אם הצבא העיראקי לא יסלק 
את סדאם , אנחנו נעשה זאת " . מומחה לטרור , ניל לווינגסטון , אמר כי הפצצה 
מהים , מהאויר ובאמצעות טילים , של תריסר מטרות עיראקיות החל בארמון הנשיאות 
וכלה במתקני הגרעין והלוחמה הכימית עשויה לשכנע את העיראקים לשחרר את בני 
הערובה . ביום ראשון שחלף המליץ , כזכור , מזכיר המדינה לשעבר , הנרי 
קיסינגר , על " הרס סלקטיבי , הולך וגובר של נכסיה הצבאיים של עיראק " . 
על - פי תסריט זה יהלמו המפציצים , טילי השיוט ותותחי הצי בשדות התעופה , 
בנמלים , בצינורות הנפט , במצבורי הנשק , באתרי הטילים ובמפעלי התחמושת 
והמים של עיראק משמע בכל התשתית הצבאית שלה . לווינגסטון אמר כי בני הערובה 
העלולים להיהרג באתרים אלה הם " המחיר שיהיה עלינו לשלם " . פקיד בכיר העריך 
באוזני כתבי העיתון כי חטיפת בני הערובה לא תשתק את ארה"ב , ולא תגרום לה 
לשנות כיוון . על - פי תסריט זה יתקפו כוחות החי"ר האמריקאים את הכוחות 
העיראקים בכווית , אנשי המארינס ינחתו מהים ויכנסו לעיר הבירה , והמפציצים 
יהלמו במטרות בתוך עיראק . המטרה תהיה לרתק את הכוח העיראקי בכווית , ולחלץ 
את מרבית בני הערובה הנמצאים בה . למרות ההנחה כי בעוד כשבועיים יהיו כבר 
בסעודיה 001 אלף חיילים אמריקאים , סבור ה"לוס אנגלס טיימס " כי הסיכון 
עצום , וכי דם האמריקאי עלול להישפך בכמויות שטרם נראו כמותן מאז מלחמת 
העולם ה2 . 
