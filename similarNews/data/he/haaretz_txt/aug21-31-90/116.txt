ורי גורביץ וטניה פרמינגר עלו לארץ מרוסיה בהפרש של קרוב לעשרים שנה . טניה 
פרמינגר , הוותיקה מבין השניים , עלתה לארץ בעלייה של שנות השבעים , והיא 
כבר אמנית ידועה שהציגה בהקשרים שונים בארץ . יורי גורביץ עולה חדש וטרי , 
עלה לארץ לפני ששה חודשים בלבד . הקישור השרירותי שאני בונה כאן בין שני 
האמנים קשר שאינו קיים במציאות היום - יומית נבנה מההתייחסות של שני האמנים 
לעברם הרוסי , וממחשבות שעוררו בי התערוכות הללו לגבי משמעות " התקופה 
הישראלית " בעבודתם . יורי גורביץ הוא מטפס הרים ומדריך טיולים שהתמחה באזור 
רוסיה האסיאתית ונהפך לצלם תוך כדי חוויותיו כמטייל . התערוכה ב"צוותא " 
מביאה סדרת צילומים שכולה רוסיה לא מוסקווה , לא לנינגרד , עיר הולדתו 
של גורביץ , אלא מחוזות רחוקים והרריים , ששמותיהם אפילו אינם מצוינים 
ליד הצילום והם מביאים דמויות ונופים משם : נערה יחפה נושאת דליי מים , 
זקן יושב על שפת גדר אבן , נער ערום מתרחץ בנהר ציוויליזציה רחוקה , 
מבט של צלם סקרן , בעל עין לקומפוזיציה וליופי , ובעל כיוון של אנתרופולוג - 
צופה . כותרת התערוכה : " אנשים , פנים " מעידה על ההיבט האנושי שלה 
הנעדר כל גוון פוליטי או אחר . טניה פרמינגר מתייחסת לעולם רוסי שונה לגמרי 
עולם מתורבת וממושטר שמרכזו באקדמיה לאמנות . פרמינגר חזרה ונתקלה בשרידי 
העולם הזה כשביקרה , לאחר תקופת העדרות ממושכת ברוסיה , ומצאה בעליית - 
הגג בדירתו של אחיה קבוצת רישומים שלה מלפני 52 שנה , מהימים שלמדה באקדמיה . 
פרמינגר התרגשה כל כך מגילוי הרשומים שהחליטה לשתף בגילוי הזה את הצופים 
ולהציגם בתערוכה שקראה לה : " לפני 52 שנה " . " הפער הישראלי " בין גורביץ 
לפרמינגר ניכר היטב באופן הטיפול בעבודות : גורביץ חושף חוויה " חמה " , 
ישר מהתשליל הצילומי , אותנטית ולא מעובדת . פרמינגר מציגה את הרישומים 
כפי שהיא מבטיחה בכותרת , בזמן עבר : היא העבירה אותם תהליך של בישול ועיבוד , 
הוסיפה להם " חלונות " של רפלקסיה ואינפורמציה , והפכה אותם לחומר המייצג 
עולם שאיננו עוד , אותנטי וחם . גורביץ הוא צלם ישיר ואנושי , נוגע רגשית 
בדמות המצולמת . פרמינגר מוסיפה רבדים נוספים בין הצופה לרישום . רבדים 
של טקסט נאראטיווי , משחק בין דו - ממד לתלת - ממד , בין צילום לרישום , 
בין מציאות ריאלית למסמך אמנותי . הרישומים שלה מאוד אקדמאיים וניאו - 
קלאסיים באופיים , מקפידים על קנטר מקיף ושלם במין ריאליזם נוקשה נהפכו 
תחת ידיה העכשוויות למסמך פוליטי כמעט על אורח - חיים , השקפת עולם ומצוקות 
אנושיות ברוסיה הקומוניסטית . מסביב לרישומים שתלה פרמינגר צילומי הווי מחיי 
האקדמיה סטודנטים עובדים באולמיות האקדמיה , מול המודליסטים הניצבים בתנוחה 
הירואית על הכן . אך פרמינגר מקרבת בין הרישום לצילום , ומעניקה גם לרישומים 
מעמד צילומי של דמות ספציפית ומזוהה . היא מוסיפה את סיפור חייו של כל אחד 
מהמודליסטים המצוירים ברמה המחקה תיעוד עיתונאי . פיודור איוונוביץ גלדין , 
למשל , מודל ערום שגילו המופלג ניכר בגופו , " היה באריטון ראשי במקהלת 
הכנסייה של ישו המושיע בוולחומקה במוסקווה . בשנות השלושים החריבו את הכנסייה 
וחפרו במקומה בריכה ענקית . פיודור איוונוביץ מצא את עצמו מדגמן ערום באקדמיה . 
ביום ה7 בנובמבר 9391 , יום השנה ה22 למהפיכה הבולשוויקית , ישב פיודור 
איוונוביץ עם כמה סטודנטים על וודקה ושולחן ערוך . אחרי כמה כוסות ביקשו 
הסטודנטים מפיודור איוונוביץ שישיר משהו . פיודור איוונוביץ השתוי פתח בשירת 
ההמנון הצארי . אלוהים שמור על הצאר , הידהד קול הבאריטון הראשי בכל מסדרונות 
האקדמיה . . . " יחד עם הזמר נעצרו עוד שלושה סטודנטים . בשנות החמישים 
המאוחרות חזר פיודור איוונוביץ מהמחנות . בזמן לימודי באקדמיה הוא היה בן 
למעלה משבעים ועדיין דיגמן ערום , אבל נמנע מלשתות עם הסטודנטים ומיעט לשיר . 
ביד ימין חסרו לפיודר איוונוביץ ארבע אצבעות אך הפרוף פריסיאזניוק הורה 
לנו להוסיף אותן ברישום " . גיבורים אחרים של פרמינגר הם דוגמן צעיר שנהג 
לתלות את רישומי הערום הקודמים שלו על הקיר ולהסתלק , דוגמנית שהיתה זונה , 
אחרת שניהלה רומן עם סטודנט וביצעה הפלה ועוד סיפורים אנושיים , המקבלים 
ממד מייצג לחיים של יאוש ומבוי סתום . גיבוריו של גורביץ עוברים תהליך הפוך 
מהסיפור האישי , האקזוטי , הם הופכים למודלים אנונימיים של צילום אסתטי . 
גורביץ משמיט את פרטי המקום , הזמן והמפגש האישי , ומכניס אותם , בעין 
של צלם אנין , לתוך קומפוזיציה צילומית . רנה ליטוין , מי שתמכה בגורביץ 
ועזרה לו בארגון תערוכת היחיד הראשונה שלו בארץ , מעידה בדברי ההקדמה שלה 
לתערוכה , על הסקרנות שהוא מגלה לגבי המציאות הישראלית , אנשים ופנים ישראליים 
כבר לכדו את מצלמתו והוא מתכוון לפתח כאן קריירה של צלם . אך מעניין יהיה 
לראות איך כשרונו כצלם ייתקל במורכבות של המציאות הישראלית , ואיך ייווצר 
היחס בין העבר הרוסי להווה הישראלי . פרמינגר כבר עיכלה את המורכבות הזו 
ויצרה מערכת משובצת המשקפת אותם בהתאם . 
