מדוע לא רצה הבית הלבן לכנות אותם " בני ערובה " , גם אחרי שהתברר מעל לכל 
ספק , ש53 האמריקאים במלון " א - ראשיד " הם אמנם בני ערובה , אפילו 
לפני שפוזרו על פני כל עיראק ? באשר הגדרה מפורשת כזאת היתה דוחקת את הממשל 
לפינה ומאלצת אותו לעשות אחת משתיים : להתחנן על נפש האמריקאים , או לצאת 
למלחמה . מדוע החליט סדאם חוסיין לדחוק את הממשל אל הפינה ? כי הוא כנראה 
מפרש את תהליך קבלת ההחלטות במערב באותו אופן שפירש אותו היטלר : הדמוקרטיות 
המערביות רכרוכיות ומתעלפות לא רק למראה דם , כי אם גם לנוכח המחשבה על 
דם . איזה פירוש יכול איש ברוטאלי כסדאם לתת לעוויתות הדיפלומטיות של ממשלי 
קרטר , רייגן ובוש בגלל קומץ בני ערובה באיראן ובלבנון , ב11 השנים האחרונות ? 
אבל אפשר להגיד עכשיו , במידה ניכרת של ביטחון , שסדאם חוסיין טעה לכל 
אורך הדרך . השרירים הצבאיים של ארה"ב מתנפחים והולכים . היא אינה מרגישה 
מובסת , או חסרת ישע . היא גם אינה מרגישה בודדת במיוחד , כאשר האו"ם , 
נאט"ו ורוב הליגה הערבית נמצאים לצדה . לעומת זאת היא לומדת מדי יום , 
בייחוד באמצעות הטלוויזיה , מיהו סדאם חוסיין . דובר במחלקת המדינה הסביר 
אתמול את השימוש של הנשיא בוש במושג " בני ערובה " באלה המלים : " הוא 
ממחיש בדרמטיות את הנסיבות שבהן מוחזקים האנשים האלה " . כאשר הכריז אתמול 
בוש , שהוא רואה בסדאם חוסיין אחראי לשלומם של בני הערובה , הוא עשה מעשה 
שפוליטיקאים אמריקאים עושים לעתים רחוקות : הוא הלם באגרופו על דוכן הנואמים . 
ייתכן שסדאם חוסיין יטעה גם בפירוש המחווה הזו . הוא בא מתרבות פוליטית 
שבה סימני קריאה משמשים בערך באותה תדירות של פסיקים ונקודות , ושבה מלים 
ודם הם מצרכים זולים מאד . אבל בתרבות הפוליטית של הנשיא בוש אין מרימים 
קול לעתים קרובות , ורטוריקה היא לכל היותר תכסיס של מערכת בחירות . יועצי 
סדאם חוסיין , במידה שהם מעיזים להגיד לו דברים לא - נעימים , ובמידה שהם 
עצמם מבינים מה קורה באמריקה , היו צריכים להגיד לו הלילה : אמריקה מוכנה 
למלחמה , היא עומדת עכשיו בעצם החצייה של הגשר האחרון לפני נהר החידקל . 
