אורי אורן , חבר הוועד המנהל של רשות השידור ויועצו של שר החוץ , דוד לוי , 
התקשר שלשום בלילה למחלקת החדשות של הטלוויזיה והפעיל לחצים על הכתב המדיני , 
עמנואל הלפרין , בניסיון לשנות ניסוח של ידיעה למהדורת החדשות הלילית . 
במהדורת " מבט " שודרו דברי השר לוי על הזנחת ההתגוננות האזרחית ובזכות 
חלוקת מסכות האב"ך , בתוספת תגובה של מערכת הביטחון , שטענה כי אין צורך 
במסכות . לקראת מהדורת הלילה ביקש אורן להבחין בין צה"ל לבין כוחות הביטחון . 
הוא טען שאין זו תגובתו של צה"ל וכי אלה " אנשים במסכות " שמתנכלים לשר 
החוץ . בעבר נדרש הוועד המנהל לתופעה זו , כשבתקופת כהונתו של לוי כשר השיכון 
והבינוי , התקשר אורן ישירות לחדר החדשות ברדיו . הוועד המנהל קבע אז שאין 
לחבר ועד רשות להתקשר לרדיו או לטלוויזיה תוך ניצול מעמדו הציבורי . בחטיבת 
החדשות זעמו אתמול על העניין . כתבים טוענים שאי - אפשר לנהל עם אורן ויכוח 
או שיחה עניינית תוך התעלמות מהעובדה שהוא חבר ועד מנהל . לדבריהם , שר 
החוץ מינה לא מכבר את עליזה גורן ליועצת לענייני תקשורת והיא היתה יכולה 
לפנות בשמו לטלוויזיה . יו"ר הוועד המנהל , אהרן הראל , אמר אתמול בתגובה 
כי מעשה כזה מנוגד להחלטות הוועד המנהל וסותר את תפקידו הציבורי של חבר הוועד . 
