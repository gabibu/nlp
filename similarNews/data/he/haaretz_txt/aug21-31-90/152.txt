תנועת הנוער של כ"ך מפיצה בימים האחרונים בירושלים כרזות תחת הכותרת : " נידוי 
לשחורות " בצירוף שמותיהן , מקומות מגוריהן ומספרי הטלפון של שבע מראשי 
ארגון " נשים בשחור " , המאגד בתוכו נשים המתנגדות לכיבוש השטחים . המודעה 
שפורסמה במקומות שונים בעיר גררה עשרות שיחות טלפון מאיימות ברצח לבתיהן 
של הנשים ביניהן גילה סבירסקי , מזכירת הקרן החדשה לישראל , וענת הופמן , 
חברת מועצת עיריית ירושלים מטעם תנועת רץ . סבירסקי הצליחה להקליט רבות 
מן השיחות וההקלטות נמסרו אתמול למשטרה במסגרת תלונה רשמית שהגישו הנשים . 
המטרידים השתמשו בקולות של חיות , חיקו קולות בערבית והשמיעו רעש של מכונות 
ירייה . מלבד זאת השמיעו משפטים כמו : " אני אשחט אותך " , " את מגעילה 
פוליטית ומינית " , " החיים שלך קצרים אם לא תשני כיוון " , " יש לנו מוחמד 
גדול בשבילך " , " כהנא אמר לי שאת אוהבת ערבים והוא יטפל בך " . סבירסקי 
שאיימה על אחד המטרידים בהגשת תלונה למשטרה נענתה : " הוי , הוי , הוי , 
שאני אפחד מהקקרים של משטרת ישראל ? פה השלטון כולו פקה , פקה , לא מסוגלים 
לעשות כלום " . אותו מטלפן הוסיף : " צריך שיבוא מישהו גרוע מכהנא . כהנא 
אומר לגרש אותם ואני אומר לחתוך אותם , לקצץ להם את הרגליים ולשלוח לגשר 
דמיה . הגבר היחיד בעולם כיום זה סדאם חוסיין " . איש כ"ך איתר את שמותיהן 
וכתובותיהן של הפעילות המרכזיות ב"נשים בשחור " דרך אחת הפעילות , באמצעות 
התחזות לעיתונאי שטען כי ברצונו לכתוב על פעילות הארגון . במסגרת ההטרדות 
הגיעו אתמול לביתה של אחת הפעילות בקבוצה בתוך שעה אחת שלושה אינסטלטורים 
שונים שהוזמנו בטלפון . בקרב ראשי קבוצת הנשים שוררת דאגה מהתגברות ההתנכלות 
כלפיהן בעת שמתקיימת משמרת המחאה השבועית הקבועה ביום שישי בכיכר פריז בירושלים . 
במשמרת האחרונה ספגו הנשים מלבד הקללות והאיומים הרגילים גם מטחים של ספריי 
נגד תיקנים שריסס על ראשיהן אחד ממפגיני הנגד הקבועים המגיעים לכיכר מדי 
יום שישי , אשר זהותו ידועה . גם על כך הוגשה אתמול תלונה למשטרה . 
