מעורבותה העקיפה של ירדן במאמץ המלחמתי של עיראק הגיעה לשיא חדש לאחר שמומחים 
ירדנים , כנראה אנשי צבא בבגדים אזרחיים , משמשים כמדריכים להפעלת סוללות 
טילי - הוק נגד מטוסים שתפשו העיראקים בכוויית . טילי הוק מיוצרים בארה"ב . 
כוויית רכשה מארה"ב ארבע סוללות של טילים כאלה ומספר ניכר של טילים . כולם 
נפלו בידי הצבא העיראקי בעת הפלישה . העיראקים השאירו אותם בכוויית , למקרה 
שיותקפו מהאוויר על ידי האמריקאים והבריטים . הבעיה היחידה בפניה עמדו היא 
להשתלט מבחינה טכנית על מערכות הנשק הללו ולהפעילן בהצלחה . לשם כך פנו 
לירדן בבקשת סיוע דחוף . הפתרון נמצא בשיגור אזרחים - מתנדבים כביכול . 
ברור כי מדובר באנשי צבא ששירתו בסוללות ההוק הירדניות , המופיעים בכוויית 
כאילו היו אזרחים . בעבר , לפני הפלישה לכוויית , הפרו הירדנים את ההסכם 
עם ארה"ב כאשר אפשרו לאנשי צבא עיראקים לבקר בסוללות ההוק בירדן . העיראקים 
היו מעוניינים לבחון את סוללות ההוק , משום שגם לאיראנים היו טילים כאלה 
שנרכשו מארה"ב בתקופת השאה . ההשתלטות העיראקית על נשק מתוצרת אמריקאית יצרה 
מצב אירוני שבו יכולים הכוחות האמריקאיים להיפגע על ידי נשק אמריקאי . יש 
לציין כי בנוסף לטילי ההוק נפלו בידי הצבא העיראקי גם הרבה טילי - כתף מתקדמים 
מסוג " סטינגר " שנמכרו לכוויית . הפעלתם של אלה אינה מסובכת . הצרפתים 
עומדים בפני מצב דומה , כאשר אניות המלחמה שלהם במפרץ עלולות להיפגע במקרה 
של לחימה מטילים מתוצרת צרפת , " אקסוסט " , שנמכרו לעיראקים . אך במקרה 
של ארה"ב המצב מסובך יותר , משום שאזרחים ממדינה שנחשבה כידידה , ירדן , 
מסייעים לעיראקים בהפעלת מערכות נשק מתוצרת אמריקאית . התפתחות זו תהיה 
ודאי תזכורת בלתי נעימה לפנטגון כאשר יפלו ההחלטות איזה סוגי נשק חדשים למכור 
או להעניק כיום לכמה ממדינות המפרץ . 
