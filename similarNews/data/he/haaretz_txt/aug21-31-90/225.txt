פאריס ( מיוחד ל"הארץ " ) . שרי החוץ וההגנה של מדינות מערב אירופה קיימו 
אתמול בפאריס שני דיוני חרום במשבר במפרץ , שבו תבעו באורח חד משמעי מעיראק 
לסגת מכוויית ולשחרר את בני הערובה המערביים . השרים נמנעו מגיבוש הצעות 
מעשיות לתיגבור הנוכחות הצבאית של צבאות מערב אירופה במפרץ . מסמך הסיכום 
של דיוני תשע המדינות נוקט בלשון תקיפה בכל הקשור לגינוי המעשים העיראקיים , 
אך מסתפק בהמלצות בעלות אופי כללי באשר לתיאום צבאי בין החברות . בימים 
הקרובים יתכנסו ראשי המטות הכלליים של תשע חברות האיחוד לדיון במה שתואר 
כ"תיאום ענייני " . הכוונה , כפי הנראה , היא לשיתוף פעולה בתחזוקה , 
בתידלוק ובמימד המודיעיני של פעילויות ספינות המלחמה של מדינות מערב - אירופה , 
לצידן של הספינות האמריקאיות במפרץ . הסדר דומה של תיאום בין - אירופי לצורך 
הפעלת כח המשימה במפרץ נערך לפני כשלוש שנים , במרוצת משבר המוקשים במפרץ . 
מיד לאחר נעילת החרום של איחוד מערב - אירופה התכנסו 21 שרי החוץ של הקהיליה 
האירופית לדיון מקביל במשרד החוץ הצרפתי . הדיון לא הסתיים בהחלטות מרחיקות 
לכת בדרג המבצעי והמשתתפים שבו והדגישו את הצורך בפעילות " בחסות הסולידאריות 
עם החלטותיה של מועצת הביטחון " ונמנעו מלגבש עמדה במעורבות הצבאית האמריקאית 
המתרחבת והולכת במפרץ . שר החוץ המערב גרמני , הנס דיטריך גנשר , הודיע 
בכינוס כי מערב גרמניה תשנה את חוקתה כך שתאפשר פעילות של כוחותיה הצבאיים 
מחוץ למסגרת הצבאית האירופאית . זמן קצר לפני פתיחת הדיון קיימו שני שרי 
החוץ של צרפת ובריטניה ( המשמשות שתיהן כחברות קבועות במועצת הביטחון ) 
דיון נפרד , שהוצג מן הצד הצרפתי כ"יישור קו " של מדיניות לונדון ופאריס 
לצורך הענקת יתר תוקף והאצת הדיונים במועצת הביטחון . פרשנים בפאריס ראו 
בהבהרה צרפתית זו ביטוי להקשחה מסויימת בעמדה הצרפתית , שעד לפני יממה הקפידה 
לסייג את עמדות פאריס ולהדגיש את ההבדל בין מדיניותן של ואשינגטון ולונדון 
במשבר לבין מדיניותה של צרפת . ביממה האחרונה נרשמה במרבית הבירות האירופיות 
העתקה של תשומת הלב המדינית והתקשורתית מן המימד האסטרטגי של המשבר אל הדאגה 
לגורלם של בני הערובה המערביים המוחזקים בעיראק ובכווית . עיקר הדאגה , 
כמובן , באה לידי ביטוי בצרפת , במערב - גרמניה ובבריטניה שאזרחיהן תוארו 
רשמית על ידי הממשל בבגדאד כ"אורחים שאינם יכולים לצאת בינתיים מן המדינה " . 
עדויות שהשמיעו נתינים צרפתיים ובריטיים שהצליחו לצאת מכוויית ומעיראק יצרו 
תמונה מעורפלת באשר למצבם של הנתינים המערביים המוחזקים שם . העדויות היו 
רצופים תאורים של פחד , לחץ והטרדות אך גם עדויות מרגיעות בדבר " העניינים 
כסידרם " המתח גדול יותר במערב מאשר בעיראק עצמה " . יועצו של יאסר ערפאת , 
באסם אבו שריף , בא אתמול לפאריס וקיים שיחות עם אישי מדינה אירופיים , 
בשולי הדיונים הבין - אירופיים . הוא שב והצהיר כי אש"ף קיבל ערבויות מהממשל 
העיראקי , לפיהן תנהג בגדאד בנתינים הצרפתיים שבשיטחה " כמו שמתנהגים לידידים " . 
הוא טען כי הנהגת אש"ף , וערפאת באופן אישי , פועלים נמרצות בכדי שבני 
הערובה הצרפתיים יזכו ביחס מועדף לעומת בני הערובה האמריקאים והבריטיים . 
