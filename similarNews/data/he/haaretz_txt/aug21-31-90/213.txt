פראג ( מיוחד ל"הארץ " ) . המשבר במזרח התיכון משמש ל"פראוודה " המוסקוואי 
עילה מפתיעה להטפה לחיזוקם המחודש של הקשרים הכלכליים והצבאיים בין מדינות 
מזרח אירופה . לדברי ביטאון המפלגה הקומוניסטית , ההתפתחויות עקב פלישתה 
של עיראק לכוויית גרמו נזק כבד למדינות מזרח אירופה . מדינות אלה הקימו 
לדברי העיתון בעשרות השנים שחלפו מפעלים רבים במדינות המזרח התיכון , ואף 
היפנו אליהם חלק גדול של הייצוא התעשייתי שלהן , כולל ייצוא הנשק . המזרח 
התיכון שימש להן מקור הכנסה של מטבע קשה . " עתה אין לצפות כי עיראק תפרע 
את חובותיה בעתיד הקרוב " כותב ה"פראוודה " ומדינות מזרח אירופה יפסידו 
גם הזמנות מעיראק " . לפיכך , " במקום הטענות ההדדיות הנשמעות עתה בהונגריה , 
בצכוסלובקיה , ברומניה בבולגריה ובפולין , ובמקום לקבור את ברית ורשה 
ואת ה"קומקון " ( הארגון הכלכלי של ארצות מזרח אירופה ) מוטב ללכד את 
השורות ולתאם את הצעדים למען ההגנה על האינטרסים המשותפים לכל מדינות מזרח 
אירופה " , מייעץ העיתון הסובייטי . 
