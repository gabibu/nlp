האגודה לזכויות האזרח החליטה לערער על החלטת משטרת חיפה שלא להעמיד לדין 
מלח של הצי השישי על תקיפה מינית של אשה , בחודש מארס השנה . לטענת האשה , 
המלח הגיח אחריה בעת שהלכה במרכז הכרמל , תקף אותה מינית ולאחר מכן המשיך 
בדרכו . האשה נכנסה לבית קפה והזעיקה ניידת משטרה . כעבור זמן קצר זוהה 
החשוד ונעצר . חודש לאחר מכן קיבלה הודעה ממשטרת חיפה , לפיה הוחלט לסגור 
את התיק " מחוסר עניין לציבור " . באמצעות האגודה לזכויות האזרח הוגש ערר 
למשטרת חיפה . עורכת הדין של האגודה , פמלה בטר , טענה כי האגודה רואה 
בחומרה את עניין סגירת התיקים , כאשר מדובר בעבירה של תקיפה מינית נגד נשים . 
" תקיפה מינית היא עבירה חמורה ורצינית ויש בה עניין רב לציבור הנשים בארץ . 
מידת העניין לציבור שווה למידת העניין בכל הפשעים החמורים " , נאמר במכתב 
הערר . בתשובה , מסר סגן ניצב גיסיס , קצין אגף חקירות במשטרת חיפה , 
כי ההחלטה שלא להעמיד לדין את החשוד בתקיפה מינית , היא תוצאה של תקלה בהבאת 
העצור לבית המשפט , שכתוצאה ממנה עזב השופט את לשכתו . בינתיים עזב המלח 
את הארץ . " אם תערכי בדיקה , תיווכחי שמשטרת חיפה רואה בחומרה עבירות 
מסוג זה " נאמר במכתבו של גיסיס . עו"ד בטר אמרה כי האגודה תמשיך לתבוע 
את פתיחת התיק מחדש . לדבריה קיימת סתירה בין המכתב שנשלח לאשה שנאנסה לבין 
מכתב התשובה של ניצב גיסיס . 
