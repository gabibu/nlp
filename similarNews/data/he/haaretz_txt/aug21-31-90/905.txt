בימים אלה סר חינו של יאסר ערפאת : כוויית , מתורמות הכסף הראשיות , נבלעה 
בלוע העירקי ; סעודיה רוטנת עליו בשקט ואילו הפטרון הפוליטי הראשי , נשיא 
מצרים חוסני מובארק , מדבר בגנותו בקול רם . ואמנם , נראה כי המקום היחיד 
שבו נותרו לו נאמנים בלתי מעורערים היא מזכירות רץ . אם להאמין לחברת הכנסת 
שולמית אלוני , היא עדיין רואה בו פרטנר , הגם שמובארק אומר כי ערפאת איבד 
כליל את אמינותו . הדעת נותנת כי ערפאת לא בנקל החליט לנהות אחר נותן חסותו 
החדש , סדאם חוסיין , תוך סיכון יחסיו עם פטרונו המצרי ; שלא לדבר על 
הכסף הגדול שמקורו בשייחים של המדבר . קל לנחש כי העם הפלשתינאי , אשר 
ערפאת מציג את עצמו כנציגו הלגיטימי הבלעדי , הוא אשר החליט במי הוא תומך 
בלב ונפש , ועל מי הוא משליך את יהבו . כמו באינתיפאדה , שערפאת קפץ על 
עגלתה לאחר שזו החלה לדהור , כך גם בהחלטה להתייצב לצד עיראק : כוח השכנוע 
סופק לו מלמטה . עובדה זו גרמה כבר לסכסוך עם פטרוניו הפוליטיים והפיננסיים , 
היא גם סיבכה אותו עם חלק משוחריו הישראלים . התירוצים של אלה שפנו לו 
עורף אינם מעניינים כאן . מה שצריך לעניין הוא שהציבור הישראלי בכללו , 
המודע היטב למשמעותו של הישג עיראקי כלשהו במשבר המפרץ , הוציא את אש"ף 
מקרב בעלי השיח הבאים בחשבון . ואם אש"ף , בראשות ערפאת , הטריף את עצמו , 
עם מי תנהל ישראל דו - שיח כהכנה למהלכים תכליתיים המובילים להסדרת הסכסוך 
עם הפלשתינאים ? קושי דומה קיים גם בעבור עושי השלום למיניהם , וארה"ב 
בראשם . יש יסוד לסברה , כי בהקשר למשבר במפרץ תשוב ותתעורר שאלת הכיבוש 
הישראלי בגדה וברצועת עזה : הסימנים הראשונים כבר נראים בשטח . אפשר שהשאלה 
תתעורר בתקופה שלאחר פתרון המשבר במפרץ , ואפשר שעוד בעיצומו . כך או כך , 
השאלה בעינה תעמוד : מי יתפוס את מקומו של ערפאת והמזוהים עמו בצד הפלשתינאי ? 
ואם לא יימצא יורש זמין כיוון שאין מועמד הזוכה להסכמה עממית מה תצטרך 
ארה"ב לעשות כדי לחדש את תעודת ההכשר שהעניקה לערפאת לפני שנתיים . מוטב , 
על כל פנים , שהקיצונים במחנה הלאומי , לרבות אי אלו רמי מעלה בקרבם , 
לא ישמחו בטרם עת . מערכת היחסים החדשה הנרקמת בין ארה"ב לחלק ממדינות 
ערב תתבע את חלקה . טועה טעות מרה מי מהם הסבור שלא ירחק היום ואפשר יהיה 
לשוב לסטטוס - קוו שלפני האינתיפאדה . לאחר ששלחו לעזאזל את המלך חוסיין , 
לא הותירו לעצמם חלופה , למעט את אש"ף . הבעיה , כיצד לטהר את השרץ , 
היא גם בעייתם : לא עם ישראל , לא הערבים פלשתינאים ואחרים ולא העולם 
מסביב , יוכלו עוד להסתפק במליצה הנדושה בדבר היד המושטת ( לריק ) לשלום . 
