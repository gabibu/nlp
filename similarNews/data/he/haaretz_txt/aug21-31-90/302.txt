ועדת השרים לענייני ביטחון תדון היום בדרישת שר החוץ , דוד לוי , לחלק 
לאוכלוסייה ערכות הגנה מפני התקפה כימית לאלתר . ראש הממשלה , יצחק שמיר , 
נוטה לתמוך בעמדת שר הביטחון , משה ארנס , וצמרת צה"ל , המתנגדים למבצע 
מיוחד של חלוקת הערכות . צופים , כי רוב השרים יאמצו את עמדת מערכת הביטחון . 
ארנס וראשי צה"ל יציגו בדיון עמדה אחידה , שלפיה אין שינוי בעמדת מערכת 
הביטחון בכל הקשור לחלוקת ערכות ההגנה . בדיון ישתתפו הרמטכ"ל רב - אלוף 
דן שומרון , סגנו האלוף אהוד ברק , מפקד חיל האוויר האלוף אביהו בן - נון , 
ראש אגף המודיעין האלוף אמנון שחק וקצינים בכירים נוספים . מקורות צבאיים 
בכירים אמרו אמש , כי אין בשלב זה כל צורך לחלק מסכות גז לאוכלוסייה . 
בימים האחרונים נערכו בצמרת צה"ל דיונים קדחתניים בנושא חלוקת ערכות ההגנה 
לציבור . קפידבינגורמים צבאיים אמרו , כי לא מן הנמנע שכתוצאה מהוויכוח 
הפומבי בסוגייה נגרם נזק רב לישראל . הם האשימו את משרד החוץ ואת העומד 
בראשו בליבוי יצרים וביצירת פאניקה בציבור . גורמי צה"ל , העוסקים בהגנה 
על העורף , אמרו כי יש במחסנים לשעת חירום מספיק מסכות לכל האוכלוסייה , 
וכי בהתראה קצרה אפשר לחלקן . בישיבה של נציגי רשויות מקומיות , המשטרה 
ומכבי האש , שכונסה לפני ימים אחדים , טענו אנשי המשטרה כי אין טעם להיחפז 
בחלוקת מסכות . בדעה זו היה גם מפקח כבאות ראשי במשרד הפנים . לפני פחות 
משנה קיבל הקבינט של ממשלת האחדות את הצעת שר הביטחון אז , יצחק רבין , 
והרמטכ"ל לחלק בהדרגה ציוד הגנה לכל האוכלוסייה . הקבינט דחה אז הצעה לחלק 
את הערכות לרשויות מקומיות , כדי שאלה תעמדנה אותן לרשות הציבור בעת הצורך . 
עוד הוחלט כי בנוסף לערכות , שיוחזקו בכל בית , יחולק ציוד דומה גם למקומות 
עבודה . הקבינט החליט אז להגדיר את החלוקה כ"מבצע ניסיוני במקומות ייצוגיים " . 
מקור צבאי בכיר אמר אמש : " יש החלטת ממשלה לאשר באופן עקרוני חלוקת מסכות , 
וחלוקתן תתבצע בהתאם להערכת המצב של צה"ל ושל הגורמים המוסמכים " . ראשי 
האופוזיציה , חברי הכנסת שמעון פרס ויצחק רבין ( מערך ) , אמרו אתמול 
כי הם שלמים עם החלטת מערכת הביטחון , שלא לחלק בשלב זה ערכות הגנה לאוכלוסייה . 
העתירה , שהוגשה לבית הדין הגבוה לצדק נגד שר הביטחון בעניין חלוקת מסכות 
גז וערכות הגנה לאוכלוסייה , נמחקה אתמול לבקשת העותר , עו"ד דניאל ארנסט . 
בכך נענה העותר להצעתו של השופט דב לוין . עו"ד ארנסט ביקש בשעתו מבג"ץ 
להוציא צו על - תנאי , שיחייב את שר הביטחון לנמק מדוע לא יחולק לאלתר ציוד 
התגוננות מפני התקפת גזים , או לחילופין מדוע לא תינתן מיד הדרכה לציבור 
כיצד להשתמש בציוד זה והיכן יחולק , לכשיוחלט לחלקו . הדיון בעתירה החל 
אתמול בפני השופטים דב לוין , שושנה נתניהו ואליעזר גולדברג . בתחילת הדיון 
פנה אב - בית - הדין , השופט לוין , לעותר ואמר כי לדעתו " הנושא אינו 
שפיט , ומתאים יותר לדיון בממשלה " . לפיכך , הציע כי העותר ישקול אם למחוק 
את העתירה . ארנסט ביקש שהות של דקות אחדות , ולאחריה הסכים למחוק את העתירה . 
הוא הסביר כי היום תדון ועדת השרים לענייני ביטחון בנושא חלוקת המסכות , 
וכי מאז שהגיש את העתירה לפני כשבועיים חלה תזוזה של ממש הן מבחינת המודעות 
הציבורית לצורך בחלוקה כזו , והן מבחינת יחסה של מערכת הביטחון לכך . בעת 
הדיון רמז השופט לוין כי אין דעתו של בית המשפט נוחה מן הפומבי , שניתן 
לוויכוח סביב חלוקת מסכות גז לתושבים . לפני שהסכים העותר למחוק את העתירה , 
ביקש נציג פרקליטות המדינה מבית המשפט לדחותה . 
