מזה שבועיים עומד בינינו שוב אותו דבר , שכבר עמד בינינו עד לתפנית ההיסטורית 
שביצע אש"ף בסוף 8891 . חזרנו השבוע על ויכוחים וטיעונים , מלוים במרירות 
כלשהי , שהייתי בטוח שלא נזדקק להם עוד . חשבתי שיש ספקות ונקודות שעברו 
מן העולם , וטעיתי . כולנו חזרנו , תקן אותי אם אני טועה , לשנת 7891 . 
אינני נמנה עם הילדותיים בקרב המחנה המתון בישראל שנתנו לכם השבוע גט כריתות , 
כי היו בטוחים שהפיוס מקדים את השלום . אלה שסברו שידידות , אחוות אחים 
וסולידריות הם התנאי , שהופר עתה , לכינונו של שלום , אינם מבינים שסדר 
הדברים הוא הפוך . לא בגלל הפרת האמונים אני מאוכזב . למדתי גם שהמהלך 
הפלשתיני התקרבות לעיראק ואהדה גלויה למנהיג , שמידת אכזריותו איננה ניתנת 
להשוואה לכל מה שידעתם במשך כל ימי האינתיפאדה הוא תוצאה של מצוקות ואילוצים . 
אינני מבטל כלל את האילוץ שעמד מול אש"ף שהמטה שלו ממוקם בבגדד , והתשתית 
הפוליטית והצבאית של ארגוניו אינם יכולים לעמוד ללא עיראק . אין לי גם שום 
יכולת לבטל , ואני אף מבין , את הייאוש ואת העדר כל תקווה וסיכוי לפתרון , 
כמוטיווציה לצעדיכם מרחיקי הלכת . אינני חושב שישראל , ובמידה ידועה גם 
ארצות - הברית , יכולות להסיר מעליהן אחריות למצב האומלל אליו נקלעתם אתם 
ונקלע האזור כולו . ואולם כל אלה אינם הצדקה למדיניות , שנראית היום כשגיאה - 
רבתי של התנועה הלאומית הפלשתינית . אמרתי לך כבר : אינני מקבל את הגרסה , 
שעל - פיה עמדו בפני אש"ף שתי ברירות בלבד : הציר קהיר , דמשק , גדה , 
ואשינגטון , מוסקווה ; או הציר בגדד , טריפולי וצנעה . האם באמת אין 
אופציה שלישית ? האם המחיר שאתם תשלמו בגין ההזדהות עם בגדד אינו מוכיח 
כי הייתם חייבים לנקוט את האופציה הנייטרליסטית ? האמנם לא יכולתם למצוא 
דרך שלא לצדד באף אחד מן הצדדים ? אנסה להבהיר לך פעם נוספת מדוע נסערנו . 
קודם כל , מידת האותנטיות , השורשיות והאמת שבמהלך שביצעתם בסוף 8891 . 
אז הכרזתם על ההכרה שלכם בישראל ועל הבחירה בערוצים הפוליטיים כדרך להשגת 
הפתרון לשאלה הישראלית - פלשתינית . אתה יודע כמוני שיותר ויותר ישראלים 
נטו באופן הדרגתי , איטי , אך ברור , להצטרף למגמה שאמרה : אכן נפל דבר 
אצל הפלשתינאים , קרה שם משהו שמאפשר לרצות ולהידבר איתם . זה היה הישגו 
העצום בישראל של אש"ף בשנתיים האחרונות . אבל מותר , ואפילו צריך , שלא 
להסכים עם מי שוויתר על הערוץ המדיני ובחר להצטלם לצידו של אבי התזה , הגורסת 
שימוש ברוטאלי בכוח צבאי כדרך ליישוב סכסוכים . נדמה היה לי שהבנתם איזה 
תפקיד מרכזי ממלאים הפחדים בתהליך החשיבה הישראלי . לפתע פתאום חברתם לסדאם 
והצדקתם שוב את הסטריאוטיף הישן שלכם בעיני הישראלים : הפלשתינאים מאמינים 
רק בכוח הנשק . שום דבר לא קרה אצלם , הם עדיין מאמינים ביכולת להכריע 
סכסוכים , ולכן גם הסכסוך עם ישראל , בכוח . הרי סדאם מצטייר בעיני הישראלים 
והוא דאג לכך שלא נטעה בעניין כאיום ממשי על ישראל . ואיך אתה רוצה שנתייחס 
למי שבפועל גם אם מילולית אתם מנסים להחזיק את המקל בשני קצותיו חבר אל 
אותו איש מבגדד ? מי שעומד לצידו של המאיים באיום צבאי כה רציני על ישראל , 
איננו יכול לצפות שאתמוך בו . העניין השני הוא ביסודו פוליטי יותר : המחיר 
המדיני שנשלם שנינו , בהיותנו תלויים זה בזה כמו שני תאומי סיאם , נראה 
לי מחריד ומאיים : ההתרחקות מארצות - הברית , שהחלה לשוחח ישירות עם אש"ף , 
הסיגה אותנו שנתיים לאחור . אתם תאבדו גובה באירופה , שיצרה קונסנסוס 
עם ארצות - הברית נגד סדאם , נפרדתם מקהיר , צעד שהיה טעות בימי סאדאת 
ויתברר כטעות גם היום , ולבסוף , הפסדתם גם אשראי רב בקרב הציבור הישראלי . 
כל הנקודות הללו מסתכמות בתוצאה אחת : הסיכוי להתקדמות לעבר הסדר מדיני 
נראה רחוק מאשר לפני חודש . חלק גדול מן ההישגים , שצברו חסידי הפשרה באזור 
הזה , אינם תקפים עוד . חזרנו ל7891 . אמרתי לך השבוע : אין מצב שאיננו 
בר - תיקון . אבל האומנם לא התרחקנו שוב לנקודות ולעמדות בהן היינו כולנו 
לפני שנתיים ושלוש ? צריך להיות ברור לך , זיאד , שעם כל הביקורת והאכזבה 
האישית הקשה שאני חש היום , לא זזתי מעמדות היסוד שלי : לכל עם זכות וצורך 
בהתפתחות לאומית עצמאית . זהו האינטרס שלי כמו שזהו האינטרס שלך . אני 
גם אינני זז מן ההנחה שהידברות בינינו גם בימים הקשים האלה היא תנאי לפתרון 
מדיני . אני גם יודע , זיאד , שהעולם יבין עתה טוב יותר מאשר אי - פעם 
שהוא איננו יכול להרשות לעצמו להשאיר במזרח - התיכון סכסוך לא פתור , המאיים 
על יציבותו . אולם , כל אלה אינם מסירים ממני את הדאגה שמא ניאלץ עתה להזיע 
כולנו קשה , על מנת שנחזור למצב שבו היינו ערב פלישתה של עיראק לכוויית . 
אני עדיין מאמין בכוחם של הרציונאל ושל האינטרס האובייקטיווי , שיחזירו 
את הפלשתינאים לנתיב שאין בסופו התנגשות עם ישראל , המערב והזרם המרכזי 
בעולם הערבי . האם אתה מאמין בזה כמוני ? 
