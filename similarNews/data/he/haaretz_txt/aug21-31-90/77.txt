שר החוץ , דוד לוי , דחה אתמול בוועדת החוץ והביטחון את הביקורת שנמתחה 
עליו , בשל הכרזתו הפומבית , כי יש לחלק לאוכלוסייה מסיכות אב"ך . לדבריו , 
מבקריו אינם מומחי ביטחון . " המצב לא משתפר . יש החלטה מדינית לחלק מסיכות 
אב"ך וחשתי שאני חייב להביע את דעתי . גם צה"ל לא החליט שהמסיכות יישארו 
במחסנים , ועוד השבוע תתקבל ההכרעה בשאלה זו " , אמר לוי והוסיף , תוך 
שהוא מרים את קולו : " לא עשיתי זאת למען הון פוליטי " . במנשר מיוחד יצאו 
ח"כי המערך נגד חילוקי הדיעות בממשלה לגבי חלוקת המסיכות . " ראש הממשלה , 
יצחק שמיר , צריך לעשות סדר בממשלתו ולא להניח ליריבות בין השרים משה ארנס 
ודוד לוי לבוא לידי ביטוי דווקא ברגעים שבהם דרושה אחדות " , טענו . לדעתם , 
יש להשמיע את הדיעות השונות בוועדת השרים לביטחון , אך הממשלה צריכה לדבר 
בקול אחד . בתגובה אמר לוי אמר כי ח"כי המערך עוסקים בניגוח פולטי , ולא 
בבעיה עצמה . יוסי שריד ( רץ ) אמר כי הכרזתו של לוי היא מעשה חסר אחריות 
וכי הוא חרד שמא גם בנושאים אחרים אין הממשלה מטפלת באופן אחראי . מיכה גולדמן 
( מערך ) סבור כי אין להשלים עם קבלת החלטות גורליות באמצעות כלי התקשורת , 
וכי אין להסכים להן כל עוד הן נובעות מחשבונות פוליטים כיתתיים בליכוד . 
רחבעם זאבי ( מולדת ) גרם לסערת רוחות כאשר קרא לבצע טרנספר בכפייה לערביי 
השטחים , אם תנסה עיראק לתקוף את ישראל . הוא הסביר כי " לא נוכל לסבול 
נוכחות של גיס חמישי מאסיבי בצירי האספקה והפינוי שלנו " . שריד השיב כי האומר 
דברים אלה , אפילו בזמן מלחמה , הופך את תושבי השטחים לבני ערובה בדרך 
עיראקית אופיינית . שבח וייס ( מערך ) הציע כי אם המצב המדיני יחמיר יש 
לשקול הקמת ממשלה מקיר לקיר , שתהיה רחבה אפילו יותר מממשלת האחדות הקודמת . 
לוי מסר כי באמצע החודש הבא ידונו צוותים ישראליים וסובייטים ביוזמת בריה"ם 
לפירוק אזורי של נשק ההשמדה ההמוני . בפגישה שהתקיימה עם הנציג הסובייטי 
בארץ , אלכסיי צסטיאקוב , הבהירה ישראל כי היא מקדמת את היוזמה בברכה , 
ובלבד שתכלול את כל מדינות האזור . לוי דיווח כי עם פרוץ הסכסוך במפרץ הפרסי 
שיגרה ישראל לארה"ב מסר של ברכה על התנהגותה התקיפה נגד התוקפנות העירקית . 
עם זאת , הביעה ישראל חשש כי השליט העיראקי ינסה לפורר את הסולידריות הערבית 
שקמה נגדו ויפעל להסטתה נגד ישראל . עוד מסר לוי כי בפגישותיו באירופה עם 
שרי החוץ של גרמניה ואיטליה , נאמר לו כי נכזבה תקוותם מאש"ף וכי אין הם 
רואים בו אופציה בלעדית להמשך תהליך השלום , אלא מוכנים לשקול גם אופציה 
אחרת שתביא ישראל . 
