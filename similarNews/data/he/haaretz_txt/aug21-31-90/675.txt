זעם רב שרר אתמול בצמרת צה"ל נוכח דברים שנאמרו על ידי אל"ם דובי פלד ראש 
מחלקת מיגון במפקדת הג"א . פלד המליץ לאוכלוסייה בישראל " לשמור בבית כמות 
מזון שמספיקה לבני המשפחה לשבוע , שבועיים " . פלד אמר עוד : " אנו ממליצים 
שבכל בית יהיה מטף כבוי אש , תיק עזרה ראשונה , חומרי איטום כפי שאנו מלמדים 
לאטום חלונות , סרטי אטימה , סרטי הדבקה מנייר להדבקת שמשות זה מונע רסיסים 
במקרה של הדף . דברים בסיסיים ביותר שמצד אחד ניתן לנצל אותם לאורך כל השנה 
ולרענן אותם ומצד שני הם מתאימים לכל מצב חירום . לדוגמה סוללות אנחנו 
מסבירים לציבור שבשעת חירום הדבר הכי חשוב לעשות זה להאזין להודעות בכלי 
התקשורת ולכן כדאי שיהיה בבית מכשיר רדיו טרנזיסטור עם סוללות רזרוויות . 
חשוב להסביר לילדים מה קורה . כמו כן חשוב שתעודות הזהות יהיו מעודכנות . 
הדבר חיוני לכל מקרה שבו יוחלט על חלוקה של ערכות אב"ך " . בעיקבות דברים 
אלה התקשרו עשרות תושבים לדובר צה"ל וביקשו הבהרות . רבים מתושבי ישראל 
שהאזינו לראיון בגלי צה"ל וצפו בתכנית " ערב חדש " , הסיקו שאל"ם פלד ממליץ 
לאגור מזון ולפיכך יצאו לרשתות השיווק ורכשו מזון . בבאר - שבע למשל , 
יצאו עשרות תושבים לאחר ששמעו את הראיון ורכשו מוצרי מזון בעיקר שימורים . 
מקורות צבאיים רשמיים הבהירו אמש כי בדברים שפורסמו אתמול בנושא ההתכוננות 
בעורף לא היה משום מתן הכוונה לציבור בישראל לאגור מזון , או לבצע פעולות 
מיוחדות כלשהן בשל שינוי במצב . המדובר היה בהמלצות כלליות של היערכות הציבור 
לחירום , הנכונות לכל השנה . לסופר " הארץ " נמסר ממקורות מהימנים כי 
בעיקבות דבריו של אל"ם פלד , נפוצו ידיעות בארה"ב כי ישראל אוגרת מזון . 
מקור צבאי בכיר אמר אמש ל"הארץ " כי יכול להיות שפלד לא הסביר טוב לציבור 
את מה שהציבור רצה לשמוע ולפיכך נוצרה הבהלה . " מצד אחד רוצים שנסביר 
ונבהלים , מצב שני טוענים שאין הסברה " , אמר המקור הצבאי . בצה"ל זועמים 
על הדברים שנאמרו על - ידי אל"ם פלד , למרות שקיבל אישור לדבר , הכניס 
את הציבור לבהלה ופאניקה מיותרת . 
