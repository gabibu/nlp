" ארה"ב יודעת שעצם קיומנו באזור הינו נכס אסטרטגי רב חשיבות . הם יודעים 
שאנחנו גורם יציב שאפשר לסמוך עליו בעת מצוקה " . למי מכוון המשפט המוכר 
הזה ? לישראל ? רק לישראל ? ומה עם מצרים , למשל ? הנה , בעת מצוקה 
במזרח התיכון יכול הנשיא בוש להודות לנשיא מובארק על ששיגר את חייליו לחזית 
הסעודית - עיראקית , ואילו את יצחק שמיר לא נותר לו אלא לברך על האיפוק . 
ברור כמעט מאליו שאותו איפוק עטור שבחים הינו תנאי יסודי לתמיכה של מדינה 
ערבית במאבקו של המערב נגד מדינה ערבית אחרת . משרד החוץ המצרי נבהל אפילו 
מהידיעה על נכונות ישראלית לפתוח את גבול אילת - עקבה בפני אזרחים מצריים 
שנמלטו מעיראק ומכווית הכבושה . לפי שעה , ויש לקוות , שהדברים יהיו יפים 
גם לימים הבאים , מספק משבר המפרץ למצרים שפע של קבלות על היותה נכס אסטרטגי 
רב חשיבות . כוח ההרתעה של ישראל , נכס אמורפי במידה רבה , הופך עוד יותר 
בעייתי כאשר מנגד עומד שליט ללא רתע . שיחות עם דיפלומטים מערביים מבססות 
את ההנחה שעם סיומו של משבר המפרץ , אם בניצחון מדיני - כלכלי ואם בניצחון 
צבאי של העולם החופשי , רשאית מצרים לצפות למימוש הבטחתו של הנשיא בוש מראשית 
השבוע , שהידידות יכולות לשים מבטחן באמריקה . בוש דיבר באותו נאום בהרחבה 
על הצרות שגורם לו הקונגרס עקב הגירעון בתקציב , ולפיכך לא יהיה בידו כנראה 
להציע למובארק יותר מהמלצה חמה באוזני ראשי הבנק העולמי . ואולם ראוי לשים 
לב לשתי הצהרות חשובות אחרות בנאום : בוש נשבע שלא יניח לחיילי ארה"ב לצאת 
למלחמה בלי הכלים הטובים ביותר . האם יוכל לפסוח על צבאות של מדינות שנענו 
לקריאתו לדגל ? ישראל וידידיה בוואשינגטון יתקשו לגייס התנגדות לעסקות נשק 
עם מדינה כסעודיה , שהוכיחה את נאמנותה ואת ערכה לארה"ב . את מצרים מגדירה 
ישראל עצמה כמדינה הנמצאת ביחסי שלום עמה ולפיכך אין היא נוהגת להתנגד לעסקות 
נשק עמה . התחום היחיד אפוא שבו ארה"ב יכולה וגם מעוניינת לתגמל את מצרים 
באורח משמעותי הוא הציר המדיני . רק לפני חודשים מעטים , כאשר שב מפסגת 
ראשי ערב בבגדד , שיגר מובארק לבוש איגרת אזהרה ותלונה . הוא הזהיר מפני 
השתלטות הקו העיראקי המיליטנטי על העולם הערבי , והתלונן כי בתמיכתה העיוורת 
בישראל , שהכשילה את מפגש קאהיר , משמנת ארה"ב את גלגליו של סאדם חוסיין 
ושומטת את הקרקע מתחת לרגליה של מצרים . עוד בטרם הזדמן למצרים להוכיח את 
חשיבותה , כאשר מובארק עצמו מיאן להאמין שסדאם יתרגם את מלותיו למעשי תוקפנות , 
החליט הממשל למנוע מנשיא מצרים מבוכה חוזרת בפסגת קאהיר בחודש נובמבר . 
על פי מידע שהדאיג את הדרג המדיני בירושלים , התכוונו בוש והמזכיר גיימס 
בייקר לספק למובארק ראיות שארה"ב איננה , כטענת סדאם ושותפיו לחזית הסירוב , 
שותפה לאחיזת העיניים של ישראל , הקרויה בפי מצרים " תהליך השלום " . 
כאשר נשיא ארה"ב מכריז השבוע , " אנו מוכנים להרחיק לכת למען השלום והיציבות 
ולפעול נגד אלה המוכנים להשתמש בכח במקום בחוק " , ברור לכל בר - בי - רב 
שחציו מכוונים לעבר המפרץ הפרסי . בימים אחרים יכולות אותן מלים ממש להישמע 
כהבטחה למצרים ואיום מרומז לישראל . ארה"ב , כידוע , סבורה שישראל מחזיקה 
בשטחים ובירושלים המזרחית בכוח הזרוע ושההתנחלויות הן מעשה בלתי חוקי . 
מצרים , לעומת זאת , עומדת יפה במבחן וצפוי לה ציון גבוה על התרומה לשלום 
וליציבות לאזור . מפלה עיראקית תשאיר אותה בלא מתחרה בעל משקל על הבכורה 
בליגה הערבית . או אז לא יהיה לאש"ף מנוס אלא למצוא שוב דרך פתלתלה אל חיקו 
של המנהיג המצרי והידיד - הבנקאי הסעודי . על אף הכעס על ערפאת , גם ארה"ב 
תמחל לו בלא חמדה יתרה , שכן הממשל לא זז מעמדתו שבלי אש"ף לא ניתן לקדם 
את תהליך השלום באזור . אלמלא סירב הימין הישראל להתייצב לדיאלוג עם הפלשתינאים , 
אפשר שעכשיו היתה ישראל יכולה להטיח בפני ארה"ב את תמיכתם של אש"ף ותושבי 
השטחים בסדאם ולטעון , " אמרנו לכם שאין עם מי לדבר " . המשבר במפרץ מלמד 
אמנם שהלאומיות הערבית מסתיימת במקום שבו מתחיל האינטרס הלאומי של מצרים . 
אבל הסדר הסכסוך הישראלי - פלשתיני הוא אינטרס מרכזי של מצרים , כלפי פנים 
וכלפי חוץ כאחד . אחרי סילוקו של הכובש העיראקי מ"שטח שנתפס בכוח " , כמאמר 
בוש וככתוב בהחלטה 242 , יהיו המצרים הראשונים שיזדרזו לתבוע מארה"ב להפריך 
את הטענה שאדמה כבושה מפריעה למעצמה הגדולה ולשותפיה רק אם נודף ממנה ריח 
של נפט . 
