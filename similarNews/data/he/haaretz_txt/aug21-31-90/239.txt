מוסקווה ( אי - פי ) . הפרלמנט של ארמניה דן אתמול באפשרות להכריז על 
עצמאות ועל הקמת צבא עצמאי שיגן עליה מפני אזרבייגאן שכנתה . נשיא אזרבייגאן 
הגיב בקריאה לסנקציות נגד ארמניה , ואיים שארצו עלולה למצוא עצמה נאלצת 
לנקוט צעדים כדי להבטיח את שלומה . ארמניה שהיא רפובליקה נוצרית ואזרבייגאן 
שהיא בעיקר מוסלמית מקיזות זו את דמה של זו יותר משנתיים סביב נגורנו קאראבאך . 
בקרב האחרון בין שתי הרפובליקות קיצונים ארמניים תקפו ושרפו את הכפר האזרי 
באגאניס - אירום שלשום , אחרי שגירשו את היחידות הסובייטיות . קצין סובייטי 
נהרג , ארבעה חיילים וארבעה אזרחים נפצעו בהתקפה . אתמול נפגש הסובייט 
הארמני העליון בבירת הרפובליקה יירוואן כדי לדון בהצהרת העצמאות הארמנית . 
אחד הסעיפים המוצעים בהצהרת העצמאות קורא להקמת צבא ארמני , יחידות לביטחון 
פנים וביטחון הציבור . סעיף אחר בהצהרה אוסר על כל מדינה זרה ( כנראה הכוונה 
לברית המועצות ) לשלוח כוח צבאי לטריטוריה הארמנית בלי רשות . יחידות סוביטיות 
של משרד הפנים מוצבות בארמניה ובאזרבייגאן כדי לנסות ולשמור על השקט והן 
מותקפות על ידי שני הצדדים . 
