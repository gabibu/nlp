בדקותיו הראשונות של סרט זה נדמה שהבמאי , מרקו ריזי , בנו של הבמאי האיטלקי 
הוותיק והטוב דינו ריזי , מנסה ליצור מלודרמה חברתית , על פי מיטב המסורת 
של הקולנוע האיטלקי הקלסי . אלא שאין לו היכולת האקספרסיווית והעוצמה הרגשית 
הדרושות לכך . הוא משתמש בחומרים קולנועיים - איטלקיים אותנטיים , אולם 
משבץ אותם בתבניות עלילתיות מיכניות וצפויות יותר ויותר . כמו סרטים איטלקיים 
רבים אחרים בעת האחרונה , בוגד סרט זה באותנטיות של עצמו , ובוחר בחלקלקות 
קולנועית במקום בחספוס הנפלא של הקולנוע האיטלקי של פעם . התוצאה היא סרט 
שמתבונן בדמויותיו מבחוץ , ואינו מצליח ליצור אצלנו מעורבות אמיתית . בתחילתו 
עוקב הסרט אחר סיפוריהם המקבילים של כמה צעירים במוסד לעבריינים בפלרמו שבסיציליה . 
ביניהם כאלה ששוהים בו כבר כמה שנים , כאלה שישתחררו ממנו ויחזרו אליו , 
ואחרים שעוד יישלחו אליו . את הסיפורים מאחדת דמותו של מרקו ( מיקלה פלסידו ) 
, מורה המתקבל לעבודה במוסד . הוא מכריז מראש בפני מנהל המוסד שכל תחושת 
שליחות אינה מפעמת בו . הוא רק משתמש בעבודה כריפוי בעיסוק , כדי להתאושש 
מגירושיו הטריים . דמות זאת היא נקודת התורפה העיקרית של הסרט . פלסידו 
הוא אחד השחקנים הסימפטיים והטובים בקולנוע האיטלקי היום , אולם הדמות שהוא 
נדרש לגלם כאן מעורפלת מדי במניעיה וצפויה מדי במהלכיה . מראש ברור לנו 
( כי ככה זה בסרטים כאלה ) שמרקו לא ייוותר באדישותו , ובהדרגה יצא למאבק 
למען רפורמות חברתיות במוסד ולמען תלמידיו . זהו תפקיד דומה לזה שגילם גלן 
פורד ב"זרע הפורענות " בשנות החמישים , או לזה של סידני פואטייה ב"לאדוני 
באהבה " , בשנות השישים . סצינת הסיום של הסרט , הצפוייה והלא - אמינה 
כל כך , היא כמעט העתק מושלם של סצינות השיא של סרטים אלה . חיקוי זה מעניק 
לסרט גוון מיושן ובנלי . החריפות החברתית , אותה מבטיח הסרט בתחילתו , 
מתחלפת במין נאיוויות מתחמקת . ריזי מקיף את דמותו של מרקו ברמזים לכך שיש 
בו יותר ממה שנראה על הבד . כאלה הם היחסים המתפתחים בינו לבין הדמות שעל 
שמה נקרא הסרט : טרנסווסטיט וזונה ממין זכר , שנשלח למוסד לאחר שהיכה את 
אחד מלקוחותיו . הסרט נמנע מלהבליט את המתחים החברתיים , התרבותיים והמיניים 
המתבקשים , ומעדיף למקם את דמויותיו ואת עלילותיהן בהקשר רומנטי ולא מחייב 
במיוחד . מעבר לתיאור המציאות שבה הסרט מתרחש ואף היא מתוארת באופן די 
שטחי מנותקת העלילה מההקשרים האותנטיים שהעניקו בזמנו למיטב הקולנוע האיטלקי 
את עוצמתו הפיוטית והרוחנית . יש בסרט כמה סצינות יעילות , ושחקניו הצעירים 
ממלאים , בעצם נוכחותם , כמה מהחללים שנפערים בו . אבל אלה מעלות קטנות , 
שאינן מצליחות להפוך את הסרט ליצירה מרשימה או מרגשת באמת . לקולנוע האיטלקי 
היה תמיד הכישרון לשבץ שחקנים בעלי נוכחות פיסית מרגשת ורבת - עוצמה . הפעם , 
פנים אלה חזקים מהדמויות שאותן נבחרו לייצג . חסרה בסרט תחושה של מעורבות 
של ממש עם הנעשה על הבד . לו היה דבר זה יוצר זהות בין הסרט לבין גיבורו 
הראשי , היה הניכור הופך לבעל משמעות . אבל מאחר שאין כל עקביות בטיפולו 
של ריזי בהקשר זה , קורס הסרט תחתיו בתחושה של סתמיות מצערת . 
