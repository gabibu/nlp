ערב הסעודית העבירה שלשום לסוריה המחאה בנקאית על סך מיליארד דולר , כביטוי 
להערכת המשטר הסעודי את התנהגותו של נשיא סוריה במהלך אירועי השבועות האחרונים . 
סכום הכסף הגדול הוענק לנשיא אסד בתקופה בה הוא מתלבט בקשיים כלכליים חמורים 
מאד . המשק הסורי נמצא בקיפאון ממשי ומלאי מטבע החוץ של המדינה הידלדל כמעט 
לחלוטין . ההמאחה הסעודית מהווה זריקת עידוד חיונית לכלכלה הסורית , ואין 
להוציא מכלל אפשרות שחלק מסכום זה יוקצה לרכישת נשק . להערכת גורמים ביטחוניים 
בישראל עתיד אסד לקבל בעתיד הקרוב סכומי כסף גדולים נוספים ממדינות נפט אחרות . 
לדברי אותם גורמים , המרוויח הגדול מהמצב במפרץ ומההתפתחויות של השבועות 
האחרונים בשלב זה , הוא נשיא סוריה . אסד ניצל את המשבר על מנת להתקרב למצרים 
ולהקל את בידודו הממושך בעולם הערבי . אך התפתחות חשובה יותר היא העובדה 
שהממשל האמריקאי רואה בסוריה מדינת מפתח באזור . על פי הערכת הגורמים הביטחוניים , 
לאחר סיום המשבר הנוכחי , צפויה התקרבות של ממש ביחסים שבין ארה"ב וסוריה . 
למרות אירועי המפרץ והמתיחות באזור לא הועמד הצבא הסורי בכוננות , והוא 
ממשיך לקיים פעילות שיגרה גם בגזרה הישראלית וגם בגזרה העיראקית . בניגוד 
לצבא הירדני שנערך מול מתקפה ישראלית אפשרית , אין תיגבור כוחות סוריים 
מול הגבול עם ישראל . למרות ההתקרבות למצרים וההשתתפות במאמץ הבין - ערבי 
להגנה על ערב הסעודית , מקפיד הנשיא אסד שלא לשבור את כללי המשחק בינו לבין 
עיראק . אמצעי התיקשורת הסוריים אינם תוקפים אישית את סדאם חוסיין , כפי 
שעושה העיתונות המצרית , והביקורת של אסד על הצעדים העיראקיים מרוסנת למדי . 
בשלב זה לא ניכרת תנועת תמיכה המונית בסדאם חוסיין בעריה של סוריה , אך 
אסד חושש מהאפשרות שאלמנטים שונים מקרב הרוב הסוני במדינתו , יחלו בהפגנות 
תמיכה כאלה . 
