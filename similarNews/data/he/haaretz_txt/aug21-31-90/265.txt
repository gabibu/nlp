מוזר שהבריות , ולפחות נציגיהן בכלי - התקשורת , חשות צורך לברר , אילו 
מחשבות שניות הניעו את שר החוץ לוי , לתבוע בפומבי את חלוקתן של מסכות גז 
לכל האוכלוסייה , לאלתר . המצב באיזור מסובך דיו כדי להסביר את דאגנותו 
של שר , אשר גם אם הוא חסר מיומנות ייחודית , ולפי מבקריו גם ידע מעודכן , 
הוא מבטא נאמן לאי - השקט של רבים . ואולם קיימת הנטייה לא להאמין לדברי 
פוליטיקאים , או למעשיהם , כפשוטם ; באשמתו , או שלא באשמתו , נפל דוד 
לוי קורבן לנטייה זו . החושדים בשר החוץ , כי שפתו וליבו אינם שווים , 
מבססים את חשדם על היריבות המחריפה , היורדת לפעמים למחתרת , בינו ובין 
שר הביטחון ארנס . ארנס מתנגד לחלוקת המסכות עכשיו ; כיוון שכך , לוי 
בעד . אך אין טעם בפלוגתא , אם היא לא מגיעה לידיעת הרבים , ועל אחת כמה 
וכמה , אם אין בה כדי להציג את שר החוץ כמי שמקדים את יריבו בדאגה לשלום 
הציבור . זה עשוי להסביר , מדוע הוציא לוי את המחלוקת לרשות הרבים , במקום 
לשמור על סודיות הדיון שהתקיים בוועדת השרים לענייני ביטחון . אך אין בכך 
כדי להסביר את ההיבט הרכילות - פוליטי של נושא חלוקת המסכות . האזרח המצוי 
ישאל , ובצדק , אם לגופו של עניין עדיף לחלק את המסכות לאלתר , או רק , 
כדברי חוגים ביטחוניים " אם ישתנה המצב " . והדעת נותנת , שהמצב אשר השתנותו 
תצדיק את חלוקת המסכות ללא דיחוי , הוא הנעשה במפרץ . ואפשר לשער , כי 
מערכת הביטחון והשר ארנס הממונה עליה , אינם רוצים להקדים לפתיחה כללית 
באש בזירת המפרץ , מהלך שעשוי להיראות כמערב את ישראל בלחימה . והרי בנושא 
זה יש הסכמה כללית בקרב בני - סמכה כאן ובארה"ב , כי שמירה על פרופיל נמוך , 
והחתירה להישאר מחוץ לזירת ההתרחשויות , משרתות על הצד הטוב את האינטרס 
הישראלי . עמדה זו , החופפת כמדומה את קו ההנמקה של משה ארנס בזכות תמיכתו 
בשב ואל תעשה בעניין המסכות , מתקבלת על הדעת . מערכת הביטחון קרובה יותר 
מכל גוף ממלכתי אחר לנעשה בזירה , ובידיה השיפוט המיומן ביותר באשר לצעדים 
שסדאם חוסין ינקוט או לא ינקוט , בסכסוך שבו הסתבך עם ארה"ב . מאליו מובן , 
שארנס והיועצים הכפופים לו , נוטלים על עצמם אחריות ציבורית כבדה בעמידתם 
על דעתם ; אך בחשבון הסופי יש סיכוי סביר , שלא יועמדו על אחריותם זו . 
