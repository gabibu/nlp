המשנה ליועץ המשפטי לממשלה , יהודית קרף , מותחת ביקורת חריפה על שר החקלאות , 
רפאל איתן , ועל חשב משרדו , עקב פירסום מודעות בעיתונים מטעם המשרד , 
שבהן נאמר כי אם תיסוג ישראל מהגדה המערבית יווצר מחסור מים בישראל . במכתבים 
ששלחה להם עו"ד קרף , היא כותבת כי המודעה חרגה מתחום העניינים שבהם משרד 
החקלאות מוסמך לעסוק . היא מציינת כי לשכת הפרסום הממשלתית עיכבה את פרסום 
המודעות בשלושה שבועות משום שהסתייגה מתוכנן ומגודלן . ואולם נראה כי בסופו 
של דבר נכנעה הלשכה ללחציו של השר איתן . במכתבה אל חשב משרד החקלאות , 
נוזפת בו קרף על שאישר הוצאות מתקציב המשרד , לפרסום המודעות , אף שאין 
בהן כל שירות מהסוג שמודעות אמורות לתת . קרף דורשת מהחשב להימנע משימוש 
בתקציב המשרד לפעולות כאלה בעתיד . עו"ד קרף נקטה צעד זה עקב תלונות של ח"ך 
עוזי ברעם ( מערך ) ושל ח"ך רן כהן ( רץ ) , על פרסום מודעה בעלת תוכן 
פוליטי , במימון משרד ממשלתי . גורמים במשרד המשפטים מסרו אמש כי משרד החקלאות 
התחייב לעכב את פרסומן של עוד מודעות מסוג זה , שכבר היו בשלבי הכנה , 
אך אנשי המשרד הודיעו כי הם מתכוונים לשכנע את משרד המשפטים כי אין פסול 
בפרסומים אלה . 
