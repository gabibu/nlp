שירה רואה בציפור סמל לנשמת האדם . מדריך הציפורים החדש , הסוקר את אוכלוסיית 
העופות המקומית לפי מקומות , מאפשר נגיעה בציפור הנפש . עוזי פז , שכתב 
וערך , ויוסי אשבול , שצילם , מקדישים אותו ל"חובבי הטבע , שאינם יראים 
מחום הקיץ ומגשמי החורף " . תנועות צפרות בארץ הן תופעה חדשה והמדריך בא 
לענות על הצורך הדחוף בכלי זיהוי נוח ופשוט לשימוש . פרקי המבוא מבהירים 
למעיין את הקושי הכללי במיון ציפורים . השיטות המקובלות סדרה ומשפחה , 
עופות קדומים ומפותחים , צבעים אינן ישימות תמיד לנוכח שפע הציפורים וחוסר 
הניסיון של הצפר המתחיל . במדריך חילקו המחברים את הפריטים הנסקרים על - 
פי מרחבי המחיה המועדפים שלהם . לחוויית העלעול במדריך המצוין הזה תורמים 
רבות תצלומי הטבע הצבעוניים , המנציחים את הציפורים כשהן נינוחות ומקיימות 
את פעילותן הרגילה : בז אדום מזדווג , חורפית קטנה מנקרת בחוץ , זכר 
של דרור - הירדן בעמדת חיזור . יש בו מידע בסיסי על התפוצה , אורחות החיים 
וביולוגיית הקינון , והוא מאפשר התמצאות מהירה . התצלומים כולם צולמו 
בארץ , בסביבה הטבעית של העופות , ובידי צלם אחד יוסי אשבול . המידע 
הרב מלווה בהנחיות , הכתובות מתוך התייחסות אינטימית ומלאת כבוד לטבע ( 
להימנע מלהתבלט בנוף , לכבד את פרטיותם של מושאי ההסתכלות , להקפיד על 
השקט ) . תחילתו של מסע הצפרות שמציע המדריך הוא במקומות יישוב , המשכו 
בבריכות דגים , חופים ושדות חורש , וסיומו בסלעים , במדרכות ובתצפיות 
הנדידה שמציע אזור אילת . לצפרים עצלים מבהיר המדריך שגם מהחלון או מהמרפסת 
ניתן לקלוט , בעין בלתי מזוינת , עד כ51 מיני עופות שונים , ובמאמץ קל 
של נסיעה אל הפרוורים אפשר לראות עד 001 מינים . יחסי השכנות הטובה , 
שהתפתחו בין עופות מסוימים לסביבה האנושית , מקלים על מלאכתו של הצפר החובב , 
שיכול לאמץ חיות מחמד מעופפות על מעקה המרפסת . די בפיתיון המורכב מפירורי 
לחם וביצה מעורבבים בקצת גבינה לבינה , כדי למשוך אורחים אלה . לסעודת 
הבולבולים כדאי להכין פירות , לארוחת הירגזים מחרוזות של בוטנים , ולצופית 
תמיסת מי סוכר עם צבע - מאכל אדום . הצפר המתקדם ייצא בעקבות המדריך לבריכות 
הדגים של מעגן מיכאל ועמק החולה , לטיילות השחפים שלאורך חופי הים - התיכון 
ולערבות העשב של הגולן והגליל . החורש הישראלי המצוי מתגלה אמנם כשוליים 
עניי מזון של היער האירופי וגם ההרים בארץ אינם מספקים את דרישותיהם של 
עופות הרריים מובהקים . אולם אפשר להתנחם בהיצע המרהיב של עופות מדבר , 
שתפוצתם משתרעת ממדבר סהרה ועד לשפת האוקיינוס האטלנטי . במיוחד ממליץ המדריך 
על אזור אילת . מיקומה של אילת על דרך המלך של עופות נודדים , השבים ממעונות 
החורף באפריקה אל המכורה האירופית , מקנה לה מעמד של פונדק דרכים , מקום 
חניה ותדלוק להמון ציפורים . שדותיו של קיבוץ אילות הם נווה המדבר הראשון 
בדרכן של ציפורים אלה צפונה , ועייפותן הרבה מאפשרת הסתכלות מקרוב בלא קושי . 
אפשר למצוא שם זנים נודדים נדירים מאסיה , מארצות - הצפון ומאיי הים - 
האדום . לצד השמות העבריים של הציפורים יש במדריך מפתח שמות וכן מפתח שיטתי 
ורשימה ביבליוגרפית , המקלים על ההתמצאות . מרתקים במיוחד הם מדרשי השמות 
של הדוכיפת , הקרויה בעברית " הודהוד " , בשל קולות ההדהוד המהירים והקצובים , 
שמשמיע הזכר לקראת הקינון ; פיפיון - שדות , שנוהג להשמיע בנסיקתו קריאה 
חד - הברתית חוזרת ונשנית הדומה ל"פי " , קריאה שהקנתה לו את שמו . עניין 
נוסף עשוי הקורא למצוא בתיאור הנלבב המוקדש להתנהגות החברתית של הציפורים , 
לכישרונות המוסיקליים ולהעדפות התזונתיות שלהן . 
