יוהנסבורג ( ע"ר ואי - פי ) . משטרת דרום - אפריקה פשטה אתמול על המטה 
של האיגוד המקצועי הגדול ביותר של דרום - אפריקה , קוסאטו , ועצרה את המזכיר 
הכללי גיי ניידו ושני מנהיגים בכירים אחרים . סגן המזכ"ל , סידני מאפומאדי , 
שהוא גם חבר בכיר במפלגה הקומוניסטית , ובאבא סאלק נלקחו מהמטה יחד עם 
ניידו כשידיהם כבולות באזיקים . מקורות ביון דרום - אפריקאיים מסרו כי המעצרים 
נערכו בקשר לחטיפתו של איש משטרה . קוסאטו , שבו חברים מיליון עובדים , 
הוא בעל ברית של הקונגרס האפריקאי הלאומי . דוברים של קוסאטו מסרו לאחר 
המעצרים כי אנשי האיגוד הבחינו בשוטר חרש שחור שעמד על המדרכה ליד משרדי 
האיגוד , מצויד במכשיר הוקי - טוקי . הם לקחו אותו פנימה כדי לחקור אותו 
ומהם מעשיו . נראה כי זו הסיבה למעצרים . דובר המשטרה אמר כי השלושה שנעצרו 
יואשמו , כפי הנראה , בחטיפה ובתקיפה . מועצת העיר יוהנסבורג הודיעה שתשקול 
הצעה לפתוח את כל שכונות העיר למגוריהם של כל הגזעים . במועצת העיר הגדולה 
ביותר במדינה יש רוב למפלגה הדמוקרטית המתנגדת לאפרטהייד , והיא היתה אמורה 
להצביע אתמול אם לקבל את הצעת ההחלטה . אם המועצה אכן תחליט לבטל את ההפרדה 
הגזעית בזכות המגורים , החלטתה טעונה אישורה של הממשלה הלאומית . סגן שר 
התכנון בממשלה , אנדרה פוריה , אמר שיוהנסבורג מתקדמת מהר מדי , ושעליה 
להמתין להנחיותיה של הממשלה שבהנהגת מפלגת הנשיא , המפלגה הלאומית . פוריה 
אמר שהממשלה הבטיחה לבצע שינויים בחוק שמכתיב את ההפרדה הגזעית באזורי המגורים . 
דה קלרק הבטיח להחליף חוק זה בצו לא מפלה , אך לא אמר אם הוא אכן יורה 
על ביטול האיסור על מגורים מעורבים . השכונות , בנוסף לבתי ספר ציבוריים 
ולשיטה הפוליטית , הם המוסדות העיקריים ששומרים על הפרדה גזעית . מאז סוף 
השנה שעברה התירה הממשלה לעשר שכונות ברחבי המדינה להציע מגורים לבני כל 
הגזעים . 
