בגל המחאות נגד השימוש באזרחי חוץ כמגן חי על מתקנים אסטרטגיים עיראקיים , 
צורמים בהיעדרם כמה קולות שמותר היה לצפות כי יישמעו בקרב המדברים בשם הציוויליזציה . 
מאז חדרו הטנקים העיראקיים לכוויית ומאז נעצרו נשים וילדים אמריקאים , 
בריטים , צרפתים ואחרים נשמע רק פעם אחת , בקול ענות חלושה , קולו של 
האפיפיור . גם אלמלא היו כל בני הערובה שנעצרו בני עמים נוצרים , מותר 
היה לצפות שאביהם הרוחני של מאות מיליוני קתולים , יגנה בתוקף את ההתנהגות 
הברברית של סדאם חוסיין , הסותרת את צווי הכנסת האורחים של כל הדתות ( 
ובייחוד של האיסלאם ) . יוחנן פאולוס השני שוכח , כנראה , שיוקרתה המוסרית 
של הכנסייה עדיין לא התאוששה משתיקת הוותיקן נוכח זוועות הנאצים לפני חמישים 
שנה . על הצלב האדום הבין - לאומי שמענו במשבר זה כשהתלונן על מחסור בכוח 
אדם לזירוז חילופי השבויים בין עיראק ואיראן . בנושא תפיסת נתינים זרים 
כבני ערובה ממשיך , כנראה , הצלב האדום בנייטרליות שבה נהג הארגון ההומניטרי 
הזה גם כאשר הק - ג - ב כלא המונים במחנות הגולג , וכאשר מיליוני יהודים 
נשלחו לתאי הגזים באושוויץ ( ה"נייטרליות " של הצלב האדום בולטת במיוחד 
נוכח החלטת ממשלת ברן להצטרף לסנקציות שהטילה מועצת הביטחון נגד עיראק , 
אף ששווייץ אינה חברה באו"ם ) . מדהימה , אך לא מפתיעה , היתה התנהגותה 
של צרפת . בפומבי גינתה פאריס את מעשי בגדאד , אך הריצה לשם בחשאי את יאסר 
ערפאת כדי לבחון אם הימנעותה מביצוע מלא של הסנקציות , תקנה חסינות לאזרחים 
הצרפתיים בעיראק ובכוויית ( או שמא היתה כאן נאמנות מופלגת כלפי הלקוח , 
שקנה במיליארדי דולרים את מיטב החימוש והטכנולוגיה הגרעינית הצרפתית , 
ועדיין לא שילם את החוב ? ) רק כאשר התברר שכניעתה לטירוריסטים , שאינה 
חדשה לפאריס , לא תועיל הפעם , אזרה ממשלת צרפת עוז והורתה לספינותיה להצטרף 
למצור . 
