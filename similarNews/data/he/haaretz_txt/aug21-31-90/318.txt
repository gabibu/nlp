מתיחות רבה השתררה באחרונה בין שר החוץ , דוד לוי , לבין שר הביטחון , 
משה ארנס , על רקע טענות כי ארנס עוסק ב"חטיפת ביקורים בחו"ל " . מקורבי 
לוי טוענים כי שר הביטחון פנה אל שגריר ישראל בבון , בנימין נבון , בבקשה 
להסדיר עבורו פגישה עם הקנצלר הלמוט קוהל ועם שר החוץ , הנס דיטריך גנשר . 
נבון דיווח על בקשתו של ארנס למשרד החוץ בירושלים , על - פי נוהל שקבע 
ארנס בזמן שהיה שר החוץ . נודע כי למרות שנמסר לארנס כי שר החוץ הגרמני הזמין 
את לוי לבון , הוא ביקש להקדים אותו ולהתקבל גם אצל הקנצלר . לוי מחה על 
כך בישיבת הממשלה האחרונה , וארנס טען כי לא ידע מהו מועד ביקורו המתוכנן 
של לוי , שנקבע רק ימים אחדים לפני כן . מקורבי לוי טוענים כי זו הפעם 
השנייה שארנס נוהג כך , שכן פגישתו בוואשינגטון עם מזכיר ההגנה , ריצרד 
צייני , לא היתה חיונית , והתקיימה למרות שבישיבה אצל ראש הממשלה , יצחק 
שמיר , הוחלט שהעניין אשר בגינו יצא ארנס לארה"ב יטופל בדרג של פקידים וקצינים 
בכירים . עיתוי ביקורו של ארנס בארה"ב לפני ביקורו של לוי לא היה גם לרוחו 
של מזכיר המדינה , גיימס בייקר . בייקר הודיע למשרד בחוץ כי הוא מסרב לקבל 
את ארנס לפגישה . מקורות בטחוניים אמרו אמש כי המשבר במפרץ הפרסי , היה 
הנושא המרכזי שלשמו נסע ארנס לוואשינגטון , וטענת לוי מוזרה במיוחד . 
