איך קרה שהעיר שחוברה לה יחדיו חולקה שנית ? צדק טדי קולק : לא האינתיפאדה 
הערבית , אלא המון יהודי שתקף ערבים בירושלים בשבוע שעבר הוא שהצליח " לחלק 
את העיר מחדש " ( " הארץ " , 8 . 9 ) . מאפייניה של ירושלים המאוחדת 
ידועים לכל . יהודים וערבים יוצאים יום - יום משכונותיהם ההומוגניות כדי 
לערוך קניות אלה אצל אלה . הערבים באים לעבוד במפעלים או בבתי עסק יהודיים . 
ערבים ויהודים נוסעים או הולכים האחד בתוך שכונותיו של האחר . המיסים 
העירוניים חלים על ערבים כמו על יהודים , ושירותים עירוניים ( אמנם 
לא ברמה שווה ) , והסתייעות במוסדות שלטון עירוניים וממלכתיים ישראליים , 
משותפים לשני הצדדים . נכון שתושבי מזרח ירושלים הערבים לא הסכימו מעולם 
לאיחוד העיר תחת ריבונות ישראלית . נכון גם שבמשך עשרים ושלוש שנים חוברה 
העיר פורמלית , בעוד שלרבים מתושביה נותרה חומה בלבם פנימה . ובכל זאת 
הצליחה ירושלים , גם מתוך עימותים ומתיחויות כמעט מתמידים , לתפקד כעיר 
אחת . באה האינתיפאדה הערבית וניסתה לחלק את העיר שנית . גם לפני פרוץ האינתיפאדה 
חדלו יהודים רבים לעבור לצד השני של העיר מפחד הטרור והאלימות הערבית . 
אך האינתיפאדה רצתה לעשות הרבה יותר : להטיל חרם על מוצרים ישראליים , 
לאסור על ערבים לעבוד במערב העיר , לקיים שביתת מיסים ולחסל את המגעים 
עם השלטון הישראלי . בקיצור , אחת ממטרות האינתיפאדה היתה לנתק את ירושלים 
הערבית ( ואת הגדה המערבית ורצועת עזה ) מהכלכלה והשלטון הישראלי , וכך 
לחלק את העיר לשניים . ההצלחה הערבית היתה חלקית בלבד . רק חלק קטן מהפועלים 
הערבים חדל לבוא למערב העיר . לרבים מאוד לא היתה ברירה . תוצרת ישראלית 
לא נמכרה באותו היקף כמו שלוש שנים קודם לכן , אולם לפריטים רבים ( כמו 
מלט ומחשבים ) לא היה מקור אחר אלא בישראל . ערביי ירושלים ממשיכים לשלם 
את הארנונה העירונית . נוסף לכך , השביתות הרבות במזרח העיר גרמו לכך שלא 
מעט ערבים ערכו את קניותיהם דווקא בחנויות שבעיר המערבית , וערבים אחדים 
עברו למערב העיר בחיפוש אחר כמה שעות של שקט . אמנם , האוכלוסייה הערבית 
לא השתתפה בבחירות העירוניות האחרונות , וכמעט אין קשר בין ההנהגה הפלשתינית 
והשלטונות הישראליים , אבל האינתיפאדה לא הצליחה להוציא את ירושלים הערבית 
משליטת ישראל . והנה נראה , שהאירועים האחרונים יצליחו במקום שהאינתיפאדה 
נכשלה . לא רק יהודים פוחדים עתה לעבור למזרח העיר , גם ערבים שנתקלו בהמון 
הקורא " מוות לערבים " , או ששמעו מאחרים על חוויות ההיתקלות בהמון יהודי 
משולהב , מבלי שאנשי החוק היהודים יגנו עליהם , לא יחזרו במהרה למקום עבודתם . 
לא רק ערביי מזרח העיר וערבים הבאים מן השטחים , גם ערביי ישראל , ובמיוחד 
אלה החיים בבית - צפפה , עברו טראומה אישית וקבוצתית עמוקה : הכפר הישראלי 
הותקף בידי המון יהודי , והמשטרה לא הצליחה להטיל מרות על יהודים מתפרעים . 
העיר חולקה אפוא במעש טרור ובתגובה עליו . אמנם לא לתמיד . ניסיון העבר 
מלמד , שלאט לאט שבים תושבים ערבים לעבודתם , משום שאין להם ברירה . 
ליהודים יש ברירה . מחקריו של עמיתי ד"ר מיכאל רומן מראים , שליהודים , 
כמו לכל קבוצה שלטת , תמיד יהיו אלטרנטיבות למקומות עבודה ולמקומות בילוי 
וקניות . באורח פרדוקסלי , היהודים חילקו את העיר והשלימו תהליכים שהערבים 
החלו בהם . מעתה השאלות חדות יותר : האם רוצים לסגור את מערב ירושלים בפני 
פועלים ערבים ? למי יש אינטרס בהגברת האבטלה והעוני במזרח העיר ? האם רוצים 
להניח לאספסוף לשלוט בעיר ? האם רוצים לגרום שערביי ישראל יתאחדו איחוד 
גמור עם ערביי השטחים ? טעות היא לחשוב , שקיימת דינמיקה טראגית בסכסוך 
ההיסטורי הערבי - היהודי ולכן אין מה לעשות . בראש ובראשונה יש להשליט 
באופן נמרץ את החוק והסדר על כל תושבי העיר הקדושה , יהודים כערבים . 
