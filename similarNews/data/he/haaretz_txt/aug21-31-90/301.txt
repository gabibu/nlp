העתירה , שהוגשה לבית המשפט הגבוה לצדק נגד שר הביטחון בעניין חלוקת מסכות 
גז וציוד אב"ך לאוכלוסיה , נמחקה אתמול על פי בקשת העותר , עו"ד דניאל 
ארנסט . בכך נענה העותר להצעתו של השופט דב לוין . בית המשפט נמנע מלהטיל 
על העותר דמי השתתפות בהוצאות המשפט . עו"ד ארנסט ביקש בשעתו מבג"ץ להוציא 
צו על - תנאי שיחייב את שר הביטחון לנמק מדוע לא יחולק לאלתר ציוד התגוננות 
מפני התקפת גזים , או לחילופין מדוע לא תינתן מייד הדרכה לציבור כיצד להשתמש 
בציוד זה והיכן יחולק , כאשר יוחלט לחלקו . הדיון בעתירה התחיל אתמול לפני 
השופטים דב לוין , שושנה נתניהו ואליעזר גולדברג . בתחילת הדיון פנה אב 
בית הדין , השופט לוין , אל העותר והביע דעתו כי הנושא " אינו שפיט ומתאים 
יותר לדיון בממשלה " . לפיכך , הציע השופט כי העותר ישקול בדעתו אם למחוק 
את העתירה . ארנסט ביקש שהות של דקות אחדות לשקול זאת , ולאחר מכן הסכים 
למחוק את העתירה . הוא הסביר כי היום ידון הקבינט בנושא חלוקת המסכות , 
וכי מאז הגיש את העתירה לפני כשבועיים חלה תזוזה של ממש , בין השאר מבחינת 
המודעות הציבורית לצורך בחלוקה כזאת , ומבחינת יחסה של מערכת הביטחון לכך . 
בעת הדיון רמז השופט לוין כי אין דעתו של בית המשפט נוחה מן הפומבי שניתן 
לוויכוח אם יש לחלק מסכות גז לתושבים . בא כוח פרקליטות המדינה ביקש מבית 
המשפט לדחות את העתירה , אך כאמור היא נמחקה . 
