בג"ץ ידון ביום ראשון בעתירה של קבוצת הורים משכונת רמת אשכול בירושלים נגד 
האיסור שהטילו עיריית ירושלים ומשרד החינוך על העברת ילדיהם לבית ספר מסורתי 
בשכונת הגבעה הצרפתית . בעתירה , שהוגשה באמצעות עו"ד יהושע שופמן מהאגודה 
לזכויות האזרח , טענו ההורים כי התאכזבו ממיעוט התוכן היהודי - מסורתי בתוכנית 
הלימודים של בית הספר הממלכתי " יד המורה " שבשכונתם , ולכן הם מבקשים 
להעביר את ילדיהם לבית הספר על - שם פרנקל שבגבעה הצרפתית . בית ספר זה 
פועל במסגרת תוכנית תל"י , המדגישה את לימודי היהדות , התפילה והמסורת , 
ומאפשרת לילדים ממשפחות בעלות השקפות שונות ללמוד יחד . למרות שהילדים 
מתגוררים באזור הרישום של בית הספר המסורתי , סירבה עיריית ירושלים לאשר 
את העברתם , וטענה כי ילדים אלה משפיעים לטובה על הכיתות שבהן הם לומדים 
וכי העברתם תפגע ברמת הלימודים ובתוכנית האינטגרציה . מנהל מחוז ירושלים 
במשרד החינוך דחה את ערעורם של ההורים . עו"ד שופמן טוען בעתירה כי על הרשויות 
לכבד בקשה של הורה שילדו יקבל חינוך יהודי - מסורתי , אם ניתן לקלוט אותו 
בבית ספר של תל"י באיזור מגוריו . לדבריו , אין יסוד לטענת העירייה כי הדבר 
יפגע באינטגרציה , שכן בבית הספר " יד המורה " לומדים תלמידים משכונת 
רמת אשכול המבוססת , ודווקא בבית הספר המסורתי יש אינטגרציה , ובו לומדים 
יחד ילדים מהגבעה הצרפתית , רמת אשכול ומוסררה . לטענת עו"ד שופמן , העירייה 
ומשרד החינוך לא שקלו את טובת הילדים . בתגובה לעתירה טוענים בעירייה ובמשרד 
החינוך כי בקשת ההורים לא אושרה לא רק משום שהעברת הילדים תפגע ברמת הלימודים 
בבית הספר " יד המורה " , אלא גם משום שבית - ספר זה יאוחד בשנה הבאה עם 
בית הספר " שרמן " שבשכונת מעלות דפנה הסמוכה , ואין העירייה נוהגת לאשר 
בקשות לעבור מבתי - ספר העומדים לפני איחוד . 
