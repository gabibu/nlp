אין אלה ימי תפארת לשמאל הישראל . כל המחנה הגדול הזה , המחנה הקורא לעצמו 
ארץ - ישראל היפה , ישראל השפויה וההומאנית , מחנה השלום איהו בימים אלה , 
מול פני המשבר ? קולו לא נדם . ( הלוואי ונדם ! ) לא . קולו נישא ברמה . 
ואין הוא שונה במאומה מקולו של הימין הישראלי . ובעצם , גם לא מקולו של 
הימין האמריקאי . נוצר קונסנסוס חדש , מגאולה כהן ועד יוסי שריד , מהבית 
הלבן ועד קיבוץ שובל . מפלגת העבודה מדברת ופועלת בימים אלה כליכוד ב . 
וכאשר מפלגות השמאל מדברות ופועלות כמערך ב , זה הופך אותן לליכוד ג . גם 
כלי התקשורת , מימין ומשמאל ( אם יש דבר כזה ) , נראים ונשמעים כאילו 
הם מדברים מפיו של אדם אחד . אחד היושב בירושלים , ואולי בוואשינגטון . 
שטיפת - מוח כבירה עוברת אל הארץ . והשמאל נשטף כמו כולם . היסטריה עכשיו . 
התמונה המוצגת לעינינו פשוטה ויפה , ועסקני השמאל המאורגן מקבלים אותה 
כמובנת מאליה . גורג ( בוש ) הקדוש , על הטנק הלבן , מסתער על הדרקון 
העיראקי , כדי לכרות את ראשו . מצד אחד : סדאם חוסיין , היטלר קטן , 
מטורף , מנוול , צמא - דם , סכנה לעולם כולו , ובמיוחד לנו . ומולו : 
העולם החופשי , רודף צדק ויושר , מגן על החלשים והנרדפים . הנאמר על 
סדאם חוסיין נכון . אין ספק , הוא רודן אכזרי ואנוכי , מין צאושסקו עיראקי . 
שום אדם הגון אינו מצווה להגן עליו . אבל ממול ? כנופייה זו של אמירים , 
שייחים ומלכים , המקיימים בארצותיהם משטר של ימי הביניים , המחניקים כל 
נצנוץ של דמוקרטיה בעזרת המשטרה החשאית . האם הם משאת - נפשו של השמאל ההומאני ? 
ואילו האמריקאים האם הם יוצאים להגן על החופש , או על מחירי הנפט הנמוכים ? 
האין הם מגינים על האמירים והשייחים , השודדים את עמיהם , מפני שהם מוכרים 
להם בזיל - הזול אוצר בלתי - מתחדש , תמורת חלק מהשלל ? מה שנראה לשמאל 
הישראלי מאבק על הצדק והמוסר , אינו אלא מאבק בין שני בריונים בריון קטן 
( סדאם ) , הרוצה לשים את ידו על הנפט , ובריון גדול ( האמריקאים והסעודים ) 
, הרוצה למנוע זאת ממנו . אבל על כך לא נשמעה השבוע אף מלה אחת מפי עסקני 
השמאל הישראלי . הם רכבו עם הרוכבים אחרי גורג הקדוש . מהי מטרת המסע הזה ? 
אמר במפורש אותו שמאלן דגול , גורג בוש : להחזיר את " הממשלה החוקית של 
כוויית " על כנה . משמע : אותה חבורה של עלוקות פיאודליות , המוצצות 
את הנפט מן האדמה . משמע : האמיר ומשפחתו , המונעים כל צל של דמוקרטיה 
מאזרחיהם ( שהם פחות ממחצית האוכלוסיה של כוויית ) והמקיימים משטר של דיכוי 
טוטאלי לגבי כל התושבים האחרים ( שהם רוב האוכלוסיה ) . פעם היתה מפלגת 
העבודה המפלגה הסוציאליסטית המלוכנית היחידה בעולם , כאשר דגלה בחזרת חוסיין 
לגדה . עכשיו יש לנו שמאל פיאודלי . השאלה איננה אם צריכים להביא לסילוק 
סדאם מכוויית . זה ברור . השאלה היא , אם צריכים להחזיר לשם את האמיר ופמלייתו , 
סוכניהן - שותפיהן של חברות הנפט הבין - לאומיות . אפשר היה לצפות מעסקני 
השמאל הישראלי שיציבו , לפחות להלכה , מטרה חלופית . להוציא את צבא הכיבוש 
מכוויית . להכניס לשם כוח נייטרלי . לקיים משאל - עם לגבי המשטר העתידי 
של כוויית : דמוקרטיה ועצמאות , או הסתפחות לעיראק , או החזרת האמיר . 
לשתף במשאל זה את כל אוכולוסיה של כוויית , כווייתים ומהגרים , גברים 
ונשים . זהו סדר - יום דמוקרטי . כל השאר פסול מעיקרו . מחדל אחד מקומם 
אותי יותר מכל . הנשיא בוש , בתמיכתה הנלהבת של ישראל , הטיל מצור טוטלי 
על עיראק . בין השאר פקד לעצור כל משלוח של מזון כולל מזון לתינוקות ותרופות . 
זהו אמצעי ברברי , שאינו נופל מנשק כימי . הוא נוסה ( כמו הנשק הכימי ) 
במלחמת העולם הראשונה . המצור הבריטי על הגרמניה , שנמשך אחרי שביתת הנשק , 
הרג מאות אלפים במחלות ובתת - תזונה . יש הטוענים שטראומה זו , שלא נסלחה , 
עזרה להכשיר את הקרקע לנאציזם . גם אם סדאם חוסיין הוא הרודן האכזרי ביותר 
בעולם הרי עצם היותו רודן משחרר מהאשמה את הציבור בארצו . האם רציחת ילדיו 
של הציבור הזה , על ידי מניעת תרופות ומזון , יכולה למצוא לה צידוק כלשהו ? 
ואיך זה אמור להשפיע על הרודן עצמו ? לא שמעתי אף קול אחד בישראל שהתנגד 
למעשה בלתי אנושי זה . לא בימין , לא בשמאל . כאשר העלה המלך חוסיין נקודה 
זו , וביקש רשות להעביר לעיראק לפחות מזון ותרופות דרך נמל עקבה , קמו 
בישראל פרשנים עטורי פרסים וקבעו , כי ישראל " לא תוכל לעמוד מנגד " מול 
פשע כזה . יש ברמזים אלה נימה מסוכנת מאין כמוה . יש בימין הישראלי תקווה 
כמוסה ולא כל כך כמוסה שהמלך ימעד , ואז תינתן לישראל סוף - סוף הסכמה 
אמריקאית לפלישה לירדן . אחרי זה יבוא , כמובן , הממשל הצבאי של עמון ומואב , 
ארץ - ישראל השלמה משני עברי הירדן ( זו שלנו , זו גם כן ) , טראנספר , 
וכל המנגינה הידועה . בימים אלה יש דוברים שמאליים המעניקים , בלא יודעין , 
את הצידוק לכיבוש כזה , כשם שראשי מפלגת העבודה סיפקו לבגין את הצידוק 
לפלישה ללבנון . אם חלילה יתגשם התסריט הזה , תהיה זאת בכייה לדורות רבים . 
אך עיקר תרומתם של עסקני השמאל היתה השבוע במה שאמרו על אש"ף . כמעט אפשר 
היה לשמוע את אנחת ההקלה שלהם , אנחה רועמת ממש . סוף - סוף נפטרו מאש"ף ! 
במשך השנים האחרונות נדחפו עסקנים אלה , בעל כורחם , להכרה באש"ף . הם 
התנגדו ככל שיכלו , דחו ככל שיכלו . אבל דעת - הקהל השפויה קיבלה את דעתנו 
בעניין זה , והדבר לא הותיר לעסקנים ברירה אלא לקבל את הדין . הם לא אהבו 
את זה . מעולם לא אמר איש מהם מלה חיובית אחת על יאסר ערפאת . כל הדיבורים 
על הצורך להידבר עם אש"ף היו תמיד מלווים במטח של הסתייגויות מהאיש , שהפלשתינאים 
רואים בו מנהיג וסמל לאומי , ואף בעלבונות גסים . עכשיו זה נגמר , ברוך 
השם . אפשר לקלל את ערפאת ואנשיו באופן חופשי . המנוולים - המטומטמים 
האלה תומכים בסדאם הרשע . גמרנו אתם . שיחפשו אותנו . ייתכן שיאסר ערפאת 
וחבריו טעו בנקיטת עמדה זו . אבל זהו עניינם שלהם . זה לא נוגע לנו כלל . 
לתמרונים של אש"ף במשחק הפנים - ערבי , המסובך והמסוכן , אין שום שייכות 
לעמדה הקובעת , שעל ישראל להידבר עם מנהיגות העם הפלשתיני ולבוא לידי הסכם 
עמה . הנהגה זו ריבונית בהחלטותיה כמו כל ממשלה אחרת . כאשר עסקני השמאל 
רואים את עצמם מוסמכים לתת לה הוראות ופקודות , הם מעידים על עצמם שהם רחוקים 
מאוד מלקבל עיקרון פשוט זה . מי שרוצה להידבר עם אש"ף אינו עושה טובה לאש"ף , 
הוא עושה טובה לישראל . מבעית עוד יתר היחס לאזרחים הערבים בישראל . למשל , 
ההתנפלות הפרועה על ח"ך עבד אל - ואהאב דראושה . לדראושה מותר להעלות על 
נס את סדאם חוסיין בדיוק כפי שהיה מותר ליעקב חזן , בשעתו , להעלות על 
נס את הארכי - רוצח סטאלין , ולהכריז שברית - המועצות היא " מולדת שנייה " . 
דמוקרטיה מעניקה לכל אזרח , ולנבחר - ציבור לא כל שכן , את הזכות לטעות . 
מי ששולל זכות זו מאזרח ערבי , ומי שטוען שיש לנתק את כל היחסים אתו , 
מעיד על עצמו שהוא גזען . כלומר : שהאזרחים הערבים בישראל הם בסך הכל נסבלים 
כל עוד הם דוגלים בדעות הנכונות . מוטב היה לראשי השמאל המאורגן בישראל 
לשאול את עצמם , מדוע הגיבו 5 . 4 מיליון פלשתינאים אש"ף , הציבור בשטחים 
הכבושים והאזרחים הערבים בישראל עצמה כפי שהגיבו על פעולת סדאם . מה גודל 
היאוש , שדחף אותם לכך ? אולי זה גם יאוש מן השמאל הישראלי , שהשפעתו על 
מדיניותה של ישראל שואפת לאפס ? 
