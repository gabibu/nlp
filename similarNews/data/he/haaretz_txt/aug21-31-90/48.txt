כישלון המודיעין הישראלי במתן התרעה על מועד פלישת צבא עיראק לכוויית עורר 
בישראל גל של תגובות ופרשנויות . בעוד רבים , ובהם גם פוליטיקאים בכירים , 
טענו כי זהו מחדל , הבהירו אנשי אמ"ן כי לא היתה להם כל אפשרות להתריע 
מפני תחילת המהלך לכיבוש כוויית . את ההחלטה על כך קיבל איש אחד , הנוהג 
שלא לשתף יועצים ועוזרים בתהליך קבלת ההחלטות , הסבירו בכירי המודיעין בתדרוכים , 
ואין לאמ"ן אפשרות לחדור אל תוך מוחו של סדאם חוסיין . את הקושי העומד 
בפני המודיעין הישראלי בניסיונו לאסוף מידע על המתרחש בעיראק חשף לא מכבר 
ראש אמ"ן , האלוף אמנון שחק , בראיון לבטאון חיל המודיעין : " בעיראק 
יכולים לעשות את התרגיל הכי גדול ופה לא תשמע כלום . זה רחוק . בסוריה 
זה הרבה יותר פשוט . אתה יכול להעלות את חיל האוויר ולצלם כל יום את סוריה , 
בלי לחצות את הגבול ובלי להפר הסכם . אינך יכול לצלם בעיראק , אלא אם 
תפר גבול של מדינה ערבית אחת לפחות " . את כישלון ההתרעה בפני כיבושה של כוויית 
אפשר להצדיק מנקודת מבטו של אמ"ן , אך הדבר מעורר תהיות חמורות באשר להערכותיו 
והיערכותו של המודיעין בשנים האחרונות ובאשר ליכולתו למלא בעתיד את אחת ממשימותיו 
הבסיסיות בזירה שכללי המשחק שלה השתנו . מרגע שעיראק טיפסה במדרג רשימת 
אויביה הפעילים והמסוכנים של ישראל התרחב תפקידו של המודיעין הישראלי , 
ועליו לספק התרעה גם בפני כוונותיה המלחמתיות של מדינה זו . חשיבות מתן ההתרעה 
המודיעינית מפני מהלכים צבאיים עיראקיים גברה משום שהתרעה מוקדמת תאפשר לבצע 
מהלכי התגוננות , אזרחית וצבאית , חיוניים . חוסר היכולת ליירט את טיליה 
הבליסטיים של עיראק הופך את אלמנט ההתרעה לקריטי . הכישלון להשיג מידע על 
ההחלטה לפלוש לכוויית , מעיד על בעיה חמורה הניצבת בפני אמ"ן בכיסוי המודיעיני 
של עיראק . תוכנית הפלישה לכוויית הוכנה זמן רב והיו מעורבים בה אנשי צבא 
עיראקיים רבים . תוכנית הכיבוש כללה מבצעים מסובכים ומורכבים של הנחתת כוחות 
מן האוויר , שימוש בכוחות ימיים והסתערות של כוח יבשתי גדול מאוד . למרות 
זאת לא הצליח אמ"ן להשיג מידע מוקדם על שעת השין ועל הכוונות הכוללות של 
המבצע הצבאי העיראקי . עתה ניצב המודיעין הישראלי בפני אתגר קשה בהרבה . 
בניגוד להכנות הממושכות יחסית של מבצע כיבושה של כוויית , שיגורם של טילים 
בליסטיים אינו דורש פעולות מקדימות ארוכות . לפיכך , יכולת ההתרעה בפני 
צעד כזה מצומצמת יותר . כישלונו של המודיעין אינו רק העדרה של התרעה בפני 
כיבוש כוויית . זהו כישלון בהערכה הכוללת את המצב המתהווה במפרץ בשנים האחרונות . 
כבר ב0891 נכשל אמ"ן בהערכת היבטים בסיסיים בהתייחסו לעיראק . עם פרוץ 
המלחמה בין עיראק לאיראן העריך ראש אמ"ן אז , האלוף יהושע שגיא , כי עיראק 
תביס את שכנתה בתוך שבוע . המלחמה נמשכה שמונה שנים . אמ"ן לא הצליח לחזות 
גם את מועד סיום המלחמה והופתע כאשר שני הצדדים הסכימו על הפסקת אש . לאחר 
שהסתיימה מלחמת המפרץ העריכו באמ"ן כי יחלוף זמן רב עד שעיראק תתאושש מנזקיה , 
ותהפוך שוב לאויב שעל ישראל להיערך מולו . תהליך ההתאוששות העיראקי היה 
מהיר מאוד וישראל מצאה עצמה בראש רשימת אויביו של סדאם חוסיין . הטעות הגדולה 
של המודיעין התמקדה בהערכה שגויה באשר לסדרי העדיפויות של יעדיו העיקריים 
בתקופה האחרונה . בשל הכישלון בהערכת צעדי ההנהגה העיראקית הוחלט להשקיע 
משאבים מעטים בלבד מול עיראק . את עיקר המאמצים הפנה אמ"ן למדינות העימות 
השכנות , ובעיקר סוריה . עתה על המודיעין לפעול לבניית תשתית מודעינית 
מול המדינה שהיתה לאויבת מסוכנת ביותר . לכישלונו של אמ"ן שותף במידה מסוימת 
גם המוסד . למרות שאמ"ן הוא שקובע את רשימת העדיפויות ומעבירה גם למרכיבים 
האחרים של קהילית המודיעין , עוסק גם המוסד בהערכה ומכין מסמכים הכוללים 
הערכות לגבי התפתחויות מדיניות וצבאיות צפויות בארצות ערב . זמן קצר לפני 
כיבושה של כוויית הכין המוסד מסמך ובו הערכה מוצקה לפיה לא יפלוש סדאם חוסיין 
לכוויית ויסתפק בהפעלת לחץ צבאי מחוץ לגבולותיה . כישלונותיו של אמ"ן בעניין 
עיראק מעמידים אותו בעמדה לא נוחה מול הדרג המדיני . שר הביטחון הקודם , 
יצחק רבין , נהג לומר כי " כל מי שעסק בנושא המודיעין לא הצליח מעולם 
לצפות אם ומתי תפרוץ מלחמה " . מסקנתו היתה שאין לבטוח בהערכות אמ"ן , אלא 
לסמוך רק על חומר הגלם המודיעיני שאסף . את ההערכות לגבי כוונות האויב , 
טען רבין , אבצע אני , משום שיש לי ניסיון רב יותר בתהליכי קבלת החלטות 
מאשר לקצינים המעריכים של אמ"ן . רבין יושב היום באופוזיציה , אך קיים חשש 
כי תפיסתו תאומץ על ידי יורשיו במערכת הביטחון ובממשלה . אלה חייבים להבין 
כי אמ"ן נותר המעריך הלאומי הבלעדי , ותהיה זו טעות חמורה אם מקבלי ההחלטות 
יתעלמו מהערכותיו המקצועיות ויגבשו את מדיניותם על פי משאלות לב . ההודעה 
שיצאה מלשכת ראש הממשלה לפיה אירועי המפרץ ממחישים עד כמה אין חשיבות לפתרון 
הבעיה הפלשתינית מייצגת מגמה כזאת . 
