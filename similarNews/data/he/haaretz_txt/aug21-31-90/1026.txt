" התייחסות למעשה אלימות של יהודי בדרגת חומרה שונה מאשר לאלימות של ערבי , 
מקשה על מורה ערבי לחנך את תלמידיו לדמוקרטיה " כך אמר ד"ר מוחמד חביב 
אללה , מרצה בחוג לחינוך באוניברסיטת חיפה וסגן מנהל המכללה להכשרת מורים 
ערבים בחיפה , ביום עיון בנושא החינוך לדמוקרטיה בבתי הספר הערביים , שהתקיים 
אתמול באוניברסיטת חיפה . לדבריו , כאשר תלמידים ערבים שומעים בטלוויזיה 
את דברי הרב לוינגר בתום תקופת מאסרו , כי בפעם הבאה שהוא יירה בערבי , 
הוא ידאג לא להחטיא , ולאחר מכן רואים אותו מורם על כתפי אוהדיו , הם 
משוכנעים שאילו ערבי היה מדבר כך , הוא היה נענש , ואז קשה לשכנע אותם 
להאמין בדמוקרטיה . החלוקה המפלה של המשאבים לחינוך , החרמת האדמות וכיוצא 
בזה מקשים גם הם על החינוך לדמוקרטיה , אמר ד"ר חביב אללה . פאטנה חזי , 
יועצת חינוכית בתחום הדמוקרטיה , אמרה כי התלמידים הערבים אינם משתתפים 
בפרויקטים המיועדים לפתח את החשיבה במסגרות משלימות . עד כה אין פרויקט 
לילדים מחוננים בסקטור הערבי , ואין משלבים בתי ספר ערביים בתוכניות כגון , 
נוער שוחר מדע . לדבריה , נציגי מערכת החינוך לא מציעים לבתי הספר הערביים 
לקיים תוכניות כאלה , שבסקטור היהודי הם אלה שמממנים אותם , וגם סגל המנהלים 
והמדריכים בבתי הספר הערביים אינו נוקט יוזמה להשגת תוכניות כאלה עבור תלמידיו . 
" חסרונן של תוכניות לימוד מעשירות ומשלימות הוא בגדר החמצה גדולה של מפגש 
שיכול לחנך לדמוקרטיה " , טוענת חזי . דורון שוחט , מנהל היחידה לחינוך 
לדמוקרטיה ולדו - קיום במשרד החינוך והתרבות אמר בכנס כי מערכת החינוך עוברת 
תהליך של דמוקרטיזציה . לדבריו , משקיעה היחידה מאמץ ניכר כדי להורות למחנכים 
להציג תמיד גם את דעת המיעוט . אחת הדוגמאות לתהליך הדמוקרטיזציה בבתי הספר 
בישראל , אמר שוחט , היא מינויו של נציב תלונות התלמידים החל מה1 בספטמבר . 
יום העיון נערך ביוזמת מחלקת החינוך שבמרכז הבין - לאומי לשלום . 
