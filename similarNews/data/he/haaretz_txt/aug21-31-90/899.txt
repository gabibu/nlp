גורג בוש , נשיא ומפקד עליון , חייב לתת ללא דיחוי את האור הירוק לעקירתו 
של סדאם חוסיין . כל אלטרנטיווה אחרת פשרה , הסדר , המתנה לנס שתשאיר 
את שליט עיראק על כנו , כוויית בידו ואת תשתית המוות שלו שלמה תהיה אסון 
לאזור , סכנה לשלום העולם ומכה קשה לאמריקה . יש דברים שאם מעצמה לא עושה 
אותם מיד , כשהם מתבקשים , כשהעולם מצפה להם , כשהם לגיטימיים וגם צודקים , 
הם לא ייעשו מעולם . בלילה שקמה חומת ברלין , ב2691 , לא טרחו להעיר 
את הנשיא קנדי משנתו . " החומה " עוד לא היתה חומה אלא כמה גדרי תיל מאולתרים . 
אילו הורה קנדי , עוד בשעות הראשונות , להרוס את החומה שהפירה את הסכם 
ארבע המעצמות , לא היתה קמה מחדש . אך כאשר הוצעה אפשרות זאת לקנדי , 
והוא מלקק עדיין את פצעיו מכישלונו במפרץ החזירים , הוא היסס והמתין עד 
שהיה מאוחר מדי . הנה כי כן הפתגם השאול מעולם התיאטרון , שכאשר מופיע 
אקדח במערכה הראשונה לבטח יירה במערכה השלישית , אינו תורת משה מסיני . 
אקדח שלא ירה במערכה הראשונה עלול בהחלט לא לירות גם במערכה השלישית . הזמן 
אינו פועל לטובת השימוש בכוח . ככל שהוא חולף מעבר למה שהיה דרוש להכשרת 
הקרקע הבין - לאומית ולריכוז הכוחות , ההחלטה על הפעלת כוח הולכת ונעשית 
קשה . מצור ואמברגו אינם מספיקים . ככל שהזמן עובר הם מרופפים את הגיבוי 
הבין - לאומי ומתישים את הצבא האמריקאי ואת דעת הקהל באמריקה , לפני שיתישו 
את עיראק . ראו מה כבר נתן הזמן לסדאם : הוא נעשה גיבור הרחוב הערבי . 
הוא הספיק לעשות את האינוונטר של כל הזרים בארצו רבבה מספרם ! והפך אותם 
לחלק ממערכת ההגנה שלו . כוחותיו התבצרו בעמדות הגנה עם נשק כימי , והמערכת 
האנטי - אווירית שלו נפרסה באופן שתגבה מחיר מהכוח האווירי האמריקאי . מה 
שהיה מובן מאליו במערכה הראשונה , נראה פתאם בספק במערכה השנייה . הזמן 
עשוי לשרת בעיקר את סדאם בכרסמו בחשק של דעת הקהל האמריקאית לצאת למלחמה . 
לאמריקאים יש טראומה מווייטנאם . כבר ראינו במרקע את " האיש ברחוב " 
המקווה שזה לא ייהפך לווייטנאם שנייה . אין דמיון בין עיראק לווייטנאם . 
העיראקים לא מזדהים עם סדאם כפי שהווייטנאמים הזדהו עם הו - צי - מין . 
לעיראקים אין מוטיווציה מן הסוג שהיתה לווייטנאמים . כי לדיקטטור העיראקי 
אין אידיאולוגיה , אין תורה , הוא אינו מבשר לעיראקים שום דרך חיים חדשה . 
הם נהרגים כבר שמונה שנים בעצם על כלום . כשיפול לא יתאבלו עליו יותר משהתאבלו 
על כל הדיקטטורים שקדמו לו . אבל הזמן שחולף יעורר באמריקה פחדים ישנים ויגדיל 
את מספר המתנגדים לפעולה . לא יעבור זמן רב ותורגש עייפות מ"ההמתנה " במדבריות 
סעודיה ויתחילו להופיע המאמרים , ויופיעו בני המשפחה ויישמעו הקולות נגד 
הסתבכות במלחמה . סדאם אינו מאבד רגע . ידו שליטפה את הילד סטוארט בן החמש 
הרעידה את הלבבות . פיו מלא תיאורים על " הטורים של ההרוגים " ועל " אלפי 
ארונות המתים " ואלה יחלחלו בדעת הקהל באמריקה . אנשים ישאלו " האם נצא 
למלחמה בגלל מחיר הנפט " ? לא מחיר הנפט הוא הנושא . צמיחתו של טיפוס כסדאם 
חוסיין היא חרפה לדימוקרטיות המערביות . שמונה שנים טבח בשכנתו ובבני עמו 
ועשה שימוש בגז והעולם שתק . צרפת סיפקה לו מטוסים חדישים וידע גרעיני והנאורות 
שבמדינות אירופה סייעו לו בהקמת מפעלים לנשק כימי . הם ציידו אותו בנשק 
חדיש וביטלו את מעמדו ( ב28 ) כמדינה הקשורה בטרור . הם עמדו מהצד כשאיים 
ולבסוף בלע מדינה עצמאית שלמה . בתקופה של הפשרה בין - גושית שבה הלכה ונמוגה 
סכנת מלחמת עולם , הצית אדם אחד מעין מלחמת עולם . לא ייתכן שרודנים בודדים 
ישלטו על השיברים , על פצצות גרעין ויהיה בידם לשבש סדרי עולם . ארה"ב , 
בשם העולם השפוי , חייבת לצאת מהמשבר מנצחת . והיא יכולה , זו רק שאלה 
של יכולת לקבל החלטה לפעול . היא צריכה להכות חזק , מהר ועד הסוף . במקרה 
של המתנה , היסוסים , חצי - פעולה והסדרי פשרה ייזכר מקל הגולף של בוש 
באותה נשימה עם המטרייה של צמברליין . 
