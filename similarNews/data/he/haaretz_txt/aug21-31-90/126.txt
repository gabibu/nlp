המפקח על הבנקים , ד"ר אמנון גולדשמידט , פירסם אתמול הנחיות לתאגידים 
הבנקאיים המיועדות לשפר את הטיפול באשראי לציבור . ההנחיות הכלולות בנוהל 
הדירקטוריון של תאגיד בנקאי , מיועדות לשפר את נוהלי הטיפול של הבנקים באשראי 
שהם מעמידים ללקוחותיהם , במגמה להגביר את הפיקוח והבקרה של הבנק על מתן 
אשראי ולצמצם את הסיכון הגלום בו . בהתאם להנחיות החדשות , הורחבו הנושאים 
והתחומים במדיניות האשראי שעליהם תדון הנהלת כל בנק . בהתאם לכך כל בנק 
יקבע את מידת החשיפה לסיכונים הנובעים מאשראי לפי מיון ענפי , לפי מדינות 
ולפי סוג האשראי צרכני , עיסקי וכו . כמו כן , תקבע החשיפה הרצויה כלפי 
לווים גדולים בתאגיד ותקבע מדיניות הבטחונות . הנהלת כל בנק תצטרך גם לקבוע 
את היחס הרצוי בין סך האשראי לציבור לסך נכסי הבנק והונו העצמי . עוד נמסר , 
כי במסגרת ההנחיות החדשות , הנחה המפקח את הדירקטוריון של תאגיד בנקאי 
לקבוע עמדה ברורה לגבי מדרג הסמכויות במתן האשראי בבנק , וכן שמתן אשראי 
העולה על סכום מינימום מסויים שנקבע על - ידי הדירקטוריון בכל בנק , יובא 
לאישור אותו דירקטוריון . כמו כן , תוכפף היחידה הבנקאית העוסקת בלעדית 
בבקרת אשראי ליו"ר הדירקטוריון או למנהל העסקים הראשי בבנק . 
