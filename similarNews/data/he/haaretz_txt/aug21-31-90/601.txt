בון ( ע"ר ) . עשרות חברות מערב גרמניות נחקרות עתה על יצוא בלתי חוקי 
של נשק לעיראק . כך מסרה אתמול ממשלת מערב גרמניה , בעת שפרסמה קריאה 
לתעשיינים להטיל משמעת על עצמם , כדי לשים קץ על מסחר מביך זה . שר הכלכלה 
המערב גרמני הלמוט האוסמן אמר כי כ52 חברות רשומות נחקרות על עבירות פליליות 
שבוצעו לפני זמן רב , אולם זכו לכותרות עתה , בשל משבר המפרץ . 43 חברות 
נוספות , צפויות לקנסות על עבירות קלות יותר , כולל יצוא בלתי חוקי של 
כלי נשק או טכנולוגיה לעיראק . לפני שבוע עצרו שלטונות מערב גרמניה שבעה 
אנשים , בחשד כי סיפקו לעיראק ציוד לייצור גז מרעיל . בהודעה שפירסם השר 
האוסמן נאמר , כי הממשלה החליטה להקשיח במידה ניכרת את חוקי הפיקוח על הייצוא . 
בפנותו לתעשיינים אמר האוסמן : " אפילו עבירות מתוך רשלנות יכולות לגרום 
נזק רב לשמה של מערב גרמניה , כשותפה סולידית בסחר הבינלאומי . האירועים 
הנוכחיים בעיראק ובכוויית מוכיחים כי טכנולוגיה רגישה הניתנת בידיהם של שליטים 
שלוחי רסן , עלולה לסכן אזורים שלמים בעולם ואפילו את שלום העולם " , סיכם 
האוסמן . 
