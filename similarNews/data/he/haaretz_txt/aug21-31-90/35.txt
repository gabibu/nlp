קראתי שוב את דברי הבלע של הרב שך , שנאמרו ביידיש באוזני קהל חרדיו , 
בישיבת הגלות של פוניבז שבבני - ברק . הרב שך נהג כנבל ברשות התורה . ספק 
אם יהיה מי שימחל לו על לשון הרע , הרכילות והשקרים . תינוקות של בית רבן 
בקיבוץ שלי , ובוודאי בעוד קיבוצים כופרים , הלעיגו לזדון עלילותיו הרכילותיות : 
" בקיבוץ אין בן יודע מי אביו ואב אינו יודע מי בנו " . על כך , ועל יתרת 
פסיקותיו כלפינו , אמר כבר מורה ההלכה הישר הרמב"ם ( הלכות תשובה ) : 
" ואלה שאין להם חלק לעולם הבא , אלה ניכרתין ואובדין על גודל רישעם וחטאתם 
לעולמי עולמים : המינים והאפיקורסין ( . . . ) ובעלי לשון הרע " . 
אבל עד אז , מה יהא על תורת חז"ל , שנתנו לעם ישראל , גם לי ולחברי בקיבוצים , 
את מערכת מידות דרך ארץ , מושגים כמו אמת , שלום , צדקה , ענווה . 
הרב שך , בהופעותיו ובפסיקותיו , הוא דוגמה שלילית והפוכה לזו של מידות 
הערך של חז"ל . לנו יש מזוזות כתובות בכתב סמוי על לבותינו . בחודש תשרי 
תשנ"א יחול יום הולדת ה08 לדגניה ולמאתיים חמישים בנותיה מאז . הן המזוזות 
השומרות שערי ודלתות מדינת ישראל השלישית והציונית . אלה עיצבו את עיקר 
מפת ארץ - ישראל כדוגמת מופת לחברה הישראלית ולעולם . היה לי דוד וקראו לו 
אברהם גרין , הוא אחיו הבכור של דוד בן גוריון . הוא היה דתי וציוני נאמן , 
והשתייך לתנועת המזרחי ולהפועל המזרחי בארץ - ישראל . בשנת 4491 הדפיס 
חוברת ושמה " ייקוב הדין את ההר " , כתשובה גלויה של היהודים הדתיים הלאומיים 
בארץ - ישראל למכתבו של הרבי מגור ול"אגודת ישראל " באירופה , שמנעו מנאמניהם 
לעלות לארץ - ישראל הציונית בטרם יבוא המשיח , עד שבאה השואה וחיסלה אותם 
( יחד עם החלוצים וסתם " כופרים " יהודיים ) . האשמה בחיסולם בידי הנאצים 
מוטלת , לדידו של מחבר החוברת , על מנהיגם ועל תפישת עולמם האנטי - ציונית 
והאנטי - ישראלית . חסידי גור לא יכלו לשאת האשמת אמת כה חמורה ולכן , באחת 
השבתות , פרצה חבורה של אנשי " אגודת ישראל " לבית - הכנסת , ובקללות 
ועלבונות חבטה בו במקלות , פצעה את לבו ואת גופו , עד כי לא קם ממיטת חוליו . 
הרב שך הלעיג על כי אנו סומכים על כוח ידינו במלחמת קיומנו נגד העולם הערבי . 
אבל ידינו הן שליחי הלב . הגבורה היהודית בארץ - ישראל היא אנטי - תיזה 
לגבורה המנוצחת על כורחה של מוות על קידוש השם בגלויות . הידיים הטהורות 
המחזיקות בנשק ההגנה במדינה עצמאית ציונית זו , הן שליחי הלב וערכיו היהודיים , 
מאז מלחמות המקרא ורבי עקיבא ועד היום . ואשר למזוזה ולכתוב בשתי פרשיותיה . 
אני גאה במשפט הפתיחה המכריז ( דברים ו ) : " שמע ישראל ה אלוהינו ה 
אחד " . חינכתי להזדהות ולמסור את הנפש על אמונה זו באלוהי ישראל האחד . 
ועוד פרשייה במזוזה ( דברים י"א ) : " והיה אם שמוע תשמעו . . . 
ונתתי מטר ארצכם בעתו ויורה ומלקוש ואספת דגנך ותירושך ויצהרך ונתתי עשב 
בשדה לבהמתך ואכלת ושבעת " . הרב שך וחסידיו קונים את הקמח והחיטה שלנו מעמק 
יזרעאל שלנו , אך ה נענה ומוריד גשם בזכותנו ולא בזכותם , כי אנו יהודים 
טובים בעיניו ( ובעיני עצמנו ) . והרב שך פוסל שיפוטו ופסק דינו של הקב"ה 
ושם עצמו גבוה מעל גבוה . קצת ענווה ! גם ענווה היא מידה תרומית שחז"ל קבעוה 
במדות הנדרשות ממנהיג בישראל . כך ממשה רבנו , כך מהרב שך . מוכרים לו 
לרב שך בוודאי דברי ר שמלאי ( מכות כ"ג , ע"ב ) , שלדידו תרי"ג מצוות 
של משה מתמצות בי"א מצוות שאמרן דוד , או במצווה אחת של חבקוק , אבל כולן 
נמדדות לפי ערך האמת ונגד לשון הרע ופגיעה בזולת . למה בחר הרב שך להתקיף 
את התנועה הקיבוצית דווקא ? מפני שאנחנו אכן " האויב האמיתי של האורתודוקסיה " 
שלו , שלהם . צדק דן מירון במסתו החשובה , תחת כותרת זו , שפורסמה לאחרונה 
בעיתון " הארץ " ( מתוך " פוליטיקה " , גיליון יולי ) . אנחנו מאיימים 
עליהם , כי אנו " גם קבצנים " , וקבצנותנו מתחרה ומסכנת אותם בתמיכה הכספית 
שניתנת לנו ממקורות המדינה , במקום שתינתן להם . הסיבה השנייה היא עיקר 
ערכי . כאן אצטט את דן מירון : " הקיבוצים , הוא ( הרב ) חש , הם 
בני תחרות שלו , כגוף הטוען לקיום ערכי מופתי ( ומכאן זכותו לתמיכה ציבורית ) 
, בעוד הוא , הרב , מוכן להכיר אך ורק בערכיות של לימוד התורה וקיום 
מצוותיה . הוא רואה בקיבוצים אויבים רוחניים מסוכנים " . הרב שך חי עדיין 
בשנות העשרים והשלושים , ולא עיכל את השינוי והמהפך שחלו ביישוב היהודי - 
הציוני ובמדינת ישראל . תנועת העבודה והקיבוצים היו כוח מוביל בתהליך זה . 
היהדות הדתית האורתודוקסית לא יצרה אף יצירה של ערך במאת השנים האחרונות . 
כל שייוותר ממנה יהיו התוויות שאנו נאלצים להדביק על הבקבוקים והקופסאות . 
תוויות אלה ייוותרו עד בוא היורה למזבלות העירוניות , ואז יירקבו ויימחו . 
אני רואה טרגדיה לאומית וחינוכית בכך שילדינו , ילדי ישראל הלאומיים הציוניים 
בעיר ובקיבוץ , שונאים בכל יום יותר ויותר כל מה שהוא יהודי , כל מה שהוא 
" מקורות היהדות " , מהתנ"ך דרך חז"ל ועד להלכה . כל זאת , רק מפני שהחרדים 
מציגים עצמם כנציגי המקורות הבלבדיים וכנציגי הקדוש - ברוך - הוא עלי אדמות . 
בהתנהגותם הכפייתית ובפרשנותם המאובנת לא חל כמעט כל שינוי , למרות המהפכות 
הטכנולוגיות העצומות , השינויים בחקלאות ובמציאות החברה הישראלית . הם 
נשארו תקועים במציאות של ימי הביניים . המראות והקולות שהורים וצעירים רואים 
ושומעים בדרשותיהם ובדרישותיהם , בהתערבותם בחיי הפרט , המשפחה והמדינה , 
באלימותם וכל זאת בשם הדת והמסורת ובשם אלוהי ישראל הם הדוחים אותם ומשניאים 
עליהם את כל היקר והחשוב לנו להעניק להם מרבדי המסורת העשירה שלנו . על 
כך כואב לבי ובוכה יום יום . 
