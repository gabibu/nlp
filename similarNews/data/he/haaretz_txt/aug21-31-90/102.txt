מועצת האיחוד המערב אירופי תתכנס היום בפאריס , כדי להחליט על השתתפות אפשרית 
בפעילות צבאית במפרץ הפרסי . בנוסף לנציגי תשע המדינות החברות בארגון , 
ישתתפו בישיבה גם נציגים של אירלנד , יוון , דנמרק וטורקיה . בישיבה תתקבל 
כנראה החלטה פורמלית לקיים נוכחות צבאית במפרץ הפרסי ולסייע לכוחות האמריקאיים 
באזור . בנפרד , יתכנסו ביום גם שרי החוץ של 21 מדינות הקהיליה האירופית , 
כדי לדון במשבר במפרץ הפרסי , ובעיקר בבעית בני הערובה המערביים המוחזקים 
שם . עד כה , רק בריטניה תמכה מפורשות במעורבות האמריקאית באזור . צרפת 
שלחה כוחות למפרץ , אך התנגדה לצעדי ההסגר של ארה"ב . עם זאת , נראה כי 
העמדה הצרפתית כלפי עיראק נעשית קשוחה יותר בשל התנהגותה של בגדד כלפי בעלי 
הנתינות הזרה . ספרד ופורטוגל היתנו את השתתפותם בכוח הצבאי המערבי בהחלטה 
שתתקבל באיחוד המערב - אירופי . במערב גרמניה התייעץ אמש הקאנצלר הלמוט 
קוהל עם שותפיו לקואליציה במגמה לקבל החלטה חיובית לגבי ההשתתפות בכוח . 
מדינות אירופאיות אחדות , ובהן איטליה , שלחו בינתיים אוניות קרב למזרח 
הים התיכון , והן מצפות להחלטת האיחוד המערב - אירופי . אם תתקבל החלטה 
חיובית , הן ישלחו חלק מהכוחות האלה אל אזור המפרץ . משקיפים העוקבים אחרי 
הפגישה בפאריס מצפים לראות אם תצליח עיראק לתקוע טריז בין אירופה וארה"ב , 
ובין מדינות שונות במערב - אירופה . העיראקים הסכימו לשחרר חלק מבני הערובה , 
כמו למשל את הפורטוגליים , בתקווה שליסבון תימנע מהשתתפות בכוח הימי המערבי 
במפרץ . באופן דומה עשוייה בגדד לנסות לרכך את העמדה הספרדית . 
