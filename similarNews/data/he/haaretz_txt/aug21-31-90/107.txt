שר החוץ , דוד לוי , מתקשה להבין מדוע אין מחלקים לציבור את הערכות להגנה 
מפני התקפת אב"ך . יש לו סיבות לחשוד שמערכת הביטחון אינה מוכנה כדבעי , 
שכן כבר ממשלת האחדות החליטה , שלא לקחת סיכון מיותר מול סדאם חוסיין , 
וזה היה לפני שהלה איבד כל רסן . אילו בכך הסתיימה המחלוקת בינו לבין שר 
הביטחון , יכול היה לוי למצוא דרך דיסקרטית יותר מהודעה לעיתונות , כדי 
לסנן את דאגתו אל הציבור הרחב . אבל מתחת למסכות הגז מסתתרת סערת רגשות 
המאיימת לא רק על שלום ביתה של הממשלה ; היחסים העכורים בין לוי לארנס , 
שניים מהמתחרים החשובים על ירושתו של יצחק שמיר , עלולה לפגוע בסיכוייו 
של תהליך השלום , כאשר תתפנה ארה"ב ממשבר המפרץ הפרסי . דומה שארנס אינו 
סולח ללוי את העתקת מושבו ממשרד החוץ למשרד הביטחון . תחילה " תפס טרמף " 
על הזמנה לבירור בדרג מומחים בין ישראל לארה"ב , כדי להקדים את שר החוץ 
במירוץ לוואשינגטון . גורמים מערביים מהימנים טוענים שהתירוץ העיראקי אינו 
אלא עורבא פרח ; ארנס לא ידע להצביע על כוויית כעל היעד לתוקפנותו של סדאם 
חוסיין ועל חודש אוגוסט כמועד הצפוי של הפלישה לשם . עם שובו הירבה ארנס 
להתהדר בהבנות עם האמריקאים בענין פרויקט החץ . לוי היה עסוק באיתור סדקים 
בחומת הלאווים של יצחק שמיר כדי להחדיר בעדה נוסחה חדשה לייצוג הפלשתינאי . 
היתה לו סיבה טובה להאמין שיש לה סיכויים טובים לשאת חן בעיני גיימס בייקר . 
התקווה שקודמו , זה שהיה שותף לחיבור השאלות של בייקר , יסייע לו לרכך 
את שמיר , התבדתה בפגישה המכרעת בלשכת ראש הממשלה , יממה לפני שנודע על 
דחיית המסע . ארנס מצא עיסוקים דחופים יותר והשאיר את לוי עם שמיר ויועציו . 
בסוף השבוע האחרון קרא לוי ב"ידיעות אחרונות " ציטוט של מקורבי שר הביטחון 
שאמרו : " ארנס ראה שהוא משחית את זמנו " . מקורבי לוי , שהציעו לארנס 
ברית נגד אריאל שרון והסכם מוקדם שהמפסיד בהתמודדות ישמש " מספר שניים " , 
הבינו שאין על מה לדבר . מהלכיו של לוי בפרשת מסכות הגז נועדו להזכיר לשמיר 
ולארנס , כי לכובע שלוש פינות . תחילה הם הבטיחו שאת העניינים החשובים 
באמת תהליך השלום והיחסים עם ארה"ב ינהלו ממשרד ראש הממשלה . לוי עיכב 
את האיגרת של שמיר לחוסני מובארק . לא מכבר ביקש ארנס להיפגש עם קנצלר גרמניה 
מאחורי גבו של שר החוץ . עכשיו מאותת שר החוץ , שאם ארנס רוצה להיות גם 
שר חוץ , הרי שלו לדוד לוי יש מה לומר בעסקי ביטחון , ומה לגיטימי יותר 
מדאגה לשלום הציבור ? ייתכן שרוח הקרב שאחזה אותו נועדה להכשיר את הקרקע 
למערכה על הנוסחה שהוא מחזיק בכיסו לתהליך השלום ? 
