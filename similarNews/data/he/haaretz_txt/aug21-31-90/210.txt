לנוכח האפשרות שסדאם חוסיין עלול לגרום פרובוקציה , בניסיון לגרור את ישראל 
לעימות צבאי , עולה ביתר שאת שאלת התיאום בין ארה"ב וישראל . ואשינגטון 
הקדימה , וכבר ביקשה מישראל להודיע לה אם יהיה בכוונתה לפעול , כדי שלא 
תופתע . פנייה אמריקאית זו באה עוד קודם לבקשתו של המלך חוסיין מהנשיא בוש 
לרסן את ישראל ולהניא אותה מלנסות לנצל את המצב ולפגוע בירדן . ארה"ב מקפידה 
שלא להראות בפומבי קשר הדוק מדי עם ישראל בכל הקשור למשבר במפרץ . ירושלים 
מבינה רגישות זו , ונזהרת שלא לתחוב את אפה יתר על המידה . אך ככל שהמצב 
הצבאי במפרץ הפרסי מסתבך , ומעל ירדן מרחפת סכנת הידרדרות , מתעורר הצורך 
בתיאום מקיף ומפורט יותר . לא די בשיתוף הפעולה האסטרטגי הכולל ובחילופי 
מידע כלליים . אם ייוותרו נושאים רגישים אלה ביד המקרה , לטיפול של הרגע 
האחרון או לכיבוי שרפות , עלול להיווצר מצב שבו ייפגעו האינטרסים של אחד 
הצדדים . השאלות כיצד תגיב ישראל , במקרה שהעיראקים יפגעו בה ? האם יהיה 
עליה להתחשב בתגובותיה בבני הערובה הזרים , שהועברו לאתרים אסטרטגיים בעיראק ? 
כיצד תנהג אם תיזום בגדאד גל טרור נגד מטרות ישראליות ? ומה תעשה ישראל 
במקרה של הידרדרות כללית בירדן ופגיעה במלך ? הן רק דוגמאות ספורות , 
המצביעות על כך שאי - אפשר להימלט מתיאום יסודי יותר . לפני כשנה , האשימה 
ארה"ב את ישראל באי - התחשבות באינטרסים האמריקאיים באזור , כאשר חטף צה"ל 
בדרום - לבנון את השייח עובייד , והעבירו ארצה . עם זאת , ערה ואשינגטון 
לכך שישראל מקפידה על עצמאותה בהחלטות מבצעיות רגישות , עומדת על כך שיהיה 
לה חופש פעולה בהתאם לאינטרסים שלה ונזהרת שלא למסור מראש פרטי תוכניות 
מבצעיות . 
