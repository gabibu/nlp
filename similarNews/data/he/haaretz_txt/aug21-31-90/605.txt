במשטרה דנים בימים אלה בהפעלת אמצעי אכיפה יוצא דופן כנגד רוכבי אופנועים 
העוברים עבירות תנועה חמורות . על פי הצעה תחרים המשטרה לתקופות ארוכות 
אופנועים שבעליהם ייתפסו בעת ביצוע עבירות תנועה המסכנות אותם ואחרים ובנהיגה 
פרועה . בדיונים שהיו בשבועות האחרונים במטה הארצי בהשתתפות גורמים משפטיים , 
נקבע כי יש בסיס לכיסוי חוקי לפעולה מסוג זה . הסעיף בחוק בו מתכוונת המשטרה 
לעשות שימוש הוא זה המאפשר לשמטרה לתפוס חפץ אם נעברה בו עבירה או עומדים 
לעבור עבירה באמצעותו או הוא עשוי לשמש ראיה בבית משפט . במקרים כאלה יש 
למשטרה סמכות לשמור על החפץ הזה כמוצג משפטי . בכיסוי הזה מתכוונים במשטרה 
להחזיק באופנועים שיוחרמו . עם זאת במקרים מסויימים כדי להגביר את אפקט 
ההרתעה יובאו האופנוענים לשיפוט מהיר . בשלב זה הוחלט שלא לתת פומבי לתוכנית 
אף כי סוכם על הפעלתה בקרוב . עוד הוחלט לתת עדיפות מיוחדת להקפדה על שמירת 
חוקי התנועה על ידי האופנוענים בכלל זה הקפדה על נסיעה במהירות מותרת . 
למשטרה , כך מתברר , יש בעיה קשה להתמודד עם האופנוענים , ללוכדם ולאכוף 
עליהם את חוקי התעבורה , בין השאר בשל יכולתם לחמוק במהירות מהשוטרים וגם 
שיטות הסוואה והטעיה שונות הננקטות על ידם . בחודשים האחרונים התגלו מספר 
מקרים בהם אופנוענים שרשיון הנהיגה שלהם נשלל ממשיכים לנוע בכבישים . לעיתים 
הם מסווים ומשנים את לוחיות הזיהוי על האופונעים וכך קשה למשטרה לאתר אותם 
ולפעול נגדם . 
