על - פי שאני נוטה לראות במוסף - המוספים לעיסה מיותרת של מוספי סוף - שבוע , 
שגם הם עצמם מתחרים ביניהם בלעיסת חומר רכילותי זהה , בכל זאת , זימונם 
לאולפן של חברי - הכנסת יוסי שריד ועבד אל - והאב דראושה היה בעיני מרתק 
וחושפני . זה עימות שיש לו השלכות , והוא רחוק מסיומו . מאמרו של שריד 
ב"הארץ " , על עמדת הפלשתינאים כלפי סדאם חוסיין , זיכה אותו בתגובת דראושה . 
הלה האשימו בין השאר בזלזול ובגזענות . ואולם אין זה סוף - פסוק . שריד 
וירון לונדון ( שפירסם לפני שריד מאמר באותה רוח ב"ידיעות אחרונות " ) אומצו 
מיד על - ידי חוגים שאינם קרובים אליהם כלל קרבה רעיונית . בתוך כך , קמו 
שמאלנים רבים שהתאוששו מן המכה שהונחתה עליהם , ויצאו גם הם נגד שריד ולונדון . 
שכן , אין הם מסוגלים לוותר על האמונה שדגלו בה משך שנים , בכל מה שקשור 
לפלשתינאים , וגם מפני שבמחנה היונים מוכנים תמיד לנקר איש את בשר רעהו , 
ובהנאה . בדיון שהתנהל באולפן , לא על מי - מנוחות , ניסה שריד לשוות 
לו ארשת של קור - רוח , ודראושה הושיבו על ספסל הנאשמים . למרות המאמץ , 
נראים השניים נסערים ונרגזים . דומה שבדיון חסרה הפרדה נכונה ומדויקת בין 
שני עניינים מרכזיים : מוסר וצדק ופרגמטיזם פוליטי . אין ספק שלאנשי השמאל 
הישראלי שתמכו בפלשתינאים יש סיבה טובה לייאוש ולאכזבה . ולא מפני שהתמיכה 
בסדאם חוסיין היתה בלתי - צפויה הרי אנו חיים במציאות הפכפכה שהכל צפוי 
בה אלא מפני שאנשי השמאל נטו לתת אמון מלא בפלשתינאים , במטרותיהם הנעלות 
וברצונם הטוב . הם נטו להציגם כמדוכאים , משועבדים ומעונים , שהצדק נר 
לרגליהם . באחרונה אף הוצגו הפלשתינאים כנכונים לפשרה . ולעומתם , הישראלים 
הוצגו ככובשים המושחתים הפאשיסטים , חסרי - הרחמים , שהצדק והמוסר מהם 
והלאה , נוקשים שאינם נכונים לשום פשרה המוצעת להם ביד נדיבה . והנה התברר 
גם לשריד שהטענה המוסרית על שלטון הכיבוש בשטחים מתפוגגת כשהפלשתינאים תומכים 
בכיבוש כוויית בידי סדאם חוסיין . הם תומכים בהתלהבות לאומנית ברודן - רוצח , 
השואף להשמיד את מדינת ישראל וכל האמצעים כשרים בידיו , ובאותה שעה הם 
אף תובעים לעצמם מסיכות אב"ך . כלומר , הם יודעים שאיומי סדאם חוסיין רציניים . 
שריד חש כאילו נפגע אישית . אולי בשלך כך אפשר להבחין בגישתו שמץ של פטרונות . 
אבל הפטרונות קיימת בגישתו כלפי הזולת . אולי מפני שהוא חש בדרך - כלל 
חכם מרבים וטיעוניו למרות הכל משכנעים . אבל מה לעשות , ושריד הוא שהטיף 
תמיד כי שלום עושים עם אויבים . וכאשר האויב מגלה את פרצופו האמיתי , הוא 
נבעת ונפגע . כך הוא מגיע למסקנה סופיסטית ומטיח בדראושה , ש"אם אכן כך , 
מה רע בתמיכה במדיניות של שמיר , שרון ורבין ? הרי בהשוואה לסדאם חוסיין , 
פשעי ישראל כשלג ילבינו " . דראושה מנסה להגן על עמדות שאינן בנות - הגנה , 
ונוטה לטיעונים מוסריים - כאילו . בלשון רפה , כמצוות אנשים מלומדה , 
הוא מגנה את האיום כלפי ישראל . אך אין הוא נשמע אמין , במיוחד כשהוא 
טוען שזה עניין נפרד מהאקט של כיבוש כוויית , שבעיניו הוא עניין ערבי - 
פנימי . ובעצם , טוען דראושה , כוויית היא שטח עיראקי ושריד מגזים . 
אך מה לעשות וסדאם חוסיין אינו תמים - דעים עם דראושה והוא הקושר את ישראל 
לכיבוש כוויית . על הטענה שכוויית היא מדינה מושחתת , אומר שריד , שאילו 
עמדה לפני דראושה הברירה בין חיים בכוויית המושחתת לעיראק המתקדמת היה בוחר 
ללא - ספק בכוויית . הוא מזכיר שסדאם חוסיין קבר באיראן לא רק מיליוני דולרים 
אלא גם מיליוני בני - אדם . דראושה תוקף וקובע שלשריד יש בעיה . אכן , 
הבעיה של שריד ושל השמאל הישראלי היא שהם נטו לקיצוניות . לא די היה להם 
בעמדה פוליטית - פרגמטית , האומרת שהעם הפלשתיני ראוי למדינה משלו ; הם 
ציירו את מלחמתם כמלחמת בני - אור בבני - חושך והמאבק קיבל אופי מוסרי מובהק . 
אבל גם לדראושה יש בעיה . הפלשתינאים מצליחים מאז ומתמיד ולא רק בימים 
של ייאוש ותסכול לחבל בעצמם , להזיק למטרותיהם ושאיפותיהם . הם מחפשים 
להם מושיע מן החוץ , מבלי להבחין באינטרסים האמיתיים שלהם . בעניין 
הזה צודק שריד , האומר כי " במאבק לשחרור לאומי יש לעתים גילויים לא - 
מוסריים , אבל במהותו הוא חייב להיות מאבק מוסרי " . אנו עדים לתהליך של 
התפכחות מרה . אין ספק שבסופו של דבר , נצטרך להידבר אלה עם אלה . אבל 
בינתיים , סדאם חוסיין שיבש את כל התהליכים באזור . מי יודע כיצד ניראה 
כולנו גם שריד ודראושה לאחר שעניין " ערבי - פנימי " זה ימצא את פתרונו . 
מתברר שגם גסטרונומיה יכולה להיות עניין מבדר , משעשע ומאלף , במיוחד לקוראים 
במדורי - הגסטרונומיה הישראליים . מדורים אלה נעשו מרכזיים בעיתונות שלנו , 
והם מתיימרים להעניק לקוראיהם חוויה צבעונית ומלהיבה . הם מדווחים לקוראים 
בהרחבה על מסעדות חדשות שאך - זה נפתחו , על - פי האופנות המתחלפות . ואם 
לא היה די לנו באוכל ובסגנון המשתפך , העמוס והגדוש , עוד כפוי עלינו היכרות 
אינטימית לא רק עם הטבחים והמלצרים , אלא גם עם בני משפחות הכותבים . אין 
מבקרי - מסעדות יוצאים למלאכתם ללא בני - זוגם , הילדים והחותנת , שגם 
להם דעה משלהם . אניני החך מצטיירים בעיני עצמם כמגלי יבשות לא - נודעות . 
הם מתייחסים בפטרונות אל הקוראים הפלאיים ומסכימים כמו מאין - ברירה לשתפנו 
בחוויות המעודנות שלהם . ואם אין די במרחבי ישראל , הם אף נודדים ליבשות 
רחוקות , אך ורק לעקם את חוטמם האנין , כי גם שם אין מי שישביע את רצונם 
ויספק את תאוותם . בסגנון אישי , אינטימי ומחונחן , הם מועילים לזקוף ראשם 
מעל לצלחות המהבילות , המעלות ניחוחות , ומזמינים בחצי - פה את הקוראים 
להשתתף בהילולה , אם כי ברור מראש שמעדנים אלה לא נועדו לחם הגס . כך הם 
אוכלים ובוכים , ובסופו של דבר , הכל מסתכם במסעדה שהיא למטה מבינונית , 
ולאחר הפרסום התקלקלה לגמרי . והנה בא ברנאר פיבו ב"אפוסטרוף " , ובלי ללבוש 
ארשת של מומחיות ופטרונות , מצליח להפוך את הגסטרונומיה לעניין מרתק ומשעשע . 
מבקרי - המסעדות סופגים בתוכנית קיתונות של ביקורת לעגנית , מתוארים כ"בעלי 
יומרות רבות , הממררים את חיי המסעדנים " . המשתתפים מצטיירים כמבינים של 
ממש ויש להם על מה להתווכח . הם בעלי הומור , כאותו שמן שכתב ספר של שמנים 
ומספר על סבלותיו אם כי אינו נראה סובל מפני שהיחס לשמנים גובל לדבריו 
בגזענות . משתתף אחר , צעיר שנשא סינית , ופיבו מחזר אחריה ברוב חן , 
כתב ספר על המטבח הסיני , השונה בתכלית מהמטבח הסיני שאנו מכירים . אחר 
כתב רומן בלשי , שהרצח נעשה בו בקוניאק מסומם . אחר יוצא למלחמה נגד תעשיית 
המזון המספקת מוצרים באיכות ירודה והורסת את הטעם המגוון . איש מדע מבהיר 
כי המוח האנושי זקוק לכל ויש להישמר ממזון חד - גוני . היה כדאי לצפות ב"אפוסטרוף " 
ולוא כדי להאזין לוויכוח על ההבדל בין רוטב וציר שכמעט נשא אופי פילוסופי . 
לאמיתו של דבר , המשתתפים נראים לא רק כמבינים של ממש , אלא גם כמי שנהנים 
מאוכל טוב , בניגוד לישראלים הסובלים מהחום , ממשפחותיהם , מהפוליטיקה 
וגם מהאוכל שהם נאלצים לבלוע , כדי לענות לאחר - מכן את הקוראים . 
