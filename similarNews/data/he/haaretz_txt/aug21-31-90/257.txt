הביינאלה לצילום במשכן לאמנות בעין חרוד היתה אמורה , על - פי מניין השנים , 
להיערך בחג סוכות הקרוב בפעם השלישית . כבר בתום הביינאלה השנייה , לפני 
שנתיים , התעוררו בעיות משום שהביינאלה נערכת בד בבד עם " פוטוקינה " , 
בגרמניה , אף היא ביינאלה לצילום . רבים מהאמנים והמומחים שאליהם פנו 
מעין חרוד היו מעורבים באירוע מקביל זה . כבר אז נשקלה האפשרות לדלג על 
שנה אחת ולמנוע את החפיפה . השנה הוחלט על כך סופית , ולכן הביינאלה השלישית 
בעין חרוד תתקיים רק בסוכות הבא . הדחייה מותירה עוד זמן רב להכנות ולקבלת 
החלטות , אך כבר מונה האוצר , הצלם האנגלי יליד יוון גון סטטטוס . כזכור , 
היה אדם ברוך האוצר בשנה שעברה , אך כבר אז הובהר שמינויו הוא חד - פעמי . 
סטטטוס היה אורח בביינאלה הראשונה ואף הרצה במסגרתה . הוא משמש מבקר בעיתוני 
אמנות וצילום ועוסק לא רק בצילום ממש , אלא גם בתיאוריות של אמנות וצילום . 
גליה בר - אור , מנהלת המשכן לאמנות בעין חרוד , הציעה לו את התפקיד לאחר 
שצפתה בתערוכתו בחודש הצילום הבריטי באתונה . בר - אור מדגישה כי אחד המאפיינים 
של הביינאלה הוא ההקפדה על גיוון ומתכונת שונה בכל פעם . שלא כמו בביינאלה 
הקודמת , שבה השתתפו שלושה צלמים ישראלים שמיקדו את מירב תשומת הלב , יגדל 
מספר המשתתפים השנה לפחות 52 צלמים . לא תהיה הפרדה בין צלמים ישראלים לבין 
לא - ישראלים , שלא כמו בפעם הקודמת : אז ההפרדה התבטאה גם באוצרים שונים 
שמונו לקבוצות הצלמים לפי שיוכם הלאומי . המשתתפים עדיין לא נקבעו , והאוצר 
עומד במגע עם כמה וכמה צלמים אירופים כדי לבדוק את סיכויי השתתפותם . באביב 
יגיע לישראל ויקבע סופית גם את הרשימה הישראלית . נושא הביינאלה כבר נקבע , 
והוא קרוי בלשון מקצועית " פוטו בייסד ארט " , או אמנות שמתבססת על צילום . 
כל אמן יבחר אתר בעל מרחב תלת - ממדי שבו תוצג מעין תערוכת יחיד שלו . 
הוא יבנה ויעצב לעצמו את החלל , תוך כדי שימוש בתצלומים , אך לא בהכרח 
בהם בלבד הוא יוכל להוסיף אלמנטים ככל העולה על רוחו . הרעיון הוא לבנות 
עבודה בחלל כשהחלל כולו מתפקד ביצירה . על כן , שלא כבעבר , הביינאלה 
לא תיראה כסדרה של מסגרות ותצלומים על קיר , אלא כסדרת אתרים . אפשרויות 
התצוגה יורחבו וחלק מהעבודות יוצגו באתרים סמוכים בדרך למשכן בעין חרוד : 
מוזיאון בית שטורמן , בימת תיאטרון נטושה , מקלט וכו . 
