בימים הקרובים תחל בעבודתה ועדת גרוס , בראשותו של הכלכלן יוסף גרוס . 
הוועדה תבדוק את כדאיות ההפרטה של רשת השקם . גרוס מונה על ידי שר הביטחון , 
משה ארנס , לפני כחודש ימים , בהמשך להמלצות שהוגשו לפני כשנה על ידי 
כלכלני בנק ההשקעות האמריקאי פירסט - בוסטון , אך עד כה טרם התחיל בעבודתו . 
כלכלני הבנק האמריקאי המליצו להפריד בין רשת חנויות הכלבו של השקם , שיימכרו 
לגורם פרטי ויופעלו בשוק האזרחי , לבין רשת השקמיות של השקם , הפועלת במחנות 
ובמתקני צה"ל . הנהלת השקם נמנעת מלהביע עמדה רשמית בנושא המכירה . גורמים 
המקורבים אליה טוענים שהצעה זו אינה מקובלת על רבים מקרב חברי ההנהלה . 
אלה טוענים שללא רשת חנויות הכלבו הפרוסה במגזר העירוני ומכניסה רווחים לרשת , 
יפול נטל הפעלתה של רשת השקמיות המשרתת את כוחות הביטחון על תקציב הביטחון . 
גם חברי דירקטוריון השקם קיבלו בשבוע שעבר החלטה לפיה אין בכונתם לנקוט עמדה 
על רעיון ההפרטה , לפני שיתקבלו המלצות גרוס , אך נראה שגם בקרב חברי 
הדירקטוריון קיימים חילוקי דיעות בנוגע לעתיד הרשת . בישיבת הדירקטוריון 
שהתקיימה בשבוע שעבר נשמעו קולות הקוראים לפתוח את החנויות לציבור הרחב . 
הודעה ברוח זו פורסמה גם על ידי משה אילת , חבר הנהלת הרשת האחראי על הדוברות 
ויחסי הציבור שלה , אך הוכחשה מיד למחרת , לאחר שהתברר שההצעה כלל לא אושרה 
על ידי הדירקטוריון . גם כיום כ%21 מלקוחות הרשת אינם נמנים על זכאי הקנייה 
בשקם , ויתכן שהנושא יועלה להכרעה בישיבת הדירקטוריון הקרובה . 
