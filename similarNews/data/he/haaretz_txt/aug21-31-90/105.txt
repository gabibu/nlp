יו"ר דירקטוריון בזק יורם אלסטר נענה אמש לבקשתו של שר התקשורת , רפאל 
פנחסי , להסיר מסדר היום של דירקטוריון החברה , האמור להתכנס הבוקר , 
את הסעיף בדבר סיום כהונת המנכ"ל צבי אמיד . על פי תכנון ראשוני , אמורה 
היתה מועצת המנהלים לדון הבוקר בהדחתו של אמיד . מרבית חברי הדירקטוריון 
סבורים שעל אמיד לפנות את מקומו , ועמדה זו הובעה בישיבה שנערכה לפני שבועיים . 
כעת מעריכים כי אמיד יודיע על כוונתו לפרוש מהתפקיד . בימים האחרונים נעשו 
נסיונות לשכנע אותו להתפטר מרצונו , צעד שימנע את הצורך בהדחתו על - ידי 
הדירקטוריון . ההצעה להחליף את המנכ"ל עלתה בשל שורת נושאים שעוררו ביקורת 
בדירקטוריון ובכללם : יחסי עבודה מעורערים בחברה , הקיפאון בהסכמי השכר , 
הסכמי רכש שנויים במחלוקת וירידה בלתי פוסקת ברמת השירות ללקוחות החברה . 
במקביל , הובאה לידיעת הדירקטוריון העובדה שהיחידה הארצית לחקירות הונאה 
במשטרה בודקת חשדות לביצוע מעשים פליליים במסגרת פעולות הרכש של החברה בשנים 
האחרונות . בדצמבר 98 העביר יו"ר הדירקטוריון לשר התקשורת ולשר האוצר ממצאים 
של דו"ח המבקר הפנימי ובהם חשד לחריגה מכללי מנהל תקין בעסקת רכש מחברת " אי . 
סי . איי . טלקום " . היחידה לחקירות הונאה חקרה מספר פעמים בעניין זה את 
אמיד לגבי מעורבותו בעסקה . גורמים בחברה ציינו , כי בתקופה האחרונה הורעו 
היחסים בין אלסטר לאמיד עד כדי קרע מוחלט . מקורבי אמיד מסרו אתמול כי 
אין עדיין החלטה של גורם מוסמך , בכלל זה הפרקליטות , להעמיד אותו לדין 
פלילי . לדבריהם , הפרסומים לפיהם התקבלה החלטה כזו יוצרים אווירה שלילית 
כלפי אמיד ללא כל בסיס . הפרקליטות הורתה לדבריהם לאלסטר שלא לעשות שימוש 
במידע שהגיע מהמשטרה בקשר לחקירתו של אמיד , אבל הוא השתמש בו . 
