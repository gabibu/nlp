היכל הספורט ביד אליהו הועמד לרשות איגוד הכדורסל , ללא תמורה , לאירוח 
אליפות אירופה לנשים שתהיה ביוני 1991 , בהשתתפות שמונה נבחרות . עירית 
תל אביב עשתה זאת כמחווה להצלחת נבחרת נשים ולאור העובדה שתל אביב עלתה על 
מפת אירופה בכל הנוגע לקיום אליפות יבשת בכדורסל . הידיעה על כך נמסרה אמש 
בערב הצדעה שקיים איגוד הכדורסל לנבחרת הנשים שעלתה לגמר אליפות אירופה . 
למסיבה שהיתה בבית סוקולוב בתל אביב הוזמנו כל חברי המשלחת שחזרה מיוון עם 
כרטיס העליה , ראשי איגוד הכדורסל ונציגים מהעיריה , בהם מ"ם ראש העיריה 
יגאל גריפל . במהלך הערב העניקו יו"ר האיגוד יורם אוברקוביץ ושלושת סגניו , 
שמעון מזרחי , שלום גרינבוים ואיתן חפר , תשורות לכל חברי המשלחת שעשתה 
היסטוריה . כמה רגעים מרגשים עברו על הנוכחים , כאשר הוקרן סרט וידאו , 
אשר צולם במצלמת חובבים ואשר הנציח את המשחקים נגד ספרד , דנמרק , הולנד , 
הונגריה ואת הניצחון האחרון על יוון , שהבטיח את העליה . 
