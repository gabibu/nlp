פאריס ( ע"ר וע"ץ ) . מדינות מערב אירופה החליטו על הגברת המעורבות הצבאית 
באזור המפרץ , לאחר שהזהירו את עיראק כי תהיה אחראית אישית לכל פגיעה בבני 
הערובה ממדינות המערב . שרים מהמדינות , שהתכנסו שלשום בפאריס לישיבת חירום 
של השוק האירופי המשותף והאיחוד האירופי המערבי , פורומים שבהם אין נציגות 
לארה"ב , הכינו עמדה משותפת למשבר במפרץ . נשיא צרפת , פרנסואה מיטראן , 
דיבר על " התפקיד העדין " , שיש עתה לכוחות הצבאיים באזור . " אנו מצויים 
בתהליך של הקמת כוח לקראת מלחמה . הקושי הוא לבדוק אם ניתן למנוע מלחמה 
מבלי לוותר על המטרה היסודית הגנה על החוק הבין - לאומי " , אמר . מיטראן 
הוסיף כי צרפת תשלח יחידות סיור וביון של צבא צרפת לנסיכויות המאוחדות , 
ומדריכים צבאיים לערב הסעודית . שרי ההגנה של האיחוד האירופי , ארגון הגנה 
שלא היה לו שימוש עד כה , הסכימו על שיתוף פעולה צבאי ותיאום פעולות להבטחת 
אמברגו הסחר נגד עיראק , תוך אילוצה לסגת מכוויית . איטליה , צרפת , בלגיה 
ויוון , הסכימו כולן לשלוח לאזור המפרץ אוניות מלחמה , שיצטרפו לאוניות 
ציי ארה"ב , צרפת ובריטניה , שכבר מסיירות שם . גם אוניות מלחמה של הולנד 
נמצאות בדרכן לאזור . שרי החוץ של 21 חברות הקהילייה האירופית הזהירו את 
סדאם חוסיין כי " כל רעה שתיגרם לאזרחי הקהילייה תביא לתגובה מאוחדת נגד 
עיראק " . הם הדגישו כי אנשים פרטיים ייחשבו כאחראים אישית לכל סבל ונזק 
שייגרמו לאזרחי הקהילייה האירופית שנמצאים עתה תחת שליטה עיראקית . " כל 
מדינאי , פקיד , חייל וכל אחד אחר מנתיני עיראק , שקיבל הוראות לביצוע 
פעולות לא חוקיות , חייב לדעת כי הוא יתן דין וחשבון פרטי וייחשב כאחראי 
למעשים כאלה " , הודיע שר החוץ הבריטי , דוגלאס הארד . עוד הודיעו שרי החוץ 
של השוק המשותף , כי הם דוחים את הוראות עיראק להוציא את סגלי השגרירויות 
מכוויית . 
