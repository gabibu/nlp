( ע ) . ראש הממשלה יצחק שמיר אמר אמש כי לישראל אין שום עניין לסייע 
לסדאם חוסיין לגרור אותנו למערבולת של המשבר במפרץ הפרסי . אבל " הגורמים 
שזוממים אולי לתקוף את ישראל , יודעים טוב מאוד שאם הם יעיזו לעשות זאת , 
הם ישלמו מחיר איום ונורא " . " עם ישראל הוא למוד ניסיון של אבידות וסבל , 
ועם ישראל אינו מוכן לשחק בגורלו " , הדגיש ראש הממשלה בראיון לתוכנית " מוקד " . 
לכולנו ידוע , הטעים שמיר , כי לישראל לא היתה שום מעורבות בסערה הזו , 
ואיש לא יכול להאשים אותה כי מילאה תפקיד או זממה , שכן הסערה התחילה בפלישת 
עיראק לכוויית , הדגיש שמיר . שמיר הטעים כי ההחלטה על קבוצת השרים שתחליט 
בקשר לחלוקת מסכות הגז , לא נועדה לדחות את העניין , אלא המטרה היא לקבל 
החלטות נכונות בזמן הנכון . " אנו סומכים על מערכת הביטחון , שהיא שוקדת 
בחריצות כדי לשכלל את אמצעי הגנת העורף " , אמר . בעניין זה אין ויכוח עם 
שר החוץ , והוא זכאי היה להביע את דעתו . בדברו על המצב בירדן , אמר שמיר 
כי ישראל מעוניינת שירדן תהיה ארץ יציבה וסולידית , שהמלך חוסיין יישב על 
כסאו ותהיה לו שליטה , ושהמלחמה לא תגיע אלינו דרך ירדן . האינטרס של ישראל 
היה תמיד לקיים בגבול זה שקט מוחלט . חוסיין יודע שלא צפויה לו שום סכנה 
מישראל . " אין ניגוד בין הקונספציה שירדן היא מדינה פלשתינאית , לפי הרכב 
רוב אוכלוסייתה , לבין ההכרה , שהמלך חוסיין צריך לעמוד בראשה " , אמר 
שמיר . 
