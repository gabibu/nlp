ראש הממשלה יצחק שמיר , בראיון ל"מוקד " , בלשכתו , מפגין סולידיות שלווה 
ורוח טובה . שמיר מוצא את עצמו כיום במצב נוח וטוב , שלא יכול היה לצפות 
לו . כלומר , הוא אינו מחויב לא להחליט , ולא לשנות דבר בעמדותיו , לא 
לנקוט יזמה מדינית כלשהי , ולא לפעול אלא לשמור מכל משמר על פרופיל נמוך , 
ולהימנע מכל החלטה או עשייה . גם לא בנושא מסכות אב"ך , שמראייניו יורם 
רונן ועמנואל הלפרין מקדישים להן זמן רב מדי , ואפשר היה להסתפק בשאלה אחת 
בלבד , שגם עליה לא היו מקבלים תשובה מלאה . רה"ם זוכה כיום למחמאות על 
אי - עשייה , ואולי זו הסיבה שמצב רוחו טוב יחסית . אמנם על השאלות שנשאל 
ענה בסגנון טיפוסי מוכר , ונשמע בסדר . אבל בד - בבד נמנע מלענות על שאלות 
מטרידות חשובות , כמו על השאלה כיצד ינהג כלפי עולם ערבי שונה , הקם לנגד 
עיניו , והאם ידבק בעקרונותיו , לפיהם הוא שואף בראש וראשונה לשלום עם 
מדינות ערב , וזאת כאשר סוריה הצטרפה למחנה אויביו של סדאם חוסיין . שמיר 
מודה אמנם שלפנינו שינויים מרחיקי - לכת , ולא רק במזרח התיכון , אבל מסתפק 
באמירה שזו רק התחלה , ומוקדם מדי להסיק מסקנות . רק בנושא אחד הוא מרחיב 
את הדיבור : בנושא הפרצוף הערבי שנחשף כעת . ואכן הוא אינו מופתע מתגובת 
הציבור הערבי - פלשתיני , ובהקשר זה הוא עורך סקירה היסטורית והכללות פשטניות . 
מתאר את הפרצוף הערבי שתמך בהיטלר , סמך על מושיעים זרים , והגיע עד לתמיכה 
בסדאם חוסיין כתהליך טבעי . רק תמוה כיצד מתייחס שמיר בצורה כזאת למובארק , 
וגם למדינות ערביות אחרות שיצאו נגד כיבוש כוויית , ומסתכנות ותומכות בארה"ב . 
בסימן פשטנות של גישה מרשה לעצמו שמיר ניתוח היסטורי - אידאולוגי נוסף . 
לדבריו , אילו המלך עבדאללה , סבו של חוסיין , היה קורא כפי שאכן רצה 
לארצו פלשתין , היה הכל מסתדר כיום על הצד הטוב ביותר , ולערבים לא היו 
דרישות על ארץ - ישראל . יש רק לקוות שזו היתה בדיחה , ולא ניתוח רציני 
של מצב , ששמיר מאמין בו . אשר לעניינים פוליטיים - מפלגתיים שנדחו לקרן - 
זווית , מסתבר ששמיר סומך על שר הביטחון לשעבר יצחק רבין . מפרס הוא מתעלם 
לגמרי . בסך הכל אמר רה"ם , במישור המדיני , דברים שכולם רוצים לשמוע , 
וכשהם באים מפיו יש להם כנראה השפעה מרגיעה על קהל רחב , שאולי גם רוצה 
שלא לדעת מה קורה ומתרחש בימים סעורים ומדאיגים אלה . 
