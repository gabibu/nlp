האנשים היחידים שעברו מכוויית לערב הסעודית במעברי הגבול ביום ששי היו עריקים 
מצבא עיראק כך טען אתמול פקיד מכס סעודי . שגריר ערב הסעודית בבחריין אמר 
ביום חמישי , כי עשרות חיילים עיראקיים ערקו לארצו מאז הפלישה לכוויית ב2 
באוגוסט . כמה מהם עברו ברכב של צבא עיראק . מקורות דיפלומטיים מסרו כי 
ערב הסעודית ונסיכויות המפרץ סבורות שרק הפלת משטרו של סדאם חוסיין תוכל 
להבטיח את היציבות באזור . ראשי מדינות אלה לא דיברו על כך בגלוי , אולם 
בשיחות פרטיות הבהירו כי לעולם לא יוכלו יותר לבטוח בסדאם , אפילו יתן ערובות 
פומביות שלא יתקיף אותם . בינתיים מצליחים מטוסים של עיראק , הטסים בקו 
צנעא - בגדאד עם מטעני מזון , להתחמק מן המצור הימי של ארה"ב ובנות - בריתה 
כך מסרו מקורות מהימנים במפרץ ביום ששי . אחד המקורות אמר כי מטעני המזון 
פורקו ביום רביעי בנמל עדן , מאחר שלא יכלו להגיע לנמלי עיראק . תימן , 
על אף שהודיעה כי היא מיישמת את החלטת מועצת הביטחון בעניין האמבארגו , 
אפשרה למיכלית עיראקית לפרוק נפט בעדן . 3 מיכליות עיראקיות נוספות עושות 
דרכן לאותו נמל מן המפרץ הפרסי . דיפלומטים בצנעא אמרו , כי ככל הנראה קיימת 
מחלוקת גדולה בין מנהיגי תימן בקשר לקשרים עם בגדאד ויישום החלטת הסנקציות 
של מועצת הביטחון . תימן היא היום חברה תורנית במועצת הביטחון , ונציגה 
נמנע בהצבעה על הסנקציות . מדו"חות שהגיעו לחברה האמריקאית " וורלד פרספקטיבס " 
ממתווכי מכירות ומאחרים שיש להם קשרי מסחר במוצרי מזון עם בגדאד , עולה 
כי לעיראק יש ככל הנראה מאגר של אורז וחיטה שיספיק לתקופה של חודשיים או 
שלושה חודשים . כמה פרשנים טוענים כי דו"חות קודמים , שקבעו כי לעיראק 
יש תבואה שתספיק ל6 חודשים , היו מוגזמים . 
