השופט מרדכי כליף , מבית הדין האזורי לעבודה בבאר - שבע , האריך אתמול 
את הצו המונע את פיטוריו או העברתו מתפקידו של דוד שיינין , סמנכ"ל לשיווק 
במפעלי ים המלח . הצו יישאר בתוקפו ימים מספר עד למתן החלטה אחרת בנושא זה . 
שיינין קיבל מכתב פיטורים לפני כעשרה ימים , בנימוק שאינו מתגורר בבאר - 
שבע . בבקשה לצו המניעה שהגיש נגד מפעלי ים המלח , באמצעות עו"ד אלכס הרטמן , 
הוא טען כי מדובר במעשה הגובל בחוסר תום לב , בניגוד אינטרסים , מבלי 
שניתנה לו הזדמנות להשמיע את טענותיו . עוד טען כי , למעשה , פיטוריו נועדו 
כדי לסלקו מתחרות על משרת מנכ"ל החברה , שהתפנתה עם התפטרותו של אריה שחר . 
הנהלת החברה טענה כנגד זאת , באמצעות עו"ד עדי קפלן , כי שיינין פרש מרצון 
מהחברה בסוף מאי , עת אמר כי הוא מיצה את עצמו והוא עובר לגור מחוץ לאזור 
הדרום , בכוכב יאיר . הנהלת החברה טוענת כי הפיטורים נעשו בתום לב , בהתאם 
לחוזה עבודה המאפשר לשני הצדדים להפסיק את ההתכתבות . הנהלת החברה טוענת 
עוד כי שיינין הוזהר בעבר , כי לפי הנוהג בחברה הוא חייב להתגורר באזור , 
וכשיעבור מעומר לכוכב יאיר , ייאלץ לעזוב את מפעלי ים המלח . כן נטען אתמול 
כי חברת ים המלח אינה רשות ציבורית ולכן אף בפיטורים שלא בתום לב אין לתת 
סעד של צו מניעה , אלא פיצויים בלבד , באם יוכח כי אכן הופר החוזה וכי 
נגרמו נזקים . 
