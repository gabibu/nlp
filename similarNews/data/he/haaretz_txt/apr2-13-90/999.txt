הסכם לשיתוף פעולה בתחום המחקר והפיתוח נחתם השבוע בבודפשט בין ישראל להונגריה . 
כך מסר אתמול המדען הראשי של משרד התעשייה והמסחר , יגאל ארליך . ההסכם 
נחתם בעקבות פגישה של שרי התעשייה של שתי המדינות לפני חודשים אחדים . על 
ההסכם חתמו יגאל ארליך בשם ישראל , ופטר ריינגר , סגן שר התעשייה של הונגריה . 
על פי ההסכם , יעסקו לשכת המדען הראשי של משרד התעשייה והמסחר והבנק ההונגרי 
לפיתוח התעשייה באיתור חברות מתאימות לשיתוף פעולה , יבחנו את הסבירויות 
הטכנולוגיות והכלכליות של הפרויקטים וישתתפו במימונם . לפי שעה יקציב כל 
צד מיליון דולר , ועל פי הביצוע ייבדקו שוב הצרכים . נמסר כי כבר יש כמה 
פרויקטים המועמדים לשיתוף פעולה , האחד בתחום התוכנה והאחר בתחום מערכת 
בקרה , בין התעשייה האווירית לבין חברה הונגרית גדולה . ארליך צופה כי נוסף 
לשיתוף הפעולה בפרויקטים של מחקר ופיתוח , יהיו גם שותפויות בין חברות ישראליות 
לחברות הונגריות במסחר במוצרים טכנולוגיים שפותחו בישראל , בעיקר ליצוא 
לשוק המזרח אירופי , וכן יוקמו שותפויות עסקיות בין חברות משתי המדינות 
לייצור מוצרים ולשיווקם . המדען הראשי של משרד התעשייה והמסחר אמר כי משרדו 
מייחס חשיבות רבה להידוק הקשרים הבין - לאומיים בכלל , ועם מזרח אירופה 
בפרט . לדבריו , הונגריה מובילה בליברליזציה של הכלכלה במזרח אירופה ובעזרתה 
יהיה אפשר לחדור לשווקים נוספים באזור זה . 
