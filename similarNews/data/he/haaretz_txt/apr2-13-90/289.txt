איש אינו יודע לבטח מה ייכתב בספרי ההיסטוריה על אודות ימים אלה . ייתכן 
שהיסטוריון העתיד יראה ביום ה שעבר אותה יממה שחורה ומכאיבה שירדה על הכנסת 
את כישלונה הסופי של שיטת הממשל בארצנו . באותה יממה נחתו , בזו אחר זו , 
כל מכות המשטר : החלטה מופקרת להעלות מימון מפלגות ; הקפצת הייחודיות 
לסכומים אסטרונומיים ; הסתייגות סגן ראש הממשלה , דוד לוי , מהצעת הממשלה 
שאותה תיאר במלים חריפות ביותר והצבעת סיעת הליכוד בעד הסתייגות זו ; 
ומעל לכל השמועות העקשניות על רכישות חברי - כנסת העומדים למכירה , פומבית 
או חשאית . כל פגמיה של השיטה הישראלית כל כיעורה , כל האבסורדיות שבה 
ירדו כרוכים זה בזה באותו יום . ולמרות זאת , ולמרות הכפשתם הפומבית של 
כל חברי - הכנסת , מותקף כל מי שרוצה להביא לשינוי בשיטת ממשל זו ומתואר 
כפנטזיונר , כאנטי - דמוקרט , כמעין - פאשיסט . זו כתיבה היסטרית , המתעלמת 
מהניסיון הישראלי והבין - לאומי ואינה מסוגלת לאתר את בעיותינו העיקריות . 
הבעיה המהותית פשוטה : ברוב רובן של הדמוקרטיות המערביות נבחר ראש הממשלה 
על - ידי הציבור . כלל זה נכון לגבי המשטרים הנשיאותיים , אך כוחו יפה 
גם לגבי המשטרים הדו - מפלגתיים המאפיינים את אנגליה ומושבותיה לשעבר : 
הבוחרים האנגלים , הקנדים והאוסטרלים בוחרים , ביום הבחירות לפרלמנט , 
את ראש ממשלתם וכאשר מסתיימת ספירת הקולות יודעים הכל מי נבחר לעמוד בראש 
הממשלה . מרגע שנבחר אותו אדם , הכלל הנוהג הוא שאפשר לסלקו מתפקידו רק 
בקיום בחירות חדשות . הרעיון שאפשר להמיר ראש ממשלה אחד באחר באמצעות קומבינציות 
בנוסח הסחר - המכר הקואליציוני , זר לרוב רובם של העמים החיים תחת שלטון 
דמוקרטי . הם חיים בשיטה שבה ראש ממשלה נבחר על - ידי רוב הציבור ואפשר 
לסלקו רק על - ידי רוב הציבור . שיטה זו , המתוארת היום כשיטה פאשיסטית 
למחצה , נהוגה בשתי המדינות המצויות תחת שלטון דמוקרטי רציף ועקבי : ארצות - 
הברית ובריטניה . קפמאבינמי שמתאר שיטה זו כמשהו פגום ביסודו , כנהייה אחר 
" אדם חזק " , אינו מכיר את העובדות או מנסה לעקמן לצורכי האידאולוגיה שלו . 
אין זה נכון כי מה שאנו רואים בישראל הוא חלק מתהליך דמוקרטי לגיטימי ; 
אין זה נכון שזה " מחיר הדמוקרטיה " . מחיר כזה אין משלמים ברוב רובם של 
המשטרים הדמוקרטיים . משטר שבו מיעוט ולא כל שכן מיעוט הסר למרותם של רבנים 
קובע מי יהיה ראש ממשלה , הוא פגום . יש למצוא דרכים לסלק פגם זה . אפשר 
היה , להלכה , לתקן מעוות זה בשינוי רדיקלי בשיטת הבחירות , שיוליד משטר 
של שתיים או שלוש מפלגות ; אך לשינוי כזה אין שמץ של סיכוי לעבור את מפתן 
הכנסת והוא כרוך בבעיות קשות . משום כך , כמעט על - כורחם , הגיעו חברי - 
כנסת ממפלגות שונות יו"ר ועדת החוקה א לין , ד ליבאי , י צידון ואני 
ואנשי אוניברסיטה מחוגים שונים לרעיון הבחירה הישירה של ראש הממשלה , לא 
על דרך המשטר הנשיאותי , אלא תוך כדי שימור סמכותה של הכנסת , בדרך המקובלת 
בדמוקרטיות האנגליות : הפרלמנט רשאי לפטר את ראש הממשלה באמצעות בחירות 
חדשות . בהצעתי שלי יש סמכויות נוספות סמכות הכנסת להחליף ראש ממשלה ברוב 
מיוחד , וסמכות הנשיא לפזר את הכנסת כאשר נוצר מבוי סתום שנועדו לשמור 
על האופי הפרלמנטרי של המשטר הישראלי . טוענים כנגד הצעות אלה שהן מסוכנות , 
משום שהן יביאו על ישראל איש חזק כראש ממשלה , וכי בדרך זו יוכתר אריאל 
שרון כראש ממשלה . אך אלה דברים בלתי - מבוססים לחלוטין . להיפך , בשיטה 
שבה צריך לגייס יותר ממחצית הבוחרים , כל מפלגה חייבת לפנות לציבור הבוחרים 
שבמרכז ולחלק היותר מתון של בוחרי המפלגה היריבה . בשיטה המוצעת הליכוד 
יהיה חייב להעמיד אדם שיהיה מקובל לפחות על חלק מבוחרי המערך אם ירצה לזכות . 
לעומת זאת , היום יוכל אריאל שרון להגיע בקלות יחסית לראשות הממשלה : 
הוא צריך לזכות ברוב הקולות של חברי מרכז הליכוד ואז , בעזרת קואליציה של 
ימין ודתיים , יוכל להיות ראש ממשלה . אלה הכותבים כי בחירה ישירה מולידה 
שליטים מסוכנים פשוט מתעלמים מהעובדות : בדמוקרטיות הבוחרות ראש ממשלה ברוב 
קולות הציבור עולים אנשים מסוגים שונים בינוניים ואפורים וגם יוצאי - דופן 
במנהיגותם ואילו הקיצוניים נופלים בשולי הדרך . היכן קמו , בתהליך דמוקרטי , 
מנהיגים עריצים ? אסור לערוך השוואה כלשהי בין ישראל לבין גרמניה הנאצית , 
אך מכיוון שהשוואה נעשתה על - ידי בורים ועמי ארצות , כדאי אולי להזכיר 
כי היטלר עלה בשיטת בחירות יחסית ובאמצעות קואליציה ולא בבחירה ישירה . 
הוא הדין במוסוליני . לעומת זאת , אין שום דמוקרטיה מערבית שהלכה בדרך 
הבחירה הישירה , שהביאה עליה רודן או עריץ . לטענות נגד בחירה ישירה של 
ראש ממשלה אין אפוא שום ביסוס עובדתי או השוואתי . הן נסמכות על חשש טבעי 
כשלעצמו מפני מתן סמכות בידי אדם אחד . אך כאשר קוראים את הצעת החוק בעיון 
גם חשש זה מופרך . ובכל מקרה , מי ששולל את הרפורמה המוצעת חייב להצביע 
על פתרון סביר אחר . להמשיך כך , כמו ביום חמישי השחור , אי - אפשר . 
