מוסקווה ( ע"ץ ) . ממשלת ברית המועצות מתכוננת לסגור את המפעלים המפסידים 
שבבעלותה , המהווים כשליש מסך כל המפעלים במדינה . כך הודיע שר האוצר , 
ואלנטין פאבלוב . כדי להימנע מסגירה , ייתכן כי חלק מהמפעלים יימכרו לידיים 
פרטיות , הוסיף השר בהודעה לשירות אינטרפאקס של רדיו מוסקווה . " במטרה 
להשלים את המעבר לכלכלת שוק . . . עלינו להיפטר מן המפעלים הלא רווחיים . 
צריך לאפשר להם לפשוט רגל ולעבור לשליטת העובדים , אנשי מפעלים אחרים או 
משקיעים זרים " , אמר השר . " אנו מוכנים למכור לזרים חלק ממפעלינו שצריכים 
לעבור מודרניזציה או להיבנות מחדש . אנו מוכנים לפתוח את השוק שלנו כדי 
לאפשר לשותפינו הזרים לקיים עסקים תוך קידום הפרסטרויקה " , אמר . השר הוסיף 
כי כבר עתה יכולים זרים לרכוש מפעלים בברית המועצות , ואמר כי החוק להקמת 
כלכלת שוק מתוכננת יוגש ככל הנראה לפרלמנט ביוני . אולם , אחדים מן הצעדים 
יופעלו עוד קודם לכן . השר הודה כי הרפורמות הכלכליות עלולות לגרום לאבטלה 
ולהעלאת מחירים , אולם הדגיש כי הדבר נעשה לשם הבראת הכלכלה . 
