בצמרת מפלגת העבודה ראו אתמול בהודעתו האחרונה של יצחק רבין הוכחה כי הוא 
עשוי לתת יד להדחתו של שמעון פרס מראשות מפלגת העבודה , אם יתברר שפני הליכוד 
להקמת ממשלה ימנית צרה . זאת חרף נסיונו של רבין להפריך שמועות כי החליט 
למנוע מפרס אפשרות להקים ממשלה צרה . רבין זעם על המהלכים שהיו באחרונה בצמרת 
מפלגת העבודה . שלשום , לאחר שפרס החליט לבקש את ביטול כינוס הכנסת , 
אמר רבין למקורביו כי מפלגת העבודה התבזתה , ויש מי שחייב לתת את הדין על 
כך . במהלך היום השמיע רבין בחוגים סגורים ביקורת קשה ביותר על פרס . הוא 
דרש ממקרוביו לא לתת לכך ביטוי פומבי , כדי לא להחריף את היחסים בינו לבין 
פרס , וכדי שפרס לא יוכל לטעון כי הוא מנסה לפגוע בהקמת ממשלה צרה . ההודעה 
ששיחרר רבין לעיתונות נועדה לחזק את הרושם כי אינו מנסה לחבל במהלכי פרס . 
אולם בהודעתו של רבין היתה כלולה פיסקה אחת שעוררה תגובות סוערות במפלגת 
העבודה . רבין אמר כי הוא רואה חשיבות " לאומית ומפלגתית " במניעת הקמת 
ממשלה ימנית צרה בראשות הליכוד , " ובבוא העת יצטרכו מוסדות מפלגת העבודה 
לנקוט מהלכים שיבטיחו זאת " . בצמרת מפלגת העבודה טענו אתמול כי כאן טמון 
המוקש בהודעתו של רבין , שרומז כי קיימת אפשרות שיפעל להדחתו של פרס מראשות 
המפלגה וכמועמדה לראשות הממשלה , אם תתעורר סכנה שהליכוד הוא זה שיהיה מסוגל 
להקים ממשלה ימנית צרה . בצמרת מפלגת העבודה אמרו גם כי על פי הודעתו של 
רבין ניתן להבין כי יהיה מוכן להוביל את מפלגת העבודה לממשלת אחדות בראשות 
הליכוד , או ברוטציה בתפקיד ראש הממשלה , בינו לבין יצחק שמיר . שמעון 
פרס הקפיד שלא להתייחס אתמול לשמועות סביב עמדתו של רבין , וגם ביקש שלא 
להגיב להודעתו . מקורביו אמרו כי בכל שלבי המו"ם להרכבת הממשלה , השיתוף 
והתיאום בין רבין ופרס הוא הדוק ורצוף . צוות המו"ם של מפלגת העבודה עומד 
להתכנס לפני הצהריים , כדי לנסות ולמצוא דרכים להבטיח את רוב של 16 חברי 
כנסת שיתמוך בממשלת פרס . בצמרת מפלגת העבודה העריכו אתמול כי יתכן שפרס 
לא יהיה זקוק לכל 51 הימים שהעניק לו נשיא המדינה , והוא עשוי להציג את 
ממשלתו גם לפני תום ההארכה שקיבל . 
