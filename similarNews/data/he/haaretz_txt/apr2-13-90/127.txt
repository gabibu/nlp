פול מזורסקי מביים כפי שליזה מינלי שרה : התזמורים רעשניים מדי והעיבוד 
לחוץ עד כאב . כל סיפור שהוא נוטל קומדיה אנושית קטנה על מהגרים בניו 
יורק ( " מוסקווה על ההדסון " ) או סאטירה מטורפת על נובורישים בקליפורניה 
( " היחפן מבוורלי הילס " ) עובר תהליך של וולגריזציה , כאילו המציאות 
שואפת להיות מחזמר . לפני יותר מ02 שנה ביים מזורסקי כמה סרטים , שסימנו 
כיוון חדש בקולנוע האמריקאי , ביניהם " בוב , קרול , טד ואליס " ו"אני 
אוהב את גרושתי " . ההבטחה שהיתה קיימת בסרטים אלה לא מומשה . יש משהו דביק 
ולא נעים בסרטיו האחרונים , שהמראה והסגנון שלהם אחיד ושטחי . הדבר בולט 
במיוחד בסרטו החדש , המבוסס על ספר מאת יצחק בשביס זינגר . היומרה גדולה 
וההחמצה בולטת מתמיד . העלילה מתרחשת בניו יורק , כמה שנים לאחר המלחמה , 
ועוקבת אחר הסתבכותו ההולכת וגדלה של הרמן , ניצול שואה ( רון סילבר ) 
עם שלוש הנשים בחייו : ידוויגה , אישתו הפולנייה , הלא - יהודייה ( 
מרגרט סופי - שטיין ) , שהצילה אותו בזמן המלחמה ; מאשה ( לנה אולין ) 
, המאהבת התובענית שלו ותמרה ( אנגליקה יוסטון ) , אישתו הראשונה , 
שחוזרת במפתיע מן המתים . שלוש הנשים מייצגות אלטרנטיבות נשיות ורומנטיות 
שונות , והסרט עוקב אחר ניסיונותיו של הרמן לשרוד במציאות חדשה ומאיימת 
זו . זהו סיפור אכזרי וזדוני , שנוטה להומור מקאברי ומרושע . כדי לעשות 
עמו צדק היה צורך בבמאי שסגנונו ונימת דיבורו תואמים את אלה של זינגר . 
מזורסקי הוא האיש הלא - נכון במקום הלא - נכון . במקום להתייחס אל החומר 
באופן קשוח וחריף , הוא עוטף אותו במעטה רגשני ופולקלוריסטי , שמסלק ממנו 
כל משמעות . הסרט היה צריך לפגוע בצופה בכיוונים שונים ומפתיעים , אבל מזורסקי 
מעניק לכל הסצינות והאירועים קצב ומהות אחידים , ומנטרל אותו מכל אנרגיה 
אותנטית . הכל חיצוני , נפוח וצעקני , ודקויותיו השונות של הסיפור ושל 
היחסים בין הדמויות הולכות לאיבוד לחלוטין . מזורסקי , שהחל את דרכו כתסריטאי , 
כותב באחרונה לעצמו תסריטים מסורבלים , מגושמים וחסרי קצב פנימי . כאילו 
איבד את יכולת ההבחנה בין עיקר וטפל . " שונאים , סיפור אהבה " היה צריך 
להיות סרט על היחס אל זיכרון השואה , רומנטי וציני כאחד , מלנכולי ואכזרי . 
למזורסקי אין עוד היכולת לתמרן בין תחושות ותגובות סותרות ומשלימות אלו . 
הכל יוצא בוטה ומרתיע , כמו בדיחה אתנית לא מוצלחת . הוא כל כך מתגאה 
באנושיותו , שנחשבה לסימן ההיכר שלו כיוצר בתחילת דרכו , שהוא מוכן להקריב 
למענה את דמויותיו ואת הסרט כולו . הוא כל כך רוצה להוכיח את טוב לבו ואהבתו 
לדמויותיו , שהוא מסלק מהן כל ממד נוסף , שהיה עלול לפגוע בכך ולהעניק 
להן משמעות אמיתית . לשחקניו אין ברירה אלא להיכנע לחוקי המשחק : סילבר 
ושטיין חיוורים ביותר . אולין סוחפת באנרגיה שלה ויוסטון יוצרת קריקטורה 
משעשעת למדי . עדיין לא החלטתי אם יוסטון אכן שחקנית בעלת כישרון או חובבנית , 
שדווקא בשל חובבנותה היא עושה דברים משונים ומפתיעים על המסך , ומצליחה 
לעתים לשעשע . 
