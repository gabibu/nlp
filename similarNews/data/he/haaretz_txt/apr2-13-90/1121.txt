המשנה לנציב מס הכנסה אברהם צרפתי נחקר שלשום פעם נוספת על ידי חוקרי היחידה 
הארצית לחקירות פשעים של המשטרה . הפעם נחקר צרפתי במשך כמה שעות במטה 
היחידה בפתח תקווה , בקשר לחשד כי הדליף לאנשים לא מוסמכים מידע סודי על 
מבצע מתוכנן של שירותי הביטחון בירושלים , שעליו נודע לו בתוקף תפקידו . 
הפרשה נחשפה לפני כמה שבועות לראשונה ב"הארץ " . בעקבות החשיפה ובדיקה נוספת 
של קלטות שכבר היו בידי חוקרי היחידה הארצית לחקירות פשעים , הוחלט לזמן 
פעם נוספת לחקירה את צרפתי , הנמצא בחופשה זה כמה חודשים בעקבות הפרשיות 
הנחקרות במשטרה . לנוכח ההתפתחות הזאת והתפתחויות נוספות שהיו בשבועות 
האחרונים התעכבה העברת תיק החקירה לפרקליטות , עד שייעשו השלמות בחקירה . 
פרשייה זו מצטרפת לכמה פרשיות שבהן כבר המליצו חוקרי היחידה הארצית לחקירות 
פשעים בראשותו של תנ"ץ סנדו מזור , להעמיד לדין פלילי את צרפתי בסעיף של 
הפרת אמונים על ידי עובד ציבור . ההחלטה הסופית אם להגיש כתב אישום פלילי 
נגד צרפתי , תוכרע על ידי הפרקליטות . הקלטת הנמצאת בידי חוקרי המשטרה , 
שנלקחה מהחוקר הפרטי מוטי פרידמן , היא אחת מעשרות קלטות שנתפסו על ידי 
המשטרה או הועברו לידיה במהלך החקירה בפרשיות מס הכנסה . צרפתי מספר בה 
למוטי פרידמן ולעו"ד משה דרוקר ( ידידו האישי של צרפתי ועו"ד המייצג לקוחות 
גדולים בפני מס הכנסה ) , על המבצע הסודי המתוכנן של שירותי הביטחון שאמור 
היה להתבצע בין השאר בשיתוף מס הכנסה בירושלים . המבצע הסודי אמור היה 
להתקיים ביום שלמחרת הפגישה בין צרפתי , דרוקר ופרידמן . בקלטת נשמע צרפתי 
אומר בין השאר כי מדובר במבצע של שירותי הביטחון הכולל סגירת שטח באזור 
ירושלים , מעקבים אחרי חשודים , מעצרים ועיקול טלוויזיות ופרטי רכוש אחרים 
של חייבי מס . את הפרטים על המבצע המתוכנן גילה צרפתי בתשובה להצעה של 
עו"ד דרוקר להיפגש למחרת היום כדי ללבן עניינים הקשורים בחקירה הפרטית שניהלו 
צרפתי ודרוקר בסיועו של מוטי פרידמן כדי להשיג מידע מפליל על עו"ד און ניימן , 
היועץ המשפטי של מחלקת החקירות של מס הכנסה , על רקע סכסוך בין צרפתי 
לבינו . הוא השיב לדרוקר כי לא יוכל להיפגש אתו בגלל המבצע המתוכנן . בקטע 
אחר בקלטת נשמע צרפתי מספר כיצד " סחטנו כסף " ( הכוונה למס הכנסה ) 
מאיש עסקים קשיש . צרפתי נשמע בבירור מחליף חוויות עם דרוקר על נסיבות 
גביית הכספים על ידי מס הכנסה מאיש העסקים , שהיה קושי מעשי להשיג ראיות 
נגדו על ידי מס הכנסה . ( שמו שמור במערכת ) . מההקלטה עולה כי דרוקר 
היה זה שייצג את עניינו בפני שלטונות המס . בין השאר נשמע צרפתי אומר בקלטת : 
" ראיות אין ( נגד איש העסקים , על העלמות מס ) , תיק ( חקירה ) 
אין . הכסף בחוץ לארץ , אבל מה , האיש רצה לישון בשקט . הוא היה בן 
שבעים וכמה . כמה עולות שתי גלולות הרגעה ביום ? עשה חשבון . עולה כמה 
אלפי שקלים , ניתן את זה למס הכנסה ויתנו לי לישון בשקט . אז סחטנו ממנו 
כסף " . בהמשך השיחה אומר עו"ד דרוקר כי פרקליט בכיר בפרקליטות המדינה ( 
השם שמור במערכת ) אישר את ההסדר הכספי לתשלומים למס הכנסה שנעשה עם איש 
העסקים באמצעותו . 
