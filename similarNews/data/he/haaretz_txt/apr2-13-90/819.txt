" ראשי הקיבוץ הארצי , אלישע שפירא ועזרא רבין , ואנשי המחלקה הכלכלית 
של התנועה , יצאו אתמול נגד ההצעה שהתגבשה בממשלה , לאפשר ניוד ומסחר של 
קרקע , מים ומכסות יצור , וכן להתיר שימוש באמצעי ייצור אלה כבטוחות לצורך 
מתן אשראי . ראשי התנועה מתחו ביקורת על יוזמי ההצעה , השרים לשעבר שמעון 
פרס ואברהם כץ - עוז , וטענו כי " הדבר עומד בניגוד לתפיסת ההתיישבות , 
שלפיה קרקע , מים ומכסות , חולקו לחקלאים לצורך שימוש ולא לצורך מסחור " . 
אלישא שפירא הטעים שההצעה שנדונה בממשלה עלולה ליצור תהליך של ריכוז אמצעי 
הייצור החקלאיים בידי גורמים שיהיו להם יתרונות מימון . " זה תהליך של 
הפקרת החקלאות לידי אפנדים " . הוא התריע כי מעתה חקלאי שנקלע למצוקה , ואלה 
מונים עתה אלפים , ינסה להיטיב את מצבו הכספי על ידי כך שייפטר מהקרקע , 
או ממכסת המים ומכסת הייצור . לדברי שפירא , רבים מהחקלאים לא יעמדו בפיתוי 
ואמצעי הייצור יועברו לנושים , והללו יעבירו אותם הלאה , לפי ראות עיניהם . 
אנשי הקיבוץ הארצי הביעו חשש כי המסחור באמצעי הייצור יגרום ריכוזם של אמצעים 
רבים בידי ראיסים וקבלני כוח אדם זול . קבלנים אלה , הם גרסו , יהפכו 
למתחרי הקיבוצים בענפי החקלאות השונים ויפגעו בהם קשות . יצוין שגם התנועה 
הקיבוצית המאוחדת ( תק"ם ) הביעה התנגדות להצעת ההחלטה שהובאה לממשלה . 
עם זאת , סייגה התק"ם את התנגדותה בכך שהסכימה למסחור במכסות החלב , הביצים 
והפטמים . 
