" מנצחים אינם פורשים , ופורשים אינם מנצחים " , שינן שמעון פרס בימים 
האחרונים באנגלית , וברוח זו הוא מתכוון להמשיך עוד 51 ימים . פרס יעדיף 
לחתור להקמת קואליציה צרה , בהשתתפות אגודת - ישראל . אבל , בעניין זה , 
כפי שהתגלה גם שלשום בערב בעת כינוס מרכז מפלגתו , אין הוא יכול להציב 
שומרי ראש לשני עריקי האגודה . הוא תלוי בכושרם של משה זאב פלדמן ומנחם 
פרוש להטיל על אברהם ורדיגר ( אם יחזור בו מהתפטרותו ) ואליעזר מזרחי את 
מרות מועצת גדולי התורה . אין לו כל השפעה עליהם . פרס לא רק איבד אתמול 
את מראית - העין של המשא - ומתן עם יצחק מודעי , אלא גם את התקווה הזעירה 
לפרישת חלק מש"ס ממחנה הליכוד . דברי ח"ך יוסף עזרן במליאה בהשראת השר 
אריה דרעי הצביעו על חידוש מאמציה של ש"ס ( וזבולון המר מהמפד"ל ) להקים 
ממשלת אחדות לאומית , עם רוטציה בראשותה . פרס לא ימהר לאמץ הצעה זו , 
אלא אם לקראת תום 51 הימים הנוספים יתברר , כי שוב נבצר ממנו להקים קואליציה 
צרה . אך נכונות עתידית מצדו להקים ממשלת אחדות תיתקל בהתנגדות חריפה במפלגתו , 
מפני שפירוש הדבר התחמקות ממתן תשובה חיובית לבייקר . אם ייאות פרס לשקול 
ממשלה רוטציונית , אין ספק כי ידרוש לכהן ראשון כראש הממשלה . עליו גם 
להביא בחשבון , כי אם יתמהמה יתר - על - המידה במתן תשובה חיובית , תגבר 
התביעה במפלגתו להציב את רבין במקומו . שרים לשעבר וח"כים מהמערך בדקו אתמול , 
אם כבר הבשילו התנאים מבחינתו של רבין למהפך נגד פרס . הליכוד העלה את רעיון 
ממשלת האחדות בימים האחרונים , אך לא ברור אם יתמיד בו . בשני הגושים הגדולים 
מביאים בחשבון , כי הלחץ החיצוני לשינוי שיטת הבחירות , ובעיקר התביעה 
לבחירה אישית של ראש הממשלה , עשויים להציב בבחירות הבאות את רבין מול מועמד 
הליכוד , יצחק שמיר . מירוץ כזה אינו בהכרח לטובת הליכוד . הוא יעדיף , 
כי פרס יוסיף לעמוד בראש מפלגת העבודה . אלא , שגם מועמדותו של שמיר בראשות 
הליכוד אינה מובטחת , וההנחה היא , ששוב גברו סיכוייו של דוד לוי , בעיקר 
אם לא יעלה בידי שמיר להרכיב ממשלה צרה בסיבוב הבא , ואם לא יתאושש משה 
ארנס . נכון לעכשיו , מצוי המפתח רק בידי מועצת גדולי התורה , ובמפתיע 
גבר גם כושר המיקוח של העריק האחר , אברהם שריר . הליכוד יגשש אצלו , 
למרות מה שקרה , וכאילו לא קרה דבר . 
