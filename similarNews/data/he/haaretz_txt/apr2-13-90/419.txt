( ע ) . חודשיים מאסר על תנאי , למשך שנתיים , גזר אתמול בית - הדין 
הצבאי של פיקוד דרום על סגן דוד אלמגור , שהורשע בהתרשלות במילוי תפקידו . 
אלמגור פיקד על מתקן הכליאה בחאן - יונס בחודשים יולי - אוגוסט 98 . באותה 
תקופה , התלוננו בפניו חיילי המילואים , שאיבטחו את המתקן , כי חיילים 
סדירים מעורבים בהתעללות קשה בעצירים ערבים . אלמגור ריתק למחנה חלק מהחיילים , 
שהיו מעורבים בהתעללות , ואילו במקרים אחרים דיווח לממונים עליו . בדיעבד 
התברר כי מעשי התעללות נוספים כלל לא הגיעו לידיעתו , ובמשפט , לאחר עיסקת 
טיעון עם התביעה , הוא הודה בעבירה של התרשלות . השופטים התייחסו למקרה 
בחומרה : " לא ייתכן שתוך תקופת זמן קצרה יחסית , יתרחשו במתקן הכליאה 
מעשי התעללות בעצירים , בניגוד לדעתו ולהוראותיו של מפקד המקום . לא ייתכן 
שהמפקד יסתפק בנקיטת צעדים משמעתיים בלבד נגד המתעללים , שאין בהם כדי להוות 
תגובה הולמת לחומרת הדברים , וכדי להרתיע אחרים " . עם זאת , התחשבו השופטים 
בחוות הדעת החיובית שקיבל הנאשם ממפקדו , בעובדה ששובץ לתפקיד ללא הכשרה 
מוקדמת , וכן בכך שסיים כבר את שירותו בצה"ל . שני החיילים , שהורשעו בהתעללות 
בעצירים , באותה פרשה , נידונו בשבוע שעבר לעונשי מאסר בפועל . על רב"ט 
דוד אלקובי , שהיכה וקילל עצירים , נגזרו שלושה חודשי מאסר וטוראי דוד 
צבאן , שהיכה עציר במטאטא , נידון לארבעה חודשים . 
