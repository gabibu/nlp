הרוחות נסערות . בא יצחק שצופק , מזכיר קיבוץ נחשון , בעימות עם הרב רביץ , 
ואומר מה שחשים רבים וטובים לאחר דברי הרב שך . אני הוא מכריז בעד מלחמת 
תרבות ונגד טשטוש גבולות . הרב שך הניח על השולחן את הבעיה המרכזית ותקף 
את הקיבוצים , ולא את יושבי - הקרנות , מפני שהוא מודע שהקיבוץ הוא האלטרנטיווה 
המוסרית והרוחנית ליהדות הדתית . הוויכוח עקרוני בין ציונים ללא - ציונים . 
אין המדובר בפוליטיקה , אומר ח"ך יצחק נבון , אלא כיצד אנו אמורים לחיות 
יחד . אבל בינתיים , זו אינה מלחמת תרבות . הצדדים מנסים לגשר על הפער , 
לרצות זה את זה , למתן ולפרש את מה שנאמר . הפופולרי בין המסבירים הוא 
הרב רביץ , ששם עצמו ואולי נקרא לדגל פרשנו של הרב שך . הוא טוען במין 
פלפול כי הרב בחר דווקא בקיבוצים אוכלי החזירים והשפנים ולא ביושבי קרנות , 
מתוך הערכתו אותם ומפני שהוא רואה בהם הישג חשוב של הציונות ובעלי השפעה . 
הרב רביץ רואה לנכון לתקוף את נשיא המדינה , שאמר לדעתו דברים חד - צדדיים 
וגרם עוול למחנה החרדי . כדי לומר זאת , יש צורך לא במעט עזות - מצח . 
הרי לא הנשיא גרם פילוג בעם , אלא הרב שך הוא שנתן את האות לכך , הוא 
שפסל את החילוניים כיהודים . הנשיא נהג בכבוד ומתוך מודעות לתפקידו . לפי 
ח"ך נבון , הנשיא " פעל במסגרת של קונסנסוס לאומי " . ראש הממשלה ועמיתיו , 
שרי הליכוד , לא יצאו להגן על חלק מן העם ועל הציונים . הנשיא הוכיח את 
עצמו . הרי הרב שך פסל בדבריו גם את שמיר וחבריו . תמוה שדבריו על טריטוריה 
שאין בה צורך לא הקפיצו את אנשי אף - שעל , שהטריטוריה מונחת ביסודה של 
השקפת - עולמם הפוליטית . הפעם היה קול דממה דקה אצלם . הנשיא אינו זקוק 
לעצות טובות מהרב רביץ . אין הוא צריך להרחיק לכת כדי לגלות פוליטיקאים 
מסוג ב , המנהלים סחר - מכר בשוק פרוע ואינם עומדים מאחורי הבטחותיהם . 
מוטב שהם לא יטיפו מוסר לאחרים . גם אין צורך שהם ישלחו אלינו את הרב אורי 
זוהר , שיחשוף את בורותו ויבדר את החילוניים . כבר למדנו לחיות בלעדיו . 
עמוס כרמלי ב"יומן השבוע " יוצא אף הוא לקיבוצים הזועמים . הוא מראיין 
את זקני התנועה הקיבוצית , בני דורו ובני גילו של הרב שך . כזה הוא משה 
קיפניס , ממייסדי דגניה , שבחר בציונות . הוא קובל על שלא שמע מפי הרב 
שך שום דבר רוחני . " הרב מדבר עברית רצוצה ואף אינו משתמש באמרות חז"ל . 
ציפיתי " , אומר קיפניס , " שיבקש אחדות ושלום , והנה פילוג וחרמות . 
אני " , הוא מכריז ופניו חרושות קמטים , עיניו נוצצות וידיו ידי איש עמל , 
" יהודי ככל היהודים . איני זקוק לתעודת כשרות " . השאלה היא אם אכן אפשר 
לגשר על הפער . 
