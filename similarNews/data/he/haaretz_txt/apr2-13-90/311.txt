ראש אכ"א , האלוף רן גורן , הסתבך : הוא אמר לעיתון " במחנה " דברים 
שעוררו את רוגזו של הרמטכ"ל והיה עליו לחזור בו מדבריו . כיצד ביצע האלוף 
גורן את הנסיגה ? הוא הכחיש את דברי עצמו . בליעת הדברים נעשתה באמצעות 
הפעלת דובר צה"ל . וכך קרה שביום רביעי הודיע " במחנה " מפי ראש אכ"א , 
שהשירות בשטחים שוחק את אנשי המילואים וגורם לירידה מהארץ , וכעבור יומיים 
הודיע דובר צה"ל שקביעה זו אינה משקפת את דעתו של ראש אכ"א . התקשורת לא 
הניחה לאלוף גורן לחמוק מהאחריות לדברים שאמר : היא הזכירה , חזור והזכר , 
כי על פי הנוהל המקובל , השבועון הצבאי אינו רואה אור לפני שהדברים המצוטטים 
מפי קצינים בכירים עוברים הגהה שלהם עצמם . מעתה ישאל את עצמו כל אזרח , 
האם להאמין להבא לדברים שיאמר ראש אכ"א ? האם מוצדק לסמוך על דבריו כשהוא 
מבטיח , למשל , שהמערכת המסורה לאחריותו נקייה משחיתות ( פרשת השוחד במנהל 
הגיוס ) ? האם מותר לבטוח בו כשהוא מצהיר על אמינות נוהלי המיון בצה"ל , 
שנועדו , בין השאר , לאתר מראש חיילים מועדים למשברים נפשיים ? האם רשאי 
כל אזרח לבסס את לוח הזמנים שלו על הכרזת האלוף , כי תקוצר תקופת המילואים ? 
השאלה תקפה , קל וחומר , בנוגע למהימנות הודעותיו של דובר צה"ל . הוא 
הרי המכשיר שהופעל כדי להזים את דברי האלוף גורן בנוגע להשפעת האינתיפאדה 
על אנשי המילואים . עתה , כשכולנו כבר יודעים שהאלוף גורן אכן אמר את הדברים 
שצוטטו מפיו ב"במחנה " , ומבינים שעל דובר צה"ל הוטל לשקר בראש חוצות , 
כדי לחלץ את ראש אכ"א ממבוכתו , מדוע נאמין להודעות אחרות של דובר צה"ל . 
האם נסמוך על דבריו כאשר יטען שבעת התנגשות בגדה המערבית היו שני נפגעים , 
ומקורות פלשתיניים ידווחו על עשרים נפגעים ? אולי , נשאל , שוב הפעילו 
את הדובר כדי לחלץ ממצוקה תקשורתית את אחד הקצינים המעורבים בתקרית ? וכשידווח 
על נסיבות התרחשותה של תאונת אימונים , שבה נפגע אחד מחיילינו , האם נבטח 
בו ? אולי הוא מחפה על מחדל של אחד המפקדים ? דובר צה"ל , נחמן שי , שנכנס 
לתפקידו לפני כחצי שנה , אוכל כיום את פרי הבאושים שהצמיחה האינתיפאדה ושאותו 
ניסה לפרכס הדובר הקודם , אפרים לפיד . הוא יודע , כנראה , שאין הוא 
מסוגל לסמוך על דיווחים המגיעים אליו מהשטח . לפיכך יזם עתה שי תפקיד חדש 
בצה"ל : מש"ק תקשורת , שתפקידו להיות העיניים של דובר צה"ל בכל יחידה ולהעביר 
אליו מידע מהימן , שעליו יבסס הדובר את הודעותיו ותגובותיו . מלאכתו של 
שי קשה : האינתיפאדה הכניסה את צה"ל כולו למצוקה וגרמה לכל דרגיו לאבד את 
אמינותם . החל מהרמטכ"ל ואלופי הפיקודים , שהודיעו חדשות לבקרים על הדברת 
ההתקוממות , ועד למפקדי פלוגות , ששיקרו כדי לחמוק מעונש על התעללות בתושבים 
מקומיים . לא במקרה מתארים דו"חות בין - לאומיים , בהם דו"ח שיפטר האמריקאי , 
את ממדי הפגיעות בשטחים תיאור שונה מהנתונים הרשמיים שמפרסמת ישראל . 
לא במקרה מסתמכים כיום גורמים בין - לאומיים , בהם התקשורת הזרה , על ממצאיהם 
של מקורות נוספים כדי לדווח על המצב בשטחים . המידע שארגונים אחרים מספקים , 
כמו " אל - חאק " הפלשתיני או " בצלם " הישראלי , נהנים מיוקרה שווה , 
ואולי גם עדיפה על פני יוקרתו של דובר צה"ל . לא רחוק היום שבו יהיה מעמדה 
של אמינות דברי דובר צה"ל בעולם המערבי דומה למעמד שיוחס בעבר לדברי הדוברים 
הצבאיים הרשמיים של מדינות ערב . הדברים שבים ועולים כאן במיוחד על רקע 
" רשלנות בלתי נסלחת " , מאמר קורע לב שכתבה גלית חזן - רוקם ( " הארץ " 
3 . 03 ) . חזן - רוקם היא אמו של אמיתי ז"ל , נער בן 71 שנפל לתהום בעת 
טיול בערבה ולא חולץ במועד . היא תיארה את הסברי צה"ל על פעולתו בעת התאונה 
ונותרה עם שאלה צורבת : מדוע איחר המסוק להגיע . התמונה העולה מהתחקיר 
שערכה המשפחה נוגעת לאמינותם של האלוף גורן ודובר צה"ל : בנושא מותו של 
אמיתי רוקם , בדק צה"ל את עצמו ומצא כי פעל כשורה . מסקנות אלה קיבלו את 
החותם של אלוף פיקוד הדרום ושל מפקד חיל האוויר . כך עשתה גם החברה להגנת 
הטבע , שהיתה מופקדת על שלומו של אמיתי . גם היא הגיעה למסקנה שנהגה כהלכה . 
אבל על אף כל אלה , נותרת העובדה הנוראה : הנער שכב פצוע שלוש שעות , 
בלי לקבל עזרה רפואית של ממש . כאשר הגיע אליו רופא צבאי , היה מאוחר 
מדי . הבריחה מנשיאה באחריות והשימוש בשקרים כדי להיחלץ ממבוכה היו בצה"ל 
( ובשאר המערכות הציבוריות ) למגיפה . 
