אפילו אם נקבע מועד השיגור של הלוויין הישראלי השני , " אופק2 " , מזמן 
ובלא כל קשר להצהרתו המאיימת של נשיא עיראק , כי ברשות ארצו נשק כימי לרוב , 
וכי יעלה את מחציתה של ישראל באש , אם זו תתקוף את מפעלי הנשק של עיראק , 
ייראה עתה הדבר כחלק ממירוץ החימוש במזרח - התיכון , הכולל טילי קרקע - 
קרקע לטווח ארוך , הנושאים ראשי - חץ כימיים ואחרים . עד לשיגור " אופק2 " 
באמצעות טיל רב - שלבי מוקדה תשומת הלב הבין - לאומית באיומו של נשיא עיראק 
להשתמש בנשק כימי נגד אוכלוסייה אזרחית , איום שזכה לגינויים רבים . עתה 
מתרחבת השאלה למרוץ החימוש הטילי במזרח - התיכון , ולתגובתה המיידית של 
ישראל , באמצעות הכנסתו לחלל של לוויין חדש , לאיומו של סדאם חוסיין . 
שיגור טיל והכנסת לוויין חדש למסלולו אינם נעשים בדרך - כלל מהיום למחר . 
הדבר כרוך בפעולות רבות ומסובכות , ובהן צעדים , הנועדים למנוע עיקוב 
אחרי צעדיה של ישראל . ההחלטה על שיגור " אופק2 " נמסרה לחלק משרי הממשלה 
כבר לפני כשבועיים . יש הטוענים , כי כדאי היה לעכב את השיגור בעוד שבועות 
אחדים , כדי לנתק כל קשר אפשרי להצהרתו של נשיא עיראק . בכל מקרה , הוכיחה 
ישראל שוב את יכולתה הטכנולוגית והמדעית . זהו גם איתות חד - משמעי לעיראק 
ולמדינות רבות אחרות לגבי זרועה הארוכה של ישראל ; אך הדבר ידרבן גם , 
ללא ספק , את הצד השני להתאמץ , כדי שלא יפגר מדי אחרי ישראל . הערבים , 
ועיראק בראשם , יחפשו מערכות נשק ודרכים לאזן את ההרתעה הישראלית , ולהעמיד 
מולה הרתעה ערבית . ישראל אינה משחקת עוד לבדה במגרש הטילים במזרח - התיכון . 
היא צועדת זה שנים לפני כולם , אך כמה מדינות ערביות , כעיראק , אינן 
מוכנות להשתרך מאחור בחיבוק ידיים . יש להניח , כי ישראל תשמור על פער 
זה עוד לזמן ניכר , אך טעות היא לחשוב , כי לטילים וללוויינים תשובה לכל 
בעיה צבאית ואסטרטגית , המתעוררת בסכסוך הישראלי - ערבי . האם הצעיד " אופק2 " 
את ישראל צעד ניכר קדימה לקראת פיתוח לוויין צבאי , שיוכל לספק צילומים 
ולשדרם בזמן ריאלי ? את " אופק2 " ניתן להנחות מתחנת הקרקע שלו . זהו 
צעד נוסף אך קטן קדימה . אולם עד שהלוויין הישראלי לא יישא מצלמה מתאימה , 
שאותה יש לפתח בארץ , לא יהיה זה לוויין צבאי של ממש . 
