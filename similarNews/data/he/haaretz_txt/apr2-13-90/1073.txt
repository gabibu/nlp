אין מלים בפי כיצד להגדיר את המעשה הזה . כל מילת גינוי לא תהיה מספיק חזקה 
כדי לבטא את המעשה שנעשה . זהו מהלך של איבוד עצמי לדעת , ומצד מי ? מצדם 
של אלה המחפשים אדנות יהודית על כל ירושלים . התוצאה ממהלך זה תהיה בדיוק 
הפוכה , היא עלולה לערער את ההכרה הבין - לאומית המעטה שהשגנו לגבי ריבונותנו 
על כל ירושלים , לפגוע במעמד העיר . אין לי ספק בכך . לא רק הוותיקאן עלול 
להתערב , העולם הנוצרי הוא העולם כולו . יכולות להיות לכך תוצאות פוליטיות 
מרחיקות לכת מבחינתה של ישראל . הייתי אומר יותר מזה : הכנסייה היוונית 
קשורה לכנסייה הפראבוסלאווית , וזו הכנסייה הנותנת את הטון בבריה"ם . לא 
מן הנמנע שאם המתיישבים היהודים לא יתפנו או לא יסולקו מהמקום , הכנסייה 
עלולה להפעיל לחץ על שלטונות בריה"ם כדי לעצור את עליית היהודים לארץ . ראשית , 
צריך להבין באיזה מקום בחרו המתנחלים הישראלים להתיישב מטרים ספורים מהמקום 
הקדוש ביותר של הנוצרים בירושלים , כנסיית הקבר . ומתי בחרו לעשות זאת ? 
יום אחד לפני חג הפסחא , כאשר עיני כל העולם הנוצרי מופנות למקום קדוש 
זה . הכנסייה היוונית האורתודוקסית היתה , מבין הכנסיות הגדולות , האוהדת 
ביותר את ישראל . לא אחת תקפו אותה פלשתינאים על תמיכתה ואהדתה לישראל . 
פשוט לקחת ולזרוק אותם מהר מן המקום . וככל שימהרו לעשות זאת , כך ייטב . 
כל האזור שבו מדובר כמעט ואינו משמש למגורים , רוב המבנים מאכלסים מוסדות - 
דת נוצריים . אני מבין גם שהכוונה של המתיישבים היהודיים להקים במקום ישיבה 
או כולל , ובוודאי בית - כנסת . זה עוד יותר מחמיר את המצב . אני מבין 
שינסו להכריע את הנושא בערכאות משפטיות , אבל צריך לדעת שגם אם בימ"ש יפסוק 
כי היהודים רכשו נכסים כחוק , יש לדאוג לפינוי המתנחלים , שכן ענייני רכוש 
בירושלים לא ניתן לנהל כמו נכסי דלא - ניידי בכל עיר אחרת . כאן הרגישות 
הרבה יותר גבוהה , ולכל דבר יש משמעות וסמל החורגים אף מעבר לגבולות העיר 
והמדינה . 
