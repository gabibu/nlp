השנים האחרונות : הראשון תהליך החילון ( סקולריזציה ) : השני תהליך 
עליית הציונות . הרב קוק הגיב על שניהם . בשונה מהשקפת העולם החרדית , 
שסירבה להכיר בחידוש העקרוני שבשינויים האלה , הציב הרב קוק תפיסת עולם 
דתית - מודרנית , הרואה בציונות מאורע בעל חשיבות לעם היהודי . ראשית הגאולה . 
כתיבתו של הרב , חסרת סדר שיטתי , והתחבטויותיו בין רציונליזם למיסטיקה , 
משקפים מתח בין רעיונות שונים שניסה לכלול במסכת אחת סינתיזה כבירה : 
" תורת ישראל עם ישראל ארץ ישראל " . מעל שולחנו של הרב תלויות שתי תמונות : 
הגאון מווילנה ורבי שניאור זלמן מלאדי ; המתנגד והחסיד . חלק ניכר מספרו 
של איש שלום מוקדש לשניות הזאת שבאישיותו ובהגותו של הרב קוק . " הדמיון 
הוא הצל של השכל . ולפעמים הוא למעלה מהשכל " , כותב הרב קוק ב"אורות הקודש " . 
הדמיון והשכל , היבטים שונים המאוחדים במקורם העליון . לא תיתכן הבנה 
שלמה שאינה נובעת משניהם כאחד . אפילו המדע , כותב הרב קוק , בנוי על 
שני בסיסים , הבסיס הדמיוני והבסיס השכלי . אלה הם שני היסודות . . . 
מתסיסתם מתחדשים כל ענפי הרוח של האדם " . השניות של מיסטיקה ורציונליזם , 
דמיון ושכל , היא הציר העובר בכל חלקי תורתו של הרב קוק : מן המטפיסיקה , 
דרך האפיסטמולוגיה ועד לאתיקה . הספר משובץ בציטוטים רבים מדברי הרב קוק 
ובמהלך הקריאה מתמלאות התוויות האלה רציונלי ומיסטי באישיותו של הרב . 
איש שלום משתמש במובאות מדברי הרב קוק כמפתח לעולמו . ברגע מסוים קורה 
דבר מרתק : הטקסטים משתלטים , והפרשנות נראית כדברי קישור שאינם חזקים 
דיים לקשור אליהם את התוכן . ייתכן שההתמקדות בטקסט באה על חשבון ניתוח מדוקדק 
יותר , וגם אפיקורסי יותר , של ההשפעות החיצוניות : סביבתו החברתית - 
ספרותית - פסיכולוגית של הרב . אחרי הכל , הטקסטים שכתב מציגים את דמותו 
של הרב קוק כפי שהוא רצה שתוצג . מה שנחוץ הם הדברים שהסתיר . או שמא זאת 
דרישה גדולה מדי , בהתחשב בחברה הדתית , או במרחק הזמן ? מובן שהרב קוק 
לא היה רק כותב טקסטים . הוא היה מנהיג דתי וסולל דרך . " מרכז הרב " 
הוא ישיבה חדשה שהקים בירושלים , מתוך שאיפה ליישם בה את רעיונותיו בנושאי 
חינוך , תוכנית לימודים כלליים וטיפוח דור מנהיגים לעתיד . ישיבות ההסדר , 
המשלבות לימודי תורה עם שירות בצה"ל , רואות את בסיסן הרעיוני ברב קוק . 
אחת השאלות שאין מנוס מלשאול אותו היא : עד היכן הגיעה השפעתו של הרב קוק , 
בין עקיפה ובין ישירה , בין אותנטית ובין מעוותת , בעיצוב דמותו של הדור 
הדתי - לאומי החדש ? איש שלום אינו שש לגעת בנושא הרגיש הזה . כאשר הוא 
מתייחס אליו , הוא כותב בזהירות רבה . " כמעט במסתרים הלכה ונתעצבה לאורה 
של משנת הרב קוק מנהיגות רוחנית צעירה שכמו המתינה ליום פקודה " , כותב איש 
שלום : הסגנון כאן מליצי וסוגסטיווי כמעט כמו הטקסטים של הרב קוק עצמו . 
" ואמנם באה השעה : מלחמת ששת הימים . ויותר ממנה מלחמת יום הכיפורים , 
חילצו ממסגר אנרגיה רוחנית אדירה שיצרה והניעה תנועה חברתית - אידיאולוגית 
אקטיוויסטית , הממקדת תשומת - לב רבה " . מדוע הוא לא אומר בבירור גוש אמונים ? 
" דא עקא " , ממשיך איש שלום ומגיע לבסוף לביקורת , " משיצאה משנת הרב 
לרשות הרבים , נקשר שמו באידיאולוגיה שלא התאפיינה במורכבות , כי אם בדבקות 
קנאית " . זה נכתב בפרק הראשון , ואילו בפרק האחרון חוזרים הדברים : " אין 
לתלות בקולרה של משנת הרב קוק את אשמתם של המקצצים בנטיעותיה . " קונקרטיזציה 
של הרעיון המשיחי , המתעלמת מאופיו הדיאלקטי , היא המולידה פירות באושים " . 
יש כאן סניגוריה על הרב קוק , ש"קיצצו בנטיעותיו " . מי קיצץ , כיצד , 
למה ומהם " הפירות הבאושים " המבין יבין , ודי לחכימא ברמיזא . איש 
שלום אינו נכנס לקלחת , והרי גם אין זו מטרת הספר . הסגנון שובה בקסמו . 
באחד מקטעי הווידוי היפים ביותר שלו ( מתוך " אורות הקודש " ) כותב הרב 
קוק על עולמו הפנימי , עולם ההתבוננות , השרוי בתנועה מתמדת , ובתוכו 
" חיים עליזים , חיים קדושים , בגאון שם ד . משתוקקים לבטא את השם . 
מתאווים לפרש את האור העליון , מתמלאים צמאה עליונה : רווית תענוגים . 
. . ומרוב יראה טהורה , מעוצם חרדת קודש , שבים אל הדממה " . 
