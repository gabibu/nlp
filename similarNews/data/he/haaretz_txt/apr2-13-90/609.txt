קהיר ( ע"ר וע"ץ ) . שר החוץ העיראקי , טארק עזיז , הכריז אתמול בקהיר 
כי ארצו תשתמש בנשק כימי נגד ישראל אם זו תתקוף אותה בנשק גרעיני . " קיימת 
אפשרות של התקפה גרעינית על עיראק ואז נגיב בנשק המקביל לנשק הגרעיני הישראלי 
נשק כימי " , אמר עזיז לעיתונאים בנמל התעופה בקהיר . עזיז ושרי החוץ של 
מצרים , ירדן וצפון תימן טסו מרבת עמון לקהיר , לאחר שתמכו בזכות עיראק 
ל"הגנה עצמית לגיטימית נגד תוקפנות " בדיוני המועצה הערבית לשיתוף פעולה . 
בירדן הציע שר החוץ העיראקי " להשמיד את הנשק הכימי העיראקי תמורת השמדת 
הנשק הגרעיני הישראלי " . אתמול אמר עזיז בקהיר , כי לכוח הצבאי העיראקי 
אופי מרתיע ולא התקפי . מועצת הליגה הערבית הזהירה אתמול את ישראל מפני תוקפנות 
נגד עיראק והכריזה כי זכותה של כל מדינה ערבית " להגיב על תוקפנות כזו באמצעים 
הנראים בעיניה " . בהודעה , שפורסמה בתום שלוש שעות דיונים בתוניס , הביעה 
מועצת הליגה את תמיכתה בחוזה ההגנה הדדית , במסגרת אמנת הליגה הערבית . 
היא הכריזה , כי " כל תוקפנות נגד מדינה ערבית תיחשב כתוקפנות נגד כלל 
המדינות החברות בליגה הערבית " . בטהארן אמר מוחמד לאריגאני , יועץ מדיני 
במשרד החוץ האיראני , כי " התעמולה השלילית של המערב נגד עיראק מוכיחה 
את קיומו של סכסוך בין בריטניה , ארצות - הברית וישראל לבין המשטר העיראקי " . 
" סוריה מביעה תמיכה בכל מדינה ערבית הנתונה לאיומים מצד ישראל , שהיא 
האויב המשותף של כל הערבים " , אמר שר החוץ הסורי , פארוק אל שרעא . " התחייבנו 
על סולידריות ערבית , על - אף הסכסוך שבינינו לבין עיראק " , הוסיף שרעא . 
לדבריו מנהיגי סוריה " משוכנעים שהסיבה העיקרית למתיחות באזור היא מדיניות 
ההתפשטות של ישראל ומאגר הנשק הגרעיני והכימי שלה " . שר החוץ הסורי דיבר 
עם כתבים בפאריס , בלילה שבין שלשום לאתמול , לאחר שקיים שיחות עם שר החוץ 
הצרפתי , רולאן דומא . בתשובה לשאלה האם הנשק הכימי שבידי עיראק מהווה 
איום על סוריה , אמר שרעא כי " אין זה הגיוני לומר שההתעצמות הצבאית של 
מדינה ערבית כלשהי מהווה איום על מדינה ערבית אחרת " . דבריו התפרסמו אתמול 
בעיתוני דמשק . 
