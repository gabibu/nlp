בשבוע שעבר האשים אותי חבר כנסת אחד , שמפאת אי - כבודו לא אנקוב כרגע בשמו , 
בהאשמה כבדה : אתה גזען הוא אמר , ואני בכלל לא ידעתי שאני כזה . גזען 
על שום מה ? על שום שלא הסכמתי לתמוך בבקשתו להכיר בו בוועדת הכנסת כסיעת - 
יחיד , לאחר שהודיע פתאום על פרישתו מסיעת האם שלו . לא , אין כאן שום 
עניין של גזענות ; עניין של גועל נפש בהחלט יש כאן . לתחושת הגועל הזאת 
נתתי ביטוי זהה שבוע קודם לכן , כאשר חמשת הליברלים , חמישה אשכנזים אסלים , 
תבעו גם הם לעצמם מעמד של סיעה עצמאית , תבעו ואף נענו , למרבה הצער והבושה . 
הכנסת לתקופותיה ידעה מקרים רבים של פרישה ונדידת - מנדטים . ועדת - הכנסת 
מצדה לא בדקה בדרך - כלל בציציות של הפורשים , במניעיהם , והיא נתנה להם 
את מבוקשם כמעט באופן אוטומטי . איך נוכל להבחין בין פורש לפורש שואלים 
חברי הוועדה לתומם האם אנחנו בוחני כליות ולב ? איך בכלל ניתן להבדיל בין 
פרישה אידיאולוגית לבין סתם פרישה אופורטוניסטית , שבינה לבין אידיאולוגיה 
אין קשר . אפשר גם אפשר להבדיל , אף מבלי לקרוא מחשבות ולחקור במופלא . 
יש שלושה מבחנים , לפחות , שבעזרתם לא קשה לרדת אל שורשי הפרישה ולתהות 
על אופיה האמיתי . את המבחן הראשון אני מציע לכנות מבחן הרווח וההפסד , 
והוא פשוט ואובייקטיווי . אם חבר - כנסת עוקר ממקום אחד ועובר למקום שני 
על - מנת לקבל פרס אין זאת אלא פרישה אופורטוניסטית . הוא רוצה , חבר - 
הכנסת , להיות שר או סגן - שר , או שהוא רוצה לשריין את מקומו גם בכנסת 
הבאה , או שהוא רוצה לקבל טובת - הנאה כלשהי , כספית או אחרת , וזה סימן 
מובהק שהוא מנע על - ידי שיקולים של רווח אישי , והוא מוכן להתמסר לכל המרבה 
במחיר . לעומת זאת , אם הוא גומר אומר בנפשו לעזוב את החלקה המדושנת של 
השלטון , ולצאת אל המדבר הפוליטי של האופוזיציה , זה כבר דבר לגמרי אחר , 
שראוי גם ליחס שונה . רק חילוקי דעות אידיאולוגיים , עמוקים ומכאיבים , 
יש בכוחם לנתק פוליטיקאי מן העטינים השופעים של הממסד השלטוני , ולהוליך 
אותו בארץ לא זרועה . לובה אליאב , לדוגמה , היה שתול על פלגיה של מפלגת - 
העבודה . הוא היה המזכיר הכללי של המפלגה , חבר מרכזי ובכיר , והקריירה 
האישית שלו היתה מובטחת לאורך ימים . יום אחד הוא קם ועזב , כי הוא הגיע 
למסקנה שדרך מפלגתו היא דרך - לא - דרך , ואל העתיד הוא חייב ללכת בדרכו 
שלו . עד היום , גם לאחר שחזר , הוא משלם את מחיר פרישתו . גאולה כהן , 
עוד דוגמה , גם היא עזבה את הליכוד לא משום שהיה לה שם רע , אלא למרות 
שהיה לה שם טוב , ומבחינה אישית דבר לא חסר לה . לשיטתה , לעמדתה , היא 
לא יכלה להשלים עם הסכמי קמף - דייוויד , ולאחר שמנחם בגין ויתר על כל סיני 
היא ויתרה על מנחם בגין . מנקודת - ראות של נוחיות ואנוכיות היא עשתה שטות , 
אבל במבחן הציבורי הזה של הרווח וההפסד היא עמדה בכבוד , ולכן אסור לבלבל 
בינה לבין צרלי ביטון , בינה לבין אברהם שריר . את המבחן השני לטיב - הפרישה 
אני מציע לכנות המבחן של " לאן אתה הולך " , וגם הוא פשוט למדי . כשלובה 
אליאב וגאולה כהן נתנו גט כריתות למפלגתם , לא יכלה להתעורר השאלה לאן הם 
הולכים אולי ילך מר אליאב לליכוד , אולי תלך הגברת כהן למפלגת - העבודה . 
יון הפרישה היה ברור לחלוטין ימינה או שמאלה , ואי - אפשר היה להתבלבל . 
לפורשים הנוכחיים אין כמעט מפלגה שהיא מחוץ לתחום , וכל האופציות פתוחות , 
כפי שהם עצמם נוהגים לומר במין זחיחות נלוזה , הם מעמידים את עצמם בשק , 
ומזמינים את כל מוכרי - הסוסים וקוניהם לבוא ולראות עד כמה חזקות ובריאות 
הן שיניהם , ובעיקר השיניים הטוחנות , המשמשות ללעיסת המזון . במבחן הזה 
של " לאן אתה הולך " יעמדו בהצלחה רק אלה שיודעים מנין הם באים , ולפני 
מי הם עתידים לתת דין וחשבון . ודין וחשבון סוגר אופציות . והמבחן השלישי 
הוא מבחן " הסימנים המעידים " . לא פתאום קם אדם בבוקר , ומרגיש שהגיעו 
מים עד נפש , והוא נחנק . זהו תהליך ממושך ומייסר . חילוקי הדעות בין 
אדם למפלגתו הולכים ומתרבים , הולכים ומצטברים , עד שכוח הסל כושל . לא 
שמתי לב , למען האמת , למחלוקות האידיאולוגיות שפרצו בזו אחר זו בין ביטון 
לחד"ש , בין שריר לליכוד , שהובילו בהדרכה לפריצה הבלתי - נמנעת . איפה 
היו כל השנים הסימנים המעידים האלה , שנעלמו משום מה מעינינו , ובבת - 
אחת הם מזדקרים עכשיו לעין , דווקא כאשר הבורסה הפוליטית קודחת וקוראת לספקולנטים . 
מותר איפוא לחשוד שאין מדובר בקש בלבד ; למען ההיגיינה הציבורית חשוב לברר 
בכל מקרה ומקרה מה באמת טמון בשק הכבד על הגב הקש או הקש . מששופטים פרישה 
זו או אחרת על - פי שלושת המבחנים שלעיל , כבר אין שום צורך בעיני - רנטגן . 
הם בוחנים ומבחינים , המבחנים האלה , בין הלב והכליות לבין המעי הגס . 
