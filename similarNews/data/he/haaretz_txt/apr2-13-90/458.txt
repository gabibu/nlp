חופשת הפסח הגיעה , ועימה ההצפה של סרטי ילדים המספקים להורים סחוטים הזדמנות 
למלא שעתיים בחיי הפנאי של צאצאיהם מלאי האנרגיה . אני מתאר לעצמי שמרבית 
הילדים היו מעדיפים לראות את סרטו החדש של סילבסטר סטאלון מאשר את " הנער " , 
או את " הקרקס " של צרלי צפלין , שחזרו השבוע אל מסכינו . גם אני , 
כשהייתי ילד , נהנתי יותר מאותם סרטים שהעניקו לי אשלייה של בגרות , מאשר 
מסרטיהם של צפלין או וולט דיסני , שהעניקו לי הרגשה שאני " רק " ילד . 
את צפלין למדתי לאהוב רק שנים רבות אחרי שהתאהבתי באסתר ויליאמס . " ילדות 
בכפר " , סרט אנגלי , המבוסס על ספרו של רואלד דאל " דני , אלוף העולם " , 
הוא ניסיון ליצור סרט ילדים איכותי , שאינו מזלזל בקהל צרכניו הפוטנציאלי , 
ונמנע מעודף רגשנות או הטפת מוסר , הפוגמים בדרך כלל במוצרים מעין אלה . 
הגימיק של הסרט הוא שאת תפקיד האב ובנו , גיבורי הסרט , מגלמים אב ובנו 
של ממש : השחקן גרמי איירונס ובנו סמיואל . אנו אמורים , כנראה , להעריך 
את העובדה ששחקן במעמדו של איירונס תרם את חלקו למאמץ צנוע , אך חדור בכוונות 
טובות זה . הבעיה העיקרית היא האם ילדים ישראלים , יוכלו להנות מסרט כל 
כך אנגלי , שעלילתו מקומית מאוד ועוסקת בחלקה הגדול ברזיו של ציד הפסיונים . 
( האם ידעתם , למשל , שפסיונים אוהבים צימוקים ? ) העובדה שהסרט עוסק 
בציד ובציידים , ואינו נוקט עמדה לגבי ספורט מאוס זה , הופכת את הצפייה 
בו , לגבי לפחות , לעניין מרתיע ודוחה למדי . הסרט ספוג בניחוחות בריטיים , 
וכל כולו שיר הלל לקאנטריסייד הבריטי , לטיפוסיו השונים ולדרך החיים הבריטית . 
כל זה הופך את סרטו של הבמאי גווין מילר ליצירה שנראית מיושנת ואנכרוניסטית 
בהרבה מאותן קומדיות בריטיות , שהוקרנו אצלינו לאחרונה ב"הצגת חצות " . העלילה 
מתרחשת בשנות החמישים ועוסקת בניסיונם של תושבי כפר אנגלי קטן להגן על צביון 
המקום בפני הקפיטליזם המאיים להשתלט עליו , בדמותו של איש עשיר ורשע , 
המתכוון לרכוש את כל אדמות האזור . היחידים המצליחים לעמוד מולו באומץ הם 
גיבור הסרט אלמן בעל מוסך , ובנו . ייתכן שילדים יהנו מעלילה צנומה זו , 
וימצאו אותה אקזוטית דיה כדי להימתח ממנה ולהשתעשע מהמצאותיה , אולם , 
יש בסרט משהו דל וחד - גוני שמונע ממנו להיות סרט ילדים בעל חן של ממש . 
מילר ניסה , כנראה , להיות הגון עם הספר עליו מתבסס הסרט ועם הצופים הפוטנציאלים , 
והוא יצר סרט שהוא בריטי מדי באופיו כלומר , מזין כמו אותם תפוחי אדמה 
מבושלים במי מלח שהבריטים אוהבים לצרף לכל ארוחה . 
