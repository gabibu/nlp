הסכם קיבוצי בדבר מעבר מערכת החינוך לחמישה ימי עבודה , החל משנת הלימודים 
הקרובה , תשנ"א , נחתם אתמול בין נציגי המעסיקים , ממשלת ישראל ומרכז 
השלטון המקומי , לבין נציגי הסתדרות המורים וארגון המורים בבתי הספר העל - 
יסודיים . על פי ההסכם יהיו מוסדות החינוך סגורים בימי ששי , אך מספר השיעורים 
במערכת החינוך לא יופחת עקב קיצור שבוע העבודה , ושעות העבודה של יום ששי 
יתחלקו על פני שאר ימי השבוע . בכל מקרה , הובטח כי לא יהיו פחות מארבעה 
שיעורים ביום לכיתה . כמו כן סוכם כי אם יחליט משרד החינוך על לימודים בימי 
ו בפנימיות או במסגרות של החינוך המיוחד או במסגרות חינוך אחרות , ייפתח 
משא ומתן מיוחד בין הצדדים להסכם על תנאי העבודה של עובדי ההוראה שיעבדו 
ביום זה . ההסכם בדבר השבתת הלימודים בימי ששי חל רק על המגזר היהודי . 
לגבי המגזר הלא יהודי הוסכם להקים ועדה משותפת ליישום חמישה ימי לימוד גם 
בו . בהסכם מודגש כי לא יהיה שינוי בימי החופשה השנתית והיא תהיה גם להבא 
מ1 ביולי עד 13 באוגוסט בחינוך היסודי ובגני הילדים ומ12 ביוני עד 13 באוגוסט 
בחינוך העל - יסודי , בסמינרים ובמכללות . כמו כן לא יחול שינוי במכסת 
השעות השבועיות ובמכסת ימי המחלה של עובדי ההוראה . 
