בליכוד העריכו אתמול כי לא יהיה מנוס מלפרק בקרוב את השותפות עם המפלגה הליברלית , 
ומשמעות הדבר היא פירוק הליכוד . הרקע לכך הוא פרסום חלקים חסויים מההסכם 
שנחתם שלשום לפנות בוקר עם קבוצת הליברלים הפורשים , בראשות השר יצחק מודעי . 
בליכוד החלה אתמול התארגנות רחבה להביא להכשלת אישור ההסכם , בכינוס מיוחד 
של ועידת הליכוד , שיתקיים ככל הנראה בסוף השבוע הבא . השר מודעי כבר הודיע 
כי אם ועידת הליכוד לא תאשר את ההסכם , קבוצתו תהיה חופשית לקיים מו"ם 
על עתידם . עיקר התסיסה בליכוד היא נגד שריון מקומות ברשימת הליכוד לכנסת 
הבאה שהובטחה לקבוצת מודעי והידיעות על הסכם חשאי בין הצדדים , המבטיח לקבוצת 
מודעי ייצוג יחסי בכל הגופים אליהם שולח הליכוד את נציגיו . גם להחלטת בג"ץ 
בנושא חשיפת ההסכמים הקואליציוניים בפני הציבור עשויה להיות השפעה על הקשר 
עם סיעת מודעי . ההבטחה לשריין מקומות לחמשת הליברלים מעוררת תסיסה גדולה 
גם אצל ששת הליברלים שלא פרשו . חברי הכנסת אוריאל לין ושרה דורון נועדו 
שלשום והחליטו לארגן התנגדות נרחבת להסכם . גורמים בתוך קבוצה זו הדגישו 
כי לא ייתכן שיינתן שריון רק לקבוצת ליברלים אחת , בעוד שקבוצת הליברלים 
השנייה עשויה ליפול קרבן לנקמת חברי תנועת החירות ולמצוא עצמה מחוץ לכנסת 
הבאה . 
