בודאפשט ( מיוחד ל"הארץ " ) . שר החוץ ההונגרי , גיולה הורן , התנה את 
השתתפותה של הונגריה בכנס הבין - לאומי שייערך בראשית השבוע הבא בבראטיסלאווה 
בכך שייערך בו גם דיון מהותי על מצב המיעוט ההונגרי בצכוסלובקיה . את הכנס 
יזם נשיא צכוסלובקיה , ואצלב האוול , והוזמנו אליו ראשי המדינה ושרי החוץ 
של פולין , הונגריה , אוסטריה , איטליה וכמובן צכוסלובקיה המארחת . על 
פי כוונתו של הנשיא האוול ידונו בכנס על האפשרויות של שיתוף פעולה אזורי 
בין המדינות המשתתפות . פעילים של המיעוט ההונגרי בסלובקיה הודיעו על הקמת 
ארגון עצמאי חדש בשם " קיום ביחד " . מנהיגיו כבר כרתו ברית בחירות עם התנועה 
הנוצרית - דמוקרטית ההונגרית , ועם הארגון של המיעוט הפולני , והחליטו 
להציג רשימה משותפת של המיעוטים בבחירות ב8 ביוני . מנהיג התנועה , מיקלוש 
דוראי , הביע תקווה כי הרשימה המשותפת תזכה גם בתמיכת נציגי המיעוט האוקראיני 
והמיעוט הגרמני . לעומת זאת הודיעו בבראטיסלאווה נציגי הארגון ההונגרי " יוזמה 
עצמאית " כי יעדיפו התקשרות עם גורמים פוליטיים קרובים על פני התארגנות 
על בסיס לאומי , ויחתרו להסכם עם הארגון הסלובקי " הציבור נגד האלימות " , 
שעמד בראש ההפגנות בנובמבר ובדצמבר אשתקד שהביאו להתמוטטות השלטון הקומוניסטי . 
