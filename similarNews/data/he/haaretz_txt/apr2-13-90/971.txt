בון ( מיוחד ל"הארץ " ) . בפרלמנט של מזרח - גרמניה , הפולקסקאמר , תוצג 
היום הממשלה הדמוקרטית הראשונה של מדינה זו . הממשלה , בראשות לותר דה - 
מאזייר , נסמכת על קואליציה רחבה של הנוצרים - דמוקרטים והסוציאל - דמוקרטים , 
והמשימה המרכזית , שנטלה על עצמה , תהיה לנהל משא - ומתן על תנאי האיחוד 
של שתי הגרמניות . משא - ומתן זה יחל לאחר פגרת חג הפסחא . המפלגות השונות 
בקואליציה הרחבה אישרו אתמול את תנאי ההצטרפות לממשלה החדשה , שבה יכהן 
מרקוס מקל כשר החוץ . מקל , כומר פרוטסטנטי ויושב - ראש הסוציאל - דמוקרטים , 
אמר לפני שבועות אחדים , כי בכוונתו ללמוד מקרוב את בעיות המזרח - התיכון 
לקראת ניסוח עמדה בשאלת הסכסוך הישראלי - ערבי . כומר אחר , ריינר אפלמן 
מהתנועה " התעוררות דמוקרטית " , יכהן בממשלה החדשה כשר הביטחון . אפלמן 
רואה את תפקידו העיקרי בהכנת הכוחות המזוינים במזרח - גרמניה לשלב הבא של 
פירוק הנשק הבין - גושי , שיכלול צמצומים גדולים במספר החיילים . במוסקווה 
התפרסם אתמול מאמר של שר החוץ הסובייטי , שבו אומר אדוארד שווארדנדזה , 
כי בתקופת מעבר מסוימת אפשר יהיה לקבל חברות של גרמניה המאוחדת בנאט"ו ובברית 
ווארשה בעת ובעונה אחת . מאוחר יותר , הוסיף שווארדנדזה , תצטרך גרמניה 
להשתלב במערכת ביטחונית כלל - אירופית . גם ראש המחלקה הבין - לאומית של 
הוועד המרכזי במפלגה הקומוניסטית , ולנטין פאלין , אמר בראיון ל"ניו - 
יורק טיימס " , כי בריה"ם תהיה מוכנה לקבל גרמניה מאוחדת , שתהיה חברה בנאט"ו 
ובברית וארשה , עד שתימצא מערכת חדשה של אחדות אירופית . פאלין אמר , 
כי מספר החיילים האמריקאים והסובייטים , המוצבים על אדמת גרמניה , צריך 
לרדת באופן הדרגתי במהלך תקופת מעבר , שתימשך בין חמש לשבע שנים . קפידבינעד 
כה שללה מוסקווה חברות של גרמניה המאוחדת בנאט"ו , וצידדה ברעיון של גרמניה 
נייטרלית . נראה , שהסובייטים מוכנים עתה לשקול מחדש את עמדתם בנושא . 
בשני חלקי גרמניה שוררת התנגדות רחבה לרעיון הנייטראליות . הממשלה בבון 
חוששת , כי נייטראליות של גרמניה תהיה ביטוי לבדלנות וללאומנות , ותפגע 
במגמה להבטיח יציבות ושלום באירופה . נאט"ו דחתה אתמול את הצעת שווארדנדזה . 
דובר של הברית הצפון - אטלנטית אמר : " בעלות הברית אינן שוקלות את האפשרות , 
שגרמניה מאוחדת תהיה חברה בעת ובעונה אחת בנאט"ו ובברית וארשה . ממשלת 
בון , המזכיר הכללי של נאט"ו ובעלות הברית הביעו את עמדתם , כי גרמניה 
מאוחדת חייבת להיות חברה בנאט"ו . מדינות מסוימות , החברות בברית וארשה , 
אפילו הביעו העדפה לגרמניה מאוחדת במסגרת נאט"ו " , הוסיף , בהתכוונו לצכוסלובקיה , 
פולין והונגריה . ממשלת בון הודיעה אתמול , כי היא נחושה בהחלטתה להגיע 
להסכם עם מזרח - גרמניה עד ראשית מאי על הפיכת המארק המערב - גרמני להילך 
חוקי גם במזרח . " יש לסכם חוזה עד תחילת החודש הבא , כדי שאפשר יהיה 
לבצע את איחוד המטבעות לפני חופשת הקיץ " , אמר דובר הממשלה , דיטר פוגל , 
במסיבת עתונאים . " אין ספק , שלא נותר לנו זמן רב לשאת - ולתת " . השיחות 
בין שתי הממשלות בדבר האחדת המטבע עדיין לא החלו . 
