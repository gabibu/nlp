שובתי הרעב למען שינוי שיטת הממשל יעתיקו היום את מקום מושבם מגן הורדים 
שמול הכנסת אל מול בית הנשיא . זאת על מנת לנתק כל זיקה בין פעולת המחאה 
שלהם לבין ישיבת הכנסת האמורה לאשר את הקמת הממשלה החדשה . בשיחה עם " הארץ " 
הדגיש אבי קדיש כי דווקא ביום זה חשוב לשובתים להראות כי אין הם מתערבים 
בהליך הדמוקרטי , צעד שעלול להתפרש גם כבעל משמעות פוליטית . השובתים סיפרו , 
כי על מנת לחלצם מן המלכוד הזה נאות הנשיא לקבל משלחת מטעמם בזמן ישיבת 
הכנסת . בפגישה תמסור המשלחת לנשיא עצומה ובה 052 חתימות הקוראות לשינוי 
שיטת הממשל בישראל . מארגני המחאה חוששים כי הקמת הממשלה עלולה לדכא את להט 
הציבור , שהמשיך במהלך החג לזרום בהמוניו אל אתרי המחאה . רבים הגיעו לאתר 
גם בליל הסדר , להזדהות עם 55 השובתים שקיימו את הסדר במקום . על מנת לא 
לאבד את תנופת הפעילות , הוחלט כבר עתה על קיומו של מצעד שיימשך כשבועיים 
ימים , לעבר ירושלים . חלק מהצועדים יחלו במסע הרגלי , מאילת ומקצרין , 
כבר ביום א הקרוב . הצועדים במסלול השלישי , מראש הנקרה , ייצאו לדרך 
ביום שלישי . בדרך יקיימו הצועדים עצרות בישובים גדולים , ויגיעו לירושלים 
ביום העצמאות , להקיף את הכנסת במצעד המונים . בד בבד מעמיק הקרע בין קבוצת 
השובתים לקבוצת ראשי הערים ופעילי " ישראל למען חוקה " , בראשותו של הפרוף 
אוריאל רייכמן . הנתק שהחל בתחושתם של השובתים כי הפוליטיקאים מנסים לנצל 
את תנועת המחאה לתועלתם , הידרדר לחוסר תיאום מוחלט בין הגופים . גם קבוצת 
הפרופסורים התפצלה . במענה לגילוי הדעת של קבוצת פרופסורים שהתריעה על הסכנה 
שבקיומה של התנועה , התארגן אתמול גילוי דעת נגדי של קבוצת פרופסורים ומרצים 
מכל האוניברסיטאות , הקובעים כי אין הם רואים בשובתים סכנה לדמוקרטיה , 
אלא ביטוי מובהק שלה . בין החותמים : הד"ר אהוד שפרינצק והפרופסורים מנחם 
אמיר , דוד לב ארי ומיכאל ענבר . בהתייחסו לנקודה זו אמר אתמול אבי קדיש : 
" אנו תנועה עממית , ולא ראיתי עדיין מצב בו העם מהווה סכנה לדמוקרטיה " . 
