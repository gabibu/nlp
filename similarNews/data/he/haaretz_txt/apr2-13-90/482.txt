ההצעה לפטור ממס הכנסה הכנסות מהשכרת דירות היא מעשה בלתי שקול , בלתי אחראי 
ועלול לגרום להעלמות מס , אומר רו"ח ישראל שטראוס , יו"ר ועדת המיסים של 
לשכת רואי החשבון . לדבריו של שטראוס , צעד כזה מנוגד לרפורמה במס הכנסה 
שחוקקה הכנסת בשבוע שעבר . הכנסת ביטלה כזכור שורה של פטורים במגמה להפחית 
את שיעורי המס . ביטול הפטורים פגע קשות במי שנהנו ממנו , והצידוק היחיד 
לכך היה הורדת נטל המס על כלל משלמי המס . יצירת פטורים חדשים עשויה לגרום 
להיווצרות מקלטי מס אצל בעלי נכסים ואצל קבלנים . פטור זה , מזהיר שטראוס , 
ניתן לניצול לשורה של תחבולות מגוונות וכן להמנעויות בלתי נאותות ממס הכנסה . 
שטראוס מציין שאם הממשלה רוצה לעודד בנייה להשכרה , הרי שהיא צריכה לעשות 
זאת בתמיכה ישירה , על ידי הורדת המיסים על הבנייה , ולא על ידי מתן פטור 
ממס לבעלי דירות . 
