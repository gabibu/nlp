חברות אמריקאיות ואירופיות תרות אחר זן אנושי נדיר וחמקני : מנהל יפאני 
בכיר , המוכן לנטוש תעסוקה לכל החיים בחברה יפאנית , תמורת קידום מהיר 
יותר וכסף רב יותר בקונצרן מערבי . מנהלים אלה מעניקים , אולי , לחברות 
מערביות את האמצעי הטוב ביותר לכינון קשרים עם קהיליית העסקים היפאנית , 
המצטיירת לא אחת כמוקפת חומרי איטום ובידוד . יכולתם של אותם מנהלים להבין 
את התרבות והכלכלה היפאניות היא יקרת ערך לזרים המנסים להבקיע דרך לשוק ביפאן . 
מנהל יפאני שהצטרף לא מכבר לבנק השקעות אמריקאי , אמר כי לו ולחבריו יש 
מושג טוב מאוד על רצונות הלקוחות היפאנים , והם לא תמיד זהים למה שרוצים 
הלקוחות האמריקאים . אבל ציידי הכישרונות המנסים ללכוד את היפאנים ברשתם 
ניצבים בפני מכשולים חברתיים וטקטיים רציניים . בעוד מנהלים יפאנים המצטרפים 
לחברות מערביות יכולים להרוויח פי ארבעה יותר מאשר בחברה יפאנית , רובם 
אינם מוכנים לוותר על היציבות ועל ביטחון מקום העבודה שהם מקבלים ביפאן . 
מרבית החברות היפאניות מציעות תעסוקה קבועה מהעריסה עד הקבר . הן מגייסות 
את בוגרי האוניברסיטאות היפאניות היוקרתיות ביותר , ומציבות אותם בקפידה 
על נתיבי קריירה בנויים לתלפיות . דייטון אוגדן , מנהל בכיר ב"ספנסר סטיוארט " , 
חברה לגיוס מנהלים בניו - יורק , אומר שהמנהל שכל חברה רב - לאומית מעוניינת 
בו כרגע , הוא מנהל יפאני חזק בתפקיד אחראי , בחברה יפאנית בעלת ניסיון 
בין - לאומי כלשהו . אבל לנוכח המסורת של תעסוקה לכל החיים , עדיין קשה 
למכור הצעה כזו ביפאן . אפילו כך שילחו חברות רב - לאומיות להק של ציידי 
כישרונות לטוקיו , כדי לחזר אחר מנהלים אלה . לדבריו של רוברט קוקס , 
מנכ"ל " אי . טי . קירני " , חברת ייעוץ שמקום מושבה בניו - יורק והמחזיקה 
משרד בטוקיו מאז 0791 , עלתה בחמש השנים האחרונות פעילותם של ציידי הכשרונות 
כמעט בטור הנדסי . לדברי " ספנסר סטיוארט " , עלו הכנסות משרדה בטוקיו 
כמעט פי שלושה מאז נפתח ב5891 . ואכן , ציידי הכישרונות המערביים מתחילים 
לראות ברכה בעמלם ביפאן . גישות מסורתיות כלפי תעסוקה לכל החיים נסדקות 
במידת מה , בעיקר בקרב מנהלים יפאנים שנחשפו לאמות המידה התעסוקתיות ולסגנונות 
החיים באמריקה ובאירופה , כאשר עבדו שם בסניפי החברות שלהם . יתר על כן , 
הרעיון בדבר החלפת מעסיקים מתחיל לכבוש מסילות ביפאן . חברות יפאניות קטנות 
שיש להן שאיפות בין - לאומיות הופכות תוקפניות יותר בטקטיקת הגיוס שלהן , 
ומחדירות לתרבות את מושג הדילוג ממקום עבודה למשנהו . " בקרב חברות יפאניות 
ציד כישרונות הופך להיות רווחי יותר " , אמר מנהל יפאני . " אותן חברות 
קטנות הפועלות רק ביפאן זקוקות למנהלים מהחברות היותר גדולות שכבר יש להן 
מבצעים ברחבי העולם " . כדי להישמר מפני עריקות אימצו כמה חברות יפאניות גדולות 
אמצעי הגנה . מקצתן שוכרות מנהלים אמריקאים ואירופיים כדי לפתח מחלקות למשאבי 
כוח אדם בסגנון המערבי , והן הגדילו את חבילת ההטבות שלהן . חברת מיצובישי , 
למשל , הנהיגה באחרונה העלאות שכר כתמריץ לעובדים במחלקת השירותים הפיננסיים 
שלה , מן הסתם כדי למנוע עזיבות . במקרים מסוימים מעסיקים יפאנים אפילו 
עוקפים את הכללים הנוקשים הקובעים את מסלול הקידום במקום העבודה . ציידי 
כשרונות מערבים מספרים על מנהל זוטר ושאפתן באחד מבנקי ההשקעות הגדולים ביותר 
ביפאן , שקודם מעל לממונים עליו כאשר נודע לחברה שסבלנותו פוקעת לנוכח לוח 
הזמנים המתוכנן מראש של עלייתו בדרגה . חברות שירותים פיננסיים אמריקאיות 
זכו להצלחה רבה יותר מחברות ייצור וחברות תעשייה בגיוס מנהלים יפאניים , 
זאת משום שבנקים מערביים מציעים למנהלים יפאניים הכשרה שאינה זמינה ביפאן . 
" בנקאות השקעות היא תחום שבו ארה"ב חזקה מאוד , בעיקר במיזוג חברות ורכישות 
חברות . היפאנים קצת מפגרים בבנקאות כך שהם מסתכלים על עבודה בבנקים אמריקאיים 
כעל ניסיון לימודים חשוב " . כך אמרה קריסטין יוסטון , שותפה ב"קורנפרי 
אינטרנשיונל " , שמשרדה ביפאן עובד בעיקר עבור בנקאי השקעות ומסחר יפאנים . 
ציידי הכישרונות אומרים , שמנהלים יפאנים שעבדו בחו"ל וחזרו לא מכבר לארצם , 
הם המועמדים המתקבלים ביותר על הדעת להצטרף לחברה המערבית . הזמן שבו כדאי 
לפנות למנהלים יפאנים הוא כשלושה חודשים לאחר שובם הביתה מעבודה בארה"ב או 
באירופה . גורג פיפילד , שותף ב"אגון צנדר אינטרנשיונל " , חברה שווייצית 
לגיוס מנהלים , המחזיקה משרד בטוקיו מאז 3791 , אומר שקשה מאוד ליפאנים 
להשתלב שוב לאחר שהיו בחו"ל , כך שאפשר למצוא אצל רבים מהם נכונות רבה יותר 
להאזין להצעות . הם עדיין מנסים להסתגל לבית קטן בהרבה ולנסיעה ארוכה יותר 
לעבודה וחזרה ממנה . ילדיהם מתקשים להסתגל לבתי ספר חדשים ונשיהם חשות טינה 
על ההתחייבויות החברתיות והמשפחתיות המחודשות שיש להן בחברה היפאנית . המנהלים 
היפאנים המבוקשים ביותר על - ידי חברות יפאניות ומערביות כאחד הם בני 
5354 המדברים אנגלית רהוטה ויש להם ניסיון בעסקים בין - לאומיים . למנהלים 
בעלי תארים אוניברסיטאיים מתקדמים מאוניברסיטאות אמריקאיות מעסיקים יפאנים 
גומלים לא אחת לעובדיהם המבטיחים באמצעות לימודים בחו"ל יש ביקוש גבוה במיוחד . 
למשל , אקיו קטסורגי , שעזב את מקום העבודה היפאני שלו כדי להצטרף ל"בנקרס 
טרסט קמפני " בניו - יורק ב7891 . קטסורגי גויס מאוניברסיטת טוקיו היוקרתית 
על - ידי " אינדסטריאל בנק אוף גפאן " , ששיגר אותו לבית הספר למשפטים באוניברסיטת 
פנסילווניה . כאשר רכש " אינדסטריאל בנק " את " איי - בי - גיי שרודר 
בנק אנד טרסט קמפני " לפני ארבע שנים , נשלח קטסורגי לניו - יורק , בסיס 
הבית של הבנק החדש , כדי ללמוד אודותיו . לאחר שנה וחצי הצטרף בעקבות פנייה 
של חבר לעבודה לשעבר ל"בנקרס טרסט " . הוא אמר שיכול היה לראות ש51 שנים 
מצפות לו עד שיגיע לדרג באמת בכיר בחברה , וזה מדכדך מאוד . " ידיד שלי 
במצב דומה השווה את עצמו פעם למכונית פורשה , המצויידת בטכנולוגיה החדישה 
ביותר , אבל אינה יכולה לזוז ממקומה בפקק תנועה בטוקיו " . עם זאת , אומרים 
ציידי הכשרונות , שאפילו מנהלים שרכשו ניסיון ניכר בנוהגי תעסוקה מערביים , 
רואים בהחלפת מקום העבודה סיכון גדול . הפחד הוא שהצעד ישנה באורח קיצוני 
ולצמיתות את חייהם . חזרה לחברה יפאנית גדולה לאחר שעוזבים אותה היא בעצם 
בלתי אפשרית . ככלות הכל , העזיבה היא בגדר בגידה במסורת היפאנית . אוגדן 
מ"ספנסר סטיוארט " אומר שאינך יכול לעזוב את " סומיטומו " , ללכת ל"מורגן 
סטנלי " ול"שירסון " , ואחר כך לחזור ל"סומיטומו " . מי שיעשה זאת אינו 
מנודה , אבל הוא בהחלט נחשב כשייך לקטגוריה נפרדת . להלן עוד כמה סיבות 
מדוע רוב המנהלים היפאניים אינם מוכנים להתנתק מהמסורת . טקאו קני , סגן 
יו"ר ב"איי - בי - גיי שרודר " , סיפר על צעיר שהצטרף באחרונה ל"אינדסטריאל 
בנק אוף גפאן " . הצעיר , שהיה כוכב בייסבול באוניברסיטה , קיבל הצעות 
להיות שחקן בייסבול מקצועני ביפאן . הוא היה מרוויח הרבה יותר מפקיד בנק 
מתחיל . אבל קני אמר שהדאגה הראשונה במעלה של הצעיר היתה להבטיח לעצמו תעסוקה 
לטווח ארוך , וקריירה בבייסבול המקצועני לא היתה יכולה לספק לו אותה . 
" בדומה לבייסבול , חברות מערביות משלמות שכר טוב בהרבה , אבל הן עלולות 
שלא להעלות אותך בהתמדה ובשיטתיות בהיררכיה של החברה . אם אתה רוצה להתקדם , 
עליך לגרום בעצמך שהדבר יקרה . חברות יפאניות מכינות תהליך התקדמות שיימשך 
כל חייך . זה הוא ביטחון " . דבר זה מקשה על גיוסם של אותם מנהלים לחברות 
מערביות . פיפילד מאגון צנדר אמר , שצייד כשרונות רשאי לראות עצמו בר מזל , 
אם בעקבות פנייה לעשרה מועמדים יפאניים יטלפן לו אחד מהם חזרה . לעומת 
זאת , בארה"ב יתקשרו בחזרה בין 7 ל01 מועמדים . יתר על כן , עובדים יפאניים 
אינם יוצאים בזמן העבודה כדי להיפגש עם לקוחות , כך שראיונות ומשא ומתן 
נערכים בשעות הלילה המאוחרות או בסופי שבוע . אי - לכך , החיפושים אחר 
מנהלים יפאנים נמשכים פי שניים או שלושה יותר מאשר חיפושים אחר מנהלים מערביים 
בעלי כישורים דומים . " למרות שקל כעת יותר לגייס כאן אנשים , ביפאן התהליך 
נמשך זמן רב בהרבה " , אמר קוקס מאי - טי - קירני . " אתה צריך לשתות הרבה 
תה ירוק לפני שאתה שואל את השאלה " . 
