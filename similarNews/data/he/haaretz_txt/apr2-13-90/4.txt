אף אחד בבת ים לא יגיד את זה בקול רם , אבל איש גם לא יכחיש . העובדה שכל 
שחקני השישיה הראשונה של הפועל בת ים נמנים עם שורות הנבחרת הלאומית היא 
הסיבה העיקרית , אולי גם היחידה , לאובדן האליפות . ששת הבת ימים הלאומיים : 
יעקב הרשקו , אלון גרינברג , צחי אלבס , רוני כהן , אמיר אקרמן ורפי 
רולניק , הביאו הרבה גאווה להפועל בת ים ולעיר בעצם השתייכותם לנבחרת הלאומית . 
לבד מהכבוד והיקר , יש בכך גם , כמובן , הכרה ברמת המקצועיות של המועדון 
וגם לכך יש ערך . עד כאן הכבוד , מכאן המשמעויות . כל נסיעה לחו"ל , 
מחנה אימון סגור וימי אימונים שבועיים של הנבחרת משביתים בפועל את פעילות 
הקבוצה . לפני תחילת העונה החל המאמן דאז , משה סמו , את ההכנות עם ארבעה 
שחקני ספסל . השאר שהו עם הנבחרת בחו"ל . העובדה הזו לא הפריעה למצטייני 
בת ים לדרוס בליגה את כל היריבות ולזכות במקום הראשון ללא כל בעיה נראית 
לעין . ואז , לפני תחילת משחקי הפלייאוף , יצאו שחקני הנבחרת למסע משחקים 
ברחבי ארצות הברית . את ההכנות לשלב המכריע ביותר של העונה עשה שוב המאמן 
סמו עם שחקני הספסל בלבד . הפעם זה לא הספיק . 
