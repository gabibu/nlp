ועדת ההשגה לדירוג מחדש של בתי המלון , של משרד התיירות וגורמי הענף , 
דחתה את ערעורם של בתי המלון בל ואורה בתל - אביב , ושל מלון מצדה בערד , 
שדרשו להעלותם בדרגות . לעומת זאת קיבלה הוועדה , בראשותו של עו"ד משה 
מירון , את הערעור של בית המלון שלמה המלך בנתניה , שביקש להחזירו לדרגת 
ארבעה כוכבים , ואת ערעור בית הארחה בקיבוץ מצפה רחל , שביקש גם הוא לעלות 
לדרגה של ארבעה כוכבים . עוד החליטה הוועדה בישיבתה האחרונה בחודש שעבר , 
כי נציגי משרד התיירות ידונו עם נציגי מלון קרלטון בתל - אביב לגבי רצון 
המלון לקבל דרגה חדשה של דה - לוקס , במקום חמישה כוכבים שיש לו היום . 
במלון בל בתל - אביב היו חסרות בשתי ביקורות , נקודות מעטות בתחום הגודל 
הפיסי , לצורך קבלת דרגה גבוהה יותר של שני כוכבים . המלון ביקש את הכוכב 
הנוסף כדי " לצאת מסוג המלונות המפוקפקים " , כהגדרת נציג התאחדות המלונות , 
יעקב כץ , שהופיע לפני ועד הערר . הוחלט על ביקורת שלישית , שהביאה לאותה 
תוצאה בדיוק . ערעורו נדחה והמלון נשאר בדרגה החדשה שנקבעה לו דרגת כוכב 
אחד . תוצאות ביקורת נוספת במלון אורה , העלו כי הוא עונה על קרטריונים 
של שני כוכבים בלבד , ולא שלושה כוכבים , כפי שהיתה דרגתו הכוכבית הקודמת . 
הוחלט איפוא לדחות את ערעורו ולהשאירו בדרגה החדשה הנמוכה יותר . 
