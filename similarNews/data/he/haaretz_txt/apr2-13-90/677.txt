התמוטטות המשטרים הקומוניסטיים באירופה המזרחית שללה מאש"ף בסיסי תמיכה חשובים , 
ולדעת משקיפים כאן היא תעמיס קשיים על " הזרוע הצבאית " של הארגון , 
שהיתה אחראית לשורה ארוכה של פעולות חבלה וטרור . ההתפתחות הזאת בולטת בברלין 
המזרחית יותר מאשר בכל מקום אחר , משום שמשטרו הסאטליניסטי של אריך הונקר 
הצטיין במיוחד בתמיכתו במה שכונה " מאבק השחרור הפלשתיני בכובשים הציונים " . 
באוקטובר אשתקד עדיין הונצח יאסר ערפאת בתצלומי צבע המראים אותו ניצב בחברת 
הונקר ונכבדים אחרים על בימת הכבוד , שעל פניה חלפו יחידות " צבא העם " 
המזרח - גרמני . האירוע שראש אש"ף בא לחגוג היה מלאות ארבעים שנים להקמת 
המדינה המזרח - גרמנית , שהושיטה סיוע נדיב לארגונו והפכה את העניין הפלשתינאי 
לסמל חשוב של סולידריות עם העולם השלישי . כך זכה ערפאת שוב בכבוד המפוקפק 
של קבלת מצעד צבאי של משטר מתמוטט , שגוון גם בתהלוכות של נושאי - לפידים 
ושל מיליציות מזוינות של " העמלים " . עוד באותו ערב התחילו הפגנות מאסיוויות 
ראשונות , שדוכאו תחילה באכזריות על - ידי ה"שטאסי " ( המשטרה החשאית 
הידועה לשמצה ) , אך הובילו בסופו של דבר לסילוקם של השליטים . בינתיים 
הסתלק גם ערפאת מנופה של ברלין המזרחית . מאז ימי אוקטובר הוא לא שב עוד 
לכאן , וקשה להניח שראשי המשטר החדש יזמינו אותו במהרה . דמותו של ראש 
אש"ף בכאפייה המסורתית ( המכונה כאן מצנפת ערפאת ) , מזכירה עדיין יתר 
על המידה את הונקר וחבריו לשעבר לצמרת . המנהיג המודח נהג להזמין את ערפאת 
בתכיפות גדולה כדי שיקשט בנוכחותו את הטקסים השונים של משטרו . באחרונה שיגר 
ערפאת איגרות אחדות לראש ממשלת גרמניה המזרחית , הנס מודרו , והפציר בו 
לחדש את התמיכה הפוליטית והצבאית בארגונו . לפני חמישה שבועות אף שלח ערפאת 
לברלין המזרחית את אחד מעוזריו הבכירים , פארוק קדומי , והטיל עליו למחות 
על הפסקת הסיוע בתחומים הרגישים של אספקת נשק ואימונים למחבלים . אבל כל 
מה שקדומי הצליח לסחוט משר החוץ המזרח - גרמני אוסקר פישר היתה הצהרת תמיכה 
נוספת בזכות ההגדרה העצמית של העם הפלשתיני . גרמניה המזרחית , הנשלטת 
עדיין על - ידי ממשלת מעבר קומוניסטית , איננה יכולה או רוצה להמשיך בפרקטיקה 
של תמיכה בלתי - מותנית באש"ף . עוד בחודש דצמבר אשתקד אמר מודרו ל"הארץ " , 
שככל הידוע לו נפסקו משלוחי הנשק לאש"ף . בעניין האימונים הצבאיים לאנשי 
הארגונים הפלשתיניים אמר , כי עליו לבדוק את הנושא , אך הוסיף : " אינני 
חושב שיש עניין להמשיך בכך " . האימונים האלה , שהתנהלו במתקן צבאי ליד 
אתר מחנה הריכוז לשעבר בוכנוואלד , כללו לדברי מקורות מערביים הכשרה מיוחדת 
לטרוריסטים . בנוסף לכך למדו קצינים אחדים של אש"ף באקדמיה הצבאית בדרזדן , 
ואחרים זכו להתארח במתקנים של " שטאסי " . הארגון הזה , אגב , היה מופקד 
( או מופקד עדיין ) על הבטחת השמירה האישית של שליט לוב מועמר קדאפי . 
חלק חשוב מן התמיכה המזרח - גרמנית באש"ף ניתן בצורה של החדרת סוכני הארגון 
לאירופה המערבית , או מתן מחסה לסוכנים כאלה שהסתבכו בהיתקלויות עם כוחות 
הביטחון . העיר ברלין שימשה מרכז חשוב לפעילות כזאת , משום שבחלקה המערבי 
לא נעשו מעולם בדיקות גבול של תנועת הנכנסים והיוצאים . מעבר לכך , אנשי 
אש"ף צוידו במידע עדכני שנאסף על - ידי שירותי הריגול המזרח - גרמניים . 
שירותים אלה , שנוהלו על - ידי מרקוס וולף האגדי ( השוהה עתה במוסקווה , 
ככל הנראה כדי להעביר את רשת הסוכנים שלו לידי הסובייטים ) , הצליחו לחדור 
גם אל החוגים הסגורים ביותר של הממסד הביטחוני בבון . גם ברומניה , בהונגריה , 
בצכוסלובקיה ובפולין איבד אש"ף , או עומד לאבד , תשתית חשובה של סיוע 
בכל התחומים , לרבות התחום הצבאי . מסעות מחאה של קדומי לא יועילו , כנראה , 
ואש"ף ייאלץ להסתגל למצב החדש של פעילות בתנאים פחות נוחים מבחינתו . בירושלים 
יש בוודאי מקום לשביעות רצון מן ההתפתחויות האלה . אבל הפלשתינאים כבר הוכיחו 
בעבר , כי הם מצוידים בתבונה ובתחכום מספיקים כדי להסתגל לתנאים משתנים . 
באירופה המערבית הם החדירו במידה רבה לדעת - הקהל את התדמית הרצויה להם 
עם נרדף וחסר מולדת , הפונה בייאושו לאלימות וטרור , וזקוק לסיוע חומרי 
ומוסרי כדי להתגבר על כוח הכיבוש המדכא אותו . במינון דומה של אינתיפאדה 
מתמשכת ושל מסע תעמולה עקבי , הם עשויים לזכות באהדה גם בקרב עמי אירופה 
המזרחית , ובעתיד לתרגם את הנכס החדש לסיוע פוליטי ודיפלומטי . 
