רבים בצמרת הממשל האמריקאי היו ודאי מרוצים אם חיל האוויר הישראלי היה תוקף 
את אתרי הטילים הבליסטיים בעיראק . ובמסדרונות בניין הקונגרס בוואשינגטון 
היו מחככים קרוב לוודאי כפיים בהנאה בלתי מוסתרת אילו היה חיל האוויר הישראלי 
מוציא לפועל מתקפת מנע אווירית נגד אתרי הטילים הבליסטיים בעיראק . לפתע 
בשבוע האחרון , לאור מבול הידיעות השוטף את ואשינגטון בדבר הפעילות העיראקית 
הנמרצת בתוכניות הגרעין ובהצבת טיליהם הבליסטיים , נתפסת כאן תקיפת הכור 
הגרעיני ליד בגדד על - ידי ישראל ב1891 כאחת הפעולות הצבאיות שתרמו יותר 
מכל לביטחונו של העולם המערבי בשנים האחרונות . " ההצלחה שלכם לחסל את הכור 
העיראקי היא המודל שעל ישראל להמשיך ולפעול על פיו גם עתה , " אמר לי השבוע 
בוב שרמן , יועצו לענייני ביטחון של חבר הקונגרס רב ההשפעה מאורגון לס אוקיון , 
חבר ועדת ההרכשה של בית הנבחרים . שרמן , המגלה בקיאות רבה בהתפתחויות 
הצבאיות במזרח התיכון , מייצג נאמנה את הזרם המרכזי של החשיבה האסטרטגית 
בבית הנבחרים ובסנאט . מומחי הביטחון של שני הבתים נוטים לקבל את ההנחה , 
המושמעת כאן לעתים מזומנות , לפיה תרכוש עיראק יכולת גרעינית תוך כחמש 
שנים . השילוב הזה , של יכולת גרעינית עם יכולת שיגור של טילים בליסטיים 
מדאיגה מאוד את קובעי המדיניות בוואשינגטון . המידע על הצבתם של ששה משגרי 
טילים בליסטיים במערב עיראק קיבל פרסום נרחב באמצעי התקשורת האמריקאיים , 
וניכר היה במקבלי ההחלטות בוואשינגטון שכוונותיו ופעולותיו של סדאם חוסיין 
מעוררות אצלם אי - נוחות רבה . לא הכל מתבטאים אמנם בלשון קיצונית כסנאטור 
פיט וילסון , שטען בהרצאה בכנס המשותף לתעשיות הביטחוניות של ארה"ב וישראל , 
כי האיום המשולב של טילים בליסטיים ויכולת ייצור נשק כימי , המצוי בידי 
משטרים ערביים רדיקליים , עלול להיות מכוון ישירות נגד ארה"ב . במה שעשוי 
להיתפס כהגזמה פראית שרטט הסנאטור וילסון תסריט אימתני , לפיו משגר שליט 
ערבי רדיקלי צוללת המצוידת בטילים בעלי ראשי חץ כימיים אל מול חופי ארה"ב . 
האיום הבליסטי המתפתח במזרח התיכון , גורס הסנאטור המתמחה בתחום יוזמת 
ההגנה האסטרטגית האמריקאית ( מלחמת הכוכבים ) , חייב כמובן להדאיג מאוד 
את ישראל אך " גם אנחנו בארה"ב חייבים להבין כי משמעותו חורגת הרבה מעבר 
לגבולות האזור הזה " . קפמאבינאת הישראלי , המקשיב לאחרונה לניחושים ולהערכות 
של מומחי הביטחון בוואשינגטון , מלווה כל העת תחושה מעיקה . מהדברים הנשמעים 
כאן עולה ציפייה עמומה לפעולה צבאית ישראלית שתפטור גם את ארה"ב מעונשו של 
הסיוט המטריד ההולך ומתפתח על גדות החידקל . איש מקובעי המדיניות לא יאמר 
זאת במפורש ולציטוט , אך דומה כי קיימת הסכמה כללית אצלם לפיה זה הזמן בו 
ישראל צריכה " לבצע את העבודה " . כאילו תכליתו של הסיוע הביטחוני האמריקאי 
הנדיב לישראל נועדה להיבחן בשוק על רקע התהליך המתרחש עתה בעיראק . בשיחות 
התידרוך הם מדגישים שוב ושוב את האיום החמור הנשקף לישראל מבניית היכולת 
הטילית העיראקית , אך במקביל הם נותנים לבן - שיחם להבין כי איש בוואשינגטון 
לא יצטער ואיש גם לא ימחה , אם מטוסים אמריקאיים המוטסים בידי טייסים ישראלים 
יפטרו את המערב מעונשם של הטילים וכורי הגרעין העיראקיים . לא בכדי קיבל 
ניסיון הברחת המתגים האלקטרוניים לעיראק פרסום כה נרחב בארה"ב . במאמר ראשי 
ביטא " ואשינגטון פוסט " למחרת גילוי ניסיון ההברחה , את התחושה הכבדה 
המלווה את קובעי המדיניות בבירה האמריקאית למשמע הידיעות התוכפות בדבר תוכניות 
הגרעין העיראקיות . לפתע הפכו בשבוע שעבר כמה מתגים אלקטרוניים זעירים לאיום 
ישיר ביטחוני על העולם כולו . " המשטרה והתביעה , שהצליחו לחשוף את התוכנית 
להבריח את הרכיבים האלה לעיראק " כתב ה"וואשינגטון פוסט " , " תרמו תרומה 
נכבדה מאוד לביטחונו של העולם כולו " . לא פחות ולא יותר . על רקע כל אלה 
מתפתח באחרונה אצל בכירי הקונגרס האמריקאי יחס אמביוולנטי לישראל . מצד 
אחד , מהווה ישראל נטל כספי מעיק בעידן של קיצוצי תקציב בארה"ב . אך מצד 
שני לאור ההתפתחויות הצבאיות במזרח התיכון , ישראל היא נכס ביטחוני שערכו 
לא יסולא בפז . " מה הם שלושה מיליארדי דולרים שאנו מעניקים לישראל , " 
שאל רטורית הסנאטור ממינסוטה רודי בושוויץ , " לעומת החיסכון העצום שלנו , 
הנגרם מעצם העובדה שאיננו צריכים להציב במזרח התיכון חיילים אמריקאים , 
כפי שאנחנו עושים באירופה " . בושוויץ , שנשא גם הוא הרצאה בכנס התעשיות 
הביטחוניות שאירגנה מערכת הביטחון הישראלית בוואשינגטון , העריך את החיסכון 
השנתי לאוצר האמריקאי , שמקורו בהיותה של ישראל נכס ביטחוני אסטרטגי , 
בעשרות מיליארדי דולר . באורח פרדוקסלי , אולי , דווקא בעידן ההפשרה הבין - 
גושית ודעיכת החשש מפני ההתחמשות הסובייטית , עולים משקלה וחשיבותה של ישראל 
בחשיבה האסטרטגית האמריקאית . החשש מפני האיום של הענק הסובייטי מפנה עתה 
את מקומו לחשש מפני מדינות רדיקליות העלולות לחבל בתהליך ההפשרה והפיוס . 
מדינות כאלה מצויות , לדעת פוליטיקאים אמריקאים , במזרח התיכון . מעצבי 
המדיניות האמריקאים נהנים לעקוב אחר תהליך התפוררות כוחה הצבאי של האימפריה 
הסובייטית . תוכניותיו של סאדאם חוסיין עלולות לפגום בהנאה זאת ואין האמריקאים 
מוכנים לסלוח לו על שלילת הנאה זו מהם . עיראק , לוב וסוריה נתפסות כאן 
כאיום על השפעותיו המבורכות של הגלסנוסט . מי שיכול לעמוד מול האיום היא 
ישראל . המחויבות לביטחונה של ישראל , אותה טורחים כל הזמן להדגיש שוב ושוב , 
מבוססת בעיקרה על החשש מערעור המאזן הצבאי הרגיש כל כך במזרח התיכון . ישראל 
נתפסת אצל הפוליטיקאים האמריקאים כגורם מייצב , המסוגל בעת הצורך גם להפעיל 
את אגרופיו הצבאיים על מנת להמשיך ולקיים את השקט היחסי באזור , תנאי הכרחי 
להמשך תהליך ההפשרה הבין - גושית . שם המשחק כאן בבירה האמריקאית הוא שמירה 
על היציבות . רק כך ניתן יהיה לקדם את תהליך ההתקדמות לקראת שלום עולמי 
ולהמשיך את תהליך פירוק החימוש . במסגרת זו מוצאת ישראל את עצמה בתפקיד שוטר 
המקוף של ארה"ב במזרח התיכון . לצורך חימושו של השוטר הזה במיטב כלי הנשק , 
ושמירה על ביטחונו מול המתפרעים המקומיים , מוכנים הממשל והקונגרס האמריקאיים 
לשלם ממון רב . השוטר , בינתיים , נוטה להתעלם מעצותיה של ארה"ב . 
