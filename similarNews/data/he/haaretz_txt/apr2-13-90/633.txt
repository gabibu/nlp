ריו דה זנירו ( ע"ר ) . שלטונות ריו החלו במבצע נרחב לאיסוף ילדים חסרי 
בית והעברתם לבתי מחסה , צעד הגורר מחאה צבורית זועמת . מעריכים כי כששה 
מליון ילדים חיים ברחובות הערים הראשיות של ברזיל , וכרבע מיליון מתגוררים 
בריו . הם חיים בעוני , ומתפרנסים מקבצנות או מצחצוח נעליים . לעתים קרובות , 
הם מתדרדרים לפשע . היוזמה החדשה באה דווקא מתוך כוונה טובה של שופט זוטר 
בשם ליבורני סיקיירה , שהורה כי ילדים עד גיל שש יועברו לבתי יתומים . 
ילדים שיש להם הורים יועברו לרשות ההורים . ארגונים לזכויות האדם , הכנסיה , 
והעיתונות המקומית , יצאו בזעם כנגד הצו החדש , בטענה שהוא מהווה מאסר 
של הילדים . " הצו אינו חוקי " , אומר עו"ד מהאגודה להגנת הילד . " המשטרה 
משתמשת בכוח כדי לאסוף את הילדים , ובתי המחסה אינם אלא בתי כלא . הם צפופים 
ואין בהם מספיק מקום לילדים אלה " . השופט טען להגנתו כי עובדי הסעד , ולא 
השוטרים הם האוספים את הילדים . אולם בעמוד הראשון של עיתונים רבים נראו 
תמונות של ילדים מאחורי סורגים , במה שמכונה " מוסדות ממשלתיים " . הילדים 
נאלצים לישון שם על הרצפה , על פי הדיווחים , בתוך ערימות אשפה . 
