בון ( מיוחד ל"הארץ " ) . ועדת התביעות היהודית נגד גרמניה לא הגישה עד 
כה תביעות פיצויים נגד מזרח גרמניה וכנראה גם לא תעשה זאת , עד להתבהרות 
המצב הפוליטי בארץ זאת . כך נודע אתמול במזרח ברלין ממקורות מהימנים . פעילים 
יהודים בשני חלקי גרמניה , המצויים בנושא הפיצויים , אמרו אמש כי במצב 
הנוכחי אין טעם בהגשת תביעות כלשהן , מפני שהממשלה הנוכחית עומדת לסיים 
את תפקידה . הממשלה החדשה , שתהיה כנראה האחרונה בתולדות מזרח גרמניה , 
תעסוק כנראה יותר בשאלות האיחוד עם מערב גרמניה , מאשר בהתוויית מדיניות 
עצמאית , הוסיפו הפעילים , שביקשו לא להזדהות בשמותיהם . מרכזה של ועדת 
התביעות היהודית הוא בניו יורק , אך יש לה סניפים גם בישראל ובמערב גרמניה . 
הוועדה הזאת היא שחתמה בשעתו על ההסכמים לתשלום פיצויים עם מערב גרמניה . 
נושא הפיצויים ממזרח גרמניה הועלה לאחרונה בשיחות בין דיפלומטים ישראליים 
ומזרח גרמניים , שהתנהלו בקופנהאגן . אך לא נקבע מועד לחידוש השיחות והושגה 
הבנה שהן יתחדשו רק לאחר התבהרות המצב הפוליטי במזרח גרמניה . עתה נראה כמעט 
בוודאות , שתביעות פיצויים נגד מזרח גרמניה יופנו למעשה בעתיד למדינה גרמנית 
מאוחדת . במקרה כזה , בון תישא בנטל הכספי של תשלום הפיצויים הנוספים ( 
אם אכן יוסכם עליהם ) . בינתיים נודע , כי משרד הכספים בבון חדל להעביר 
כספי פיצויים לנפגעי השואה דרך הקהילה היהודית בבון , והוא מזרים את הסכומים 
הנדרשים ישירות לוועדת התביעות . הפרקטיקה הזאת היא אחת המסקנות שהוסקו 
כאן מפרשת ורנר נחמן . יושב הראש המנוח של הקהילה גנב כשלושים מליון מרק 
מכספי קרן הפיצויים לנפגעי השואה . הקרן הופקדה בעבר ברשות הקהילה היהודית 
במערב גרמניה כדי לחזק את מעמדה כלפי קהילות יהודיות אחרות . 
