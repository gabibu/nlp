פקידה באוגדה ברצועת עזה , ענת טאוכר , העידה אתמול בבית הדין הצבאי של 
פיקוד הדרום , במשפט גבעתי ב . היא העידה כי שמעה יום יום את המפקדים אומרים 
במכשירי הקשר כי יש לשבור ידים ורגלים . לדבריה , שמעה את אחד המפקדים 
אומר במכשיר הקשר " הנה עכשו מתחילים שיעורי האנטומיה " . היא אמרה כי בעת 
שהיתה התפרעות בדיר אל - בלח , ביקשו חיילים ממפקד החטיבה , אפי איתם , 
הנחיות לפעולה , ונענו במילים " תיכנסו בהם , תשרפו אותם " . במשפט נאשמים 
ארבעה חיילים בגבעתי שניים מהם קצינים בהכאת תושבי מחנה הפליטים אל בורייג 
ובגרימת חבלה חמורה . אתמול הביאו הסניגורים כמוצג משפטי את ספרם של זאב 
שיף ואהוד יערי על האינתיפאדה . עו"ד משה ישראל הקריא מהספר מובאות , בהן 
נאמר כי ההנחייה בדבר מדיניות המכות ניתנה באופן כללי וללא שום סייגים , 
ואיפשרה למפקדים ולחיילים לפעול לפי הבנתם . אחד הנאשמים , רס"ן יצחק לויט , 
שהעיד אתמול , אישר כי הפיסקאות בספר תיארו במדוייק את תחילת האינתיפאדה . 
הוא טען כי יצחק מרדכי , שהיה אלוף פיקוד הדרום , אחראי לכל מה שהתרחש 
באותה תקופה ברצועה . עד אחר שהעיד אתמול היה מפקד סיירת גבעתי לשעבר , 
סרן דן שוורצפוקס , שפרש מצה"ל ( ולא הודח , כפי שפורסם בעבר ) . בתשובה 
לשאלות עו"ד ישראל , אישר כי המכות היו לצרכי ענישה , " באופן ברור וחד 
משמעי " . לדברי העד , זו היתה הפקודה שניתנה על ידי המפקדים הבכירים בשטח 
בתקופה ההיא , כמו אל"ם אפי איתם , מפקד חטיבת גבעתי לשעבר , ותא"ל יעקב 
אור , שהיה אז מפקד כוחות צה"ל ברצועה . ארבעת הנאשמים הם רב - סרן יצחק 
לויט , סגן עופר רשף , סמ"ר אלי שוקרון , וטוראי גדי גנבה . שני המוכים 
הושארו בשדה , וכשהובאו לבית החולים מת אחד מהם . בישיבה הקרובה של בית 
המשפט אמורים להעיד מח"ט גולני לשעבר , וכן מג"ד בגולני , שהעיד במצ"ח 
על אירוע שבו היכה אלוף בצה"ל עציר ערבי ברצועה . 
