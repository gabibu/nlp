בהודעה נזעמת שפרסם טדי קולק אתמול , לאחר פיזורם בגז מדמיע של אנשי דת 
יוונים - אורתודוקסים בעיר העתיקה , מבקר ראש עיריית ירושלים את המשתכנים 
היהודים , את ח"ך אריאל שרון שתמך בהם ואת משרד הדתות . אנשי הדת , מלווים 
בתושבים פלשתינאים , בהם פייסל אל - חוסייני , הפגינו מול בניין ברובע 
הנוצרי שנחכר על ידי משפחות יהודיות , שעברו להתגורר בו שלשום . " האם 
פעולה הפוכה , מלווה בתהלוכות ובריקודים בלב שכונה יהודית ערב הפסח , מצד 
מי שאינם יהודים , לא היתה מעוררת תגובה נזעמת ובצדק מהציבור היהודי ? 
אז היו קוראים לזה אנטישמיות " , נכתב בהודעתו . קולק קובע בהודעתו שבית - 
המשפט יפסוק אם שהותם של הדיירים החדשים היא על פי החוק , אך יש להתקומם 
על העיתוי שנבחר לכניסת הדיירים החדשים , בערב אחד החגים החשובים ביותר 
לקהילה הנוצרית . עוד ביקר קולק את אדישותם של גורמי הממשלה המופקדים על 
היחסים בין העדות והדתות במדינה , והדגיש שאין להניח את הנושא רק לטיפול 
המשטרה והעירייה . לפי קולק , תמיכתו של שרון בפעולת המשתכנים לא הפכה 
אותה ליותר שקולה . בראיון עמו קבע קולק שתקריות מסוג זה מפחידות את העולים , 
מפחידות את התיירים ומרתיעות את המשקיעים . " מי שעושה זאת , פועל לרעת 
העם היהודי , ואחר כך גם הפלשתינאים תופסים טרמף על על פעולה כזאת " , אמר . 
גורמים בכירים בעירייה אף הביעו חשש מהתפתחותה של תקרית בעלת ממדים גדולים 
מעבר למה שנראה עתה . מנכ"ל משרד הדתות לשעבר , ישראל ליפל , אמר אמש ל"הארץ " : 
" טועה מי שחושב שדברים כאלה נשארים רק במסגרת הקרתנית של ירושלים . זה 
יכול להיות גפרור שיצית אש גדולה בין יהודים ונוצרים בעולם . יש לזכור שהעם 
היהודי הוא מיעוט בין מיליוני נוצרים בעולם " . המשתכנים היהודים הגיבו לביקורת 
ואמרו שהם מימשו העברת נכס בירושלים , ולא ראו כל סיבה לחכות . לדבריהם 
ידעה הפטריארכיה היוונית על העברת הנכס . בשעות אחר הצהריים הגיעו נציגי 
המשטרה לבניין הפטריארכיה , והביעו צערם על התקרית , שבמהלכה נפגע הפטריארך 
היווני , דיודורוס הראשון בן ה07 , מגז מדמיע . בערב הגיע לבניין קולק 
והתקבל שם בחמימות רבה . יועצו של קולק , עו"ד אהרן שריג , ביקר אף הוא 
בפטריארכיה והתרשם שאנשי הכמורה מבינים שאין המדובר במדיניות של ממשלת ישראל 
בכל הקשור לכניסת התושבים למבנה שלטענתם שייך להם . הכנסייה הארמנית הביעה 
הסתייגות מהחכרת הבניין ליהודים . בכרוז שהפיצה נאמר כי המחכיר , מודרוס 
מטוסיאן , נדה כבר ב2891 מהכנסייה הארמנית לאחר שנחשד בגנבת מסמכים השייכים 
לה . 
