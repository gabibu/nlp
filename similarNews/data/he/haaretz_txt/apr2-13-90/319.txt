סדאם חוסיין , נשיא עיראק , מאיים כי " האש העיראקית תאכל כדי מחצית ישראל , 
אם תנסה לנקוט פעולה כלשהי נגד עיראק " . הוא מכחיש כי עיראק מייצרת נשק 
גרעיני , אבל מודה בפה מלא , כי ברשותה נשק כימי בכמויות גדולות . עלינו 
להתייחס לאיומיו של המנהיג העיראקי ברצינות גמורה , גם אם לא נתעלם מיסוד 
כלשהו של שחצנות שבדבריו . הייתכן כי ריבוי הידיעות בעיתונות הבין - לאומית 
בדבר התקדמות עיראק לקראת יכולת התחמשות בנשק גרעיני גרמו לו לחוסר מנוחה ? 
אפשר שאין הוא יכול לתאר לעצמו , שישראל תימנע מלהנחית מכה על מטרות כלשהן 
בעיראק כדי לבטל את האיום על ביטחונה , או לפחות להשהות את מימושו . דיבורים 
מהסוג ששמע ראובן פדהצור ( " הארץ " אתמול ) בוואשינגטון מבני שיחו 
האמריקאים יכולים , מן הסתם , סוכני המודיעין של עיראק בבירות ארה"ב לשמוע 
מכל מיני מקורות ; והם עלולים לחזק בבגדד את האמונה , שהתקפת - מנע ישראלית 
עשויה להתרחש בכל רגע . אבל כיצד להסביר את הצבת הטילים בסמוך לגבול ירדן 
( ראה מאמרו של זאב שיף בעמוד זה ) ? כלום גם מהלך זה צריך להסתבר על 
רקע חששות מתוקפנות ישראלית ? קשה לקבל גרסה מרגיעה כזאת . ההנחה כי עיראק 
חותרת לתפוס מקום של כבוד בעולם הערבי באמצעות הבלטת איבה ואיום על ישראל 
נראית סבירה יותר . למה יש לצפות מאדם שאינו נרתע מהשקר , כי ישראל נושאת 
באחריות לפריצת המלחמה בין איראן לעיראק ? העולם יודע כי עיראק הנחיתה מלחמה 
על איראן , כי האמינה שהאויב נחלש בעקבות המהפכה . מי שמאשים את ישראל 
בפרוץ המלחמה ההיא , רק מגלה את שנאתו כלפיה , והיא מתבטאת גם באיומו להשתמש 
נגדה בנשק כימי . דיבורים נלוזים בוואשינגטון , על " מטוסים אמריקאיים 
המוטסים בידי טייסים ישראלים " , מצד אנשים שארצם אינה עלולה להסתכן בשום 
סיכון אם תפעל ישראל בהתאם לעצתם , אסור שימלאו תפקיד בתהליך קבלת ההחלטות 
לא בבגדד ולא בירושלים . ההתעצמות הצבאית של עיראק , על הנשק הכימי , 
הטילים ארוכי הטווח והמטוסים החדישים , מחמירה את בעיית הביטחון של ישראל . 
עם זאת , אל למודעות להחמרה להוביל אותנו למסקנות פזיזות . לא בכדי הזכיר 
יצחק רבין , שהוא היום האישיות בעלת הסמכות הרבה ביותר בענייני ביטחון 
הגם שאינו נושא בכל תפקיד רשמי בראיון לרשות השידור שלשום בערב , כי עיראק 
של היום אינה זו שמלפני תשע שנים . רבין הזהיר את סדאם חוסיין מהרפתקאות 
ואמר לו כי ישראל מסוגלת להסב לעיראק נזק , שיהיה פי כמה כבד יותר מהנזק 
שעיראק יכולה להסב לישראל . על כוח ההרתעה שלנו נצטרך להוסיף ולסמוך , 
מתוך ציפייה כי בבגדד ישכילו להעריך באופן מציאותי את מאזן הכוחות בין שתי 
המדינות . אפשר כי ציפייה זו תתבדה ; ברירת התגמול תישמר לנו במקרה זה . 
ימים אלה הם ימי מתח , אבל נוכל להמתין להפגתו , מתוך הרגשה כי כוחנו שריר 
וקיים ויוכל לעמוד בכל מבחן . 
