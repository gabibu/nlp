, יצאו מדענים רבים ומעבדות ברחבי העולם במתקפה רבתי לפיתוח תרכיב המוני 
כנגדו . ההשערה היתה שתוך שנים ספורות יפותח התרכיב ובעיית האיידס תיפתר , 
כדוגמת מגיפות ויראליות אחרות שפקדו את המין האנושי ונמצא החיסון מפניהן . 
ככל שנקף הזמן והמידע לגבי מבנהו ואופיו של הנגיף הלך והצטבר , כן הלך 
והצטמצם מספרם של האופטימיסטים והמעבדות שהמשיכו להשקיע מאמצים בכיוון זה . 
מפעם לפעם נפוצות אמנם ידיעות על מדען זה או אחר שהצליח לחסן קבוצת קופים 
או את שכנו למעבדה . אולם אלה הן הצלחות מפוקפקות למדי , שהמרחק בינן 
לבין תרכיב המוני גדול מאוד . כיום כבר ברור , כי המשימה העומדת לפני מפתחי 
התרכיב היא הקשה והמסובכת מכל המשימות שעמדו לפני מפתחי תרכיבים מאז ומעולם , 
מכמה סיבות : נגיף האיידס יכול להתקיים שנים רבות ( עשר בממוצע ) במצב 
" רדום " ( לטנטי ) בתוך תאי הגוף מבלי לתת כל ביטוי לנוכחותו . כתוצאה 
מכך אין מערכת החיסון מסוגלת לזהותו . גם כאשר הוא מתפרץ , אין הנגיף הזה 
הורס את כל התאים המודבקים , אלא ממשיך להיות מיוצר על ידי תאים בלעניים 
משורת המונוציטים , המשמשים לו " בית חרושת " חי . נגיף האיידס מדביק 
תאים בגוף לא רק במצב חופשי בזרם הדם , כי אם גם במגעים הכרחיים שבין תאי 
הגוף . כתוצאה מכך קשה מאוד למנוע הדבקה כזו מבלי לפגוע קשה בתאי הגוף עצמם . 
הנגיף מסוגל לעבור שינויים גנטיים ( מטציות ) מהירים בגן האחראי על חלבוני 
המעטפת ( ראה ציור ) , שהם המטרה העיקרית להתקפת מערכת החיסון . אפילו 
שינוי של חומצת אמינו בודדת יכול לאפשר לנגיף " לברוח " מזיהוי יעיל על 
ידי מערכת החיסון . בניגוד לנגיף השפעת , המשתנה רק מעונה לעונה , נגיף 
האיידס משתנה באופן מתמיד , כך שאפילו אדם מחוסן עלול להיות מותקף על ידי 
זן שעבר מוטציה . מסתבר שגם כאשר הגוף מייצר נוגדנים ביעילות כנגד הנגיף , 
חלק מהנוגדנים משמשים כנושאים או מגינים על הנגיף , ובמקום להשמידו גורמים 
את הפצתו בגוף . אם וכאשר יפותח תרכיב כנגד נגיף האיידס , יעמדו המפתחים 
לפני קשיים ניכרים במציאת מתנדבים לבחינתו . בעיה אחרת תהיה להבחין בין 
אנשים מחוסנים לבין אלה הנושאים את הנגיף באופן רדום . לשתי הקבוצות יהיו 
נוגדנים בדם ורשויות הבריאות עלולות לעמוד במצב מביך . לאור נתונים אלה ברור 
לכל העוסקים בנושא כי נדרשים מאמצים יוצאי דופן לפיתוח התרכיב המסוים הזה . 
הגישה המקובלת כיום היא לזהות את מקטעי החלבון של הנגיף , המעוררים תגובה 
חיסונית של השמדה , ו"לתפור " אותם יחד על ידי בידוד מקטעי הגנים האחראיים 
והכנסתם לחיידק אשר ישמש כ"מכונת ייצור " . עד היום פותחו כמה תרכיבים כאלה 
ושניים מהם אושרו לניסויים ראשוניים . גם אם הסיכוי להצלחה ממשית קלוש למדי , 
אין בידינו כיום פתרונות טובים יותר למניעת תמותתם הצפויה של עשרות מיליוני 
אנשים בגלל הנגיף הקטלני . 
