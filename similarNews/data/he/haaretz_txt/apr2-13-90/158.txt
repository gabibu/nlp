" נשיא המדינה נבחר על ידי הכנסת , בדרך כלל ברוב קולות ; אולם לאחר שנבחר , 
הוא ממלא את תפקידו כנשיאם של כל אזרחי ישראל . בתור שכזה היה לא רק רשאי , 
אלא חייב להדוף את התקפתו שלוחת הרסן של הרב אליעזר מנחם שך על הקיבוצים . 
מי שהקשיב לדברי הנשיא ברשות השידור , התרשם בוודאי מהנימה השקולה והמכובדת 
של דבריו . לצערנו , אין לומר זאת על דבריהם של שר הקליטה הרב יצחק פרץ 
ושל חבר הכנסת הרב אברהם רביץ . לא חיים הרצוג הוא ש"גרם בדבריו להסתה מסוכנת 
נגד מגזר נרחב בעם וגרם לקיטוב מיותר בחיינו הציבוריים " , אלא המאשים , 
שר הקליטה , הוא שחטא בכך . שנים - עשר אלף איש שהתאספו בוועידה הארצית 
של מפלגתם " דגל התורה " נקבעו בידי הרב שך להיות כלי קיבול למשא של קטרוג 
שתכליתו היתה לשכנעם כי חברי הקיבוצים עומדים מחוץ ליהדות . נשיא המדינה , 
אשר הזכיר למאזיני רשות השידור את זכויות התנועה הקיבוצית על כל זרמיה על 
בניין הארץ , על פיתוחה ועל ביטחונה , מילא בכך שליחות לאומית . לשווא 
ביקש שר הקליטה לתרץ את דברי הרב שך כאילו הלה לא התכוון לקפח את הזכויות 
האלה ; מי שמגנה את אורח חייהם של בני הקיבוצים , כפי שעשה הרב שך , 
שום דיאלקטיקה אינה יכולה לטהר אותו מן השרץ שבדבריו . לא היתה בדברי הרב 
הישיש שום מלה אשר היה אפשר לפרשה כאילו הוא מודע למה שעשו חברי הקיבוצים , 
מימי ייסוד דגניה ועד ימינו . רק דברי תוכחה היו בפיו , עד כדי דברי בוז 
על רקע הסדר החובות של הקיבוצים שהכנסת החליטה עליו . הרב שך , המסרב להודות 
כי גם יהודים אינם מקיימים את מצוות הדת יהודים המה , נטל לעצמו את הרשות 
לשלול מהם את יהדותם . נשיא המדינה דיבר בשמו של הרוב הגדול של יהודי ישראל , 
לרבות אלה בהם שהם לומדי תורה ומקפידים על שמירת המצוות . חבר הכנסת הרב 
אברהם רביץ קרא לנשיא המדינה להתפטר מכהונתו הרמה . ייאמר לו , לחבר הכנסת 
הזה , כי הוא ולא נשיא המדינה " התנהג כעסקן פוליטי " . דרישתו לא תמצא 
תהודה חיובית מחוץ לקומץ אנשים , אשר הקנאות הדתית מעבירה אותם על דעתם . 
היה אפשר לעבור לסדר היום על הופעתם של שר הקליטה ושל חבר הכנסת רביץ . 
ככלות הכל , אין הם אלא שניים מתוך שמונה - עשר חברי כנסת המשתייכים למפלגות 
החרדיות ולמפד"ל . אבל התפרצותם אינה נסבלת . בכך שלא נזהרו בכבוד נשיא 
המדינה , הם פגעו בכבוד המדינה עצמה . ייתכן כי הרבנים יצחק פרץ ואברהם 
רביץ אינם תופסים את חומרת פגיעתם , משום שחסרה להם התחושה להישג ההיסטורי 
שהצליחה התנועה הציונית לחולל בדורות האחרונים ; והמפעל החלוצי שהתנועה 
הקיבוצית יכולה להתפאר בו ועם ישראל כולו מתגאה בו , נראה בלתי רלוונטי 
בעיניהם . אם זוהי תפיסתם , מוטב להם להתרחק כליל מהזירה הציבורית שלנו . 
יסתגרו נא בתוך דל"ת אמותיהם ויחדלו מלנסות ולהשפיע על הציבור כאן . נשיא 
מדינת ישראל עומד מעליהם ; הם העמידו את עצמם מחוץ למחנה . 
