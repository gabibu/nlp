" בצה"ל ערוכים ומוכנים לכל התקפה כימית שתבוא על ישראל , ולמעשה , בכל 
מחסני צה"ל קיימות מסכות אב"ך וערכות לאוכלוסיה האזרחית " . כך אמר אתמול 
מקור צבאי , בהתייחסו לאיומו של נשיא עיראק , סאדם חוסיין , לפיו יש בידי 
ארצו נשק כימי . מקורות במפקדת אג"א מסרו כי למעשה , מזה תקופה ארוכה עורכות 
מפקדות הפיקודים דרום , מרכז וצפון הסברה בקרב בתי הספר בישראל , הנחשבת 
לחלק מתכנית הלימודים . עוד נמסר , כי מפקדת אג"א מקיימת מדי פעם תרגולות 
לאוכלוסיה האזרחית בישראל , בנושא ההתגוננות מפני לוחמה כימית . עם זאת , 
עוזר שר הביטחון וראש הממשלה , מיכאל דקל , שכיהן בעבר כסגן שר הביטחון , 
מתח ביקורת על הגופים שטיפלו ומטפלים בתחום הלוחמה הכימית . לדבריו , 
חייבת ישראל להשתחרר מהדפוסים הישנים , ועליה לחלק מסכות אב"ך לכל אזרח . 
" צריך לעשות מאמץ עליון כדי לאפשר לכל התושבים בישראל לקנות ערכות התגוננות , 
ובמקביל , יש להמשיך בחלוקה אינטנסיבית של מסכות גז לבתים . מאז שחולקו 
מסכות גז בשלומי וברמת השרון , באופן ניסיוני לפני כשנתיים , לא נעשה דבר " , 
אמר דקל . לטענתו , הועלתה בזמנו הצעה שחברה פרטית תאבטח את המערכות האלה , 
אך גם זה לא יצא לפועל . דקל מתכונן לפנות לראש הממשלה , יצחק שמיר , 
ולהתריע על כך שלא מתייחסים לנושא ברצינות . מקור צבאי מסר כי בצה"ל מתייחסים 
ברצינות רבה לאיומי הלוחמה הכימית , אך הדרג הצבאי עובד על פי הנחיות הדרג 
המדיני . " נערכת הסברה בכל הארץ , מתקיימות תרגולות , ויש מסכות גז , 
שעל פי הערכה יחולקו לכלל האוכלוסיה תוך חצי שנה " , אמר המקור הצבאי . 
