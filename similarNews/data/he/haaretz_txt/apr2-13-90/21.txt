אתר הביקור השבועי שלנו מצוי כמטחווי יד מגוש דן , ליתר דיוק בשוליו המזרחיים . 
כמו בשבוע שעבר נצא לכביש ירושלים המהיר , נעבור את נמל התעופה בן גוריון , 
נרד במחלף בן שמן , נפנה שמאלה , נעבור על גבי הגשר צפונה , ולאחר קילומטר 
נפנה שמאלה לפי השילוט ראש העין , כביש 444 . זהו כביש צר ובחלקו משובש , 
הפונה צפונה ומתפתל על ובין הגבעות הראשונות המפרידות בין השפלה להרי השומרון , 
בתוך תחומי הקו הירוק ולאורכו . לאחר חמישה ק " ם לערך נגיע לצומת בית 
נחמיה ונמשיך ישר צפונה . הכביש ממשיך להתפתל בין הגבעות וכאן ניתנת לנו 
אפשרות תצפית טובה לעבר גוש דן , הנמצא במרחק עשרה ק"ם מערבית , ולמסלולי 
הנחיתה בנמל תעופה בן גוריון . מימין לכביש נחלוף על פני אתר ההנצחה של חיל 
התחזוקה , שיש בו תצוגת קבע של מתקנים ואביזרים שבשימוש החיל . הצומת הבא 
צומת גבעת כוח , ולצדו יער גבעת כוח עם מתקני פיקניק . בצומת זה אפשר 
לפנות ימינה ולנסוע בכביש מתפתל מזרחה עם נקודות תצפית רבות , לכיוון התנחלות 
בית אריה ( שמעבר לקו הירוק ) . מי שיבחר לבקר ביישוב זה , ייהנה מדרך 
יפת נוף החוצה אזורי גבעות ירוקים ומסתיימת ביישוב בית אריה , השוכן על 
גבעה רמה העטורה בווילות יפהפיות . הדרך חזרה היא באותו הכביש , לעבר צומת 
גבעת כוח . מכאן ממשיך טיולנו המקורי צפונה , לכיוון ראש העין . קטע הכביש 
שבין צומת גבעת כוח לראש העין אף הוא מפותל צר ומשובש . מימין נבחין במספר 
מחצבות גדולות של חצץ וסיד , ואחר כך נחלוף על פני קיבוץ נחשונים עד לתל 
אפק הנישא מימין לציר . מומלץ מאוד לסטות כאן ימינה במעלה הגבעה עד למגרש 
החנייה . מכאן ההליכה ברגל קצרה ביותר , עד לראש הגבעה תל אפק . במקום 
זה נמצא את שרידיו של מבנה גדול מאבן המזכיר טירה או ארמון . המבנה נבנה 
בתקופה הערבית , ושימש כתחנת מעבר על דרך המלך וכמצודת דרכים . המבקר במקום 
יכול להתרשם מהנוף הפנורמי הנשקף מראש הגבעה , וכן מיופיו של מבנה האבן 
על קשתותיו והאולמות הקרירים שבתוכו . נחזור לכביש הראשי , מספר 444 מימיננו 
העיירה ראש העין , שפעם היתה סוף העולם והיום היא יישוב דינמי מתפתח עם 
תנופת בנייה . במקום נבנתה שכונת וילות של אנשי קבע , וכעת עומדת להסתיים 
בנייתה של שכונה מקסימה בחלקו הצפון מזרחי של הישוב . נמשיך בכביש 444 עד 
לצומת קסם תחילתו של כביש חוצה שומרון ( בתוך הקו הירוק ) . כאן נפנה 
שמאלה לכיוון צומת ירקון . ליד צומת ירקון ( מומלץ בצדו הדרומי , ליד הפונדק ) 
נחנה את הרכב , נחצה את הכביש ( רגלית ) לכיוון צפון ( הוד השרון ) 
ומיד נרד אל שביל העפר הפונה שמאלה . קני סוף , אקליפטוסים ומים זכים 
הזורמים ביניהם . אלה הם מקורות הירקון הנובעים ממעיינות הירקון הסמוכים 
לראש העין . לאורך הערוץ נמצא שביל הליכה המתפתל בין קני הסוף ופלגי המים . 
לא להאמין , אבל ממש בשולי גוש דן נמצא פלגי מים זורמים , ללא זיהום , 
בין עצים גבוהים , מרווים את כרי הפרחים שמסביב . מקור המים מושך אליו 
גם שלל חיות וציפורים . ממש חגיגה . זהו . מספיק לטיול אחד . חוזרים לרכב 
ממשיכים מערבה עד לצומת מורשה , ומכאן הדרך הביתה קלה ומהירה . בילוי נעים . 
