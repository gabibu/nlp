את ההצגה " להרוג את הזמן " ראיתי בפעם הראשונה בבכורה לביקורת . אני 
מעריך מאוד את איכויותיהם של עושי ההצגה , ויש בי חיבה רבה לאיכויות האנגליות 
של קומדיית מנהגים זו , המספרת על גברת המשפצת את ההיסטוריה כדי שיהיה לה 
יותר מעניין . ההצגה הראשונה שראיתי היתה לחוצה והותירה תחושה לא נוחה . 
בפעם השנייה ראיתי את ההצגה עם קהל רגיל . אילן דר ולבנה פינקלשטיין יצאו 
עם הקאמרי לברית המועצות , והוחלפו על - ידי יצחק חזקיה ורבקה נוימן . 
הפעם היתה ההצגה משוחררת יותר , ואיפשרה לצופה להזדהות עם הדמויות . אילן 
דר יצר בתמונה אחת שלו מין " טור - דה - פורס " מטורף , בתפקיד עורך דין 
הבא להאשים את הגיבורה בניסיון לרצח ומוצא עצמו משתתף במשחק החיים שלה ; 
יצחק חזקיה עיצב דמות מתונה יותר ומשעשעת פחות . רבקה נוימן שמרה על הגינונים 
החיצוניים של דמות המזכירה הנפחדת , אבל לא היה בה מאומה מן החום האנושי 
והמלאות שהביאה לדמות זו לבנה פינקלשטיין . עדיין נותרה בהצגה הזו בעיה לא 
פתורה של תחביר בימתי : שלוש התמונות הראשונות מתחלפות , כשהניצבים מחליפים 
בגדים לעיני הקהל ; החילופים בין המערכות נעשים תוך כדי הורדת מסך , ובתנאים 
של צוותא זה פתרון מסובך ומאולץ . הצפייה השנייה חיזקה את דעתי כי עדנה 
פלידל איננה הליהוק האידיאלי לתפקידה של לטיטיה , מדריכת התיירים באתר משעמם , 
שמוצאת בדמיונה העשיר תוספות כדי לעשות את ההיסטוריה למרתקת יותר . הדמות 
של לטיטיה היא שברירית וספוגת תרבות ; פלידל , שהיא קומיקאית מעולה , 
היא שחקנית ארצית החסרה את השבריריות של הדמות . בבכורה למבקרים נראה היה 
שהיא מדלגת מצחוק אחד של הקהל למשנהו , מחריפה אפקטים וקשובה כולה לתגובת 
הקהל . התוצאה היתה הדגשה של קווים גשמיים - ארציים של השחקנית , על חשבון 
העידון של הדמות והאבסורד של הסיטואציה . במקום שנחווה את כאבה של לטיטיה , 
היא מבדרת ומצחיקה אותנו במוזרויות שלה . במשחקה של זהרירה חריפאי בתפקיד 
שרלוטה , נציגת הממסד , הסדר , היובש והשיעמום , המתגלה בעצם כמורדת 
באופיה , ניכר השינוי בין שתי ההצגות פחות . ההבדל המהותי היה בכך שבהצגה 
לביקורת לא היו הדמויות קשובות זו לזו , אלא לתגובת הקהל . לרגע שבו מסירה 
חריפאי את הפיאה מראשה , היה בהצגה הראשונה אפקט קומי , ובהצגה השנייה 
אפקט מרגש , על גבול הטראגי . המפתח להבדל מצוי בידי פלידל . היא נוטה 
למעוד באמירת הטקסט . בהצגה הלחוצה היא נתקעה שוב ושוב באמצע מלה , וכדי 
להמשיך נאלצה לחזור על המלה שמעדה בה . בהצגה המשוחררת היא דילגה עם הטקסט 
שתיים או שלוש מלים קדימה , ונאלצה אחר כך להתאמץ כדי להחזיר את ההיגיון 
התחבירי למסלולו , אבל הדבר נעשה בשטף ובקלילות . בשני המקרים ברור , שהטקסט 
עדיין שולט בה במקום שהיא תשלוט בו . אבל בפעם הראשונה הוא הכריע אותה , 
ובפעם השנייה היא היתה מסוגלת ללהטט בו , כי הדמות ורגשותיה נשאו אותה 
ולא היא נגררה אחריהם . הדבר מעורר הרהורים עצובים על מהותה של הצגת תיאטרון : 
אם היא משתנה כל כך מפעם לפעם , האם יש לה איכות קבועה שניתן לסמוך עליה ? 
הרי כל צופה , וגם מבקר התיאטרון , רואה אותה בדרך כלל רק פעם אחת . 
אני מאמין שצריכה להיות איכות כזו . החוויה של הצפייה הכפולה ב"להרוג את 
הזמן " מערערת אמונה זו לא מעט , אך אני עדיין סבור שהבעיה איננה באמונה , 
אלא בהצגה . 
