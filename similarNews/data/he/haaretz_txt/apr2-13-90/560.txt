לונדון ( מיוחד להארץ " ) . סוכנת של המוסד הישראלי היא זו שהביאה לגילוי 
הקשר העיראקי להבריח נפצים גרעיניים בנמל התעופה של לונדון בשבוע שעבר כך 
מגלה העיתון האנגלי " דיילי סטאר " . שמה של הסוכנת הוא סלימה ; היא מדברת 
ערבית רהוטה וניהלה במשך השנתיים האחרונות רומן אהבים עם ראש הביון העיראקי , 
שגורש לארצו על - ידי השלטונות הבריטים . העיתון " דיילי סטאר " , הכותב 
דברים אלו על פני כל עמודו הראשון , טוען כי מקורות מוסמכים ביותר סיפרו 
כי הסוכנת הישראלית חשפה בפני השירותים החשאיים של המערב את הכנופיה שעסקה 
בהעברת הציוד הגרעיני למשטרו של סדאם חוסין . עוד מספר " דיילי סטאר " 
כי אישה המתוארת כבת 03 , גבוהה וגינגית , יצרה קשר עם עומר לטיף , שכלפי 
חוץ מילא תפקיד של מנהל חברת התעופה העיראקית בלונדון . היא התיידדה עימו , 
הפכה למאהבת שלו , והוא מיהר להעניק לה תפקיד בכיר בחברה . לטיף נהג לאכול 
בחברתה במסעדות היקרות ביותר בעיר ונכח עימה במסיבות דיפלומטיות רבות . 
תוך חודשיים כבר ידעה סלימה על עיסוקו האמיתי של לטיף ודרכו הכירה גם את 
הפעילים האחרים בקבוצתו . הודות למידע שמסרה , ידעו וואשינגטון ולונדון 
על כל מהלכיה של הקבוצה , ולדברי העיתון , מרגרט תאצר והנשיא לשעבר רייגן 
היו בסוד העניינים . לרשות הסוכנים העיראקיים הועמדו עשרות מיליוני ליש"ט 
לרכישת חלקים לכור האטומי , ורק כאשר עמדו להעביר את הנפצים לבגדד , הוחלט 
לעצור את לטיף . הוא נחקר , גורש מהמדינה בהוראת שר הפנים הבריטי , וסלימה 
נעלמה מהאופק . לטיף מצוטט כמי שאמר לסוכנת הישראלית : " עם פצצה אטומית 
נהפוך למעצמה עולמית ואז נרסק את אויבנו האיראנים ונחסל את הישראלים " . 
העיתון גם מצטט מקור ביון צרפתי , הסבור כי הפעולה כולה נושאת את חותמו 
המקצועי של " המוסד " . 
