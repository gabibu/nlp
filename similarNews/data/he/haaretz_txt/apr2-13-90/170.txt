האסיפה הכללית של מכבי תל - אביב שהתכנסה אמש בכפר המכביה חייבת היתה להתייחס 
גם למה שקרה למחלקת הכדורגל המפוארת של המועדון , שירדה כמעט מכל נכסיה . 
לא רק שעשור שלם מכבי תל אביב , כדורגל , מבטיח בגדול ומצליח בקטן ; 
לא רק שהמועדון נוחל כשלונות ; עתה מתברר , כי גם את שמו הטוב ואת קסם 
משיכתו איבד . מתחילת העונה פורסם בהבלטה פעמים אחדות , שראשי מחלקת הכדורגל 
פנו אל המאמן הלאומי יעקב גרונדמן בבקשה שיאמנם בעונה הבאה וזה השיב : 
תודה , מוחל טובות . פורסם שהציעו את התפקיד למאמן האולימפי שלמה שרף 
וגם זה השיב : תודה , מוחל טובות . פורסם שפנו אל מאמן מכבי חיפה אמציה 
לבקוביץ , וגם זה לא רץ בהתלהבות לעבוד במועדון ששמו הטוב תמיד היווה כוח 
משיכה ומשאת נפש לטובי מאמני הכדורגל בישראל . ואם לא די בכל אלה שלא רוצים 
לבוא למכבי תל אביב , התברר בתחילת השבוע שהמאמן הנוכחי של הקבוצה , נסים 
בכר , מכוכביו הבולטים של המועדון בשנות השישים , הודיע חד וחלק , כי 
אין ברצונו להמשיך לעבוד באגודה בעונה הבאה . לזה גם הוסיף דברי קיטרוג 
חריפים ביותר על צורת ניהול מחלקת הכדורגל . משהו חורק שם במכבי תל לאביב , 
כדורגל . ברור שהחריקה מתחילה מלמעלה . 
