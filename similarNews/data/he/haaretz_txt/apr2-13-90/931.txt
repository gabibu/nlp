הקבוע והחולף התמזגו ביומיים האחרונים בתגובותיו של מנהיג בריה"ם , מיכאיל 
גורבצוב , לאיומים על מדיניותו מבפנים ומבחוץ : הן כלפי ליטא והן כלפי 
העימות בין שמרנים ורדיקלים במפלגתו הוא נקט , לפי שעה , בקו הנוקשה . 
ייתכן שהמלים " לפי שעה " לא פחות חשובות מסופו של המשפט . גורבצוב הזהיר 
את ליטא , כי אם לא תבטל את הכרזת העצמאות , יינקטו נגדה סנקציות כלכליות , 
מעין הסגר כלכלי . למרות הדיבורים האמיצים של הליטאים בנוסח : " אם יכולנו 
להתקיים עם כלכלת בריה"ם , בוודאי נוכל להתקיים בלעדיה " אין ספק שצעד 
כזה ינחית מכה קשה על הרפובליקה הסוררת התלויה בשאר חלקיה של בריה"ם , באספקת 
עשרות מצרכים ומוצרים חיוניים ובעיקר באספקת נפט מסובסד . מאידך גיסא , 
אחד הנימוקים הרשמיים העיקריים של גורבצוב נגד הינתקותה המיידית של ליטא 
הוא שאי - אפשר לקטוע במחי - יד את הצינורות המקשרים בין מפעלים חיוניים 
בליטא לבין לקוחותיהם בשאר חלקי בריה"ם . סביר , לכן , להניח שמוסקווה 
מעדיפה את הפעלת הלחץ ב"שיטת הסלמי " . כך היא גם מסתכנת פחות בתגובה אמריקאית 
חריפה , שמפניה הזהיר שוב הנשיא בוש , בלחץ הקונגרס . גורבצוב הזהיר בלשון 
בוטה , שאם לא יספיקו הצעדים הכלכליים , הוא עלול להטיל על ליטא " שלטון 
נשיאותי " ישיר . והכוונה , כמובן , לשלטון לפי הסמכויות המורחבות החדשות 
של גורבצוב . אך לא ברור אם הכרזה פורמאלית כזאת תפחית את הצורך בהפעלת 
כוח צבאי ומשטרתי מאסיווי ואם לא , במה תועיל ההכרזה למניעת עימות פיזי 
בין מוסקווה והליטאים ? ישנו דבר והיפוכו גם באיומים בעימות הפנים - מפלגתי : 
הוועד המרכזי של המפלגה הזהיר , שאם אנשי " המצע הדמוקרטי " ( חברי 
הסיעה הבין - אזורית ) לא יחזרו בהם מדרישתם לזירוז ולהרחבה של הרפורמות 
הכלכליות והפוליטיות , הם יוצאו מהוועד המרכזי ומהמפלגה . לשם ביצור מעמדו 
האישי , פועל גורבצוב , זה יותר משנה , להחלשה משמעותית של כוח המפלגה 
ולחיזוק כוח מערכות השלטון הממלכתיות . אם ירצה שלאזהרת הוועד המרכזי " יהיו 
שיניים " , הוא יצטרך לחזק שוב את מעמד המפלגה . וחשוב מזה : הרדיקלים 
רמזו שניסיון הוצאתם יגרום לפיצול המפלגה , והפורשים יהיו הבסיס למפלגה 
האופזיציונית הראשונה למפלגה הקומוניסטית ואת ראשיתה של שיטה רב - מפלגתית . 
ספק אם לגורבצוב אצה הדרך בכיוון זה . סביר יותר שגורבצוב מנסה שוב להיחלץ 
מבעיות בשיטתו הבדוקה מהעבר , לפיה הוא מצדד קודם בשמרנים ובדורשי היד הקשה , 
כדי להכות במי שהתקדמו מהר מדי ורחוק מדי . אחרי שיבטיח את עורפו מפני 
השמרנים יחזור לתמיכה זהירה והדרגתית בדורשי הרפורמות . 
