ארגון הסוכנים ובעלי תחנות הדלק אמור לפתוח החל ממחר בעיצומים שבמסגרתם תשובש 
אספקת הדלק לציבור הרחב . עד לרגע כתיבת שורות אלה , לא ברור אם העיצומים 
אכן יינקטו , שכן אי - הבהירות הפוליטית מעמידה בסימן שאלה את האפקטיוויות 
שלהם . הסוכנים ובעלי תחנות הדלק קובלים על שחיקה ברווחיהם ובהיקף מכירותיהם , 
בשל כניסת חברת הדלק החדשה " דור אנרגיה " לשיווק סולר וכניסתה המיועדת 
לשיווק בנזין . לדבריהם , שיווק הסולר הוריד משמעותית את היקף המכירות 
שלהם , ומתן האפשרות לשיווק בנזין רק יחמיר את המצב . בעלי התחנות דורשים 
לקיים את הבטחת שר האנרגיה הקודם , משה שחל , ולשחררם מהחוזים הכובלים 
עם חברות הדלק הוותיקות . יש אמת מסוימת בטענות בעלי התחנות והסוכנים על 
הפגיעה בהם כתוצאה מכניסת " דור אנרגיה " למשק הדלק . אך למה הם ציפו 
ומדוע חיכו עד היום ? האם באמת חשבו כי כניסת חברת דלק חדשה לשוק לא תשנה 
דבר במשק הדלק ? " דור אנרגיה " אינה במקרה זה הכתובת להתקפות בעלי התחנות : 
לפעילותה כחברת דלק חדשה יש יתרונות ( כמו היכולת לאתר פלחי שוק רווחיים 
במיוחד ) , אך חסרונה הוא בהיקף ההשקעות הגדול המיידי הנדרש ממנה . גם 
הציפייה של בעלי תחנות הדלק לשחרורם מהחוזים הכובלים , כדבריהם , עם חברות 
הדלק , הינה במקרה הטוב היתממות ובמקרה הגרוע נאיוויות . האם באמת ציפו 
בעלי התחנות כי השר שחל יממש את הבטחתו להעביר בכנסת חוק שיגרום לאנרכיה 
בחוק החוזים , כתוצאה מהפרה חד - צדדית של חוזים שנחתמו בתום לב בין שני 
צדדים . והרי גם הגרועות שבדיקטטורות כבר נגמלו מהשימוש באפשרויות פסולות 
אלה . בלי להיכנס לפרטי צדקת טענותיהם של ארגון הסוכנים ובעלי תחנות הדלק , 
מן הראוי שהחלטתם על העיצומים תושהה עד למינויו בפועל של שר אנרגיה . אולי 
השר החדש יצליח להבין ללבם . הציבור הרחב , על כל פנים , אינו צריך לשמש 
כר לספיגת תסכוליהם של בעלי התחנות . 
