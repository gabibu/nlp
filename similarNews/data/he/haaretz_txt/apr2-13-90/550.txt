המשבר הקואליציוני האחרון חושף שוב את חולשותיה הבסיסיות של שיטת המשטר הנהוגה 
בישראל . שעת המשבר הנוכחית מחייבת אותנו לעיין מחדש ביסודות המשטר הקואליציוני 
ולנסות להעמיד אותו על בסיס חדש לחלוטין . האירועים האחרונים אינם אלא שיאו 
של משבר מתמשך וארוך . מאז הקמתה , נשענה הממשלה על כרעי תרנגולת . בכל 
נקודה שבה נדרשה הכרעה יסודית הועמד עצם קיום הממשלה בספק . בתקופת כהונתה 
של ממשלת האחדות היינו עדים לתופעה בלתי - נסבלת במשטר תקין . שרים בכירים 
תקפו בחריפות את ראש הממשלה ואת המדיניות המוסכמת שלה . חברי ממשלה עסקו 
במאמץ בלתי - נלאה להפיל את הממשלה בשעה שהם מכהנים בה . שרים מסוימים נטלו 
לעצמם חירות לשתף פעולה בגלוי עם גורמים חיצוניים , ואף לתאם במקרים אחדים 
את עמדותיהם עם הגרועים שבאויבינו נגד הממשלה . בכל פעם שביקש ראש הממשלה 
להכריע בשאלות המדיניות או לאכוף את מרותו על שריו , הוצב איום על קיום 
הממשלה . גורל הממשלה וההכרעות החשובות ביותר בחיי המדינה הופקעו למעשה 
מידי ראש הממשלה והרוב בה , וניתנו כבני - ערובה בידי שבבי סיעות ומחנות , 
שבכוחם היה להכריע אם תמשיך הממשלה לכהן אם תיפול . אין פלא שהממשלה הידרדרה 
עד שאיבדה עוד לפני נפילתה את כושר ההכרעה והביצוע . אפילו בשאלות שעליהן 
אין מחלוקת , כגון קליטת העלייה , לא השכילה הממשלה לגבש מדיניות מוסכמת 
ולבצעה . שום ראש ממשלה בישראל אינו יכול , למשל , לחייב את שר החקלאות 
לשחרר אדמות מדינה לבנייה מהירה כדי לענות על צורכי קליטת העלייה . הוא 
אינו יכול לחייב את שר השיכון להפעיל תוכניות לבנייה מתועשת . הוא אינו 
יכול להניע את שר האוצר להפחית מסים ולתת תמריצים לבנייה מהירה ולפתיחת עסקים 
חדשים . התוצאה היא שמעט מאוד נעשה כדי לשחרר את הכלכלה ולהיערך לקליטת 
גלי העלייה . כך נופלות בעיות לאומיות בעלות חשיבות עליונה קורבן לריבי 
הסמכויות שבין המשרדים השונים , בעוד המשטר הקואליציוני הרעוע מונע מראש 
הממשלה הכרעה חדה ביניהם . את הסיבה למצב עניינים עגום זה אין לחפש במדיניותו 
של ראש הממשלה ובוודאי שלא באישיותו . האשמה האמיתית מוטלת על שיטת הממשל 
הקלוקלת שלנו . בשיטה הפרלמנטרית בישראל , שום ראש ממשלה אינו יכול לממש 
את ההבטחות שעל בסיסן הוא אמור להנהיג את המדינה . הוא תלוי בסיעות הקטנות , 
ולעתים בקפריזות של חברי - כנסת בודדים , כדי להקים ממשלה ולנהל את ענייני 
המדינה . המשא והמתן הקואליציוני המתנהל בימים אלה ממחיש בצורה בולטת פגם 
יסודי זה . שוב עומדים אינטרסים מהותיים של הציבור למיקח וממכר מבישים . 
ובעוד ראשי המפלגות שקועים בחלוקת המשרדים והקצאת התקציבים , מוזנח הנושא 
העיקרי : יכולתה של הממשלה להכריע בשאלות הגורליות העומדות על סדר יומנו 
הלאומי ומצפות שנתפנה כדי לתת להן את תשומת הלב הראויה . מה שדרוש לנו אינו 
הסכם קואליציוני חדש . ממשלה חדשה צרה או רחבה שתיכון על הבסיס הפרלמנטרי 
הקיים , תהיה שבויה כקודמותיה בשלל אינטרסים שבינם לבין האינטרס הלאומי 
אין קשר . במקום לנסות ולאחות את קרעי הקואליציה , טוב נעשה אם ננסה לשנות 
את הבסיס החוקתי שעליו מוקמות ממשלות בישראל . שינוי שיטת הבחירות לכנסת 
לכשעצמו לא ייתן מענה לבעיה היסודית של היעדר שלטון יציב ובעל כוח הכרעה . 
הקמת הממשלה והפלתה עדיין יהיו נתונים בידי סיעות קטנות , שרק לעתים רחוקות 
מנעות על - ידי טובת העם . כדי לשקם את כושר ההכרעה של הממשלה , נחוץ להעמידה 
על בסיס חדש . אין בסיס טוב וצודק יותר מרצונו של הרוב בעם . לפיכך , 
התיקון היסודי הנחוץ כעת הוא שינוי שיטת הממשל , לבחירה ישירה ואישית של 
ראש הממשלה . ראש הממשלה שייבחר באופן זה יוכל למנות את שריו על - פי הבנתו , 
לגבש עמם מדיניות לאומית ולחייבם ליישמה ללא סייגים . הצעות - חוק ברוח 
זו , שהגישו חברי - כנסת מן הליכוד , המערך , צומת ושינוי , מעידים שמסקנה 
זו אינה עוד רק משאלת לב של הציבור , אלא נחלתם של קשת רחבה של נציגי העם 
בבית המחוקקים . לכנסת , שסמכויותיה יוגדרו בקפידה בשיטת הממשל החדשה , 
תישמר היכולת לבקר את פעולות הממשלה ולהגבילן , אם בחקיקה מתאימה ואם במתן 
תקציב או מניעתו . כך נשליט בתוכנו את העיקרון של הפרדת הרשויות והאיזונים 
ביניהן , שעליו מיוסדות כל שיטות הממשל הדמוקרטיות בעולם המערבי . השיטה 
החדשה לא תפגע בייצוג היחסי של הסיעות השונות בכנסת . להיפך , היא פותרת 
את הסתירה בין הצורך בממשל יציב לרצון לייצוג מרבי של כל הזרמים בישראל בחברה 
הישראלית . הנציגים לכנסת ייבחרו בנפרד מראש הממשלה , וזה יבטיח ייצוג נאות 
בבית המחוקקים לסיעות הקטנות ביותר , אך ימנע מהן לשתק את כוח ההכרעה של 
הרשות המבצעת . מה שדרוש היום אינו דווקא בחירות לכנסת , אלא בחירות לראשות 
הממשלה . מדינות רבות הנהיגו שיטת ממשל דומה ויצאו נשכרות . אך יש לנו גם 
דוגמה ישראלית בולטת : הרפורמה בבחירת ראשי - ערים . כל אזרח מכיר בשיפור 
העצום שחל בתפקוד הרשויות המקומיות מאז הונהגה בהן בחירה ישירה לראשות העיר 
או המועצה . הורי הרפורמה ההיא ראו בה מלכתחילה מבוא לשינוי דומה ברמת הארצית . 
כעת הגיע הרגע לבצע שינוי זה . אין לנו זמן לבזבז . המוני יהודים הבאים 
לארץ , השינויים המתחייבים מעלייה המונית זו במשק ובחברה , וההכרעות המדיניות 
שנצטרך לקבל , מעמידים לפנינו אתגרים כבירים . עם ישראל מייחל למנהיגות 
יעילה . שיוני שיטת הממשל יתן לו מנהיגות זו . 
