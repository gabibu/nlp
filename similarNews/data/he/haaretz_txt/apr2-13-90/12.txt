לפני כשנתיים הוזמן מזכיר הפועל בת ים , ויקטור טל , לסמינר שבו הרצה בין 
השאר הפסיכולוג שרגא שדה . בסיום ההרצאה התפתחה שיחה בין השניים . שדה 
סיפר לטל כי בין שאר עיסוקיו הוא מתפקד כפסיכולוג ספורט במכון וינגייט , 
ובמוחו של טל הבשיל הרעיון : לצרף את שרגא כפסיכולוג צמוד של האגודה הבת 
ימית . זה היה צעד יוצא דופן , יחיד וראשון מסוגו בארץ , אבל בבת ים לא 
היססו לעשות אותו . וכך הפך שרגא שדה להיות חלק בלתי נפרד מהצוות המקצועי 
של מחלקת הכדורעף ובעת הצורך גם של קבוצת הכדורגל . הכימיה עם השחקנים נוצרה 
לאט אך בשיטתיות . שרגא החל ליטול חלק בכל הכרוך בהכנת קבוצות הכדורעף למשימותיהן 
במהלך העונה , רשם רשימות , קיים שיחות אישיות עם השחקנים על פי בחירתו 
וגם על פי בקשות מיוחדות , הפיץ שאלונים , ערך קבוצות דיון ומשחקי סימולציה 
והתוצאות לא איחרו לבוא . בעונה שעברה זכתה קבוצת הכדורעף של הפועל בת ים 
באליפות ובגביע המדינה . כל השחקנים , ללא יוצא מן הכלל , התבטאו בסיום 
העונה בזכות עבודתו הצמודה של הפסיכולוג ותרומתו המכרעת , בעיקר באיתור 
מצבי לחץ וטיפול בהם . הקפטן , יעקב הרשקו : " אין ספק כי הפסיכולוג 
בקבוצה הוא חלק בלתי נפרד מהצוות המקצועי , ממש כמו מאמן , מנהל . התרומה 
שלו היא רצינית ומשמעותית . הוא יודע להביא אותנו למצב נפשי המתאים למיצוי 
היכולת המקצועית על הצד הטוב ביותר , מאתר בעיות שאינן מקצועיות ומטפל בהן . 
לדעתי , חלק גדול מההצלחות שלנו חייבים לזקוף לזכותו " . שרגא שדה מנסה 
להמעיט ככל האפשר מתרומתו : " קודם כל אני לא משחק במקום השחקנים , הם 
עולים למגרש . היכולת המקצועית שלהם בצירוף הבגרות והאינטיליגנציה הביאו 
להם את ההישגים . אני מנסה לתרום במקומות שבהם אני יכול לסייע . אני פועל 
בעיקר להוריד את הלחץ , להביא למקסימום של התאמה את רמת החרדה שבה נתון 
כל ספורטאי , מעודד מהספסל , זורק מלה טובה בפסקי הזמן , לא יותר " . מושג 
אחד " מלת קסם " כבר טבע שרגא בשחקניו . תתפלאו , אבל הרעיון הזה עובד 
ועוד איך . כשהקבוצה נקלעת ללחץ או מצוקה במהלך משחק , וההתפתחות במגרש 
היא לרעתה צועק שרגא את מלת הקסם " חומה " . באותו רגע השחקנים קופצים את 
אגרופיהם , כל אחד מהם חושב ומתרכז לרגע בדבר מה שנעים לו להיזכר בו , 
וממשיכים לשחק . השחקנים טוענים שהשיטה עוזרת מאוד , ודוגמאות לא חסרות . 
במסגרת עבודתו מלווה שרגא גם את קבוצת הבנות . שרונה ינקו , לדוגמה , 
לא עולה למשחק אם ערב לפני כן לא שוחחה עם שרגא בטלפון . לאחר סיום המשחק , 
בדרך כלל בשעת לילה מאוחרת , שוב משוחחים השניים בטלפון . מועדוני ספורט 
אחרים ראו כי טוב ופה ושם מנסים לחקות את המודל הבת ימי . למרות זאת , 
עדיין אין עוד אגודת ספורט בארץ המעסיקה פסיכולוג באופן קבוע . אבל בהפועל 
בת ים כבר אין יותר ספקות בעניין הפסיכולוג הוא חלק אינטגרלי מהמנגנון . 
" שרגא שדה הוא חלק מהצוות המקצועי של האגודה וימשיך לשמש ככזה גם בעתיד " , 
אומר טל . 
