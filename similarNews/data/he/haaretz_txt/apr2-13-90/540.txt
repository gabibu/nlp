( ע ) . מנכ"ל כור , בני גאון , קיבל אתמול את הצעת מזכ"ל ההסתדרות , 
ישראל קיסר , להעביר לידי העובדים את מפעל אלישרא , שנסגר לפני שבוע ועובדיו 
פוטרו . גאון גם הודיע שידאג להספקת עבודה למפעל על ידי חברת תדיראן . מפעל 
אלישרא לייצור טלפונים באופקים נסגר לפני שבוע וכל 52 העובדים בו קיבלו הודעות 
פיטורין . זאת לאחר שביתת האטה , עיצומים ושתי השתלטויות של העובדים על 
המפעל . הם תבעו מתדיראן להשוות את תנאי העסקתם לתנאים של אלף עובדי אלישרא 
בני ברק , בעקבות רכישת תדיראן לפני 4 שנים את אלישרא . לאחר שהנהלת תדיראן 
מאנה לנהל כל מגעים עם העובדים המפוטרים , התכנסו העובדים שלשום במועצת 
פועלי אופקים והחליטו להדיח את הוועד . 51 מהעובדים בחרו ועד פעולה לניהול 
משא ומתן לקראת פתיחת המפעל וחידוש העבודה בו . אתמול יצא ועד הפעולה עם 
מזכיר מועצת הפועלים , סעדיה אילוס , לבית הוועד הפועל ושם הועלו הצעות 
לצעדים הבאים . גובשה הצעה להעביר את המפעל לידי העובדים ולהפעילו על ידם . 
קיסר נפגש עם העובדים ואישר את המהלך החדש . קיסר דיבר עם מנכ"ל כור , 
בני גאון , שהסכים לבחון אפשרות של העברת המפעל באופקים לידי העובדים . 
מהנהלת תדיראן נמסר שהשלוחה באופקים יכולה להיות רווחית , אם העובדים יפעילו 
אותה כראוי . 
