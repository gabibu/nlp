בישיבת חירום שכינסה שלשום התאחדות עולי ברית - המועצות , בהשתתפות נציגי 
ארגוני המתנדבים העוסקים בקליטת עלייה , הוחלט על הקמת מטה חירום . נציגי 
המטה הפורום הציוני , התאחדות עולי בריה"ם , קבוצת ה53 , ויצ"ו , מרכז 
ההתנדבות , אמונה ונציג ההסתדרות יתבעו מפגש מיידי עם ראש הממשלה , שרים 
ואנשי ציבור העוסקים בקליטה . מטה החרום מתכוון להתריע בפני אנשי הציבור 
על מה שהוגדר כ"קטסטרופה " קרובה . לדברי אנשי מטה החרום , בחודשים הקרובים 
יסיימו עולים רבים את לימודיהם באולפנים , תגמר קיצבת הקיום שלהם וההשתתפות 
בשכר דירתם , אך טרם הוכנה תשתית תעסוקתית לקליטתם . למרות הבטחות חוזרות 
ונשנות , אומרים אנשי המטה , אין עדיין התחלות בנייה , למרות שהוקצו שטחים 
לכך . במשרד השיכון עדיין לא ערוכים לתחילת הבנייה . ראשי הערים רעננה , 
לוד ורחובות הצהירו כי הם יתחילו בבנייה , אך דבר לא נעשה . כמו - כן 
יתבעו נציגי מטה החרום לשתפם בכל הפורומים הממשלתיים והציבוריים הנוגעים 
לנושא הקליטה , כדי לעבוד במשותף . נציגת ויצו , לילי אלשטיין , אמרה 
אמש כי התנאים בהם נתקלים העולים במשרד הקליטה מחפירים . " קיים חוסר כוח 
אדם מצב שיש לתקנו לאלתר " , אמרה . איגור מרקמן , נציג גוף התנדבות של 
הקיבוץ הארצי , אמר כי למרות שהקיבוצים מסוגלים לקלוט מידית 0021 משפחות , 
פניותיהם למשרד הקליטה להפנות אליהם עולים חדשים לא נענו . גאולה חבקין , 
ממרכז ההתנדבות , אמרה כי כיום נופל עול הקליטה על הציבור הרחב , במקום 
על משרדי הממשלה . רוברט גולן , יו"ר התאחדות עולי ברית - המועצות , האשים 
את הממונים על משרדי הממשלה בחוסר החלטה , בכל הנוגע לקליטה . הוא ציין 
את הקשיים בהם נתקלים המתנדבים , בשל הקליטה הישירה ונוכח העובדה שאין הם 
מקבלים רשימות שמיות עם כתובות , כפי שהיה נהוג בעבר , בעזרתן היו יכולים 
לפנות לעולה , כדי לעזור לו בצעדיו הראשונים במבוכי הבירוקרטיה . הוא אמר 
כי אם לא תהיה ברירה , לא יהססו הפעילים לארגן הפגנות המוניות כדי לעורר 
מודעות לבעיה ההולכת ומחריפה . 
