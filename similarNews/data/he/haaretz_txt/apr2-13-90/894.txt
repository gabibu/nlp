ארגון בעלי תחנות הדלק מאיים בנקיטת עיצומים בתחנות הדלק לקראת סוף השבוע . 
ראשי הארגון שקלו לנקוט עיצומים עוד בערב החג , אך החליטו לדחות אותם עד 
לאחר החג , כדי לא להשבית את שמחת החוגגים . ראשי ארגון בעלי תחנות הדלק 
חוששים , כי ההיתר שניתן לחברת דור אנרגיה לשווק בנזין , החל מ1 במאי 09 , 
עלול לפגוע בהם בצורה קשה . לדבריהם , בעקבות ההסדר החדש , בעלי תחנות 
הדלק החדשים יוכלו לרכוש דלק מכל גורם , בעוד שבעלי התחנות הוותיקים ימשיכו 
להיות כבולים לחוזים עם החברות הוותיקות . בעלי תחנות הדלק טוענים , כי 
הבטחות לשינוי החקיקה , שניתנו להם בעניין זה על ידי שר האנרגיה הקודם , 
משה שחל , לא התקיימו . בעלי התחנות מבקשים גם לשנות עיוות הקיים לדבריהם 
במחיר הסולר . עיוות זה נוצר , לטענתם , בשל מרווח הרווח הגבוה הקיים 
בסולר , המאפשר לחברות דלק חדשות להפיק רווחים גבוהים , בצורה לא הוגנת . 
ראשי הארגון נפגשו בשבוע שעבר עם שמעון גלבוע , ראש מנהל הדלק , ועם ד"ר 
נתן ארד , מנכ"ל משרד האנרגיה , אך תוצאות הפגישות לא סיפקו אותם . ראשי 
הארגון ביקשו פגישה עם יצחק מודעי , השר המופקד בפועל על תיק האנרגיה , 
אולם עד כה הם לא נענו . 
