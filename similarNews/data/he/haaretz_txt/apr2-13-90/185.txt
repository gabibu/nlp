ועדת תנאי השירות של רשות השידור החליטה אתמול להחזיר את רפי גינת לתפקידו 
כמנהל מחלקת הבידור בטלוויזיה . בוועדה חברים חברי הוועד המנהל אורי פלח 
ואמנון מנדה וכן היו"ר , אהרן הראל . פלח ומנדה תמכו בהחזרת גינת לתפקידו 
הקודם , ואילו הראל התנגד לכך , בטענה שצעד כזה כאילו מעניק לו רהביליטציה . 
כן הוא סבור , שעל רשות השידור לנהוג בהתאם להמלצתה של פרקליטת המדינה , 
דורית בייניש . בייניש המליצה להשעות את גינת מתפקידיו הקודמים ברשות , 
אך עם זאת לא שללה את האפשרות , להעסיק אותו בעבודה שאינה קשורה בניהול 
או בהופעה על המרקע . מכיוון שנשאר בדעת מיעוט , החליט הראל להוציא היום 
מכרז לתפקיד , במגמה שוועדת המכרזים תתכנס מיד לאחר הפסח . עד למועד זה 
ישמש גינת בתפקיד . גינת סיים את הקדנציה שלו ב1 בינואר השנה , ובשעתו 
לא ביקש להאריכה . אתמול סירב גינת להגיב לשאלה , אם יגש למכרז . " המנהלים 
שלי הודיעו לי שאני חוזר היום לעבודה וכך אעשה " , אמר . למכרז צפויים לגשת 
המפיקים חיים מלובן ואהרן גולדפינגר , וייתכן שגם חנוך חסון , המכהן כיום 
כמנהל המחלקה בפועל . נודע שהתפקיד הוצע בזמנו לרבקה מיכאלי , שסירבה לקבלו , 
מכיון שהעדיפה את היצירה על פני הניהול . בטלוויזיה מקווים שתשנה את דעתה 
עתה . 
