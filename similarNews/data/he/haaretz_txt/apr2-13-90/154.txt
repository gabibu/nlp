מה שעשה השבוע הממסד הצבאי לראש אכ"א רן גורן גובל באונס ציבורי . האלוף 
החדש אמר ל"במחנה " כי שירות המילואים הממושך גורם לירידה מהארץ . דבר זה 
כה מובן מאליו שאין צורך לדבר עליו , אבל הממסד הצבאי זעם ודובר צה"ל הודיע 
בשם גורן כי דבריו אינם דעתו , לשון אחרת שאינו יודע את אשר פיו סח . איש , 
כמובן , אינו צריך להתייחס להכחשה באמון . לא יעלה על הדעת כי עיתונאי - 
חייל יעז לשים בפיו של ראש אכ"א הממונה עליו דברים שלא אמר . מעשה שכזה 
עלול להובילו מיד ממכונת הכתיבה לקילוף תפוחי אדמה . גם אין מקום להשערה 
כי ראש אכ"א נפל קורבן לפליטת פה . בתוקף תפקידו משתתף גורן בדיונים שונים 
של ועדות פרלמנטריות פנימיות ומתבטא בהן בשיקול דעת ובבהירות , בלי לטייח 
בעיות סבוכות . כך עשה גם בראיון שהעלה את קצפו של המטכ"ל . חזקה עליו 
כי הדברים שאמר ופורסמו בשמו הם דעתו המוצקה . כשצמרת צה"ל , כמו יופיטר , 
כועסת סימן שאינה צודקת . אבל אין מקום לזעם . בקיצוצי התקציב מן השנים 
האחרונות למד הצבא כי לכל מעשה יש מחיר חלופי . יותר נגמ"שים הם פחות מטוסים , 
תוספת לרפא"ל באה על חשבון חיל הים , ועוד ימי אינתיפאדה מבשרים צמצום 
באימונים . לשימוש מרובה , עודף ומיותר , בימי מילואים יש מחיר צבאי , 
ביטחוני וכלכלי גבוה . הירידה היא מטבע סחיר כזה . גורן הביא את העניין 
לתודעת הציבור יותר בהכחשה שנכפתה עליו מאשר בפרסום הראיון עצמו . ואכן , 
אין ספק שהנושא מצריך דיון . בשנים האחרונות חלה שחיקה בנכונות הציבורית 
הכללית לשאת בנטל . ציבור גדל והולך אם כי עדיין בגדר מיעוט אינו בוש 
עוד בתכסיסי ההערמה שנועדו לפוטרו מן המעמסה . פעם מיעטו לעשות כן , ומי 
שנתפס הכחיש . עכשיו זה כבר מקובל קצת יותר , כמו , למשל , להתעלם מקריאות 
המשמר האזרחי , או כמו , בחוגים מסוימים , להתייחס בסלחנות לדיווחים כוזבים 
למס ההכנסה . חלק סתם משתמטים . אחרים לרוע המזל צעירים ששנות שירות מילואים 
רבות לפניהם יורדים מכאן . הצבא מעדיף להעלים עין . במקום לכעוס על גורן , 
מוטב למטכ"ל לחזור ולהוכיח כי בלי מילואים אי אפשר , ושיחד עם זאת עושים 
הכל להקל ולדלל את צווי הקריאה . אך אם צמרת צה"ל מגיבה בלשון כה קשה על 
הראיון ב"במחנה " שמא היא חשה כי מסע הסברה כזה לא יצלח ? ושמא היא יודעת 
כי המלחמה באינתיפאדה היא עקב אכילס של שירות המילואים ? כל עוד דובר באימונים 
חמסיניים ובפעילות חורפית לחסימת המחבלים לאורך הירדן ובקו הצפון , היו 
ממדי התופעה צנועים יותר . גם מי שהחליט לרדת מהארץ עקב הקריאה למילואים , 
הסתיר בדרך כלל את המניע האמיתי . לא כן כאשר אפשר להיתלות במחלוקת הלגיטימית 
כדי להצדיק את הצעד , היאה , כלשונו של יצחק רבין , רק ל"נפולת של נמושות . 
גורן הצביע על תופעה קיימת . הצבא , והממשלה הממונה עליו , חייבים להביאה 
בחשבון . יש מיתאם ארוך - טווח בין שירות מילואים מתיש לבין ירידה מהארץ , 
ודרכי הטיפול בתופעה הן הסברה וחינוך מזה , ושימוש זהיר ומצומצם ככל האפשר 
בצווי הקריאה מזה . 
