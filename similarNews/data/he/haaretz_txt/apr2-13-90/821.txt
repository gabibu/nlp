ישיבה מיוחדת של מועצת המנהלים של חברת החשמל שזומנה בהתרעה של פחות מיממה 
לאתמול אחה"ץ כדי לבחור ביו"ר קבוע לדירקטוריון החברה , התבטלה ברגע האחרון 
בעקבות צו ביניים של בג"ץ . את הצו נתן גבריאל בך , לבקשת עו"ד חנן מלצר . 
האחרון פנה בשם יהודה המאירי , שעמד להתמנות לדירקטוריון חברת החשמל , 
כאחד מחמשת מחברי הדירקטוריון שאמורים היו למנות שר האנרגיה לשעבר שחל , 
ושר האוצר לשעבר פרס . בישיבה המיוחדת עמד מנכ"ל משרד הכלכלה יחזקאל הרמלך 
להיבחר כנראה ליו"ר הקבוע של דירקטוריון חברת החשמל במקומו של איש המערך , 
ד"ר אהוד קופמן . בג"ץ קבע בצו הביניים כי מינויי שחל ופרס יהיו לפי שעה 
בתוקף , ואילו המינויים של 11 הדירקטורים שנעשו בהשראת מודעי , יוקפאו . 
מינויים של החמישה עוכב על ידי רשות החברות הממשלתיות , אשר לאחר מכן אישרה 
את מינוייהם של תשעה חברים חדשים , בהם הרמלך , שמונו למועצת המנהלים על 
ידי ראש הממשלה יצחק שמיר בתוקף תפקידו כמחזיק בתיקי האוצר והאנרגיה בממשלת 
המעבר . את מינוי התשעה יזם השר יצחק מודעי שמונה על ידי שמיר לטפל בתיק 
האנרגיה מטעמו . העתירה הוגשה נגד שר האוצר , שר האנרגיה , רשות החברות 
הממשלתיות וחברי מועצת המנהלים של חברת החשמל . החלטת בג"ץ ניתנה במעמד 
של צד אחד בלבד . הבג"ץ הורה כי העתירה תידון במעמד של שלושה שופטים . 
טרם נקבע מועד לקיום הדיון . 
