ואשינגטון ( מיוחד ל"הארץ " ) . " אם הנהגת ישראל תבטיח לבריה"ם שהמהגרים 
הסובייטיים לא ייושבו בשטחים הכבושים , כולל מזרח ירושלים , יהיה אפשר 
להנהיג טיסות ישירות ממוסקווה לישראל " . כך אמר השבוע סגן מנהל המכון הסובייטי 
ללימודים מזרחיים ויטאלי נאומקין , בדיון על מדיניות בריה"ם במזרח התיכון , 
שהתקיים במכון ברוקינגס בוואשינגטון . הרעיון לתבוע מישראל ערבויות בעניין 
זה הועלה בראשונה בשבוע שעבר , על - ידי מזכיר המדינה האמריקאי , גיימס 
בייקר , בשיחותיו בוואשינגטון עם שר החוץ הסובייטי אדוארד שוורדנאדזה . 
נראה כי הוא אומץ רשמית כמדיניות בריה"ם . בדיון במכון ברוקינגס השתתפו 
חמישה מומחים סובייטיים . הנחתה את הדיון עמיתת המכון הסובייטי ללימודים 
מזרחיים , גודית קיפר , והשתתף בו קהל גדול של מומחים , דיפלומטים , 
פקידים בכירים ואנשי תקשורת . המומחה לענייני ישראל , אנדריי שומיחין , 
אמר בראשונה בפומבי כי דברי יצחק שמיר על ישראל הגדולה גרמו לאי - קיום 
הסכם הטיסות הישירות בין אירופלוט ואל - על . הוא אמר כי " כולנו מבינים " , 
שהבעיה אינה " מציאת מסדרון האוויר הנכון " . הכל התנהל כשורה , אמר , 
על הצד הטוב ביותר , אך " כולנו יודעים שהשיבוש חל כשמנהיג ישראלי החליט 
לצאת בהכרזה המצערת , שבאמת שינתה את הפסיכולוגיה , הכימיה , של הדבר 
כולו , ודחקה את בריה"ם לפינה " . עם זאת הביע שומיחין ביטחון בכך שיהיו 
טיסות ישירות , וגם יחודשו היחסים הדיפלומטיים בין בריה"ם לישראל , שכן 
יש ליחסים אלה " פוטנציאל גדול " . בין ישראל ובריה"ם , אמר , יהיו לא 
רק טיסות ישירות , אלא גם " ספינות שעשועים שישוטו מחלק אחד של בריה"ם 
לישראל " . הוא ייחס את העדר היחסים בין בריה"ם לישראל לאיטיות הליכתה של 
ישראל לקראת דיאלוג עם הפלשתינים , ובמיוחד עם אש"ף . בתגובה על שאלה על 
האנטישמיות בבריה"ם אמר נאומקין , כי בגלל הדמוקרטיזציה בארץ זו יש קבוצות 
" אנטי " שונות , ו"טבעי שיש כמה קבוצות אנשים שיש להן נטיה אנטישמית 
כלשהי " . אך " נטיות אלה מתוארות בהגזמה רבה בכלי התקשורת כאן ובכל העולם " . 
שומיחין חלק על דברי נאומקין ואמר שהבעיה אינה מה מספרם של האנשים אשר " מעורבים 
בדבר מלוכלך מסוים " . גם אם מספרם קטן , אמר , " הדרך שבה הם פועלים 
ומפיצים את דעותיהם היא דוחה ביותר " , והשפעתם גדולה לעתים הרבה יותר ממספרם . 
" אני סבור שצריכה להינקט עמדה הרבה יותר חזקה בכל הנושאים האלה " , אמר . 
הוא ציין שהאנטישמיות מכשירה את הקרקע עבור גורמים שונים להעביר את המסר 
שלהם , ו"זה מסוכן ביותר " . הוא הביע תקווה שדעת הקהל בבריה"ם , שחשיבותה 
עולה , והקונגרס הסובייטי , העומד לקיים דיונים פתוחים על פעילויות ארגונים 
כמו " פמיאט " , יפעלו לשמירת זכויות האזרח ויסודות החברה על פי החוקה הסובייטית , 
האוסרת על תעמולה גזענית . 
