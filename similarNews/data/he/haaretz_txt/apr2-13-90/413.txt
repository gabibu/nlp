סיעות שינוי , דגל התורה והמפד"ל החלו אתמול להוביל מהלך שמטרתו להביא תוך 
חודשיים שלושה , לבחירה ישירה של ראש ממשלה , ללא פיזור הכנסת ותוך המשך 
קיומה של ממשלת המעבר , אליה יצטרפו מחדש שרי מפלגת העבודה . הרב אברהם 
רביץ , ראש סיעת דגל התורה בכנסת , נפגש אתמול עם ראש הממשלה בנושא זה , 
ושמיר לא פסל הצעה זו . רובינשטיין אמר אמש , כי בכוונתו לפעול לבחירה 
מיידית של ראש הממשלה , על פי הצעת החוק הטרומית שסיעתו הגישה לכנסת . מקורבי 
ראש הממשלה אמרו אמש , כי הצעתו של רביץ המבוססת על זו של אמנון רובינשיין 
היא מעניינת ביותר ויש לדון בה . עם זאת ציין שמיר בפגישה , כי פרט להתייחסות 
החיובית למהלך , יהיה עליו לדון בנושא עם חבריו , כדי לגבש את ההליכים 
בהם תינתן הסמכות לראש ממשלה שייבחר בבחירות ישירות , תוך בדיקה מהן הסמכויות 
שיהיו בידי הכנסת . על פי הצעתם של פרוף אמנון רובינשטיין ואברהם רביץ , 
כל סמכויות הכנסת יישמרו , והיא תהיה מוסמכת להביא להפסקת כהונתו של ראש 
ממשלה שנבחר בבחירות ישירות על ידי החלטתה להתפזר . הצעתם של רביץ ורובינשטיין 
היא להביא עתה לבחירת ראש ממשלה תוך חודש חודשיים , מבלי לפזר את הכנסת 
הנוכחית . במפד"ל הודיעו אמש , כי הם תומכים במהלך . נודע כי רובינשטיין 
והרב רביץ החלו אמש לגייס קולות של חברי כנסת וסיעות שונות לתמוך בהצעה . 
