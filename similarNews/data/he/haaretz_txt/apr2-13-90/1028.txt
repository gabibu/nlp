הכרזתו המאיימת של סדאם חוסיין הדהימה רבים , ובצדק . זו הפעם הראשונה 
שמנהיג כלשהו מאיים בשימוש בנשק כימי מאסיווי נגד אוכלוסייה אזרחית . לא 
כהתגוננות נגד צבא העלול לתקוף את ארצו , אלא נגד אוכלוסייה אזרחית , המצויה 
הרחק מגבולות עיראק . והמאיים הוא מי שכבר גרם למותם של אלפי אזרחים בנשק 
כימי . עם זאת , לא ההכרזה של נשיא עיראק היא שמעידה על התפנית האסטרטגית 
המתחוללת לאטה במזרח התיכון . התפנית עדיין אינה מתבטאת ביטוי בולט במאזן 
הכוחות בסכסוך הישראלי - ערבי ; ישראל ממשיכה ליהנות מעדיפות צבאית איכותית 
בכמה תחומים חשובים . השינוי מתחולל קודם כל במאזן ההרתעה ההדדי . אין זה 
בדיוק מאזן אימה , כפי שהרבו לכתוב בעיתונות הישראלית , שנוצר לפתע בגלל 
איומיו של סדאם חוסיין . אין זה בדיוק מה שטענו הערבים כמעט בשמחה , כי 
מעתה יאזן הנשק הכימי הערבי את הנשק הגרעיני הישראלי . לא רק הערבים יחששו , 
לדבריהם , אלא גם לישראלים יהיו סיבות לחשוש . טעות לחשוב שנשק כימי יכול 
להרתיע שימוש באמצעים . שימוש מאסיווי בנשק כימי נגד אוכלוסייה אזרחית עלול 
אף לדרבן לתגובה . כפי שאמר מומחה לפירוק חימוש בזנווה לנציג עיראקי , שאם 
בגדד תשתמש תחילה בנשק כימי , לא יחוסל נשק גרעיני ישראלי , והיא רק תגרום 
להפעלתו . ואם הישראלים יקדימו אתכם במכה גרעינית ראשונה , שאל המומחה , 
מה התועלת שתהיה לכם בנשק הכימי ? ! השינוי במאזן ההרתעה ההדדי הוא יותר 
תוצאה מצטברת של כמה מערכות נשק ואמצעי שיגור , ולא של אמצעי אחד כמו גזים 
רעילים . הדבר מתבטא בהארכת הזרוע הצבאית הערבית ויכולתה , בניגוד לעבר , 
לפגוע פגיעה מאסיווית יותר בעורף הישראלי . זה החל בקבלת מטוסים מרחיקי - 
טוס , בעלי יכולת חדירה וכושר נשיאה גדול של חימוש , בפיתוח יכולת תדלוק 
באוויר , ברכישה ובפיתוח של טילי קרקע - קרקע ( סוריה , עיראק , סעודיה 
ועוד ) , ונמשך בפיתוח נשק כימי וגם ביולוגי ובמאמץ לפתח נשק גרעיני . 
אסטרטגים אמריקאים הבחינו זה מכבר בשינוי המתפתח במאזן ההרתעה , וכותבים 
על משמעויותיו בדו"חות פנימיים . מכאן , שישראל איבדה את המונופול , שנהנתה 
ממנו במשך שנים , לפעולה בטווחים ארוכים לביצוע פעולות עונשין ואחרות בעומק 
מדינות ערב . פירוש הדבר , שישראל אינה יכולה להרשות לעצמה לפעול כנגד 
מחבלים , למשל , בלי להביא בחשבון סכנת תגובה ערבית קשה ובעומק שטחה . 
גם היום היא יכולה להרוס כור גרעיני , למשל , כפי שעשתה בעיראק ב1891 , 
או להפציץ בכל רחבי סוריה , כפי שעשתה ב2791 , אך במחיר שונה , וכבד 
ככל הנראה . כך בעת מלחמה וכך בעתות מתיחות בין המלחמות . עוד בטרם יושפע 
מאזן הכוחות , ברור שיש לכך השפעה רבה על תהליך קבלת ההחלטות של הדרג המדיני - 
האסטרטגי ושל הדרג הצבאי העליון . לא ייתכן שהתכנון הצבאי של המטכ"ל הישראלי 
לא יושפע מהתפתחות זו . כמה מהאופציות הצבאיות של ישראל , שהיו פתוחות 
בעבר , הצטמצמו , לדעתי . לעומת זאת נפתחו בפני הערבים אופציות צבאיות , 
שהיו נעולות כמעט בעבר . כלומר , חופש הפעולה הצבאי של ישראל נעשה מוגבל 
יותר . כך נוצר מצב שבו ישראל ומדינות ערב מרתיעות הדדית זו את זו יותר 
מאי פעם בעבר . לא הכל רואים בשלילה התפתחות זו . בעבודה שפירסם המכון הוואשינגטוני 
למדיניות חוץ , מאת איש הפנטגון לשעבר מייקל אייזנשטאט , נכתב : " אף 
על פי שתפוצת הטילים והנשק הכימי והביולוגי מסכנת את היציבות האזורית , 
נוצרה כיום הרתעה הדדית יציבה יחסית . זו מתבססת על העדר יכולת אמינה של 
שני הצדדים להנחית מכה ראשונה , שבה יחוסלו לחלוטין כל מערכות הנשק האסטרטגי 
של היריב , בלי שתהיה לו יכולת להגיב תגובה מאסיווית " . עם גישה זו מסכימים , 
במידה זו או אחרת , האסטרטגים אדוארד לוטוואק ומרטין ואן - קרפלד . ואן - 
קרפלד אף מוכן להגדיר את ההרתעה ההדדית המתפתחת כבשורה טובה . החיסרון בגישתו 
של אייזנשטאט , שהוא גוזר גזירה שווה בין המצב ששרר בין שתי המעצמות הגדולות 
למצב בסכסוך הישראלי - ערבי . המאזן במזרח התיכון אינו בין ישראל לעיראק 
בלבד . מדובר כאן גם במנהיגים שגילו מידה רבה של אי שפיות בסיכונים שנטלו . 
האם אפשר להשוות את קדאפי , שבידו טילים עם ראשי נפץ כימיים , למנהיגים 
כברזנייב או חרושצוב ? ייתכן שמנהיג כסדאם חוסיין יתרסן יותר , כאשר ידע 
איזה מערכות נשק יש בידי ישראל . הוא יודע כי יכולת התגובה של ישראל עולה 
על זו של איראן , אך מי לידינו יתקע שאם תהיה לו יכולת גרעינית הוא לא יתפתה 
להנחית מכה ראשונה על מדינה קטנה כישראל ? הבדל אחר טמון בכך שבאזורנו יכולות 
מדינות לא שפויות להשתמש בקבוצות טרור לצורך הפעלת נשק כימי או ביולוגי . 
במלים אחרות , ההתפתחויות האחרונות מובילות להרתעה הדדית , בתנאי שמנהיגי 
שני הצדדים יגלו אחריות וריסון , אבל קיים גם פוטנציאל להידרדרויות חמורות 
יותר ולקטסטרופות . כדי למנוע אסונות כאלה אין צורך להמתין עד שיהיה שלום 
כולל . יש לחפש במהירות את המסגרת המתאימה ואת הכללים למניעת הידרדרות כוללת , 
כתוצאה מאיבוד שליטה . 
