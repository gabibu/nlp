חד העיסוקים העקשניים ביותר של האמנות המודרנית היה פירוק תפישת הציור כמכשיר 
ליצירת אשליות . כשהתפרקה האשליה נחשף בהדרגה המסך שעליו היא הוקרנה . 
המסך הריק ( המשטח ) נהפך לנושא הציור , נושא הכרוך בהכרח בחרדה . החרדה 
מהחלל הריק היא גם פחדו של הציור להיות ריק ממשמעות . אצל רתק המסך הריק 
היה מלא צבע , אצל רוברט ריימן נותר רק צבע לבן , פונטנה קרע את הבד , 
חשף את הריק שמעבר למסך , ראושנברג הציג ציור מחוק , מסך ריק פעמיים , 
ולבסוף באה האמנות המושגית שטענה שעצם העיסוק במסך הוא עיסוק באשליה של 
משמעות , של מלאת , וביטלה לחלוטין את האובייקט . כיום , הציור הפוסט - 
מושגי אינו תופש את עצמו עוד כמכשיר ליצירת אשליות אלא כמכשיר ליצירת פרשנויות . 
מותר לחזור לצייר בתנאי שלא מאמינים בדימוי ובאשליה , או בניסוח אחר מותר 
להתייחס לציור באופן זמני כמלא , בתנאי שזוכרים שבאופן בסיסי הוא ריק . 
נראה כאילו במקום הפחד המודרניסטי מפני הריקנות , יש היום התאהבות בריקנות , 
הנאה לבשר שאין בשורה . הציור היום יכול ליהנות מכל דיבור , אפילו מהדיבור 
על החרדה . אם העניין נגמר כאן , ציור שיש לו " משמעות על תנאי " הוא 
בעצם לא מעניין , ויש הרבה ציור כזה , " מעניין על תנאי " , והוא פזור 
לכל אורך שנות השמונים . כדי שהציור כיום יהיה באמת מעניין הוא חייב להיות 
ציור " פוסט - פירוקי " , ציור המעמיד בספק את האפשרות של אמירה מלאה , 
ציור הפותח מחדש את הפתח לאשליה . הציור של גבי קלזמר נוקט אסטרטגיה מורכבת 
כדי להישאר ספק מלא ספק ריק , והוא עושה זאת בכך שהוא מאפשר פרשנויות שונות . 
שכשאחת מהן מתרוקנת , אחרת מתמלאת . גבי קלזמר מציג שמונה ציורים מרובעים 
גדולים . על הבד החשוף , בפיגמנט שחור דמוי פיח , מצוירים קודקודים ענקיים . 
תווי הפנים שלהם מחוקים , נמסים ונספגים בבד . הציור מזמין לפחות שלוש 
פרשנויות , שכל אחת מהן גוררת חוויה רגשית אחרת . הקריאה המודרניסטית מתמקדת 
בהתפרקות הצורה , בחרדת ההתאיינות ( ההתרוקנות ) אל תוך הבד החשוף ( 
" האין - ציור " ) . יש קרבה בין הדיוקן הנמס לבין ההתפרקות הקוביסטית 
או המאגיה של הכתם אצל יוזף בז . העיניים השחורות עיוורות , הציור הוא 
כתם שטוח , הוא אינו מחזיר מבט אל הצופה . הציור הוא כמעט אובייקט לובוטומי , 
אוטיסטי . הציור שומר על מרחק וניתוק מהצופה , אך אם מצליחים , למרות 
המרחק , ליצור אתו קשר , הוא מעורר חרדה אמיתית . הקריאה השנייה היא קריאה 
רומנטית . לצד הכתמים השחורים מתגלה לעתים כתם ורוד או תכלת . הטקסטורה 
השחורה עדינה ושקופה . הציור מתקשר עם מוטיווים של נוף בערפל או התגלות 
לילית , של בדידות מתוקה ומוות ענוג . הרכות מזמינה לחמימות , לקרבה , 
לאשליה של התמזגות . התמזגות משמעה הליכה לאיבוד , רגע של שכחה עצמית 
בתוך הציור . הקריאה השלישית , המשלבת חוויה של קרבה ושל מרחק , של מלאת 
ושל ריקנות , היא הקריאה ה"רה - קונסטרוקטיווית " ( " הפוסט - פירוקית " ) 
. הציור נתפש כשלט פרסומת ענק , כסמל מסחרי המשווק את עצמו בטכניקות גראפיות 
ופרסומיות , כסימן מוכר , ברור ומזוהה מיד , ומבחינה זו הוא מרוחק וריק . 
אך הציור בונה את עצמו מחדש מתוך הפירוק העצמי . שלט הפרסומת המרוחק מפרסם 
קרבה . התוצר המשווק באמצעות הסמל המסחרי הוא חרדה . לא חייבים להרגיש 
את החרדה הזאת , באמת , עכשיו , כשם שלא חייבים להרגיש את טעם החיים בכל 
פעם ששותים קוקה קולה , אבל מספיק לזכור , מפעם לפעם , שיש דבר כזה טעם 
החיים , או חרדת מוות , ואם לא עכשיו אז בהזדמנות אחרת . הציור מרכז את 
מירב מאמציו לשיווק דימוי אחד שייחרט בזיכרון , שיתמקם במאגר הדימויים , 
ושבבוא הרגע הנכון , כשהמסומן המתאים ( חרדת מוות , געגועים לשכחה עצמית ) 
יחפש לעצמו מסמן , יקרה השידוך . הציור של גבי קלזמר כריזמאטי מאוד . 
הוא קומוניקטיווי , ישיר , מציג את עצמו בעוצמה רבה במבט ראשון . איני 
רוצה לדבר כאן על המבט השני . את זה צריך כל צופה לגלות בעצמו . אך גם 
במבט הראשון יש מורכבות רבה , והוא מזכיר את מפגש המבטים החטוף , על פי 
תיאורו של בודליר , בין גבר ואשה ברחוב הומה . המפגש הוא גם הפרידה . 
כל הסיפור נדחס למבט אחד . 
