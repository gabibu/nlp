חברי לח"י לשעבר מבקשים , גם כיום , לגיטימציה . הכאב והכעס על אותם ימים 
שאנשי מחתרת זו היו בחזקת פורשים ומנודים מן המחנה , עדיין נותנים בהם את 
אותותיהם . התוכנית " חיים שכאלה " , עם הד"ר ישראל אלדד הנרגש , היתה 
מין לגיטימציה כזאת . אלדד , האידיאולוג של לח"י , הוא אכן תופעה מיוחדת . 
אחד האינטלקטואלים היחידים במחנה הימני , כולו אש להבה ואנרגיה סוחפת . 
הוא נאמן ללא - סייג לדעותיו ומוכן לשלם את מחירה של נאמנות זו . יעקב 
אחימאיר כינה אותו " הר - געש פעיל תמיד " וכך הוא מצטייר גם ב"חיים שכאלה " . 
במפגש פנים - אל - פנים , אלדד הוא איש נעים - הליכות , אנושי מאוד ומסביר 
פנים לאלה שדעותיהם מנוגדות בקוטביות לדעותיו ואף לאלה שמתחו עליו ביקורת 
קשה . לצדו של אלדד , אשתו בתיה ושיץ , עובדת סוציאלית וחברה במועצת עיריית 
ירושלים , ברשימתו של טדי קולק . אין היא מסכימה עם דעותיו של בעלה , 
ואף - על - פי כן נראה שהיא מעריצה אותו כאינטלקטואל ובין השניים שוררת הבנה 
והערכה רבה . הד"ר אלדד בן 97 , מפתיע בחיוניותו . הוא כותב , מתרגם , 
מרצה , היה איש בית"ר בפולניה , אחד משלושת חברי מרכז לח"י . הוא אוהב 
את המצלמות ותמיד יש לו מה לספר ומה לומר . נאסף סביבו נוף אנושי שונה מזה 
שאנו מורגלים בו : חברי לח"י לשעבר , המתרגשים על שזכו סוף - סוף בלגיטימציה , 
ואל יהיה הדבר קל בעינינו . אלא שאנו צפינו גם בשיפוצה של ההיסטוריה , 
שיפוץ שאינו לכבוד של אלדד . שמו של נתן ילין - מור נזכר אמנם בתוכנית כבדרך - 
אגב , אבל דווקא אנשי לח"י ואלדד בראשם , התעלמו ממנו כמעט כליל . הם 
לא הזכירו אותו כאחד מראשי לח"י ושמו כאילו נמחק מן התוכנית . זה מעשה פוגם , 
שאינו הולם את המודים כיום שהיתה בלבם כמיהה להיות עם כל העם , והכאב והצער 
של אותם ימים אדומים עדיין נשמעים בדבריהם . אולי יתוקן המעוות בחלקה השני 
של התוכנית . 
