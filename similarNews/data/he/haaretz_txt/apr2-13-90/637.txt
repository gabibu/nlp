ואשינגטון ( מיוחד ל"הארץ " ) . הסנטור רוברט דול , היוצא בשבת בראש משלחת 
בת חמישה סנטורים למזרח התיכון , יגיע לישראל ביום חמישי הקרוב וישהה בה 
עד יום ראשון בערב . אל סנטור דול תתלווה רעייתו אליזבט דול , שהיא שרת 
העבודה בקבינט בוש , אך לא נקבעו לה כל פגישות נפרדות . אתמול נפגשה משלחת 
הסנטורים עם נשיא ארה"ב גורג בוש , ששלח עמה מסר כללי לישראל , לפיו ארה"ב 
רוצה בקידום תהליך השלום ומקווה שכל ממשלה שתקום , תהיה מסוגלת לנוע קדימה 
עם ארה"ב בתחום זה . יחד עם רוברט דול יגיעו הסנטורים הרפוליקאים צארלס 
גראסלי , גיימס מקקלור , אלאן סימפסון ופראנק מורקובסקי , וכן הסנטור 
הדמוקרטי הווארד מצנבאום . המשלחת תבקר גם בסוריה , ירדן ומצרים . לישראל 
תגיע המשלחת מירדן ברכב , דרך הגשרים . אחד הסנטורים , חברי הקבוצה , 
אמר לכתבים בצאתו מן הפגישה עם הנשיא בוש , כי הסנטורים מודאגים מכך שהשלום 
מתפשט במרכז אמריקה , במזרח אירופה וביתר חלקי העולם , אך במזרח התיכון 
כמעט ואין תזוזה . הוא הביע תקווה , כי תקום ממשלה בישראל עד לבואם של 
הסנטורים , ושהדבר יביא לקידום תהליך השלום . משלחת הסנטורים תיפגש בישראל 
עם ראש הממשלה יצחק שמיר , עם יו"ר מפלגת העבודה שמעון פרס , עם שר הביטחון 
לשעבר יצחק רבין ועם ראש עיריית ירושלים טדי קולק , שיערוך להם סיור רגלי 
בירושלים . כן יערכו חברי המשלחת סיור במסוק מעל רמת הגולן ולאורך הגבול 
עם לבנון . בערב בואם , יארחם שר החוץ משה ארנס לסעודת ערב . סנטור דול 
עורר כלפיו ביקורת רבה בישראל ובקרב אוהדי ישראל בארה"ב , כאשר הציע קיצוץ 
של חמישה אחוזים בסיוע החוץ של חמש המדינות המקבלות את סיוע החוץ הגדול ביותר , 
ובראשן ישראל . כן מתח דול ביקורת קשה על ישראל בעקבות חטיפת השייך עובייד . 
דול טען כי ישראל , כידידת ארה"ב , היתה צריכה להיוועץ בה ערב המבצע . 
