ראש אכ"א , האלוף רן גורן , מינה ועדה מיוחדת לחקור את נסיבות התאבדותו 
של החייל יורם תמרי , אשר התאבד ביום ראשון בבסיס נ"ם שבו שירת . מקורות 
צבאיים מסרו כי עקב הטענות הקשות של המשפחה הוחלט למנות ועדה מיוחדת , אשר 
תחקור את הטענות , לפיהן מפקדים וקצינים לא התייחסו לדברי החייל על קשיי 
הסתגלות , דבר שגרם להתאבדותו . המקורות הצבאיים מסרו כי על פי הממצאים 
הראשונים , שהונחו כבר על שולחנו של האלוף גורן , עולה כי צה"ל לא נטש 
את החייל תמרי ובהחלט היתה התייחסות למצבו הקשה . כראיה מוזכרת העובדה שבחודשי 
שירותו בצה"ל הוא הועבר מבסיס לבסיס . יחד עם זאת ציינו המקורות שהוועדה 
המיוחדת תחקור את נסיבות התאבדותו של החייל וכן את טענות המשפחה כלפי המפקדים 
וקציני בריאות הנפש בבסיס שבו שירת החייל עד ליום התאבדותו . מצ"ח ממשיכה 
לחקור גם היא את נסיבות התאבדותו של החייל , וממצאי חקירתה יועברו לקצין 
משטרה צבאית ראשי ולדרגים הבכירים של צה"ל . יורם תמרי התאבד ביום ראשון 
השבוע לאחר שאביו הביא אותו לבסיסו שבמרכז הארץ . לאחר שיחה עם קצין בריאות 
הנפש לקח תמרי נשק מחבר והתאבד . המשפחה האשימה את צה"ל כאחראי להתאבדותו 
של בנם , בגלל חוסר התייחסות אליו וזלזול המפקדים בו . 
