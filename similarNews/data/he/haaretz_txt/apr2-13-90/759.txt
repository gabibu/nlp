בודפשט ( מיוחד ל"הארץ " ) . ועידת פסגה משולשת , צכוסלובקית - פולנית - 
הונגרית , בהשתתפות משקיפים מאוסטריה , איטליה ויוגוסלוויה , תיערך היום 
בבראטיסלאווה , בירת סלובקיה . בוועידה , שתימשך רק יום אחד , ישתתפו 
הנשיאים , ראשי הממשלה ושרי החוץ של שלוש המדינות . יוזם הוועידה הוא נשיא 
צכוסלובקיה , ואצלב האוול , שביקש לייחד את דיוניה לתיאום עמדות של שלוש 
המדינות לשיחות עם מוסדות מערב - אירופיים כגון מועצת אירופה , וכן בבחינת 
האפשרויות לשיתוף פעולה אזורי . בפסגה ידובר בין השאר בהצטרפות צכוסלובקיה 
לקבוצת האלפים והים האדריאטי שבה מאוגדות כבר איטליה , אוסטריה , הונגריה 
ויוגוסלוויה . צכוסלובקיה תוכל במקרה זה לשמש חוליה מקשרת עם פולין והאזור 
הסקנדינווי . המנהיגים ההונגרים מבקשים לכלול בסדר היום גם את בעיית המיעוטים 
הלאומיים , ובמיוחד המיעוט ההונגרי , ומטרתם היא לבוא לכלל הסכם עם הצכוסלובקים 
בדבר פרסום הצהרה משותפת על כיבוד זכויות המיעוטים . 
