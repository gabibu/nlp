דירקטוריון " כימיקלים לישראל " יתבקש לאשר היום את מינוי ויקטור מדינה , 
לשעבר מנכ"ל משרד האוצר , לתפקיד יושב ראש דירקטוריון החברה . מדינה אמור 
להחליף בתפקיד את רפי איתן , שסוגיית החלפתו עלתה בחודשים האחרונים יותר 
מפעם אחת . שר התעשייה והמסחר , משה נסים , זימן אתמול את איתן לפגישה , 
והורה לו לדון בישיבת הדירקטוריון במינויו של מדינה במקומו , ולהתפטר מהתפקיד . 
יש לציין כי דירקטוריון " כימיקלים לישראל " אמור היה להתכנס היום ממילא , 
כשעל הפרק נושאים אחרים . עדיין לא ברור אם ניתן להוסיף את נושא החלפת 
יושב ראש הדירקטוריון ברגע האחרון , לסדר היום של הישיבה יש הסבורים כי 
על מנת להעלות את הנושא על סדר היום יש צורך בהודעה מראש לדירקטורים על כך , 
אולם לא כל הדירקטורים קיבלו הודעה בנידון . יש לציין כי מינויו לתפקיד 
של מדינה על - ידי נסים הוא מפתיע . לפני כחודש וחצי , כשנידונה שאלת החלפתו 
של רפי איתן על - ידי איתן רף , פנה משה נסים לראש הממשלה , יצחק שמיר , 
שכתב ל"כימיקלים לישראל " בזו הלשון : " הואיל ושר התעשייה והמסחר , 
אריאל שרון , חדל לכהן בממשלה , ובימים הקרובים יתמנה שר אחר , אין זה 
הוגן שדירקטוריון " כימיקלים לישראל " ידון בסוגייה זו , אלא לאחר ששר 
התעשייה והמסחר החדש ידון בעניין " . השר נסים מבקש למנות היום את מדינה 
לתפקיד יו"ר דירקטוריון " כימיקלים לישראל " , למרות שאם שמעון פרס יצליח 
בימים הקרובים להרכיב ממשלה , הוא יחדל לכהן כשר התעשייה והמסחר . 
