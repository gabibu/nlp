יותר מתריסר מינויים של שגרירים וקונסולים כלליים , ובהם מינויים בכירים 
כשגרירים בוואשינגטון , באו"ם ובפאריס מתעכבים שבועות רבים בשל האירועים 
הפוליטיים . בצמרת מפלגת העבודה מתכננים לאייש בהקדם את המשרות המתפנות , 
מקצתן במינויים פוליטיים . בין בעלי התפקידים הממשלתיים הבכירים , שלא 
ימשיכו בתפקידם , נמצאים מנכ"ל משרד ראש הממשלה , יוסי בן - אהרן , ומנכ"ל 
משרד החוץ , ראובן מרחב . גורלו של מזכיר הממשלה , אליקים רובינשטיין , 
עדיין לא נקבע . יועץ ראש הממשלה לתקשורת , אבי פזנר , שהושאל ממשרד החוץ , 
מיועד לתפקיד השגריר בפאריס במקום עובדיה סופר , בתנאי שפרס יורה על סיום 
כהונתו של סופר , בתום תשע שנות כהונה . למרות שחלפו שבועות אחדים מאז חודשו 
היחסים עם צכוסלובקיה , ושגריר מדינה זו בישראל כבר מכהן בתפקידו , עדיין 
לא מונה שגריר ישראל בפראג . בסוף חודש זה אמורה בולגריה לחדש את יחסיה 
עם ישראל , ועל ממשלת ישראל למנות שגריר בסופיה . בין המינויים הפוליטיים 
הצפויים ימונה כנראה יועצו המדיני של שמעון פרס , הד"ר נמרוד נוביק , לשגריר 
בוואשינגטון או באו"ם . עובדי משרד החוץ החליטו להכריז על סכסוך עבודה , 
בתביעה להכיר בייחודיות ולהגביל את המינויים הפוליטיים . 
