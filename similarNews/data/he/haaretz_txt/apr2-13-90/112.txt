השקופיות הקינטיות של אטיין וייל הקרינו משטחים וקווים של אור בצורות מופשטות 
ברובן , המשתנות באטיות בשילוב עם מוסיקה המבקשת להראות את הקולות , אך 
ללא התאמה הדדית , מקצבית או אחרת . הרשמים החזותיים והשמיעתיים המשולבים 
יוצרים אווירה בעלת קסם משלה , סובייקטיווית בהכרח , בהעדר עקרונות ברורים 
של התייחסות הדדית , עד לקודה . ממנה והלאה מתחילה להתגנב תחושת יגיעה 
אחרי שמבינים את העיקרון , הממשיך אמנם לפעול , אך לא לחדש . קטעי הנגינה 
הושמעו מסרטי - הקלטה , מלבד " צוהר " של הורנשטיין בביצוע להקת נגנים 
חיים . צירופי - הצלילים האמורפיים התאימו במיוחד לאופיין הנזיל של התמונות 
הנעות . יצירה מסוג " יאנוס " של סתר , בנגינת בכורה ( אליהו זאבאלי 
פסנתר ) צפויה יותר בקונצרט בעל אופי קונוונציונלי יותר מאשר בהקשר בלתי 
שגרתי הזה , שבו הוא עושה רושם תלוש במקצת . גושי - צלילים מסיוויים , 
סמיכים וכהים , מול הצללות בהירות , רגישות ושקיפות ניסו להמחיש ביצירה 
זאת , באופן פשטני במקצת , את הדמות האניגמטית של האל בעל שני הפרצופים . 
ביל דיקסון , חצוצרן בעל שליטה וירטואוזית וכושר - המצאה , ביקש להפגין 
את מקוריותו על - ידי שימוש מתוחכם במערכת הגברה , שאינה רק מגבירה אלא 
גם מופעלת בווסתים של " דיליי " והד . לרושם המרתק הנוצר כתוצאה מכך , 
יש נטייה לדהות כעבור זמן קצר למדי . דיקסון ידע להפסיק תהליך זה בעוד 
מועד , כמעט , ולעבור לנגינה נקייה מפעלולי - אלקטרוניקה , וליצור דווקא 
בה את הרושם של מוסיקאי בעל השראה . באלתורי דואו של ביל דיקסון וסטיב הורנשטיין 
בכלים שונים ומתחלפים היו רגעים של התרוממות - רוח . 
