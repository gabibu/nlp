עובדי ייצור במפעל " הארגז " להרכבת אוטובוסים , השייך לחברת העובדים , 
שבתו אתמול לכמה שעות במחאה על השעייתו של חבר ועד העובדים במפעל , אבי 
טולדנו . לפני ימים אחדים העבירה הנהלת הארגז את טולדנו לעבודה באחד המחסנים 
של המפעל . טולדנו , שלא היה שבע רצון מהניוד , כינס אתמול את העובדים 
בחדר האוכל בשעות הצהריים והייצור במפעל הופסק למשך האסיפה . טולדנו טען 
כי ההנהלה מתנכלת למעמדו , מאחר שהעבירה אותו לתפקיד במחסן הנחשב כנחות , 
למרות שהובטח לו כי ישמש כעוזר למנהל המחסן . לדבריו , אחרי שהודיע להנהלה 
כי אינו מסכים למלא את התפקיד אליו הועבר , הושעה מיד מעבודתו במפעל . בתגובה 
נמסר מהנהלת הארגז כי " מרכז הוועד הודיע חד - משמעית על סירובו לעבוד במקום 
שנקבע לו במחסן המפעל , יתרה מכך , הוא קרא לאסיפת עובדים במהלך העבודה 
והסית חלק מהעובדים להפסיק את עבודתם באופן לא חוקי " . מזכיר מועצת פועלי 
תל - אביב , גרשון גלמן , זימן אליו בשעות אחה"ץ את נציגי העובדים ולפי 
הצעתו סוכם שהעובדים ישובו לאלתר לעבודה סדירה , ובמקביל יקוים בירור בין 
מועצת הפועלים לבין הנהלת הארגז על מעמדו של חבר הוועד שהושעה מהעבודה . 
