החקיקה המזורזת של סדרי ההינתקות מבריה"ם בסובייט העליון , נועדה להפגין 
שגורבצוב אכן פותח פתח , צר ורחוק ככל שיהיה , להשגת עצמאות המדינות הבלטיות . 
היא אף נועדה לנטרל מקצת מחומר הנפץ העוטף את העימות הסובייטי - ליטאי , 
תוך דחיית ההכרעה בעימות למועד , שבו תסייע הפרסטרויקה להעלאתה של רמת 
החיים של האזרח הסובייטי . החקיקה מיועדת גם להרגיע את ארה"ב ולספק למערב 
אירופים סיבה שלא להגיב בחריפות על הלחץ הסובייטי נגד ליטא . הצורך בריצוי 
המערב מקבל משנה תוקף עקב ביקור שר החוץ של בריה"ם , אדוארד שוורדנדזה , 
בוואשינגטון , ביקור שנועד להכנת פיסגת בוש - גורבצוב . ממשלת ליטא הבהירה 
מראש שאינה מסתפקת בחוק המוצע , שעקרונותיו הוצגו כבר עת ביקר גורבצוב בוילנה , 
עוד לפני שניתנה הכרזת העצמאות הליטאית . ליטא נוקבת בשתי סיבות להתנגדות : 
ראשית , החוק אינו נוגע למדינות הבלטיות שלא הצטרפו לבריה"ם אלא נכבשו 
על ידה . שנית , גורסת וילנה , לפחות שלושה מארבעת התנאים המרכזיים בחוק 
נועדו למנוע הינתקות משלטון מוסקווה , במקום להסדיר אותה . הצלחת תרגיל 
החקיקה החדשה תלויה בשני גורמים קריטיים : מציאת נקודת האיזון בין מידת 
הנכונות הליטאית לסגת מדרישת העצמאות , לבין צרכיו של גורבצוב לחסל את הפרשה 
במהירות , ובלימת התנועות הבדלניות ביתר הרפובליקות הסובייטיות . 
