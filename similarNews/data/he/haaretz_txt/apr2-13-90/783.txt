( ע ) . בית הדין הגבוה לצדק קבע אתמול , כי להסכם למתן ערבות כספית , 
תמורת הבטחת התחייבות פוליטית , יש " אופי פסול ואנטי ציבורי , ההופך 
אותו לאסור ולבלתי חוקי " . בג"ץ קבע את החלטתו , בדחותו שתי עתירות נגד 
מתן ערבות כספית כזו וקבלתה על ידי ראש הממשלה יצחק שמיר , שרי הליכוד , 
חמשת הח " כים הליבראלים , יו"ר מפלגת העבודה שמעון פרס . את שתי העתירות 
הגישו , בנפרד , עורכי הדין שלום לוי מירושלים וריקי וגור מינצר מתל - 
אביב , שביקשו מבג"ץ להתערב בפרשה . עו"ד לוי טען , כי נתינתה או קבלתה 
של ערבות כספית , תכבול את ידיהם של בעלי תפקידים ציבוריים מלשקול נכונה , 
לגופו של עניין , את צעדיהם או מדיניותם , ותיצור ניגוד אינטרסים בין 
טובתם האישית לבין חובתם למלא תפקידם . בני משפחת מינצר הוסיפו , כי הסכם 
כזה פוגע באפיקי הפעולה הפוליטית הלגיטימית , מערערת עקרון השוויון ויש 
בה משום שוחד והפרת אימונים . הדיון נערך בפני נשיא בית המשפט העליון , 
מאיר שמגר והשופטים גבריאל בך ותיאודור אור . בהחלטתם מציינים השופטים , 
כי שתי העתירות נוגעות לתוכנו ולמטרתו של הסכם ציבורי , שכן מדובר במתן 
ערבות כספית , לשם הבטחת קיומן של התחייבויות הנוגעות לתחום הסמכויות הסטטוטוריות 
שיהיו בעתיד בידי צד זה או אחר . הם הדגישו , כי ההתחייבות הנוגעת להפעלת 
סמכויות סטטוטוריות אינה פסולה כשלעצמה , אולם שיקול הדעת הסטטוטורי חייב 
לשרת לעולם את טובת הציבור , והוא חייב להישלט על ידי הרצון לקיים את טובת 
הכלל . " הרכבת היסוד של ערבות כספית על התחייבות כנ"ל הדגישו השופטים 
יש בה כדי להכניס לתחומי ההסכם הציבורי אלמנט זר , הכובל , למעשה , את 
שיקול הדעת הסטטוטורי שלא כדין , ומערער את היכולת לעמוד בקיום יעדיו . 
מעבר לכך , יש כאן שילוב של הענקת טובת הנאה כספית לתחום היחסים הפוליטיים 
והמהות המשחיתה שבכך , ברורה בעליל . מכאן , האופי הפסול והאנטי - ציבורי 
ההופך הסכם ערבויות כאמור לאסור ולבלתי חוקי " . לפיכך , הטעימו השופטים , 
כי במצב רגיל היו נוטים להוציא צו על תנאי לבקשת העותרים . אולם , לאור 
עמדת היועץ המשפטי לממשלה , שהובאה לידיעת הנוגעים בדבר ותשובתם שלא נדרשת 
יותר ולא תינתן ערבות כזו נמנעו השופטים מלהוציא צו נגד המשיבים . עם זאת , 
הם הדגישו , כי הם מניחים שדבריהם על אופיו הפסול של הסכם הערבויות , 
" יבהירו גם למי שלא קיבל הודעת היועץ המשפטי לממשלה במישרין , מה המצב 
המשפטי לאשורו " . 
