פאריס ( מיוחד ל"הארץ " ) . יאסר ערפאת עתיד לבוא היום " כאיש פרטי החופשי 
לצאת ולבוא כרצונו " לפאריס והוא אמור להיוועד לפנות ערב עם מי שהיה נשיא 
ארצות - הברית , גימי קארטר . הפגישה , שסביבה נמשכה אמש בפאריס סדרה של 
התחמקויות והיסוסים מצידם של דוברי הממשל הצרפתי , מתוארת בפי מקורבי קארטר 
כחלק מ"סיבוב הגישושים " המזרח - תיכוני שמקיים הנשיא - לשעבר , " בידיעתו , 
ובמידה מסויימת על - סמך בקשתו " של הנשיא בוש ; נושאי תפקידים בכירים 
בשגרירות ארצות - הברית בפאריס הטעימו עם זאת אמש , כי הנציגות האמריקאית 
איננה מעורבת " בכל דרך שהיא " בהסדרה או במימוש של הפגישה הצפוייה בין 
קארטר לערפאת . " נוכחותה " של הנציגות האמריקאית הרשמית תהיה מוגבלת , 
לדבריהם , " לאבטחת בואו וצאתו של גימי קארטר מן הבירה הצרפתית " . מקורות 
בארמון הנשיאות בפאריס טענו אמש , כי לצרפת " אין כל חלק ישיר " בהסדרת 
המיפגש . המקורות " הסבירו " , כי מיפגש שכזה בין קארטר לערפאת אמור היה 
להתקיים כבר לפני זמן מה בטוניס , ונדחה בשל צאתו משם של ראש אש"ף למיפגשים 
בנאמיביה . אשר לבואו של ערפאת לבירה הצרפתית , זה תואר בפי המקורות ב"אליזה " 
כנוכחות של " אישיות פרטית הרשאית לבוא ולצאת מצרפת כרצונה , כאדם חופשי " . 
דוברים צרפתיים , בארמון הנשיאות ובמשרד החוץ כאחת , טענו אמש כי לא ידוע 
להם , לפי שעה , דבר אודות מפגשים המתוכננים לערפאת עם אישי - מדינה צרפתיים ; 
ואולם ממקורות אחרים נמסר , כי על הפרק עומדת כנראה שיחה בין ראש אש"ף 
לבין ראש הממשלה מישל רוקאר או שר החוץ , רולאן דומא . שגרירות ישראל בפאריס 
נמנעה עד אמש מלפרסם הודעה כלשהי בהקשר בואו הצפוי של ערפאת לבירה הצרפתית . 
נראה , כי השגריר עובדיה סופר מעדיף לשמור הפעם על " פרופיל נמוך " , 
בעקבות הביקורת שנמתחה עליו אשתקד בחוגי המימשל בפאריס , בשל " ההתערבות 
בענייניה הפנימיים של צרפת " , שיוחסה לו על רקע גינוי ההזמנה ששיגר הנשיא 
מיטראן לערפאת לבוא לשיחות רשמיות בפאריס . סדרת שיחות זו שנערכה באביב 
אשתקד והיתה הראשונה שקיים ראש אש"ף בבירה של מעצמה מערבית גדולה גררה חילופי 
האשמות חריפים בין ראשי המימשל בפאריס ובירושלים . ארגונים יהודיים בצרפת , 
בעיקר משורות הימין , מתכוונים לקיים היום הפגנת מחאה נגד בואו של ראש 
אש"ף . 
