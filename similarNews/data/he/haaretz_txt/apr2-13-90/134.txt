במשטר הפוליטי הקיים נעשתה הממשלה מושב יושבי קרנות של חתני פרס המצליחים 
במירוץ לזכייה באמון הציבור ואו של אלה שמתן פרס זה בידם מאפשר לאחרים לשמור 
על כוחם . אם ההגדרה הזאת מסובכת , בלתי מובנת ובלתי רלוונטית לממשל תקין , 
סימן שהיא נכונה . כאמור במשטר הפוליטי הקיים . את הביטוי לרצון הציבור 
הדמוקרטי יש לחפש בכנסת . במשטר הפוליטי הנראה לי כרצוי , המשתקף בהצעת 
החוק שהגשתי עוד בינואר 98 ( הצעה שהיתה , אגב , הראשונה מכמה הצעות 
דומות שהגישו אחרים מקצוות שונים של הקשת המדינית ) מצטיירת בעיני ממשלה 
אחרת , ממשלה שתפקידה להביא לידי ביטוי את עוצמתו של הציבור שאותו היא משרתת . 
עליה להיות לכלי , מזערי בגודלו אך יעיל , לתיאום , לניהול , לאספקת 
שירותים של החברה , לפיתוח יוזמות הבאות מקרבה ולרווחתו של הפרט המהווה 
את התא החי שלה ואת זכות קיומה . במלים אחרות , הממשלה היא אך ורק הרשות 
המבצעת את רצון הבוחר , רצון המוצא את ביטויו במדיניות הנקבעת על ידי הרשות 
המחוקקת , היא הכנסת . הצענו שראש הממשלה ימנה לעצמו צוות של 21 שרים בלבד 
ויחלק את התפקידים ביניהם על פי פירושו את הצרכים הפונקציונליים . דוגמה 
של מבנה ארגוני אפשרי ורצוי מובאת להלן . בדוגמה , כאמור , שנים - עשר 
משרדים הכפופים לראש הממשלה , והוא האחראי בפני הכנסת לביצוע מדיניותה . 
בין המשרדים ארבעה משרדי - על ששריהם מהווים את הקבינט ושמונה משרדים ייעודיים - 
פונקציונליים . משרדי - העל הם ביטחון , חוץ , תכנון - כלכלה ומשאבי אנוש . 
המשרדים הייעודיים הם : חינוך , אוצר , תעשייה ( כולל מסחר , תיירות 
ובינוי ) , פנים ודתות , משפטים , חקלאות , בריאות וכן תחבורה ותקשורת . 
יש להבין את המערכת החדשה כדי לשפוט אם היא עדיפה על המערכת הקיימת עד כדי 
להצדיק את המאמצים שיידרשו לעריכת השינויים . משרדי - העל מיועדים לשרת 
את היסודות המהווים את זכות הקיום וחובת הקיום של החברה : האדם , ביטחונו , 
קיומו , שגשוגו ויחסיו עם מסגרות חברתיות אחרות . תפקודם של המשרדים האלה 
הוא תוך כדי תלות הדדית רבה והדוקה . כלכלה היא ביטחון . ביטחון הוא יחסי 
חוץ . יחסי חוץ הם כלכלה , האדם הוא ביטחון , כלכלה ויחסי חוץ . המשרדים 
היייעודיים פורטים את העשייה הכרוכה באדם , בביטחונו , בקיומו , בשגשוגו 
וביחסיו עם אחרים למשימות מוגדרות , המשרתות את החברה כצוות ולא כאינטרסים 
בפני עצמם . אין צורך להרחיב את ההסבר באשר למשרדים המכרים לנו כיום והאמורים 
להישאר , פחות או יותר , כפי שהם . מי שיעבור שינוי יסודי הוא משרד האוצר , 
שיפסיק להיות משרד - על ויתפקד כגזבר של המדינה . תקוותנו היא , שעם 
החזרתו למעמדו הנכון יהפכו גם הבנקים לחמצן של המדינה ולא למדינה עצמה . 
משימות משרד התכנון - הכלכלה יהיו לתכנן תכנון ממלכתי לרווחת האזרח , 
להציע לראש הממשלה יעדים משקיים לאומיים ודרכים להשגתם , לתכנן את מערכת 
המנהל הציבורי ולפקח עליה כמשרתת הציבור , לפסוק בין אינטרסים נוגדים של 
פונקציות המנהל השונות , לתאם בין המשרדים הפונקציונליים . יש ליצור משרד 
משאבי אנוש , שראוי כי ייקרא משרד האדם . האדם הוא לא רק המטרה וצידוק 
קיומה של החברה , אלא גם האמצעי להשגת מטרותיה . לפני ארבעים - חמישים 
שנה , בעידן התעשייתי הקלאסי , היתה התלות במקורות גלם ואנרגיה והקרבה 
אל השווקים תנאי הכרחי לשגשוג חברתי וקידום האדם . אך המצב בהווה שונה בתכלית . 
בעידן הפוסט - תעשייתי שלנו , עידן האינפורמציה הזורמת בתקשורת לוויינים , 
התנאי ההכרחי לשגשוג החברה וקידום האדם הוא איכות האדם עצמו . זה תנאי הכרחי 
אך לא מספיק . יש לדאוג לרווחת האדם , לפתח את היכולת על ידי חינוך , 
הכשרה , טיפוח רוח הצוות , קביעת מדיניות תמריצים ( לאו דוקא חומריים ) 
להזרמת משאבי האנוש ליעדים יצירתיים עדיפים ועל ידי טיפוח מוטיווציה ויוזמה . 
נוסף על כל אלה , יש לעודד יצירת מסגרות ארגוניות יעילות של משאבי אנוש 
ולנהלן כראוי . על כל אלה יופקד ואת כל אלה יתאם משרד משאבי אנוש למען משאבי 
האנוש . 
