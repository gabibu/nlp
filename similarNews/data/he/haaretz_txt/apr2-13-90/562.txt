( ע ) . קרוב לעשרת אלפים ילדי עולים , מרביתם מבריה"ם , השתלבו בפעילויות 
העשרה המוענקות להם על - ידי המחלקה לשירותי רווחה במשרד הקליטה . המדובר 
בילדי עולים מגיל הגן ועד לבתי - הספר העל - יסודיים . מהמשרד לקליטת עלייה 
נמסר שפעילויות ההעשרה ניתנות לילדי העולים במוסדות החינוך שבהם הם לומדים 
את לימודיהם הרגילים , החל מתום הלימודים ועד לשעות אחר הצהריים . מנהלת 
המחלקה לשירותי רווחה במשרד הקליטה , אורית מור , אומרת שפעילויות אלה 
ניתנות לילדי עולים השוהים בארץ עד שלוש שנים מיום הגעתם , ומופעלות באופן 
פרטני וגם כסיוע קבוצתי . הפעילויות כוללות הכנה לכיתות א לילדי הגן , עזרה 
בהכנת שיעורי בית , הגברה וחיזוק שעורי הלימוד הרגילים ותוכניות לפיתוח 
החשיבה תוך דגש על חיזוק השפה העברית לתלמידי בתי הספר היסודיים והעל - יסודיים . 
בין השאר , כוללות הפעילויות שיעורי עזר מיוחדים במקצועות בעייתיים לילדי 
העולים כאנגלית ומתמטיקה . לדברי חי אסולין , ראש מדור חינוך ארצי במשרד 
הקליטה , תרחיב המחלקה את פעילותה במקביל לגידול בגלי העלייה , ובמידה 
ויועמדו תקציבים בהתאם . פעילויות אלה , אומרים מור ואסולין , מסייעות 
לילדי העולים להשתלב במוסדות החינוך שבהם הם לומדים ולהתערות טוב יותר ומהר 
יותר בחברה . הפעילויות מונחות בדרך כלל על - ידי צוותי המורים המלמדים באותם 
מוסדות חינוך , בפיקוח המקצועי של הנהלות בתי - הספר . הפעילות ממומנת 
כולה על - ידי משרד הקליטה . 
