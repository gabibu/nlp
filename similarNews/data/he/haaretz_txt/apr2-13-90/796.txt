במסווה של " מוסד ביאליק " הרציני והמכובד מסתתר אחד הספרים המעניינים 
והשובבים שיצאו באחרונה . ספרו של מקס ובר " האתיקה הפרוטסטנטית ורוח הקפיטליזם " , 
הוא דוגמה למחקר קלאסי על השפעתן של אתיקות ואידיאולוגיות חברתיות - דתיות 
על דפוסי התנהגות חברתיים . פרוף מרדכי רוטנברג ( מהאוניברסיטה העברית ) 
נוקט גישה כזאת כשהוא בא לגזור מהאידיאולוגיה החסידית עקרונות התנהגות היכולים 
להשפיע גם כיום . חלק מעקרונות אלה הוטמעו בחברה היהודית , ורוטנברג עוקב 
אחר גלגולם . הוא גם מצביע על היתרונות שביישום העקרונות החסידיים . הוא 
ממליץ על השיטה החסידית כתרופה לחוליי הקיום המודרני . החסידות הקבלית התייחדה 
בכך ששמה את הדגש על האדם הפשוט . מול האורתודוקסיה הרבנית וטיפוחה את 
אידיאל התלמיד - חכם המתפלפל , יכול היה האדם הפשוט להרגיש עצמו בשוליים . 
החסידות העניקה לו את היכולת להשתתף באופן פעיל בתהליך תיקון העולם . 
תפיסת האדם החסידית , טוען רוטנברג , שונה לגמרי מהאתיקה הפרוטסטנטית - 
מערבית . לעומת ה " אני או אתה " הפרוטסטנטי , עם ערכי העבודה האישית 
הקשה כדרך לגאולת הנפש , הציבה החסידות את ה"אני ואתה " שלה עם ערכי הדדיות 
פנימיים בדרך לגאולה כללית . לעומת הפסיכולוגיה המערבית , המכוונת אחורה , 
לעבר , מכוונת התרפיה החסידית לעתידו של האדם . הנצרות משיחה כבר בא , 
והיהדות משיחה יבוא . הפסיכולוגיה צמחה על רקע מודל האב הפרוסי העריץ והיא 
מנסה לתקן את נפשו של הילד הפגוע על - ידי עידוד התבלטותו העצמית , עידוד 
ה"אסרטיוויות " שלו : התרפיה החסידית פועלת לתיקון האב העליון , הפגוע , 
ש"כליו נשברו " , על - ידי צמצום והתבטלות עצמית של ילדיו . " שתגרום 
במעשיך וענוותנותך עד שגם הקב"ה יצמצם את עצמו וייראה אליך בקטנות , כמו 
האב שרואה את בנו משחק באגוזים , אז מחמת אהבתו משחק גם הוא עמו " , כותב 
המגיד ממזריטש . קפתמונה1 , 21פאלו דעותיו של רוטנברג . הן מיוחדות , בלתי - 
מקובלות ומעניינות . המחבר מנסה קשרים והשוואות בעלי יופי פנימי , יצירתי , 
שאנשים אחרים יגדירו כקפיצות גדולות מדי , מכלילות מדי . בהמשך , הוא 
משווה בין חסידות לזן - בודהיזם , מבקר את השיטות האקזיסטנציאליסטיות השונות , 
ומוצא דמיון בין השטעטל , הקיבוץ ותאגידים יפאניים . אחד מכישרונותיו 
המהנים של רוטנברג הוא יכולתו לשלב במערכת הרעיונית , המופשטת , דוגמאות 
קונקרטיות " מהחיים " . כך הופך הספר למין תעודה אנתרופולוגית מרתקת , 
שזורה ציטוטים ואנקדוטות , שכל אחת מהן נופלת למקומה המתאים . הדבק האמיתי 
בין האידיאות , כמובן , הם הסיפורים החסידיים . " ערב יום כיפורים " , 
מסופר באחד הסיפורים , " כשהתאסף הקהל בבית - הכנסת וכבר עמדו לפתוח בתפילה , 
קם לפתע הרב , עלה אל הבימה שלפני ארון הקודש והצהיר קבל עם ועדה שהוא 
אפס ואין . הוא ביקש את מחילתם של חסידיו על שהוא בעל גאווה ובעל תאווה . 
לאחר שסיים , עלה גם הגבאי והכריז גם הוא שאינו אלא אפס ואין . " בעקבותיו 
בא הגביר של העיירה והכריז על אפסותו , ואחריו באו הדיין ויתר נכבדי הקהילה 
וכולם כאחד הכריזו שהם אפסים . לבסוף הגיע תורו של השמש . הוא עלה על הבימה 
והתכונן לדבר . אבל החסידים סנטו בו : " הביטו וראו מי מרשה לעצמו להכריז 
שהוא כאין וכאפס " . החסידות מחנכת להתבטלות , היכן שהחברה המודרנית מחנכת 
להתבלטות . השתיקה חשובה לעתים יותר מאשר הדיבור . במקום שההתבלטות מוליכה 
לחומרניות ולניכור , מובילה ההתבטלות לרוחניות ולמערכת - יחסים קהילתית - 
שוויונית . הסיפור החסידי משקף חלק מהמציאות : הוא מעורר את השאלה אם מצוות 
ההתבטלות אינה מחטיאה את מטרתה כשהיא נעשית לטקס פומבי . מצד אחר , הוא 
מלמד שאדם יכול לצמצם את עצמו רק אם הוא " מישהו " : עליו להיות בעל כוח 
כדי שיוכל לוותר על כוחו , להיות חזק דיו כדי שיוכל להודות בחולשתו . מבחינת 
ההשפעה הצפויה לקריאתו , נדמה שספרו של רוטנברג הוא קול קורא במדבר . על 
כל פנים , גם מי שיפקפק בנכונות קביעותיו ימצא בוודאי כמה פנינים . 
