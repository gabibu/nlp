בית דין גבוה לצדק הוציא אתמול צו על תנאי , לפיו יתבקשו המפלגות בתוך שמונה 
ימים , " לתת טעם מדוע לא יינתן פומבי להסכמים שנכרתו ושנכרתים לקראת כינונה 
של הממשלה " . הצו על תנאי ניתן על ידי השופטים מאיר שמגר , אהרן ברק וגבריאל 
בך , במענה לארבע עתירות שהוגשו בנושא זה . עם זאת , דחה בג"ץ בקשה לצו 
ביניים , שיאסור את כינוס הכנסת לשם הצבעת האמון בממשלה , עד לדיון בבג"ץ . 
משפטנים אמרו אתמול כי החלטת הבג"ץ , העשויה להבטיח את חשיפת ההסכמים הקואליציוניים 
לביקורת הציבור ולביקורת חברי הכנסת עצמם , היא בעלת חשיבות יתרה לביצור 
הדמוקרטיה . אחד העותרים , אליעד שרגא , הגדיר את הצו על תנאי כ"החלטה 
סנסציונית " . גורמים במערכת הפוליטית סירבו אתמול להגיב בנושא . הצו על 
תנאי ניתן לאחר דיון של כשעתיים ב4 עתירות שהוגשו בנושא זה . אף אחד מן 
הצדדים המשיבים לא טרח לשלוח לדיון את נציגיו , והעותרים , ביניהם עורכי 
דין שעתרו בשם עצמם , קבלו אף על כך כי כמה מנציגי המפלגות אף סירבו לקבל 
מידיהם את העתירה . השופט ברק אף הדגיש בדיון , כי גישתו זו , הדוגלת בחשיפת 
ההסכמים , נגזרת מהשקפת עולמו , אך הוסיף כי לשם דיון בביטולם של הסכמים 
אלה , כפי שביקשו העותרים , יש צורך בתשתית עובדתית החסרה במקרה זה . 
" וכי על מה נסתמך ? " הקשה ברק " על מה שהיה בעיתונות ובטלוויזיה ? 
האם בית המשפט צריך להיות הפרשן המשפטי של החדשות ? " בהמשך הוסיף , 
כי " אם נסכים לחשוף את ההסכמים , תיווצר תשתית עובדתית , שתאפשר לבית 
המשפט להתערב במהות ההסכם במקרה הצורך " . גם נשיא בית המשפט העליון , מאיר 
שמגר , גרס כי כל התייחסות לשם יצירת מערכת נורמטיווית מחייבת את קיומה 
של התשתית העובדתית , והציע אף הוא להסתפק בשלב זה בתביעה לגילוי " החומר 
הגלמי " . בהתבטאויותיהם הדגישו השופטים את החבל הדק המבדיל בין עסקות פוליטיות 
שאינן בנות שפיטה , לבין האפשרות שהסכמים אלה יכללו גם יסודות הנוגדים את 
החוק , ומצדיקים את התערבותו של בית המשפט . לאור עמדה זו של בית המשפט , 
הסכימו העותרים לוותר על תביעתם לביטול ההסכמים . עם זאת , הדגיש בא כוחו 
של שובת הרעב , עו"ד מיכאל קורינלדי , כי הוא " שומר על זכותו לטעון בעתיד 
נגד חוקיותם של ההסכמים " . עו"ד חיים כהן , שיצג את העותר רונן בר - שירה , 
הביע חשש כי עד לזימונם של המשיבים להשמיע את נימוקיהם , ולאור התנהגותם 
עד כה , " הכל יהיה גמור עד לדיון " . על כן ביקש כהן גם צו - ביניים , 
שיאסור לכנס את ישיבת הכנסת עד לפרסום ההסכם . 
