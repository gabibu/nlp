בשטחים היה אתמול שקט יחסי ולא דווח על אירועים חריגים . מקורות ערביים 
דיווחו כי ברצועת עזה נפצעו שלושה תושבים בהפרות סדר עם כוחות צה"ל , אך 
למעט שלושת הפצועים לא נרשמו אירועים נוספים . נציג דובר צה"ל בפיקוד דרום 
דיווח על הפרות סדר מקומיות בהן לא היה עוצר ולא נרשמו פצועים . גם בגדה 
דווח על שקט יחסי ומנציגות דובר צה"ל בפיקוד המרכז לא דווח על פצועים בשטחי 
יהודה ושומרון . מקורות צבאיים ייחסו אתמול את השקט בשטחים למזג האויר הגשום 
שמנע מהתושבים לצאת מבתיהם להתעמת עם כוחות צה"ל . מתאם הפעולות בשטחים שמואל 
גורן יוצא היום לווינה לשיחות עם גורגו גקומלי , מנכ"ל אונרוו"א , ארגון 
הסעד לפליטים של האו"ם . מקורות במערכת הביטחון מסרו , כי גורן ידון עם 
מנכ"ל אונרוו"א בנושאים הקשורים לפעילות ארגונו בשטחים . למרות שיחות שהיו 
בעבר בין ראשי המינהל האזרחי לבין אנשי אונרוו"א , לא מרוצים במערכת הביטחון 
משיתוף הפעולה עם הארגון . נודע , כי הנהלת אונרוו"א מסרבת לדווח לכוחות 
צה"ל על תושבים ערבים הנפצעים בהפרות סדר ומובאים למרפאות הארגון בשטחים . 
במערכת הביטחון דורשים מאנשי אונרוו"א לדווח על כל פצוע המגיע למרפאות אך 
אנשי אונרוו"א מסרבים לדרישתם . נודע , כי בכוונת מערכת הביטחון לכפות 
על אונרוו"א לדווח על הפצועים המגיעים למרפאות . מתאם הפעולות בשטחים ידון 
עם מנכל אונרוו"א גם על מעקב עובדי הארגון אחר חיילי צה"ל , הנמשך גם בימים 
אלה . גורן ידון גם על הדיווחים היוצאים מסניפי אונרוו"א בשטחים . המתאם , 
ישהה מספר ימים בוינה ולאחר מכן ייצא לחופשה פרטית בחו"ל . 
