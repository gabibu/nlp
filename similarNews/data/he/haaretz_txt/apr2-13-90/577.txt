שניים גנבו אתמול את ההצגה בהיכל התרבות אחמד האשם אל - סיד בדר , סגן 
יו"ר איגוד הפועלים החקלאיים במצרים המייצג מיליון עובדים , וזאב בן יוסף , 
עסקן אלמוני כמעט מסיעת הליכוד . הראשון בירך בפעם הראשונה בהיסטוריה את 
ההסתדרות בוועידתה , השני עורר סערה רבתי כשהכריז שההסתדרות איננה אלא בלוף , 
שמורת טבע של עולם הולך ונעלם . אל סיד בדר חתם עם המזכ"ל קיסר על הסכם 
לשיתוף פעולה שסעיפיו לא פורטו , אולם משיחה אתו עולה כי בשלב זה מדובר 
בהבנות כלליות המותנות במידה רבה בהתקדמות תהליך השלום . לעומת זאת המצרים 
מצפים ככל הנראה לסיועה של ההסתדרות כדי להתקבל לפדרציה של האיגודים המקצועיים 
החופשיים . באותה הזדמנות שיגר קיסר מכתב ליוסוף אמין וואלי , סגן ראש 
ממשלת מצרים ושר החקלאות , שבו הודה על המחווה של שיגור נציגים מצריים לוועידה , 
וחלק שבחים לנשיא מובאראק " הממשיך לתרום באופן עקבי לזירוז תהליך השלום " . 
הופעת אורח שנייה לא פחות מפתיעה היתה זו של נציג האיגודים המקצועיים מאתיופיה . 
לפעמים במישור ההסתדרותי אפשר לראות את קצהו של קרחון המצביע על תהליכים 
מדיניים ומאורעות המטפסים כעבור זמן לכותרות ראשיות . בישיבת הבוקר נשמעו 
היטב הדי המירוץ להרכבת הממשלה : השר רוני מילוא , בתפקידו כשר העבודה 
והרווחה , נשא בפני הוועידה נאום שנשמע יותר כדברי פרידה מאשר הופעתו של 
מי שדרך ארוכה עדיין לפניו בתפקיד . ככל שניסה לשמור על סגנון מאופק ואופי 
ממלכתי בהופעתו , המערך והשמאל הצליחו בהתגרויותיהם להעלות לו את לחץ הדם , 
עד שלבסוף גלש לוויכוח מי קונה עריקים ובכמה , והאם מוטב שפרס יהיה ראש 
ממשלה מאשר שר אוצר . מי שעשויה לרשת אותו במשרד העבודה והרווחה , ח"ך אורה 
נמיר , היתה כמעט היחידה בוועידה שייחדה את דבריה לנושאי שכר וחלוקה צודקת 
של עוגת הרווחה . רבים בוועידה כבר היו מוכנים להכתיר את ח"ך נמיר כשרת 
העבודה והרווחה החדשה , אך היא נותרה , למודת ניסיון העבר , עם ספקותיה 
והבעתה החתומה כל אימת שביקשו לברך אותה כמעט על המוגמר . חיים הברפלד , 
ראש האגף לאיגוד מקצועי , לא הוציא הגה במהלך כל הוועידה , כאילו נושא 
האיגוד המקצועי ושכרם של העובדים אינם מעניינה של ההסתדרות . את שתיקתו 
הרועמת של הברפלד הסבירו יודעי דבר במחלוקת בינו לבין כל מי שהיתה לו יד 
ורגל בקביעת חברי הוועד הפועל החדש . לסיום הדיונים הופיע הצמד קיסר - שמאי . 
האחרון הפתיע לא מעטים . ראש סיעת הליכוד קרא לשיתוף פעולה בין שתי המפלגות 
הגדולות לפחות בזירה ההסתדרותית , התרעם על כך שקיסר לא תמך בהצבעה בהצעתו 
לקרוא מעל ועידת ההסתדרות לשינוי שיטת הבחירות , ושב בכל זאת לעשות חשבון 
עם פרס כשר אוצר שהגה את שורת הגזרות שאיימו על כלל ציבור העובדים . תשובתו 
של קיסר ציננה את להיטותו של שמאי לחזית מלוכדת בהסתדרות ; המזכ"ל ערך עם 
הליכוד חשבון נפש פוליטי במיטב הפולמיקה הקיסרית . בתום דבריו התעוררו בסיעת 
הליכוד ספקות מחודשים בדבר כדאיותה והצדקה של תמיכה בהצעה לפרק את הפועל 
במתכונתו הנוכחית . מאחורי הקלעים התנהלה כל העת פעילות קדחתנית להבטיח רוב 
של שני שליש , כדי לאשר שינויים בחוקת ההסתדרות שיאפשרו פיזור מוסדות הפועל . 
נציגי התנועה הקיבוצית המאוחדת התנדנדו , בעיקר בלחץ אחד מנציגיה הבכירים 
בצמרת הפועל . גם מפ"ם היתה חצויה בנושא זה והמערך נשא עיניו אל הליכוד 
למקרה שהשותפים דה - יורה יכזיבו . כצפוי נבחרו מועצת ההסתדרות והוועד הפועל 
החדש , העומד בעתיד הקרוב לסיים את תהליך בחירתו של ישראל קיסר כמזכ"ל ההסתדרות . 
מכאן יימשך ביתר שאת המאבק הקשה במפלגת העבודה על לא יותר מ01 מקומות שנותרו 
בלתי משורינים בוועדה המרכזת החדשה . בסקר בזק שנערך בקרב צירי הוועידה , 
הובעה בדרך כלל שביעות רצון ממהלכה , אולם הביקורת המרכזית שלהם התמקדה 
בחוסר יכולתם להשפיע על הצעות ההחלטה , שהרי אלה בושלו מראש בוועדה המכינה . 
זו לא היתה ועידה גדולה , בודאי לא היתה ועידה המצדיקה את הסיסמה שהתנוססה 
מכל העברים " הסתדרות 0002 " . 
