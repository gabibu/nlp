מידע שהתקבל ככל הנראה על - ידי שכנים הביא לגילוי גופתו של סולומון שנקר , 
אזרח עובד צה"ל שנעלם מביתו לפני שלושה שבועות , לאחר שיצא לגבות חובות . 
הגופה נמצאה אתמול בקריית - ביאליק , בחצר ביתו של חשוד ברצח . על - פי 
חקירה ראשונית נראה כי שנקר נורה בתת - מקלע " עוזי " עם משתיק קול , 
והמשטרה איננה מוציאה מכלל אפשרות כי טרם שנורה הורעל סולומון על - ידי רוצחיו , 
בעת שיצא איתם לשתות קפה בבית המלאכה של העצור בפרשה , יהודה גולדשטיין . 
ממשטרת מרחב חיפה נודע כי גולדשטיין הודה ברצח לאחר שעות ארוכות של חקירה , 
והוביל אותם לביתו החדש ברחוב שושנים בשכונת צור - שלום , שם נטמנה הגופה 
בבור עמוק . המשטרה חושדת כי שנקר , שעבד במספנות חיל הים , נרצח לאחר 
שבא לבית המלאכה של החשוד ברצח כדי לגבות חוב בסך 83 אלף שקל . המשטרה עצרה 
גם את בנו של יהודה גולדשטיין , יעקב . נראה שהתפנית בחקירה החלה לאחר ששכנים 
דיווחו למשטרה כי יהודה גולדשטיין , שעבר לאחר הרצח לדירתו המשופצת ברחוב 
השושנים , הביא למקום כחמש משאיות של אדמה כבדה , כדי לכסות בור גדול שלתוכו 
נזרקה פסולת בניין במהלך עבודות השיפוץ בדירה . המשאיות הגיעו למקום כיומיים 
לאחר הרצח , דבר שעורר את חשדם השכנים . שכנים המתגוררים בסמוך סיפרו כי 
ביום שבת שלאחר הרצח ולפני מעצרם של גולדשטיין האב והבן , חגגו בני המשפחה 
בחצר . " הם עשו על האש , על הבור בו הוטמן גולדשטיין " סיפר אחד השכנים . 
אחד מתושבי המקום סיפר שהנרצח , שהיה מקורב ליהודה גולדשטיין , התעניין 
לא מכבר ברכישת שטח אדמה במגרש הסמוך לבית החשוד ברצח . לאחר שהחשוד החל 
בשיתוף הפעולה עם חוקריו יצאו אנשי צוות החקירה לבית החשוד ושם במרחק שני 
מטר בלבד מסלון בית השכנים הם החלו בחפירת בור שעומקו כשלושה מטרים , ובתחתיתו 
נמצאה גופתו של שנקר במכנסי גינס ובדובון . אתמול הועברה הגופה למכון הפתולוגי 
באבו כביר כדי לעמוד על נסיבות הרצח . מפקד המרחב שיבח אתמול את עבודת צוות 
החקירה המיוחד . 
