סוכנות הידיעות הבין - לאומית רויטרס , קיבלה את הזיכיון הבלעדי מבנק ישראל 
לאספקת המידע השוטף על זירת המסחר האלקטרוני במטבע חוץ . מדובר בזיכיון 
שיאפשר למנויי רויטרס לקבל מידע שוטף על שערי המטבעות כפי שהם נקבעים במהלך 
המסחר עצמו בהתאם לביקושים וההיצעים , בעוד שעד כה ניתן היה לקבל רק את 
השערים המשוקללים כפי שנמסרו על ידי הבנק בסוף המסחר . לחברות אחרות שגילו 
עניין בהתקשרות עם בנק ישראל לצורך זה נמסר כי ההסכם עם רויטרס הוא בלעדי . 
רויטרס התחייבה לפתח תוכנה מתאימה . גורמים בבנק ישראל הסבירו כי ההשקעה 
של רויטרס בתוכנה עשויה להגיע לעשרות אלפי דולר . מחוגי רויטרס אישרו אתמול 
שמדובר בפרויקט בלעדי שפותח על ידם במיוחד לפי הזמנת בנק ישראל וללא מכרז . 
אותם גורמים הדגישו שמדובר בהשקעה גדולה לצורך הכנת התוכנה המתאימה , וטענו 
שלא היה צורך בביצוע מכרז שכן רק להם יש הניסיון והיכולת לבצע את הפרויקט . 
