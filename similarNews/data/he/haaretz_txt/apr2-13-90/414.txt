( ע ) . בג"ץ נכנס אמש לעובי הקורה של פרשת הערבויות הכספיות שדורשים 
שרים וחברי כנסת כתנאי להשתתפותם בממשלה חדשה . בג"ץ הורה לזמן לדיון בנושא 
את היועץ המשפטי לממשלה , כדי שיגיב על עתירת עו"ד שלום לוי מירושלים , 
השולל מתן ערבויות כאלה והטוען כי הן כובלות ומגבילות , שלא כחוק , את 
נותניהן ומקבליהם . השופט אהרן ברק קבע כי הדיון בבג"ץ יתקיים בהרכב של שלושה 
שופטים . מועד הדיון יקבע מחר במזכירות בית המשפט . המשפטן הירושלמי הגיש 
את עתירתו נגד רה"ם יצחק שמיר , ח"ך שמעון פרס , השר יצחק מודעי וח"ך אברהם 
שריר . הוא מדגיש כי אינו פעיל כלל מבחינה פוליטית , אך הוא חרד לאפשרות 
שערבויות כספיות במיליוני דולרים ינתנו בחדרי חדרים להבטחת הסכמים למינויים 
פוליטיים בממשלה שתקום . הוא טוען כי נתינתה או קבלתה של ערבות כספית , 
תמנע מבעלי תפקידים ציבוריים מלשקול נכונה , לגופו של עניין , את צעדיהם 
ומדיניותם בעתיד , לפי כללי המשטר הפרלמנטרי ובהתאם לחוק . עו"ד לוי מציין 
כי ערבות כספית תיצור אצל נותניה ומקבליה ניגוד אינטרסים בין חובת מילוי 
תפקיד ציבורי או פוליטי לבין ענין אישי בערבות . הערבות מקורה בשיקולים 
זרים של מקח ומימכר פוליטי . עוד מדגיש עו"ד לוי כי סיעה בכנסת מנועה מלממן 
ערבות בכספים הניתנים לה עפ"י חוק מימון מפלגות , שכן הסכומים המגיעים לה , 
לפי חוק זה , אינם ניתנים לשיעבוד או לעיקול . 
