הדרישה לבחירות ישירות של ראש הממשלה , שתומכיה מתרכזים ליד הכנסת בירושלים , 
צוברת תאוצה . אין ספק , היא מעוררת סימפטיה . זריקת הכספים הייחודיים 
במיליונים והניסיון להעלאה נוספת של מימון המפלגות היו רק שני המעשים האחרונים 
המעוררים גועל - נפש כללי מן הפוליטיקאים . כבר יש המשווים בין שובתי הרעב 
בירושלים לבין תנועות המחאה שקמו אחרי מלחמת יום הכיפורים . עצרות המוניות 
בוודאי יאשרו את הדעה , כי לפנינו תופעה העשויה לחולל שינוי בעם . אך יש 
לזכור את שאירע בעקבות אותן תנועות מחאה . גם הן התחילו בדמויות סימפטיות 
ביותר , כמו מוטי אשכנזי וחבריו , אנשי צבא שכאבו את המצב . גם הן צברו 
תאוצה . גם הן ביטאו אכזבה אז משיטת הממשל של המערך . שחיתויות , שררה , 
מסירת השמנת לאנ"ש , גישה פטרנליסטית כלפי העם כל אלה הצטרפו לתחושת הקיפוח 
של עולי שנות ה05 , שילידי הארץ שבהם החלו מגיעים אז לבגרות . על קרקע אותה 
מחאה צמחה תנועת " שינוי " , שתחילת פעילותה היתה בקרב יישובי פיתוח , 
עיירות עולים ושכונות מצוקה . כאשר נוכחו ראשיה שבכך לא ישיגו די כוח 
פוליטי , הצטרפו אל קבוצת מאוכזבים ממפלגת העבודה , ונוסדה ד"ש . זו נכנסה 
לקואליציה עם מנחם בגין , ובשנת 7791 , בעקבות המהפך , עזרו לליכוד להגיע 
לשלטון . הליכוד , בהנהגתו של בגין , ועוד יותר בהנהגת שמיר , למד במהירות 
מדהימה כל מה שנקרא במערך " השיטה " . חלוקת שלל פוליטי , מינויי מקורבים , 
דחיקת רגליהם של מתנגדים , הגם שהיו מוכשרים , פשו בכל מוסדות השלטון . 
ועל כך נוספו שלושת האסונות הגדולים שהביא הליכוד על המדינה : ההסרה של 
כל פיקוח על המטבע , מלחמת לבנון , ו"המסע אל הדולר האחרון " של שר האוצר 
השלישי שהליכוד מינה . את הצדדים החיוביים של מנהיגות המערך הליכוד לא למד . 
אין הוא יודע לשלוט , אין הוא יודע לנהל מדיניות בצורה עקיבה ועיקשת , 
אין למנהיגיו אפילו ידע בסיסי בהחדרה אטית והדרגתית של עקרונות ניהול תקין . 
הכל חייב להיות כאן ועכשיו הכל מחטפים . ומשום כך הכל נכשל . עתה עלו 
כמה פוליטיקאים על גל המחאה הציבורי החדש . הסיסמה של 0991 היא החלפת הממשל , 
והדרך בחירות ישירות של ראש הממשלה . נניח שיצליחו . נניח שיצחק שמיר , 
או שמעון פרס , או יצחק רבין , או דוד לוי ייבחרו על - ידי העם בבחירות 
ישירות ויהיה קשה מאוד להדיח אותם . הם יצטרכו לעבוד עם אותה כנסת , לדאוג 
לאותן קבוצות באוכלוסייה , שיבטיחו להם רוב גם בבחירות הבאות . שיחוד הקבוצות 
המהוות לשון - מאזניים אולי לא יהיה בולט כל - כך , אך הוא יימשך כל עוד 
העם חלוק בשאלות יסוד , כמו הליכה לשלום או המשך המצב הקיים . ובבחירות 
ישירות של ראש הממשלה יינתן עוד כוח למנגנוני המפלגות , השולחים לכנסת אנשים 
כמו אלה היושבים בה היום . תנועות המחאה של שנות ה07 השיגו את חילופי השלטון . 
תנועות המחאה של היום שואפות להחליף את שיטת הממשל . אולי ישיגו את מטרתן , 
אך זו תהיה רק תחילתה של אכזבה נוספת , עמוקה יותר . המוחים ילכו איש 
לביתו , הפוליטיקאים ישובו לכנסת , והציבור הרחב יישאר במצב שהיה בו , 
ואולי במצב גרוע יותר , כפי שאירע אחרי 7791 . המטרה של תנועת מחאה אינה 
צריכה להיות החלפת הפוליטיקאים בשלטונו של איש אחד . זה אינו מתאים לאופי 
הישראלי , שלעולם יחפש היכן נכשל האיש , ולעולם כל פרט שבו ישמור בקנאות 
על זכויותיו וירצה עוד . קודם לכל יש להסביר לעם מה באמת הוא יכול לדרוש 
ממנהיגיו . במדינה דמוקרטית אלה אינם צריכים להיות שליטים , אלא פוליטיקאים . 
אפשר לשפר את טיב האנשים שייבחרו , אולם לא בתיקון קוסמטי ולא בשיטת 
זבנג וגמרנו , אלא בעבודת נמלים , בבניית קאדרים של מנהיגות מקומית ובכינון 
שיטת בחירות שתעמיד קבוצת אחראים של ממש מאחורי כל נבחר . אנשי הממון , 
הדואגים עכשיו לשימון המכונה של בחירה ישירה , ייטיבו לעשות אם ישקיעו 
את כספיהם בחינוך הציבור לאזרחות טובה יותר ובמשיכת אנשים לכנסת , שעכשיו 
מניחים את המלאכה הבזויה לאחרים , משום שאינם נכונים להשתתף בה כל עוד זו 
צורתם של מוסדות השלטון . 
