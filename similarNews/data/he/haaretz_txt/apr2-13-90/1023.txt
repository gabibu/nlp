אשר וינר , מי שהיה בעבר מנכ"ל משרד הבינוי והשיכון , נבחר ליו"ר מועצת 
המנהלים של חברת הבנייה הממשלתית שיכון - ופיתוח . הבחירה נעשתה אתמול על - 
ידי מועצת המנהלים של החברה , שבחרה בוינר פה אחד . וינר יחליף את דב מילמן , 
לשעבר חבר כנסת מטעם תנועת החירות , שפרש לפני כחודש . וינר , שפרש ממשרד 
הבינוי לפני כחמש שנים , פנה לעסקים פרטיים אחרי פרישתו . ההערכה היא שוינר 
יכהן כיו"ר פעיל של חברת שיכון ופיתוח . שר הבינוי , דוד לוי , מבקש לבצע 
בעתיד הקרוב שורה של מינויים נוספים בחברות הממשלתיות הכפופות למשרדו . 
אחד המינויים הנשקלים כעת הוא של מרדכי ( מוטי ) משעני , לתפקיד מנכ"ל 
חברת קרתא . חברה זו עוסקת בהקמת פרויקט הבנייה הענקי בממילא , אף כי הפעילות 
של הבנייה מתבצעת על ידי חברות קבלניות , באמצעותו של איש העסקים היהודי 
בריטי השולט ברשת הילטון , סירל סטיין , שזכה בביצוע הפרויקט . משעני , 
עו"ד במקצועו , משמש כעת כאחד מעוזריו של השר דוד לוי . כיום משמש כמנכ"ל 
החברה ציון אוריאלי , שעשוי לפרוש . מקורות במשרד הבינוי והשיכון אמרו 
כי השר לא ביצע כל מינויים בחברת קרתא , אך ציינו כי בימים האחרונים אכן 
נשקל מינויו של משעני . 
