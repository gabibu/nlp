רמת ההתמקצעות הגבוהה , המאפיינת כיום את משקי המערב , אינה פוסחת על תפקידים 
ניהוליים . התפיסות המודרניות של משאבי אנוש בארגונים מדגישות כיום ביתר 
שאת את הצורך של מנהלי כוח - אדם לשפר את הידע המקצועי שלהם ולהופכו למרכיב 
המרכזי בתפקודם , על חשבון הסמכויות הניהוליות . תופעה זו באה לביטוי בהתארגנויות 
מקצועיות מגוונות . כך נוסדה באחרונה עמותה של מוסמכי החוג ללימודי עבודה 
באוניברסיטת תל - אביב , שנועדה להחלפת מידע מקצועי עם עמיתיה בארץ ובעולם . 
העמותה מבקשת להיות גשר בין האקדמיה לתחומי הפעילות בתעשייה ובשירותים שבהם 
פועל חלק ניכר מהמוסמכים כמנהלים , כיועצים ובמגוון תפקידים אחרים . להתארגנות 
זו קדמה , בשנים האחרונות , הקמת מסגרות דומות , העוסקות בטיפול במשאב 
האנושי : המכון לפריון העבודה מפעיל תחת חסותו את האגודה הישראלית ליחסי 
עבודה , האגודה למחשוב מערכות משאבי אנוש והאגודה לחוגי איכות ; המרכז 
הישראלי לניהול מפעיל את איגוד מנהלי כוח - אדם ; הירחון " משאבי אנוש " 
מרכז את פעילות האיגוד הישראלי לפיתוח ארגוני ופורום מנהלי הדרכה ; ומשפטני 
העבודה מפעילים את האגודה למשפט עבודה . ויתור זוחל על סמכויות ניהוליות 
יאפיין בעתיד הקרוב מנהלי כוח - אדם בארגונים מודרניים . זו תהיה תוצאת 
המגמה המתמשכת לבזר מערכות קיימות ולהעניק יתר סמכויות ניהול לדרגי השדה , 
ובתוכן הסמכות ( בצד האחריות ) לניהול נכון ומפוקח של הכפופים הישירים . 
בכנס , שערכה באחרונה עמותת מוסמכי החוג ללימודי עבודה באוניברסיטת תל אביב , 
הציגו מנהלים בכירים מגוון דעות : מהדגשת האי - צורך בפונקציית כוח - 
אדם בארגונים ועד להכרה בעובדה כי על מערכות כוח - אדם בארגונים לשנות את 
פניהן כדי להבטיח את המשך קיומן . בארגונים רבים הבינו בשנים האחרונות כי 
המשאב האנושי הוא התשומה החשובה והבעייתית ביותר העומדת לרשותם . חשיבותו 
של המשאב האנושי נובעת משני גורמים עיקריים : האחד , תשומה זו היא היקרה 
ביותר ברוב הארגונים . זאת ועוד , יותר ויותר ארגונים מדווחים על כך שעלות 
כוח - אדם גבוהה אף יותר מסך עלות כל המשאבים האחרים ( חומרי גלם , ציוד , 
מבנים , הון וידע ) גם יחד . הגורם השני הוא חיוניותו של משאב זה . 
קשה למצוא מערכת ארגונית המתופעלת , במישרין או בעקיפין , שלא באמצעות 
הגורם האנושי . טבעי היה , אם כן , שהממונים על משאב כה יקר ומורכב יהיו 
מנהלים בכירים בעלי רמה מקצועית גבוהה , הנמצאים במרכז קבלת ההחלטות בארגון . 
אבל המצב אינו כזה . בארגונים רבים אין כלל מנהל כוח - אדם . באחרים נמצאים 
מנהלי מנגנון , שאפשר להשוותם למנהלי אחזקה , אבל אין הם מתחזקים ציוד 
או מבנים , אלא בני - אדם . ההתעלמות מחשיבות המשאב האנושי בארגון , ראייתו , 
מתוך תפיסה צרה , כמקור הוצאה בלבד , והתחושה הרווחת כי למילוי תפקיד 
מנהל כוח - אדם אין נדרשות מיומנויות מקצועיות מיוחדות , כל אלה יצרו כר 
נרחב למינויים בלתי - ענייניים ( מינויים פוליטים , אנשי ועדי עובדים שחצו 
את הקווים , ומנהלים תפעוליים שלא הצליחו בתפקידם והועברו למחלקת כוח - 
אדם , בהנחה ששם יגרמו פחות נזק ) . דווקא שינוי התפיסה מאיים על מעמדו 
של מנהל כוח - אדם . מכיוון שהמשאב האנושי תופס בהדרגה מקום חשוב , יבקש 
המנכ"ל המודרני כי הממונה הישיר יקבל עליו את האחריות המלאה . המנהל הישיר 
יצטרך אפוא לשפר את איכויותיו בניהול עובדים , ולצורך זה יוכל להיעזר במנהל 
משאבי האנוש בארגונו . למנהל משאבי האנוש תעמוד זכות הקיום רק אם ינהג במקצועיות 
נאותה ויפעל כפונקציית - מטה מקצועית , בדיוק כפי שפועלים מנהלי כספים , 
שיווק , מחקר או פיתוח . נראה כי חלף זמנם של מנהלי כוח - אדם שעיקר מיומנותם 
ביכולת ארגון ויחסי אנוש , ויעידו על כך ההתארגנויות המקצועיות החדשות בתחום 
זה . 
