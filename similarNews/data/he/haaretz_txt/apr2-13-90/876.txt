תוך שבועות ספורים תפעיל המשטרה עשר ניידות משטרה סמויות , מצוידות במצלמות 
וידיאו מיוחדות , שינציחו עבירות תנועה . ערכות הווידיאו נרכשו בעבר והופעלו 
במתכונת ניסוית במשך כשנה . לדעת מומחי התנועה של המשטרה הוכתר ניסוי הפעלתן 
בהצלחה . ערכות הצילום מאפשרות לניידות המשטרה הסמויות לעקוב לאורך זמן 
אחרי מכוניות שנהגיהן נוסעים בצורה מסוכנת ועוברים עבירות תנועה , בלי שהשוטרים 
העוקבים יצטרכו לחשוף עצמם . השימוש במצלמת הווידיאו מאפשר איסוף ראיות 
חד משמעיות הקבילות בבית המשפט . בתקופת השימוש הניסויי נבדקו ההיבטים הטכניים 
והמשפטיים של השימוש בערכת הצילום והוכנה תורת הפעלה מסודרת . במשטרה מעריכים 
כי הכנסת עשר ערכות וידיאו לניידות הסמויות תשמש גורם מרתיע ביותר בכבישים . 
הערכה תקל בהרבה על מערכת המשפט על - ידי קיצור המשפטים של עברייני תנועה 
שיונצחו בווידיאו , כיוון שמרביתם יודו ככל הנראה בעבירות המיוחסות להם . 
במסגרת הפעולות לייעול אכיפת חוקי התנועה ולהגברת ההרתעה בכבישים , עומדת 
מחלקת התנועה של המשטרה להכניס בשבועות הקרובים לשימוש ניסיוני מערכות של 
אורות מהבהבים מדגם אמריקאי על גגות ניידות משטרה . מדובר במערכות חדישות , 
גדולות במיוחד , המפיקות עוצמת אור גדולה הנראית מרחוק גם ביום וגם בלילה . 
בנוסף , הותקנו באחרונה בחלונות האחוריים של כמה מהניידות הסמויות של המשטרה 
צגים מוארים וממוחשבים , הניתנים לתכנות מיידי ושעל גביהם אפשר להכתיב באותיות 
מוארות הוראות לנהגים בכביש . השימוש בצגים הוא ניסיוני בשלב זה ונבחנת 
יעילות הפעלתם . 
