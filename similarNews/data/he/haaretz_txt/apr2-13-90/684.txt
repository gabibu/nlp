את הסרט הזה ראינו בעשרות גרסאות בעבר וזו מגרעתו העיקרית . העובדה שהוא 
מגיע אלינו מפרו רק מזכירה לנו שוב שהמאחד בין תעשיות הקולנוע בעולם הוא 
שאיפתן להפיק קולנוע שכפוף לחוקים מסורתיים של דראמה וריאליזם , המתבסס 
בדרך כלל על יצירה מכובדת מהספרות או התיאטרון . זהו קולנוע שדן בסוגיות 
חברתיות ומוסריות , הממקם את עלילתו בסיר לחץ דרמטי , שאמור לשמש מיקרוקוסמוס 
לחברה שמחוץ לסרט . זה קולנוע בעל אופי אלגורי , וטבעי שרבים מיוצריו בוחרים 
במציאות צבאית כרקע מועדף לסרטם . לאמריקאים היה " סיפורו של חייל " , 
לנו " אחד משלנו " . " העיר והכלבים " מפרו מאמץ , ללא הפתעות רבות , 
את חוקי הזאנר . העלילה המסורתית של סרטים מסוג זה מערבת את גיבוריה במעגל 
אין - סופי של בגידות והשפלות , מחלקת אותם למנצלים ומנוצלים , ובוחרת 
לעתים קרובות במבנה הדרמטי של חקירה , כדי לחשוף את המערכת החברתית והאידיאולוגית , 
המונחת בבסיס המציאות המתוארת . האפשרות היחידה להבדיל בין סרטים אלה היא 
לבדוק האם המציאות המתוארת מורכבת , והאם הסיפור שהם בוחרים להביא לפנינו 
מרתק . סרטו של פרנסיסקו ג . לומברדי , שנוצר ב5891 , מבוסס על ספרו של 
מריו וארגאס יוסה , שפורסם 22 שנה קודם לכן , והוא עונה על הדרישות במידה 
חלקית בלבד . העלילה מתרחשת בפנימייה צבאית בלימה , שבה המשטר והמשמעת 
חמורים , והצוערים נתונים לדיכוי והשפלה תמידיים מצד חבריהם ללימודים . 
המפקדים , העומדים בראש הפנימייה , אינם יודעים שהשולטים בה הם חבורת צוערים 
נבחרים , המונהגים על ידי אחד מהם , המכונה " היגואר " . בתחתית הסולם 
ניצב " העבד " , התלמיד המושפל ביותר במוסד . בין שני קוטבי ההיירארכיה 
האכזרית מחברת דמותו של ה"משורר " , הכותב ומוכר סיפורים פורנוגרפיים לעמיתיו . 
הסרט מתאר מלחמת קיום , שבה החזקים אמורים להישרד , אולם בסופו יסתבר 
שבמלחמה שכזו , שבה הכל בוגדים בכולם , אין מנצחים וכולם קורבנות של השיטה . 
העלילה מסתבכת כאשר אחד ממקורבי " היגואר " גונב טופס בחינה בכימיה , 
ו"העבד " , מסיבות אישיות ורומנטיות , שתוצאותיהן טראגיות , מלשין עליו 
לפני מפקדו . העלילה עוקבת אחר השינויים שחלים במערך הכוחות בפנימייה בעקבות 
המעשה , ואחר תגובות גיבורי הסרט לדילמות המוסריות הניצבות בפניהם . בניסיון 
לחשוף את הקוד המאצואיסטי המונח בבסיס החברה הצבאית המתוארת בסרט , נעה 
המטוטלת הדרמטית , כצפוי , בין נאמנות ובגידה , אומץ לב ופחדנות , מרידה 
במוסכמות וכניעה להן . המגרעת העיקרית היא שלמרות שהסרט שואף לחשוף קוד 
זה , הוא מקבל אותו כמובן מאליו . לפיכך קשה להתייחס אליו כאל מסמך פוליטי 
אמיץ וחריף . סרט כזה קם ונופל על הסיפור והדמויות , ובמקרה זה אלה אינם 
חזקים מספיק . הבימוי של לומברדי פונקציונלי בלבד , וצוות השחקנים עושה 
עבודה מהימנה , אך לא מפתיעה או מבריקה במיוחד . " העיר והכלבים " מעורר 
עניין עד גבול מסוים בלבד , ורק לרגעים בודדים מצליח לחצות גבול זה . 
