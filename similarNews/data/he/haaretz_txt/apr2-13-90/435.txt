אוהד נהרין , כוריאוגרף בעל מוניטין , העלה עם רקדני " בת - שבע " המיומנים 
שלוש יצירות קבוצתיות " סימן שאלה " ( פרק מיצירה חדשה שתבוצע בפסטיבל 
ישראל ) " שקיעתה של הטיטניק " ו"טאבולה ראסה " , שיצר בחו"ל , וכן מחול 
סולו " מלך וארה " בביצועו . ביצירה " סימן שאלה " נותן נהרין ביטוי 
חזק ומרגש למצוקת החברה הישראלית העכשווית , בצורת נושא וריאציות לתמליל 
ולנעימה המוכרת של " אחד מי יודע " . אובדן אמונה וקבלת דין , התרסה וייאוש , 
משתמעים מן התנועות העזות והרפויות . גם ב"שקיעת הטיטניק " קומפוזיציה 
המשלבת תנועה בתאורה ומוסיקה שהרקדנים מפיקים בעצמם , וגם במחול הטהור והיפהפה 
" טאבולה ראסה " ( מוסיקה : ארוו פארט ) , עוסק נהרין במצוקות . אך 
כאן אלה מצוקותיהם של היחידים בקרב הסובבים אותם . מצויים כאן דואטים ושלישיות 
רבי הבעה , אך נטולי כל רגשות של אחווה , רעות ואהבה . לעולם מנצחים כאן 
הדחייה והדיסונאס התנועתי , וההרמוניה מושגת רק בדומיות ובשתיקות התנועתיות 
רוויות הייאוש . לשמחה , אין כל ממשלה . נהרין , שביצע בווירטואוזיות 
את הסולו של עצמו " מלך וארה " ( מוסיקה : פארט ) , בו מתבטא מאבק 
האדם עם עצמו ועם העולם המתעלם . בסדרת פיסקאות מחול היוצאות מנקודות מוצא 
גופניות שונות , והמופרדות באמצעות חשיכה , פיתח ביצירותיו ניב מודרני 
משלו . הטלות משקל הגוף מנקודות בלתי צפויות עד לקיצוניות של כמעט איבוד 
שיווי המשקל , הן יסוד בולט בניב זה . רקדני בת - שבע , ביצירות השונות , 
היו במיטבם בביצוע התכנים הריקודיים וההבעתיים המיוחדים של אוהד נהרין , 
משורר המצוקות . 
