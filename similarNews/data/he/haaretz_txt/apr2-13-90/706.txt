אוי לו לשלום שהפך לעלה תאנה המכסה על כל מעשה נבלה קואליציוני בדרך להרכבת 
ממשלתו של שמעון פרס . כל כך הרבה ציפיות נערמו על העלה המקומט הזה , עד 
שמתעורר החשש שמא הוא יצנח ויחשוף את ערוותה של הממשלה החדשה . הפלשתינאים 
מצפים אף הם ששמעון פרס וחבריו במערך יפסיקו לדבר ויתחילו לעשות במלאות 32 
שנים למה שהם עצמם כינו " שחרור השטחים " . מאמר המערכת בשבועון הפלשתיני 
" גשר " היוצא לאור בעברית מבטיח כי , " אנו חפצים בשלום , ואם יחדל 
מר פרס מהתמרונים ומההתחמקויות שאיפיינו את מדיניותו וילך ישר לעניין הרי 
שיוכל לקדם את נושא השלום ולהשיג את המטרה " . לטובת שוחרי ההסדר בשני הצדדים , 
והשלום עצמו , מוטב להעמיד מיד את הציפיות על מקומן . פרס לא ילך " ישר 
לעניין " . אפילו הוא רוצה בכך , אין המדינה שלו , אין הממשלה שלו , ואין 
המפלגה שלו מעניקות לו גיבוי לקיצורי דרך . הכימיה הבעייתית שלו עם כל אחד 
מהגורמים האלה תכתיב לו , לפחות הקיץ , נהיגת חורף : לא סיבובים חדים 
ולא עצירות פתאום . בשני הצדדים מאמינים , כפי שניסח זאת בעל המאמר הראשי 
ב"גשר " , כי " נכונותו של פרס להכיר בזכות העם הפלשתיני להגדרה עצמית וסלילת 
הדרך להסכם שלום כולל , בהשתתפות אש"ף , יאפשרו לאש"ף להגמיש את עמדותיו 
הפרוצדורליות , והדבר יסייע בידי פרס להוכיח את עצמו ואת שיטתו לבוחר הישראלי " . 
בחודשים הקרובים יצטרך פרס " להוכיח את עצמו " לרבין ולאברהם שריר . 
יוסי שריד ופייסל חוסייני יתבקשו לנשוך את השפתיים . את ימי החסד שלו לא 
יסכן פרס ביוזמות מדיניות דרמטיות , ויעדיף להתקדם בצעדים קטנים וזהירים . 
הוא ישאף תחילה לשקם את היחסים במשפחה , קרי , עם רבין , וכיוון שזה 
טוען לאבהות על יוזמת השלום של ממשלת האחדות , ובמידה רבה של צדק , לא 
יסטה פרס מעקרונותיה . יתרה מזאת , פרס ישאף לממש את הסעיפים שקודמו העמיס 
על יוזמת השלום של הממשלה : צירוף מדינות ערביות נוספות למעגל השלום , 
שיקום הפליטים ויישום הסכם השלום עם מצרים . ההתמקחות שנהגו שמיר ועושי 
דברו בעניינים של נוהל בסעיף הבחירות , היחיד המסווג כ"תן " מצד ישראל , 
הרחיקו את הסיכוי שהיריבים הערבים והידידים המערביים יציעו את ה"קח " . 
שר הביטחון יצחק רבין יחזיר לאלתר מספר מגורשים , ואלה יצאו לקהיר יחד עם 
חבר אחד או שניים מהשטחים המחזיק בדירה או במקום עבודה בירושלים . השותפים 
למהלך מאותתים על נכונות לגמול לממשלה החדשה על גמישות במקום שקודמתה הפגינה 
נוקשות . התגמול יבוא הן בתחומים הקשורים לתהליך השלום והן בתחומים אחרים 
( כמו צמצום פרסומי תועבה אנטישמיים במצרים וסיוע אמריקאי לקליטת עולים ) 
. פרס מוסיף להאמין בהסתגלות לתהליכים הגלובליים שפוקדים את העולם , אך 
ניסיון השנים האחרונות לימד אותו לוותר על חזון לטובת שלום בית . פרס ממשיך 
לפזול אל המלך חוסיין ואינו מתעלם מהאיתותים מסוריה ומבריה"ם , אך הוא יעשה 
את עצמו לפי שעה כלא שומע , כאשר הם יזכירו את הוועידה הבין - לאומית . 
מי שנוכח לדעת איזו אלטרנטיווה הציע יצחק שמיר , למד מן הסתם להסתפק במהלכים 
צנועים , אך בטוחים יותר . כאשר היה בשלטון , התייחס פרס , כמו גולדה 
ורבין לפניו ובגין ושמיר אחריו , אל תושבי השטחים כאל מלפפונים שתקנים שלעולם 
מרכינים ראשם תחת ידו של הכובש ( ראה גם ספרם של שיף - יערי ) . במהלך 
השנתיים הראשונות של ממשלת האחדות , כאשר שימש ראש ממשלה ולצדו רבין כשר 
ביטחון , הוסיפו להבשיל התנאים שהולידו את האינתיפאדה . זו מצאה את הליכוד 
והמערך בסירה אחת , ואחרי שניסו לנווטה יחדיו , היא אילצה את השייטים להיפרד 
בהעדר הסכמה על טיבם של המשוטים , עוד בטרם הגיעו לוויכוח על הכיוון . 
פרס יחליף לפי שעה רק את המשוטים . ההחלטה על התוואי ( ועידה בין - לאומית ) 
, שלא לדבר על המטרה הסופית ( העדפה לקונפדרציה ) , תבוא , אם בכלל , 
רק לאחר שהמערכות הפנימיות יסתגלו לפתיחת דו שיח רציני ראשון עם נציגים 
מוסכמים של העם הפלשתיני . 
