פרקליטת המדינה , דורית בייניש , המליצה לפני מפכ"ל המשטרה להעמיד לדין 
ארבעה שוטרים ולהסיק מסקנות לגבי אחריותו הפיקודית של קצין בדרגת סגן ניצב , 
בעקבות האירועים שהתרחשו בהפגנת שלום עכשיו שהתקיימה ב03 בדצמבר אשתקד . 
בדו"ח ששיגרה אל מפכ"ל המשטרה , רב - ניצב יעקב טרנר , מציינת בייניש כי 
פרקליט מחוז ירושלים , עוזי חסון , החליט להעמיד לדין פלילי שלושה שוטרים 
סמל דורון מדמון , סמל ראשון יוסי אברגיל ורס"ר נתן אשועל בגין שימוש 
בכח שלא לצורך . כן מומלץ להעמיד לדין משמעתי את סמ"ר נפתלי קצקה בגין שימוש 
בכוח שלא לצורך . אשר לאחריות הפיקודית , קובע הדו"ח , כי בגזרת שער שכם 
ושער הפרחים , שהיו נתונים לפיקודו של סנ"ץ מוסט , היו כמה אירועים מיוחדים 
שנבעו מהחלטתו השגויה , אשר התבטאה במתן הוראת פיזור גורפת וכללית , בהפעלת 
אמצעי הפיזור בכוח , ללא אזהרה מוקדמת וללא אבחנה בין סוגי המפגינים השונים 
ובכך שלא סייג את השימוש באמצעים השונים בהם צויד הכוח ולא מנע שימוש בכדורי 
גומי לעבר מפגינים . פרקליטת המדינה מדגישה כי " נראית לי אפוא ההמלצה שעל 
פיקוד המשטרה להסיק את המסקנות הנדרשות מדרך פעולתו של סנ"ץ מוסט " . באשר 
לתלונות שהגישו עירית בליזר ושרה פלג בכל הנוגע לפגיעה מירי גומי , קובעת 
בייניש , כי אף שמדובר בתלונות מוצדקות , אין מנוס מסגירת התיק , בגלל 
חוסר ראיות , משום שהחקירה לא הביאה לגילוי ולזיהוי השוטרים האחראים למעשה . 
בהתייחסה לתלונות אחרות בקשר עם הירי בכדורי גומי , קובעת בייניש כי התלונות 
מוצדקות . עם זאת , לא הביאה החקירה לגילוי האחראים למעשים . לדבריה 
המעשים הונצחו בסרט של הטלוויזיה הצרפתית , שנתפס במהלך החקירה , ואין 
לקבל את התלונה שלא ניתן לזהות את היורים , אשר תמונותיהם נמצאות בידי הפרקליטות . 
לפיכך , קובעת פרקליטת המדינה , יש להשלים את החקירה במגמה לגלות את השוטרים 
האחראים למעשה . בסיכום הדו"ח מדגישה בייניש , כי מן הראוי שצוות מקצועי 
יפיק לקחים מהאירועים שהתרחשו בהפגנת שלום עכשיו . בייניש קובעת עוד כי : 
יש צורך במתן אזהרה מוקדמת למתקהלים לפני שנעשה שימוש בכוח . יש להקפיד על 
מתן הוראות ברורות לשימוש בכדורי גומייש להקפיד על מתן הוראות לגבי השימוש 
במכת"ז ( מכונית להתזת מים ) נגד מטרות בתוך בניין מגורים או ציבורי . 
יש לבחון האפשרות להגביל את השימוש בכוח לצורך פיזור הפגנות רק נגד מי שאינו 
ממלא אחרי הוראות הפיזור . יש להימנע משימוש בכוח נגד מתקהלים שעוזבים את 
זירת האירוע בעקבות הוראת פיזור . 
