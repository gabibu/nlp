לפחות שלושה גורמים מגלים עניין ברכישתו של מלון מרינה בת ים , שהיה בבעלותו 
של המלונאי חיים שיף , בטרם מונה למלון כונס נכסים . ברכישת המלון מגלים 
עניין חברת ההשקעות " אפריקה ישראל " , חברת " אזורים " המרכזת את פעילות 
הבנייה של קונצרן " כלל " וקבוצת משקיעים גרמנים . למלון שנמנה בעבר על 
רשת המלונות של שיף , מונה כונס נכסים , עו"ד יוסף מילואור , בעקבות חובות 
של שיף לבנק הבינלאומי . הכונס ניסה כבר בעבר למכור את המלון , בין היתר 
באמצעות מכירה פומבית , אולם המכירה הוכשלה , לאחר ששיף הצליח להשיג בבית 
המשפט העליון צו נגד המכירה . לאחרונה פרסם הכונס מכרז חדש , ומספר גורמים 
נוטלים בו חלק . אחת מהשאלות המרכזיות שיקבעו את שווי המלון , היא השימוש 
שייעשה בבניין , הזקוק לשיפוץ נרחב . המשקיעים המגלים עניין במלון , בודקים 
את האפשרות להפכו לבית אבות או למלון דירות , בגלל חשש להקים מלון כה גדול 
במרחק קטן כל - כך מתל - אביב . עמדתה של עיריית בת ים באשר להקמת בית אבות 
טרם ידועה למשקיעים ( ערים אחדות חוששות שהקמת בית אבות על חוף הים תפגע 
בתיירות ) . מירב ההצעות שהוגשו לרכישת המלון נעות סביב ה6 מיליון דולר . 
אם יינתן היתר להפוך את המלון לבית אבות , עשוי הדבר להקפיץ את שווי הבניין . 
