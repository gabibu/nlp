ניהול כספי מרכז הפועל התבסס על מידע שגוי וגרם לקבלת החלטות מוטעות . חשבונות 
סניפים חוייבו במאות אלפי שקלים , בגין המחאות לפני שנחתמו ואושרו במרכז 
הפועל . אלו הם חלק מממצאי ועדה בראשותו של אורי אור , שמונתה על ידי ההסתדרות 
במטרה לבדוק על ידי ההסתדרות לבדוק את המתרחש בהפועל . מימצאי הוועדה נגנזו 
על ידי רשות השיפוט ההסתדרותית , לפי בקשת הפועל . יעקב ישי , מחזיק תיק 
הפועל בוועדה המרכזת , תבע אתמול מהמזכ"ל קיסר לכנס את הוועדה המרכזת לישיבה 
מיוחדת , כדי למנות ועדה קרואה במקום מזכירות הפועל . ישי מתבסס את תביעתו 
על מידע שהועבר אליו על ידי מבקר ההסתדרות נפתלי בלומנטל . לדבריו אילו 
היתה בידיו הסמכות המיניסטריאלית לפטר את מזכ"ל הפועל יצחק אופק , היה עושה 
זאת מזמן . ועדת אורי אור מצאה ליקויים חמורים בכל הנוגע לאישורי הזמנות 
של ציוד ספורט על ידי סניפים וקובעת כי יתרות התקציב של הסניפים לא הוצגו 
בסכומם הנכון , וכתוצאה מכך אושרו הזמנות ציוד על פי יתרות שהיו מוטעות 
מיסודן . במידגם שנערך בסניפים , לא נמצאה אף יתרה המשקפת נכונה את היתרה 
במרכז הפועל . כן מצאה ועדת אור כי סניפים חויבו בסכומים עבור ביטוח ספורטאים , 
מבלי שאלה הקצו כספים למטרה זו . עוד חושף דו"ח הוועדה , כי מנהל הרכש 
של מרכז הפועל , קיבל החלטות לגבי הספקים ותנאי התשלום מבלי שבפועל ניתן 
היה לבקר את פעולותיו . כך סופק ציוד ספורט לסניפים במחיר ממוצע אחיד לגבי 
פריטים שונים בעלות משוקללת , ובלשון החלטות הוועדה : " מחיר ממוצע אחד 
לגרביים נעליים ושערי כדורגל " . ועדת אור קובעת עוד , כי מרכז הפועל לא 
שלט ולא פיקח בצורה יעילה על התנועה בחשבון הבנק שלו ולא היה מודע להשלכות 
השונות הנגזרות מכך . עוד מגלה הוועדה , כי סניפים חויבו בהמחאות שעבר 
זמן פרעונם , שעה שהכסף לא הגיע אליהם בפועל וכתוצאה מכך גדל הגירעון בדו"חות 
הכספיים ובדו"חות ניצול התקציב . חבר מזכירי מועצות הפועלים תבע אתמול לפטר 
לאלתר את יצחק אופק לאחר שנקבע כי הוא מתחמק מקבלת אחריות לנעשה בסניפים 
ובהטלת האשמות בגורמים אחרים . 
