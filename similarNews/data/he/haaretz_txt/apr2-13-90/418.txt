דגן ניהל בארה"ב חברות ועסקים , והואשם בבית המשפט - המחוזי בתל - אביב 
בקבלת 1 . 6 מיליון דולר במרמה משני בנקים במדינת קונטיקט וסכום נוסף של 
מיליון דולר , מאיש עסקים ישראלי . בהסכמת הנאשם , הורה אתמול שופט בית - 
המשפט המחוזי בתל - אביב , אליהו מצא , להעלות את דגן בעוד שבוע על מטוס 
הממריא לארה"ב . שם ימתינו לו בשדה התעופה שוטרים אמריקאים , שיבואו לקחת 
אותו , כדי להעמידו לדין בבית - משפט בארה"ב . בכתב האישום שהוגש נגד דגן , 
נטען כי הציג את עצמו , במירמה , בפני מנהלי חברת האשראי של שני הבנקים 
בקונטיקט , כמנהל עסקים בהיקף גדול . הוא אף הראה להם חשבוניות פיקטיביות . 
בדרך זו זכה לקבלת אשראי בהיקף גדול , שיועד , כביכול , לצורך פעילותו 
העסקית . בתקופה זו , נטען בכתב האישום , ניהלו דגן ואשתו מרים , אורח 
חיים ראוותני , רכשו לעצמם שני בתים מפוארים בקונטיקט , שלוש מכוניות , 
תכשיטי זהב בערך של מיליון דולר ומימנו נסיעות של בני משפחה וחברים לישראל 
ונסיעות ברחבי ארה"ב . דגן נהג להמר מידי שבוע בסכומים של אלפי דולרים . 
כאשר גילה דגן כי כל כספו אזל , פנה אל איש העסקים הישראלי שמשון הלפרין , 
הציג בפניו חשבוניות פיקטיביות של מכירות ללקוחות בסכום של 4 מיליוני דולרים , 
וביקשו להלוות לו מיליון דולר לצורך תזרים מזומנים לעסקיו , עד שלקוחותיו 
יפרעו את חובם . הלפרין הסכים , ונפל גם הוא בפח . התביעה טענה , כי דגן 
ביצע בישראל מעשי מירמה וגניבה , והורשע בגין שלושה מהם . הוא נידון לשנתיים 
מאסר , אך נמלט לארה"ב . לאחר ביצוע מעשי המירמה שם , חזר לישראל . 
