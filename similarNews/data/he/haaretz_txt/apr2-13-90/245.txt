משרד החינוך מדבר בשני קולות . מצד אחד , הוא מצהיר על המשך מדיניות האינטגרציה , 
בין תלמידים מעדות המזרח ובין תלמידים אשכנזים , באמצעות חטיבות ביניים . 
מצד שני הוא מעודד בריחה מהאינטגרציה של תלמידים מבוססים , בעיקר אשכנזים , 
באמצעות כיתות ובתי ספר ייחודיים למצטיינים , שהרישום אליהם הוא על - אזורי . 
טענות ברוח זו , העלתה יו"ר סניף הסתדרות המורים בירושלים , רות רגב , 
ביום עיון על חטיבות הביניים , שנערך שלשום בשפיים , על - ידי הסתדרות 
המורים . רגב טענה , שגישור הפערים באמצעות חטיבה תלת - שנתית , שאין לה 
המשך בחטיבה העליונה וגם אין לה התחלה ביסודי , היא משימה כמעט בלתי אפשרית . 
" אנחנו מקבלים לכיתה ז , תלמידים משכונות שונות , שמצבן הכלכלי , חברתי 
ותרבותי שונה , בלי שיהיה תקציב לשעורי העשרה לקבוצות החלשות ובלי תנאים 
פיסיים למורים " . לדבריה , קשה לדבר על אינטגרציה חברתית , כאשר בשלוש 
שנות החטיבה , עוסקים כל העת בשאלה , מי מהתלמידים ימשיך בסוף כיתה ט לבגרות , 
ומי ייאלץ להמשיך בנתיב ללא בגרות . רגב טענה כי ילדים ממשפחות חלשות מתקשים 
להתמודד עם המפגש עם ילדים מבוססים . " ראיתי ילדים מתמוטטים בגלל לחץ 
נפשי קשה מאוד . לפעמים , בגלל לחץ מצד מורים ומנהלים , יש תלמידים שמגיעים 
למחשבות התאבדות " , סיפרה . בכנס דובר גם בבריחה מאינטגרציה , הנעשית 
בחטיבות הביניים עצמן , באמצעות כיתות ייחודיות . רכז החינוך העל - יסודי , 
במגזר הממלכתי - דתי בהסתדרות המורים , זכריה ספיר , טען שמצב האינטגרציה 
בחינוך הממלכתי - דתי הוא " בכי רע " . לדבריו , הורים דתיים מבוססים , 
מבריחים את ילדיהם מחטיבות הביניים , בהן יש שיעור גבוה של תלמידים חלשים 
יוצאי עדות המזרח , לחטיבות ביניים הצמודות לישיבות תיכוניות . ספיר ציין 
כי האגף לחינוך ממלכתי - דתי נאלץ להתמודד כל הזמן עם קבוצות לחץ של הורים , 
המתנים את הישארות ילדיהם בהקמת מסגרות תורניות יותר וייחודיות בחטיבות 
הביניים . חלק מהדוברים בכנס טענו שהרפורמה הצליחה , באותם מקומות בהן ביצעו 
אותה כהלכה . מנהלת המחלקה לחטיבות הביניים במשרד החינוך , מיכל רז אמרה 
שכישלון האינטגרציה הוכח כ"מיתוס " , לנוכח מימצאי מחקרים בקנה - מידה ארצי . 
לטענתה , התלמידים החלשים מתקדמים במסגרת זו והחזקים אינם ניזוקים . את 
כפל ההצהרות של משרד החינוך , בנוגע לאינטגרציה , נימקה רז במאבק לגיטימי 
בין קבוצות בתוך המשרד . לדבריה , בתקופת המנכ"ל הקודם , ד"ר שמשון שושני , 
חלה נסיגה ביישום האינטגרציה ופרחו מסגרות ייחודיות . מאז שעזב שושני את 
המשרד , הודיע נבון על בלימת תהליך הקמת מסגרות ייחודיות ועל המשך יישום 
האינטגרציה . בשלב זה , טרם יושמה האינטגרציה בכמחצית ממוסדות החינוך במדינה . 
