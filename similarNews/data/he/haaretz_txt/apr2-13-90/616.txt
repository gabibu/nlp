בון ( מיוחד ל"הארץ " ) . הפרלמנט המזרח - גרמני , הפולקסקאמר , הטיל 
אמש על יו"ר המפלגה הנוצרית דמוקרטית לותר דה - מזייר להקים ממשלה חדשה . 
במזרח ברלין ובבון מניחים שהממשלה תוצג בפני הפרלמנט כבר בשבוע הבא . הפרלמנט 
החדש במזרח ברלין הוא הראשון במזרח אירופה שנבחר בבחירות דמוקרטיות . לפני 
פתיחת הישיבה נאספו רוב חברי הפרלמנט , כולל הקומוניסטים ביניהם , בכנסייה 
מזרח ברלינאית ששימשה מוקד לתנועת ההתנגדות למשטרו הסטליניסטי של אריך הונאקאר . 
בדרך זאת ביקשו חברי הבית לחלוק כבוד למי שהביאו לשחרור מזרח - גרמניה ממשטר 
קומוניסטי של יותר מארבעים שנים . כיו"ר הפרלמנט נבחרה אתמול סבינה ברגמן - 
פוהל , רופאה במקצועה וחברת הסיעה הנוצרית - דמוקרטית . ברגמן - פוהל תשמש 
גם כנשיאה זמנית של מזרח - גרמניה עד לבחירת נשיא בתהליך שעליו טרם הוחלט . 
אחת מהחלטותיו הראשונות של הפרלמנט החדש היתה לבטל את משפטי הפתיחה של החוקה , 
שקבעו עד כה שמזרח - גרמניה היא " מדינה סוציאליסטית של פועלים ואיכרים " . 
כמו - כן בוטל גוף שנקרא " מועצת המדינה " , ושיושב הראש שלו היה הנציג 
הבכיר ביותר של מזרח - גרמניה . לפרלמנט הוגשה הצעה לחוקה חדשה , שבה נקבע 
שמזרח - גרמניה תהיה מדינה פדראלית , בדומה למערב - גרמניה . עדיין לא 
ברור אם ההצעה הזאת תתקבל , או שהפרלמנט יחליט בשלב כלשהו לאמץ את החוקה 
המערב - גרמנית , ולהצטרף לרפובליקה הפדראלית הקיימת , שבירתה הנוכחית 
היא בון . בבון דנה אתמול קבוצת שרים בראשות הקאנצלר הלמוט קוהל על האיחוד 
המוניטארי הצפוי בין שתי הגרמניות , והגיעה להסכמה רחבה על נוסח הסכם שיוצע 
למזרח - גרמניה . ההסכם קובע , למשל , שמזרח - גרמניה תוותר על ריבונותה 
בתחום המטבע , וכן שתאמץ את חוקי המסים של מערב - גרמניה . לדברי שר הכספים 
של בון תיאו ווייגל יחלו השיחות על כינון האיחוד המוניטארי , שפירושו המעשי 
הוא ביטול המארק המזרח - גרמני , מיד לאחר כינון הממשלה החדשה במזרח - ברלין . 
בהסכם המוצע יוצאת ממשלת בון מההנחה , שמזרח - גרמניה תחליט " להצטרף " 
למערב - גרמניה לפי סעיף 32 בחוקת הרפובליקה הפדראלית . סעיף זה נוסח במיוחד 
כדי לאפשר לחלק המזרחי של גרמניה להצטרף למערב - גרמניה . הנוצרים - דמוקרטים , 
המפלגה הגדולה ביותר במזרח - גרמניה , תומכים בהצטרפות ארצם לרפובליקה 
הפדראלית לפי סעיף 32 . שר החוץ המערב - גרמני הנס דיטריך גנשר , שסיים 
ביקור בארה"ב ובקנדה , אמר שהוא מצפה עוד בסוף החודש להמשך השיחות של המעצמות 
הגדולות ושל שתי הגרמניות . בשיחות האלה , המכונות " ארבע פלוס שתיים " , 
דנים הצדדים על הדרכים הנאותות לשלב את גרמניה המאוחדת במערכת ביטחון כלל - 
אירופאית . העיתון " די וולט " דיווח אתמול כי מזרח - גרמניה ממשיכה להאזין 
לשיחות הטלפון של עשרת אלפים מערב - גרמנים בעמדות צמרת , ובתוכם הקאנצלר 
הלמוט קוהל . העיתון גם כתב שראש הממשלה הקומוניסטי הזמני של מזרח - גרמניה , 
הנס מודרו , הציע לסובייטים לקבל לידיהם את רשת הריגול של ארצו במערב - 
גרמניה . רשת ריגול זאת נחשבת ליעילה במיוחד . בעבר היא התרכזה בהחדרת סוכנים 
לעמדות פוליטיות חשובות , אך בשנים האחרונות עבר הדגש לריגול תעשייתי ולגניבה 
של סודות טכנולוגיים בתחום הצבאי והאזרחי כאחד . 
