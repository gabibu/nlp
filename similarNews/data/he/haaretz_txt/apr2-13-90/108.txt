פאריס ( מיוחד ל"הארץ " ) . מקורות אמריקאיים וצרפתיים נמנעו אמש מלאשר 
או להכחיש את הידיעות שמקורן בחוגים ערביים , לפיהן עתיד יאסר ערפאת להיפגש 
מחר בפאריס , עם נשיא ארה"ב לשעבר , גימי קרטר . הידיעה בדבר המפגש המתוכנן 
פורסמה אתמול בעיתון " אל - חיאת " ויוחסה למידע שנמסר בלונדון , שם עושה 
עתה קרטר במסגרת סיבוב שיחות שדיפלומטים אמריקאיים הקפידו להגדיר כ"בעלות 
אופי פרטי לחלוטין " . מקורות אמריקאיים בפאריס ובלונדון , וגם אנשי מטהו 
של קרטר באטלנטה , טענו אמש , כי לא ידועים להם כל פרטים בדבר מפגש מתוכנן 
מחר בין הנשיא לשעבר לבין ראש אש"ף . דובר משרד החוץ הצרפתי טען אתמול בתשובה 
לשאלת " הארץ " , כי " למשרד לא הובא כל מידע " , בדבר מפגש כזה . הדובר 
נמנע מלהבהיר באיזו דרך אמור יהיה הממשל הצרפתי להיות מעורב לפחות בממד הארגוני 
של מפגש כזה , אם אכן ייערך בפאריס . הוא גם נמנע מלהבהיר אם תלוייה ועומדת 
בקשה מצד אש"ף להעניק לערפאת אשרת כניסה לצרפת . ראש נציגות אש"ף בצרפת , 
איברהים סוס , מסר אתמול כי מפגש בין ערפאת לבין קרטר אכן עתיד להיערך 
השבוע " בבירה מערב - אירופית " . גימי קרטר אמור לקיים היום שיחות בבריסל 
ומחר הוא עתיד לשאת נאום בפני כנס בנקאים בפאריס המוקדש לבעיות פיתוח באפריקה . 
ואילו ערפאת צפוי להגיע לקראת סוף השבוע לשיחות ברומא . 
