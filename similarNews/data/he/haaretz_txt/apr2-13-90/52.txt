בביקור שערך אתמול השר לאיכות הסביבה , רוני מילוא , בראש העין , הוא 
הבטיח למועצה סיוע כספי ומקצועי , כדי לפתור את בעיות איכות הסביבה הקיימות 
במקום . מילוא ביקר במקום לרגל מבצע ניקיון מיוחד שנערך בימים האחרונים במועצה . 
הביקור תוכנן בעת היותו שר לאיכות הסביבה , ומתבצע בהיותו שר העבודה והרווחה , 
וכממונה על המשרד לאיכות הסביבה בתוקף הנסיבות . מילוא הבטיח , כי המשרד 
לאיכות הסביבה יסייע בטיפול באזור המחצבות בראש העין , שאל בורותיו המושבתים 
מושלכת פסולת ללא אבחנה . המחצבות מהוות את אחד המפגעים הסביבתיים הקשים 
ביותר במועצה . כן יסייע המשרד בשיקום ואדי רבה , נחל הנמצא בלב היישוב , 
במטרה להפוך אותו לאתר טבע . מבצע הניקיון נערך בכל השכונות במועצה , ובמסגרתו 
חולקו שקיות אשפה לכל הבתים . משאיות וטרקטורים שפעלו בשטח פינו גרוטאות 
שאותן התבקשו התושבים להוציא מחוץ לחצרות . בשל מזג האוויר הסוער ייערך 
מבצע דומה בעוד כחודשיים . באחרונה חיסלה ראש העין את בריכות החמצון שהיוו 
מטרד סביבתי במשך שנים . 
