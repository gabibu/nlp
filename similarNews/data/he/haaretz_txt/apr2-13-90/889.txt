מרכז סוזן דלל למחול ותיאטרון בנווה צדק הוכיח עצמו שוב כמקום אידיאלי לקיום 
אירועים תרבותיים גדושים ומרוכזים . הפעם הביאה המוסיקה הווקאלית , על 
סוגיה השונים , קהל גדול של שוחרי יופי לנווה צדק . החצר היפה נוצלה להופעות 
חוצות , ובאולמות ניסו להתגבר על שגיאות תכנון בכך שהעמידו סדרנים ליד הדלתות 
ונתנו לקהל להיכנס רק בין השירים ולא במהלכם . מתוך המבחר שהוצע לקהל מוסיקה 
קלאסית , פופולארית וגז , עם סולנים , להקות ומקהלות בחרתי לשמוע את 
הזמרת אחינועם ניני ונגן הגיטרה גיל דור . זו הופעתה השנייה של ניני בפני 
קהל רחב , והכישרון הזה הוא תופעה מופלאה ומהנה ביותר . יש בה צירוף של 
איכויות ומיומנויות מוסיקליות מתוחכמות ביותר , עם תמימות קיצונית וכובשת 
של הופעה , והגוון התימני של מוצאה . הצירוף החד - פעמי הזה גורם לקהל לאהוב 
אותה . היא מסוגלת להשמיע משפט כמו בנאלי וילדותי " והנה גילי דור , 
המנגן בגיטרה במהירות האור " , ולצאת מזה בשלום , והוא אכן מנגן במהירות 
האור , והיא שרה באותה מהירות , בתיאום מושלם איתו . ניני יודעת היטב מה 
היא עושה , כשהיא מעבדת " סטנדרטים " לסיפורים , או כשהיא כותבת שירים 
משלה , והיא יודעת לעשות את זה להפליא . השליטה הקולית והקצבית שלה מושלמת , 
וניכר שדור , שהוא המורה שלה , נהנה משיתוף הפעולה עימה , וכמוהו הקהל . 
כל שיר הוא הצגה בפני עצמה , ומעבר לשליטה הטכנית המוחלטת , שלרגע אינה 
מטרה בפני עצמה , יש לה יכולת לגעת ברגש בקול , במילה , או בתנועה . 
כל גירסה לשיר מוכר הופכת אותו לשלה , אם זה " בייבי , אתה יכול לנהוג 
במכונית שלי " , או " שיר היקינתון " שבו היא מסיימת . כשהיא שרה " את 
יפה מדי " , הקהל נשאר מכור לה , ליופיה ולכישרונה . 
