עד היום לא הגיש ראש עיריית תל - אביב שלמה להט הצעת תקציב לוועדת הכספים 
וממילא גם לא למועצה . החוק קובע כי ראש העירייה יביא את הצעת התקציב לפני 
ועדת הכספים קודם שיגישה למועצה . פקודת העיריות בפרק המתייחס לתקציב העירייה 
קובעת כי שנת הכספים לכל העיריות תתחיל באחד באפריל של כל שנה . החוק קובע 
ש"המועצה תחל בדיון בהצעה לא יאוחר משבועיים מיום הגשתה ותאשר אותה , בשינויים 
או לא בשינויים , עד יום תחילתה של שנת הכספים שאליה מתייחסת ההצעה . במקרה 
ששנת הכספים החלה והמועצה או השר לא אישרו את הצעת התקציב , קובע החוק שהעירייה 
תהיה רשאית להוציא בכל חודש סכום השווה לחלק השנים - עשר מהתקציב השנתי הקודם . 
מלשכת דובר עיריית ת"א נמסר בתגובה כי העירייה פועלת כעת על - סמך סעיף זה 
בחוק . אבל מקור במשרד הפנים אמר שסעיף זה נוגע למקרה שהצעת תקציב הוגשה 
לאישור המועצה ונדחתה על - ידה . בכל מקרה החוק מחייב הגשת תקציב במועדים 
קבועים שנקובים בו ומבחינה זו עיריית ת"א , עברה לכאורה על החוק . חבר מועצת 
העירייה , דן דרין ( רץ ) פנה אתמול במכתב לראש העירייה , שלמה להט ומחה 
על העיכוב בהגשת התקציב והפרת החוק שנגרמה עקב כך . הוא הדגיש במכתבו כי 
כל הקצבות הכספים ובהם 6 . 3 מיליון ש"ח למוסדות חרדיים , שאושרו לפני שבועיים 
על - ידי ועדת ההקצבות , עדיין לא הובאו לאישור ועדת הכספים והמועצה , 
ולכן יוכלו להיכלל אך ורק בתקציב של שנת הכספים שהחלה בראשון לחודש זה . 
בסיום מכתבו ללהט כותב דרין : " אני מתפלא שמצאת זמן לנסוע לחו"ל בשליחות 
קרן ת"א לפיתוח ולייעץ לאזרחי המדינה שהפתרון לבעיותיה של ישראל טמונות בבחירות 
ישירות לראשות הממשלה , ולא מצאת זמן לשמור על החוק עליו אתה מופקד בעיריית 
ת"א " . 
