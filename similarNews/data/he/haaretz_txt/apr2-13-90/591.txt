" ועידת ההסתדרות הפקיעה הלכה למעשה את סמכויותיהם של מוסדות הפועל והטילה 
עליהם את מרותה ואת השפעתה הישירות " . זו ההחלטה המרכזית שהתקבלה אמש בישיבת 
הנעילה של ועידת ההסתדרות בתל - אביב . ההחלטות אושרו אתמול בקולותיהן של 
כל המפלגות לרבות הליכוד , למרות שבמשך כל היום התנהלו מגעים בין ובתוך 
הסיעות , סביב הסתייגויות מסעיפים שונים בהצעת ההחלטה , הבאה לשנות את 
חוקת ההסתדרות בנושא זה . ההחלטה זהה לזו של הוועדה המרכזת למנות מועצת מנהלים 
במקום מזכירות הפועל , ולאפשר לוועדה המרכזת לעכב ביצוע של כל החלטה שתתקבל 
בכל אחד ממוסדות הפועל . ההחלטה מחייבת לכאורה את התפטרותו המידית של מזכ"ל 
הפועל יצחק אופק , אבל עתה מתעוררות שאלות משפטיות חדשות בקשר לסמכויותיה 
של ועידת ההסתדרות כלפי ועידת הפועל . מחזיק תיק הפועל , יעקב ישי , תבע 
לכנס מיד את הוועדה המרכזת כדי למנות כשלב - ביניים ועדה קרואה לנהל את הפועל . 
בהסתדרות מעריכים שראשי הפועל יפנו לערכאות משפטיות לסכל את פיזור המוסדות . 
ועידת ההסתדרות אישרה גם שורה ארוכה של החלטות הנוגעות לכל תחומי הפעילות , 
אך החשובה שבהן היא הפעלת רפורמה במבנה האיגודים המקצועיים תוך שנה , ורפורמה 
בתפקוד הוועד הפועל . מתוך ההחלטות הנוגעות למדיניות המקצועית עולה שההסתדרות 
תחתור עתה להגיע לשבוע עבודה בן 04 שעות , כנהוג במדינות מתועשות במערב . 
הליכוד וסיעת רץ הגישו שורה ארוכה של הסתייגויות להצעות ההחלטה וכן הצעות 
משלהן . רץ תבעה להפריד את החברות בקופת - חולים הכללית מהחברות בהסתדרות 
ולנקוט עמדה מפורשת בזכות הידברות מדינית עם הפלשתינאים . הליכוד חזר בהצעותיו 
על עמדותיו המצדדות בהפרדת האיגוד המקצועי מחברת העובדים ותבע לשנות את שיטת 
קבלת ההחלטות בענייני המדיניות המקצועית . הסתייגויות הרשימה היהודית - 
ערבית המשותפת התמקדו במגזר הערבי ובנושא השלום . הוועידה אישרה את רשימת 
נציגי המפלגות במועצת ההסתדרות ובוועד הפועל , לפי תוצאות הבחירות שנערכו 
בנובמבר אשתקד . בגוש מפלגת העבודה נכללים הפעם גם פורשי הליכוד , חברי 
איגוד העובדים הליברלים , וכן קבוצת פורשים אחרת שהתפלגה מליברלים אלה ועברה 
לתחייה . ייתכן שבקרוב ייפתח מו"ם בין מפלגת העבודה לבין רץ על שותפות קואליציונית 
בצמרת ההסתדרות , בעקבות הסכם עם מפ"ם . 
