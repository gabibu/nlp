שני בתי הפרלמנט הסובייטי אישרו ברוב גדול חוק בדבר שיוויון הלאומים ומניעת 
ניסיונות להפר בכוח את שלימותה הטריטוריאלית של בריה"ם . בניגוד לחוק הקודם , 
מאפשר החוק החדש להפעיל סנקציות לא רק נגד יחידים אלא גם נגד ארגונים ומוסדות 
המפירים את החוק . לדעת משקיפים מאפשר החוק החדש מתן תוקף חוקי לשימוש בכוח 
צבאי נגד רפובליקות פורשות . בווילנה הוגדר החוק כ"חוק למניעת פרישה " . החוק 
קובע כי רפובליקה המבקשת לנצל את זכותה החוקתית ולפרוש מבריה"ם , חייבת 
לערוך משאל עם ולזכות בתמיכה של שני שלישים , לפחות , מכלל תושביה הקבועים . 
לאחר האישור העקרוני במשאל העם , יפתח מו"ם ליישוב בעיות של כספים , נכסים 
ושאלות אחרות . המו"ם יימשך לאורך תקופת מעבר בת חמש שנים , המוגדרת כ"תקופת 
צינון " . לבסוף חייב הפרלמנט הסובייטי לאשר את תוצאות המו"ם . עוד נאמר 
בחוק החדש כי יובאו בחשבון תוצאות ההצבעה בשטחים של הרפובליקה הפורשת , 
שבהם מהוות קבוצות מיעוט את רוב האוכלוסין כמו , למשל , דוברי הרוסית 
באיזור הבאלטי , המתנגדים , כידוע , בתוקף לפרישת הרפובליקות מבריה"ם . 
פיודור בורלצקי , הממונה על בעיות הומניטריות בסובייט העליון , אמר אתמול 
באזני עיתונאים בצאתו מן הקרמלין כי " מה שאנחנו מפחדים מפניו , זאת לא 
ליטא , אלא תגובת שרשרת " . 
