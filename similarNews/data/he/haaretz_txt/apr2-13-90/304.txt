נת עגמי ביפו מהצד השני ובתווך מבט אל הים התיכון . זהו הנוף הנשקף מבית 
דירות מפואר , ששיפוצו הושלם בימים אלה . הפער בין הבית לסביבתו איננו 
צורם , ובכך רואה האדריכל אילן פיבקו את הישגו העיקרי . פיבקו לא הסתפק 
בדימוי הנוסטלגי - ציורי של העיר העתיקה , אלא ביקש להתמודד עם יפו המוזנחת , 
זו שאיננה מופיעה על גלויות תיירים . המבנה המקורי , בית פינתי בן שתי 
קומות וגג רעפים , היה במצב של הרס מתקדם . כמו מרבית הבתים שמסביבו , 
הוא נבנה כנראה בסוף המאה שעברה על ידי משפחה נוצרית אמידה , שהעדיפה להתגורר 
מחוץ לעיר העתיקה . המבנה הריבועי הפשוט , ששתי שורות אחידות של חלונות 
נקבעו לאורך שתי חזיתותיו , לא הצטיין באיכות מיוחדת , אך שימר משהו מרצונן 
של המשפחות הנוצריות להעניק לבתיהן החדשים מכובדות אירופית . פיבקו , שהוקסם 
מתהליך הבלייה וההזדקנות של השכונה הים תיכונית , התייחס בכבוד לקיים . 
הוא הרס את גג הרעפים ואת המבנה הפנימי , קילף את הטיח מהקירות החיצוניים , 
חשף את אבני הכורכר ושינה את מיקום הפתחים וצורתם , אבל שמר על אחידות 
החזיתות ועל המקצב החוזר של החלונות שאיפיין את הבית . המבנה מכיל כיום שש 
דירות שלוש דירות תחתונות ושלוש עליונות . כל דירה משתרעת על שלושה מפלסים . 
הכניסה לדירות התחתונות היא מהצד האחורי של הבניין ולכל אחת מהן גינה קטנה . 
קומת הכניסה , שבה מצויים המטבח ופינות האוכל , והקומה העליונה , המכילה 
את חדרי השינה , הן קטנות ונמוכות יחסית . אבל כיוון שאין קירות מפרידים 
בין הקומות , התחושה היא של מרחב גדול . גובהו של המפלס האמצעי , המכיל 
את חדר המגורים , והחלונות הגדולים הפונים אל הים , מעניקים תחושה של פתיחות 
ואור בהיר לכל הדירה . בדירות העליונות , לעומת זאת , הקומות מופרדות לגמרי . 
הכניסה , הממוקמת מתחת לדירות התחתונות , היא מהחזית הקדמית , כשמפלס 
הקרקע משמש גם חניה למכוניות . אל הקומות העליונות עולים במעלית ויש גרם 
מדרגות העובר דרך חלל סגור החודר דרך הדירות התחתונות . קומה אחת מכילה 
את חדרי השינה ומעליה חדר מגורים , מטבח ומרפסת גדולה המשקיפה אל הים . 
על הגג נבנתה בריכת שחייה קטנה וחדרי שירותים נוספים . קיים ניגוד חריף 
בין רמת החיים הגבוהה של הדיירים החדשים לבין זו של האוכלוסייה המקומית , 
ואין צורך ברגישות מיוחדת לבעיות חברתיות , כדי לחוש שהסביבה דורשת איפוק 
באמצעי ההבעה . פיבקו , שבמשך שנים התמחה בעיצוב של דירות פאר , המבוסס 
על מספר מצומצם של אלמנטים איכותיים , הצליח להשיג את המראה הרצוי לו באמצעים 
מינימליים . הבחירה בחומרים מקומיים טבעיים ובעיצוב חסכני נבעה לא רק מהחינוך 
המודרניסטי הפוריטני שרכש בטכניון של שנות הששים , אלא גם מרגישות לדלותה 
של הסביבה הישראלית . הוא השתמש בבטון חשוף בתוך הדירות , והרהיטים שעיצב 
מבוססים בדרך כלל על חומרים כמו אבן בלתי מסותתת , ברזל חשוף , עץ לא מעובד 
וזכוכית . הבית מבחוץ נראה כקופסת תכשיטים שהוגדלה . בעיצוב החזיתות שלו 
שמר פיבקו על נאמנות לסביבה . הוא לא התעלם מהקיטש הים תיכוני וגם לא מתהליכי 
הבלייה וההרס בבתים , שנבנו באיכות ירודה . הטיח המתקלף מגלה אבני כורכר 
זולות ובטון . כדי להגן על הקירות הרעועים ולשמר את המירקם המתפורר 
צופה כל הבית מבפנים בשכבת בטון חדשה . תוך כדי עבודה נזל בטון מתוך החלונות 
על קירות הכורכר החיצוניים ופיבקו החליט להשאיר אותו כפי שהוא . בכך ביקש 
לשמר את הטקסטורה המעורבת של בטון ואבני כורכר זולות , המאפיינת את הבנייה 
היפואית . אפשר להתווכח על התוצאה הסופית . פיבקו התמקד יותר בציפוי הקירות 
מאשר במבנה עצמו שכוסה , למשל , בטיח צהבהב המבטל את הניגוד בין החומרים 
הישנים והחדשים . קשה לומר שהבית אכן מצליח לבטא בנאמנות את רוח המקום . 
אבל עצם הניסיון להתמודד עם הסביבה ועם " עקבות הזמן " , ולא להסתפק בהעתקת 
צורות , הופך את הבניין ליצירה אדריכלית מעניינת . שונה לחלוטין הוא עיצוב 
החלל הפנימי . כאן הרשה לעצמו פיבקו להתיר את הרצועה . זה ניכר בקווים 
הדרמטיים ובגיוון הצורני של החללים הפנימיים משחקי גובה בין המפלסים בדירות 
התחתונות , מדרגות רחבות המפרידות בין המפלס התחתון והעליון ועיצוב מדורג 
של המפלס השלישי התלוי כגלריה מעל המפלס התחתון . גם לעיצוב החלונות יש 
כאן חלק מרכזי . הניגוד בין האדנים הרחבים ובין מסגרות המתכת הדקיקות יוצר 
מתח מעניין . אולם גולת הכותרת של התכנון הוא מפלס הכניסה וקומת המגורים 
של הדירות העליונות . בשתי קומות אלה מודגש אותו עיקרון המאפיין את עיצוב 
הרהיטים : החומרים הדלים נותנים לגיטימציה לקו הדרמטי של העיצוב . בקומת 
הכניסה בולט גרם מדרגות מבטון שחלקו התחתון מכוסה קפלים דקים הנפרשים בתנועת 
מניפה . המעלית עשויה פח מגולוון חשוף , המשמש בדרך כלל כחומר תעשייתי . 
הברק המתכתי של החומר הזול בחלל הקטן יוצר אפקט מרשים ביותר . במעלית קטנה 
זו ניתן לעלות היישר לקומת המגורים העליונה . המעבר החד מהמעלית הסגורה 
לחלל הגדול והפתוח מגביר את תחושת ההפתעה . רישומו של החלל מבוסס לא רק 
על ממדיו ( שטחו כ001 מ"ר וגובהו 07 . 3 ם ) אלא גם על עיצובו . זהו חלל 
ללא קירות . שורת עמודים מקיפה אותו משלושת צדדיו כשמשטחי הזכוכית המחברים 
ביניהם מתפקדים יותר כקירות מאשר כחלונות גדולים . הנוף הפתוח החודר אל 
הדירה ובעיקר הים הופכים כמעט לחלק אינטגרלי של הדירה . זהו סגנון ים תיכוני 
מערבי המתקשר הרבה יותר לבנייה הקלאסית מאשר לבנייה המזרחית . שורות העמודים 
המוצבות על במות קטנות והמרצפות הענקיות המכסות את הרצפה ( 0808 ס"ם ) 
תורמות למראה המונומנטלי . העיצוב המינימליסטי של העמודים והחומרים המודרניים 
היום - יומיים בטון וזכוכית מאזנים את המראה ומונעים גלישה לבומבסטיות 
מוגזמת שהיתה צורמת בשכונה כמו עגמי . 
