המשטרה החזירה אתמול למערכת העיתון " גלובס " את כל המסמכים הקשורים למשרד 
האפוטרופוס הכללי שהיא תפסה במערכת העיתון ואצל כתב העיתון משה ליכטמן , 
בחיפוש שנערך אצלם לפני כשלושה שבועות . זאת , לאחר ששופטת בית משפט השלום 
בירושלים אילה פרוקציה , שהוציאה את צו החיפוש לבקשת המשטרה החוקרת בתלונת 
האפוטרופוס על גניבת מסמכים ממשרדו , הורתה כבר בשבוע שעבר למשטרה להחזיר 
לעיתון גלובס את המסמכים שנותרו בידה ושכולם הם צילומי מסמכים בלבד . בהחלטתה 
בשבוע שעבר , נתנה השופטת פרוקציה שהות של שבוע לאפוטרופוס הכללי , כדי 
שיפנה לבית המשפט אם רצונו בכך , כדי שידון בשאלה אם חל חסיון על המידע 
הכלול בצילומי המסמכים שנתפסו במערכת גלובס , הנוגעים לפעילות משרד האפוטרופוס 
הכללי . השבוע הודיע האפוטרפוס הכללי למשטרה , כי אינו מתכוון לפנות לבית 
המשפט בעניין זה ולכן החזירה המשטרה החזירה לגלובס את כל המסמכים . אלה 
כוללים , בין השאר , צילומי מסמכים הנוגעים לקרן ההשתלמות לשופטים , הממומנת 
בחלקה בידי הקדש שמנוהל על ידי האפוטרופוס הכללי , וכן צילומי תכתובות 
של נשיא בית המשפט העליון עם האפוטרופוס הכללי עמרם בלום ועם שני שרי משפטים 
לשעבר , בעניין קרן ההשתלמות לשופטים . כל צילומי המסמכים הגיעו לעיתונאי 
ליכטמן ממקורות שהוא אינו מוכן לחשוף ושימשו לו לצורך הכנת תחקיר על תפקודו 
של האפוטרטפוס הכללי . העורך הראשי של גלובס , מתי גולן , אמר בתגובה על 
החזרת המסמכים לעיתונו על ידי המשטרה , כי החלטת בית המשפט לחייב את המשטרה 
להחזיר לגלובס את המסמכים שנתפסו בחיפוש , בשילוב עם החלטת האפוטרופוס הכללי , 
שלא לפנות לבית המשפט כדי לבקש חיסיון על המידע הכלול בהם , מלמדים כי 
גם בית המשפט וגם המשטרה חזרו בהם מכל הטענות שעליהן ביססו את בקשת צו החיפוש 
ואת נתינתו . " המסקנה החד - משמעית היא , כי החיפוש שנעשה במערכת גלובס 
היה שלא כדין . כך הגיע לסיומו המוצלח המאבק שניהלנו נגד הפגיעה חסרת התקדים 
בחופש העיתונות . אנחנו מקווים כי המקרה הזה ותוצאותיו יגרמו לכך שפגיעות 
מהסוג הזה לא יישנו " , אמר גולן . 
