מושב מיוחד של ועידת הליכוד יתכנס עד סוף השבוע הבא לאשר ולתת תוקף מחייב 
להסכם שנחתם אתמול לפנות בוקר בין קבוצת הליבראלים בראשות השר יצחק מודעי 
לבין שרי הליכוד . המושב המיוחד יתכנס בהתאם לדרישה אולטימטיבית מצד מודעי 
כתחליף לדרישתו המוקדמת לערבות כספית . בשעה שנחתם ההסכם אתמול בשעה 4 לפנות 
בוקר , לאחר דיון של יותר משמונה שעות , העריכו שרי הליכוד שוועידת מפלגתם 
תכונס לאחר שנשיא המדינה יטיל על יצחק שמיר את הרכבת הממשלה בעקבות כישלונו 
של שמעון פרס . לכן , הסכימו שרי הליכוד לכנס את ועידתם תוך עשרה ימים כדרישת 
מודעי , בהנחה שבעת ששמיר ינהל את המגעים להרכבת ממשלתו , לא יעורר ההסכם 
שנחתם עם הליבראלים זעם מיוחד והוא יאושר בוועידה ללא כל בעיות . אבל אמש , 
לאחר שהנשיא הרצוג נתן לפרס אורכה של שבועיים , צפוי עימות לא קל על אישור 
ההסכם . גורם בכיר בליכוד אמר אמש שנוכח ההתפתחויות ייתכן שההסכם לא יזכה 
לרוב בוועידה . לעומת זאת בלשכת ראש הממשלה הדגישו כי אין ספק שהוועידה תאמץ 
את ההסכם במלואו , לאחר שכל שרי הליכוד חתמו עליו . פעמיים נראה היה אתמול 
לפנות בוקר שהמגעים ייפסקו והליבראלים יחזרו למו"ם עם המערך . בתחילה היה 
זה כשמודעי דרש אולטימטיבית שגם השרים הליבראלים משה ניסים וגדעון פת יחתמו 
על ההסכם , והשניים סירבו . מודעי סירב לוותר בעניין זה , ורק לאחר שהשר 
דוד לוי שניהל את המו"ם הרים את קולו מול השניים , נאותו אלו לחתום על ההסכם 
בחוסר רצון בולט . הפעם השנייה היתה לאחר שהתברר למודעי וחבריו כי לליכוד 
הסכם סודי עם דגל התורה בנושא שינוי שיטת הממשל . מודעי דרש לראות את ההסכם , 
ותחילה סירבו בליכוד להציגו בפניו . רק לאחר שהשר אהוד אולמרט הביא את 
המסמך , והניירות הוצגו בפני מודעי , הוא התרצה והמו"ם הגיע לסיומו . בהסכם 
נאמר לארבעת הליבראלים בראשות מודעי כי ישוריינו עבורם מקומות ברשימת הליכוד 
לכנסת הבאה . אם הליכוד ירכיב את הממשלה הבאה יקבל מודעי את תיק האוצר , 
גולדשטיין ימונה כסגן - שר וגרופר יקבל את ראשות אחת הוועדות החשובות בכנסת 
עם עדיפות ליו"ר ועדת הכספים . 
