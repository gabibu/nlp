בודפשט ( מיוחד ל"הארץ " ) . חוגים יהודיים בהונגריה הגיבו אתמול בתדהמה 
על ההכרזה שנשמעה בתוכנית הטלוויזיה שהיתה מוקדשת לגורל רבבות הונגרים , 
שבשלהי המלחמה נלקחו לעבודת כפייה ברחבי ברית - המועצות והוחזקו שם שנים 
רבות . התוכנית שודרה ערב יום השנה לשיחרור הונגריה על ידי הצבא האדום , 
שעד השנה שעברה היה החג הלאומי ההונגרי . אחד מעובדי הכפייה לשעבר , שרואיין 
בתוכנית , סיפר כי לאחר המלחמה ביקר במחנה הריכוז דכאו בגרמניה . " אני 
מוקיע , כמובן , את המתת היהודים החפים מפשע ביניהם קשישים וילדים , בתאי 
גזים . אולם לפי מה שראיתי בדכאו , אותם חודשים ספורים שהיהודים הוחזקו 
שם ושתמורתם קיבלו סכומי פיצויים גדולים היו כבית הבראה לעומת מה שעבר 
עלינו בסיביר " . יהודים רבים טילפנו אתמול לטלוויזיה ומוסדות ממשלתיים ולצירי 
פרלמנט וביקשו למחות על שדברים אלה שודרו בלי הסתייגות ובלי ניסיון להעמיד 
את העובדות על דיוקן . גם עיתון הערב " אשטי הירלאף " ביקר קטע זה של 
התוכנית ואת אי ההסתייגות מדבריו של המרואיין . מהנהלת הטלויזיה אי אפשר 
היה אתמול לקבל תגובה . יום שיחרור הונגריה צויין אתמול רק על ידי כ006 חברי 
המפלגה הקומוניסטית ואיגוד הלוחמים האנטי - פאשיסטים שהניחו זרים לרגלי האנדרטה 
לחיילים הסובייטיים בכיכר החירות בבודפשט . 
