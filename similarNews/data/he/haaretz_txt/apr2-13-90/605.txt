ברטיסלאווה ( מיוחד ל"הארץ " ) . הכומר הפרוטסטנטי לאסלו טוקש , מן העיר 
טימישוארה שברומניה , אומר בראיון ל"הארץ " : " נדמה שגם במזרח התיכון , 
רק דרך המשא ומתן מתווה את הכיוון קדימה . אני מצפה לסיום הסכסוך הטראגי 
במזרח התיכון שהצל שלו מוטל על העולם כולו " . לאסלו טוקש חזר לפני שלושה 
ימים מסיור ברחבי ארה"ב , שבמהלכו שוחח עם ראשי הממשל בוואשינגטון . המאבק 
נגד כוונת שלטון צאושסקו לגרש את טוקש מביתו נתן את האות לתחילת המהפכה ברומניה , 
בדצמבר אשתקד . השיחה עם טוקש התקיימה בסימפוזיון בין - לאומי בברטיסלאווה 
על הנושא " פוליטיקה ומוסר " , שנערך בחסותו של נשיא צכוסלובקיה , ואצלאב 
האוול . אל הסימפוזיון הוזמנו אנשי רוח ומעשה בולטים בהם צסלב מילוש , אדם 
מיכניק , זביגנייב בזזינסקי , ילנה בונר ( אלמנתו של אנדריי סאחרוב ) 
, דוניה קורניאה והסופר גורג קונרד . הסימפוזיון נועד לשמש משקל נגד לגל 
הלאומנות הפוקד עתה חלקים גדולים של אירופה . " אני מאחל לעם ישראל שחג 
הפסח שיחול בעת ובעונה אחת עם חג הפסחא שלנו יסמן התחלה חדשה בדרך לפתרון 
ולשלום " , אמר טוקש בראיון . לפי דעתי , הדמוקרטיזציה הפוקדת עתה את מרכז 
אירופה ואת מזרחה היא תהליך כה מקיף , שגם רומניה אינה יכולה להשתמט ממנו . 
דומה הדבר לסערה מטהרת , שאי אפשר לעצור אותה על קו גבול כלשהו . לדעתי , 
זהו תהליך שאי אפשר לבלום . כמובן , שאלה אחרת היא באיזו מהירות יתחולל 
תהליך זה , כתוצאה מאלו מאבקים , ומה יהיה מספר הקורבנות שיידרשו . מבחינה 
זו , אני מביט לקראת העתיד בחרדה מסויימת . זה טבעי ביותר , שכן כוחות 
המשטר הקודם , שבדצמבר כאילו נפלה עליהם תרדמה , מתעוררים עתה בעוצמה . 
לעומת התחזקותם , מתגמד כל מה שנראה בעת המהפכה כמבטיח סיכוי להתקדמות . 
עם זאת , ייתכן כי אלו עוויתות הגסיסה של המשטר הישן , וכי לאחר שנעמוד 
במערכה הנוכחית ייווצרו תנאים שונים מבחינה איכותית לתנופה מחודשת . מאז 
ומתמיד היו לי קשרים טובים עם הקהילה היהודית בטימישוארה . אני יכול לספר 
לך כי רבה של קהילת טימישוארה , הרב נוימן , גילה כלפי את היחס החיובי 
ביותר מבין נציגי הקהילות הדתיות . זאת בניגוד גמור לכומר הכנסיה האורתודוקסית , 
שהעליל עלי בנוסח הסקוריטאטה כי אני בוגד במולדת . יחסו של הרב נוימן היה 
ונשאר חיובי ביותר . אשר לחלקם של היהודים במהפכה הם היו איתנו , כמו 
כולם . לא היו הבדלים בין בני הדתות השונות . 
