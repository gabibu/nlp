שוקי הכספים אופיינו השבוע בהתנהגות של תקופת המתנה . היתה זו ציפייה להחלטות 
שיתקבלו בכנס של שבע המדינות התעשייתיות הגדולות , ה7 , שהתקיים בסוף השבוע 
בפאריס . שבע המדינות החברות : גרמניה , יפאן , בריטניה , צרפת , איטליה , 
קנדה וארה"ב , הוכיחו , במיוחד מאז הסכם הלובר בפברואר 78 , שבעזרת 
פעילות מתואמת בתחום שערי הריבית ושערי החליפין ניתן להשפיע על התנהגות השווקים 
הפיננסיים , ולייצבם . חולשתו של הין היפאני היתה הגורם הבעייתי בשווקים 
הפיננסיים בחודשים האחרונים . למרות רכישות גדולות של ינים יפאניים ומכירת 
דולרים ע"י הבנקים המרכזיים של ארצות הברית ויפאן , המשיך שערו של הין להיחלש . 
עליית הריבית ביפאן , שהיתה בין הגורמים שהאיצו את נפילת הבורסה בטוקיו , 
לא סייעה אף היא לייצוב שער הין . ייתכן שהורדת הריבית הגבוהה יחסית בארה"ב 
וגרמניה היתה מסייעת לייצובו . אך החששות מלחצים אינפלציוניים בשתי המדינות 
גרמו לבנקים המרכזיים שלהן לשמור על הריבית הגבוהה . חוסר הרגיעה הפוליטית 
ביפאן , בשנה האחרונה , נותן אותותיו גם בחוסר בהירות והחלטיות בתחום הכלכלי . 
לכך מצטרף החשש שהעלאה נוספת של הריבית על הין , בכלכלה הבנויה מסורתית 
על שערי ריבית נמוכים , תביא למשבר עמוק לא רק בבורסה כי אם במשק כולו . 
קפידבינהכינוס בפאריס מתקיים בתקופה של מתח כלכלי בין ארה"ב ויפאן . השיחות 
שקיימו לאחרונה שרי המסחר של שתי המדינות במטרה לנסות ולשפר את חוסר האיזון 
במאזן המסחרי ביניהן מנעו הידרדרות נוספת ביחסים המסחריים , אך לא העלו 
פתרונות ממשיים . החלשות שערו של הין מגדילה עוד יותר את התחרותיות של הסחורות 
היפאניות בשוקי ארה"ב . תופעה זו מצידה מגבירה את הלחצים למדיניות פרוטקציוניסטית 
בקונגרס האמריקאי . מדיניות שמפניה חוששים בעיקר היפאנים , אך גם הממשל 
האמריקאי , החרד מהתפתחות מלחמת סחר , שעשויה לגרום לשפל בין - לאומי . 
כרגיל בכנסים מעין אלה , מגלה הודעת הסיכום טפח ומכסה טפחיים בדבר התוכניות 
לעתיד של המשתתפים . למרות זאת , מתוך קריאה מעמיקה של הטקסט האומר בין 
השאר : " נידונו ההשלכות הבלתי רצויות של היחלשות הין על תהליכי הייצוב 
והתיאום העולמיים , וסוכם על המשך המעקב והבדיקה של התפתחויות אלו " , ניתן 
להבין את הדברים הבאים : א . ההתפתחויות בשוקי הכספים וההון ביפאן מדאיגות 
ביותר בגלל הגלובליזציה הגוברת והתלות ההדדית בין הכלכלות ושוקי הכספים של 
המדינות המפותחות . ב . תגבר מעורבותם של הבנקים המרכזיים לייצוב שערו של 
היין בשוקי הכספים . כלומר : צפויות מכירות מאסיוויות של דולרים ומטבעות 
אחרים במטרה לחזק את הין . ג . בזמן המתאים , כנראה בקרוב , יאלץ הבנק 
המרכזי היפאני להמשיך להעלות את שער הריבית על הין במטרה להקטין את הפרשי 
הריבית בין המטבעות ובכך להקל על תהליך בריחת ההון המחליש את הין היפאני . 
האם הפעילות המתואמת תצליח להביא רגיעה וייצוב לשווקי הכספים מבלי לגרור 
את ארצות המערב למיתון ? זאת נדע רק בעתיד הרחוק יותר . בתקופה הקרובה 
תמשיך העצבנות לשלוט בשוקי הכספים . 
