הממונה על דסק אירופה במנהל לסחר חוץ במשרד התעשייה והמסחר , יהודה חפר , 
אומר כי טורקיה היא שותף פוטנציאלי לסחר עם ישראל . השוק הטורקי רוכש מישראל 
בעיקר כימיקלים , וכן מעט מוצרי טקסטיל , מוצרי מתכת ומכשור תעשייתי ורפואי . 
טורקיה יכולה לסייע לישראל בשיווק סחורות לשוקי המזרח התיכון . ישראל מייבאת 
מטורקיה בעיקר מוצרי חקלאות ומזון , מוצרי טקסטיל , גומי , פלסטיקה , 
כימיקלים ומתכות . בשנים האחרונות נעשו בטורקיה רפורמות כלכליות והיא מצויה 
בתהליך מואץ של מודרניזציה ופיתוח . חפר ציין כי בטורקיה יש אינפלציה מהירה 
וחובות חוץ גדולים , והיא זקוקה להשקעות חוץ למימון הפיתוח ולקשרים טובים 
בארגונים הכלכליים ובחוגים הפיננסיים הבין - לאומיים . הטורקים מעריכים כי 
ישראל ויהדות העולם יכולות לסייע להם בתחום זה . 
