נשיא עיראק , סדאם חוסיין , החזיר אתמול את הסכסוך הישראלי - ערבי לימיו 
הקשים והקיצוניים ביותר ; בנאום חריף , שבו הבטיח לישראל מלחמה והרס אם 
תעז לתקוף אותו . מדבריו משתמע איום כי ישתמש בנשק כימי בעוצמה נרחבת . 
למרות הסגנון המאיים , שלא נשמע זה שנים בין מנהיגי ערב וישראל , ברור 
כי מדובר בנאום של מי שנתפס בקלקלתו , לאחר שסוכניו נעצרו , כשהם מבקשים 
להבריח נפצים אלקטרוניים , שניתן להשתמש בהם להפעלת פצצות גרעין . לפתע 
נעלם ה"פרגמטיזם העיראקי " , שרבים חשבו כי הנשיא סדאם חוסיין ניחן בו , 
מאז הסתיימה המלחמה במפרץ . כמה ממקורביו , ביניהם שר החוץ העיראקי וכן 
השגריר העיראקי לשעבר בוואשינגטון , הסבירו לא אחת כי ההנהגה העיראקית התבגרה 
והשתנתה בעקבות מאורעות המלחמה הקשים . עתה מסתבר כי הדברים היו טובים להסברה 
בשלב הקשה שבו היתה עיראק מצויה אז . אין זו הפעם הראשונה , בזמן האחרון , 
שנשיא עיראק מאיים על ישראל במלחמה , במאבק צבאי ובשחרור פלשתין כולה . 
הנאום הקודם נישא ב42 בפברואר ברבת - עמון , במפגש של ראשי המדינות השותפות 
בארגון שיתוף הפעולה הכלכלי - הערבי . גם אז , בנוכחותו של נשיא מצרים 
חוסני מובארק , דיבר חוסיין על הצורך לצאת במאבק צבאי נגד ישראל , כדי 
לשחרר את פלשתין כולה , ומתח ביקורת קטלנית על ארצות - הברית . בשני הנאומים 
חוזר נשיא עיראק על הטענה כי ישראל עלולה לתקוף את ארצו . נראה , כי אחרי 
שהתגלו באחרונה פרטים על פיתוח הנשק הגרעיני שעיראק עוסקת בו , גדל אצלו 
החשש מפני ישראל . הוא מכחיש אמנם כי בכוונת עיראק לפתח נשק גרעיני ; את 
ישראל הוא מבקש להרתיע באמצעות נשק כימי , אך לפני זמן לא רב הכחישו העירקאים 
גם את פיתוח הנשק הכימי . עתה הם מדברים על כמויות של נשק כימי בהיקף המשתווה 
לזה של שתי המעצמות הגדולות . ברור כי טענתו של סדאם חוסיין , כי עיראק 
לא השתמשה בנשק כימי במלחמה , היא שקר גס . לא פחות מ54 אלף איש נפגעו 
מנשק כימי במלחמת המפרץ , רובם המכריע איראנים , ובהם גם אלפי אזרחים . 
גילויים אלה אינם חדשים בשביל ישראל , ובוודאי שלא לשירותי המודיעין של 
המעצמות . הנשק הכימי מחדד אמנם את ההרתעה ההדדית בסכסוך המזרח - תיכוני , 
אך טעות לחשוב כי נשק כימי במדינות קטנות מנטרל בהכרח את הצד השני . להפך , 
הוא יכול לדרבן לתגובה במקרה שהנשק הכימי יופעל נגד המון אזרחים . 
