ואשינגטון ( מיוחד ל"הארץ " ) . מחלקת המדינה האמריקאית הביעה אתמול אי 
שביעות רצון מכוונת הממשלה להקים עוד חמש התנחלויות . בתגובת מחלקת המדינה , 
שנמסרה על - ידי הדוברת מרגרט טאטוויילר , נרמז אף שהקמת התנחלויות על - 
ידי ממשלת מעבר היא ניצול הזדמנות שלא כדין . " מטריד שהנהגה ישראלית אשר 
לא יכלה לנוע קדימה בשלום , נראית מוכנה לנוע קדימה בהקמת התנחלויות חדשות " , 
אמרה . טאטוויילר חזרה על כך ש"אנו מצפים לעבוד עם ממשלה חדשה שתקום בקרוב , 
שתהיה מסוגלת להניע את תהליך השלום קדימה " . הדוברת חזרה גם על דברי מזכיר 
המדינה , גיימס בייקר , בעדותו בקונגרס ב1 במארס , בהם אמר , בין היתר , 
כי " יצירת התנחלויות נוספות אינה מוליכה לתהליך שלום ולמעשה אנו רואים 
בהן מכשול לשלום " . לשאלה האם נכון להבין את איגרת התשובה של בייקר לציר 
בית הנבחרים , מל לוויין , בעניין ירושלים בה נכתב , כי יהודים רשאים 
להתגורר בכל חלקי העיר , כריכוך לעמדת הממשל כפי שבוטאה קודם לכן על - ידי 
הנשיא בוש , השיבה טאטוויילר : " המזכיר אינו סותר את מדיניות הנשיא . 
האיגרת נכתבה בקפדנות ואין שינוי במדיניות הממשל כפי שבוטאה על - ידי הנשיא 
ומזכיר המדינה " . 
