המועצה האזורית חוף השרון תובעת מראש עיריית רעננה זאב בילסקי להפסיק מיד 
את ההזרמה המאסיבית של שפכי העיר לתחום מועצת חוף השרון . במכתב ששיגר ראש 
מועצת חוף השרון יוסף שגיא לבילסקי הוא כתב : " קיבלתי העתק ממכתבו המנומס 
של הרופא הנפתי ד"ר שמואל משיח אליך , אולם לצערי הרב עלי להיות הרבה יותר 
תקיף בנידון " . ראש מועצת חוף השרון הדגיש שההזרמה של שפכי רעננה גורמת למטרד 
תברואי וסביבתי ולזיהום חוף הים פולג , באופן שמסכן את בריאות המתרחצים . 
עוד נכתב כי כל ישובי המועצה האזורית חוף השרון סובלים מהמטרד הנגרם מזרימת 
השפכים על ידי חדירתם לאקוויפר שממנו נשאבים מי השתייה של האזור . כן נגרמים 
מטרדי ריח ודגירת יתושים . בסיום הפנייה לראש עיריית רעננה ביקש ראש המועצה 
" לפעול ללא דיחוי להסרת המפגע הבלתי נסבל . למרות יחסי השכנות אנו שומרים 
לעצמנו הזכות לפעול בכל דרך שהחוק מעמיד לרשותנו כדי לשמור על איכות הסביבה 
ובריאות תושבי אזורנו " . 
