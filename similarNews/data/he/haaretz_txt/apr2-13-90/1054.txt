עשרות חיילים ותיקים פוטרו בתקופה האחרונה מצבא דרום לבנון , במסגרת מדיניות 
חדשה לרענון הצבא , שנוקט מפקד צבא דרום לבנון הגנרל אנטואן לחד . הכוונה 
היא להכניס לצד"ל צעירים בני כל העדות . כך מסר מפקד יחידת הקישור של צה"ל 
בדרום לבנון , תת - אלוף זאב זכרין , בשיחה עם עיתונאים . תת - אלוף זכרין 
אמר כי מפקד צד"ל אינו מתכוון להגדיל את צבאו אלא רק למסד את הצבא ולדאוג 
לכך שעוד מוצבים ואזורי שליטה שנמצאים היום בידי צה"ל יועברו לידי צד"ל . 
תת - אלוף זכרין הוסיף שבאחרונה הועברו כמה מוצבים לידי צד"ל , לאחר שזה 
הוכיח את עצמו " כמסוגל לבצע משימות צבאיות בעלות יכולת גבוהה לרבות בצפון 
תחום אזור הביטחון מול מערך האויב " . בימים אלה מלאו שש שנים להיכנסו של 
לחד לתפקידו . תת - אלוף זכרין אמר שהיכולת המבצעית של צד"ל בתקופתו של 
לחד עלתה מאוד ו"מחבלים רבים שניסו לחדור לאזור הביטחון נפגעו על ידי חיילי 
הדרום הרחק מגדר הגבול בין ישראל ולבנון " . עוד אמר מפקד יחידת הקישור כי 
עיקר תפקידם של החיילים המשרתים ביחידת הקישור של צה"ל בדרום לבנון על פי 
מדיניות שקבע אלוף פיקוד הצפון , יוסי פלד , הוא לסייע לצד"ל במישור הצבאי , 
לטפל באוכלוסייה המתגוררת באזור הביטחון ולמגן את המוצבים של צד"ל . פעולות 
אלה , אמר , הוכיחו את עצמן בעיקר בכל מה שקשור לרמה המבצעית של צד"ל שעלתה 
לאחרונה . 
