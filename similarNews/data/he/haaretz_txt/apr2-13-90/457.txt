שני דירקטוריונים של החברות הממשלתיות הגדולות ביותר במשק מתכנסים היום , 
כדי לבחור ביושבי ראש חדשים . דירקטוריון כימיקלים לישראל אמור לבחור לתפקיד 
כיו"ר את ויקטור מדינה , שיחליף בתפקיד את רפי איתן . דירקטוריון חברת 
החשמל אמור לבחור ביחזקאל הרמלך כיו"ר הדירקטוריון במקום אהוד קופמן . מהלכים 
אלה אינם אלא המבוא למחול השדים הפוקד בימים האחרונים את הדירקטוריונים של 
החברות הממשלתיות , והשובר את כל השיאים . הדירקטוריונים חדלו לטפל בנושאי 
מדיניות הנוגעים לחברות , ומה שטופל עד כה הוקפא מחמת המצב . יו"ר דירקטוריון 
המסיים ישיבה ומפנה את כסאו , לא יודע אם בשובו , לא יישב על כיסאו בעל 
תפקיד חדש . תסמונת מחטפי הדירקטורים , החלה עם התפטרות שרי המערך מממשלת 
שמיר , לפני כשלושה שבועות . שרי המערך ביקשו משום מה להשלים דווקא ביום 
האחרון לכהונתם את המינויים הפוליטיים שהיה בידם לבצע במשך חמש שנים של שררה . 
שחל הצליח להשחיל לתפקיד יו"ר דירקטוריון בתי הזיקוק את נתן ארד . הוא 
לא הסתפק בכך , וביקש למנות כ02 דירקטורים נוספים , מהם חמישה לחברת החשמל , 
אך כאן כשל . למשרד האנרגיה הגיע השר יצחק מודעי , על תקן הממונה בפועל 
על המשרד . מודעי , שבשבועות האחרונים הציג בפני כולנו את לוליינותו הפוליטית , 
מיהר לבצע מחטף משופר , שהותיר מאחור את שחל חסר אונים . מודעי , מצויד 
בחתימתו של ראש הממשלה יצחק שמיר , מינה לחברת החשמל תשעה דירקטורים חדשים . 
שמיר , בתוקף תפקידו כשר האוצר , שר האנרגיה והאחראי בפועל על שמונה משרדים 
נוספים , הפך בשבועות האחרונים לסיטונאי חתימות , המאשר כמעט אוטומטית 
כל מסמך המונח לפניו . האם יועציו מסברים את אוזנו בדבר המשמעות שיש לחתימותיו 
אלה ? לא היינו מוטרדים יתר על המידה לו מחול שדים זה היה מתרחש במדינה נידחת . 
אלא שהוא מתרחש במקומותינו , והשלכותיו עלולות להיות מרחיקות לכת לגבי 
תרבות הניהול בחברות הממשלתיות . כיצד יכול יצחק חופי , מנכ"ל חברת החשמל , 
להתייחס ברצינות לתביעת היו"ר קופמן לערוך ביקורת על עבודת המחלקה המשפטית , 
אם הוא יודע שמחר הוא ילך , ובמקומו עלול לבוא יחזקאל הרמלך ? וכיצד ינהג 
חופי בהרמלך , ביודעו כי שר האנרגיה החדש שיחליף את השר הממונה , ימליך 
יו"ר חדש ? 
