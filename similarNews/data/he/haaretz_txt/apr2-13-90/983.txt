עשרות אזרחים וחיילים פונו אתמול מאזור " הגדר הטובה " במטולה , לאחר 
שגז בישול החל לדלוף מתוך משאית שהובילה אותו מישראל ללבנון . התקרית הסתיימה 
בלי שהיו נפגעים . אתמול אחר הצהריים הגיעו לגדר הטובה במטולה שלוש משאיות 
ובתוכם גז בישול . דקות אחדות לפני שהיו אמורות להיכנס לאזור הביטחון , 
החלה דליפת גז חזקה , לאחר ששסתום עילי מאחד המשאיות השתחרר . למקום הגיעו 
כוחות גדולים של המשטרה , בראשות מפקד משטרת מרחב הגליל , ניצב - משנה 
רמי רהב . המשטרה סגרה את האזור , ועסקה בפינוי החיילים , המטיילים והאזרחים 
ששהו שם . במקביל , נערכו במקום כוחות גדולים כדי לפנות את תושבי מטולה , 
אם הגז יחדור לתוך המושבה . מכבי האש החלו לקרר את המשאית , ולאחר התייעצות 
עם מומחים הוחלט להכניס את המשאית הדולפת לאזור הביטחון , ולהעביר את הגז 
למיכלים שיועדו לכך . בשבוע שעבר נערך בעמק תרגיל גדול ביותר של המשטרה בצפון , 
לפינוי נפגעים כתוצאה מדליפת גז ממשאית . 
