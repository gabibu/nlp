פוליטיקאים למחנותיהם דשו בפירושים מפירושים שונים על רמזים ורמזי - רמזים 
בנאומו של הרב שך , אשר היו להם " נגיעות " , כלשונו , לענייני הפוליטיקה 
האקטואלית . הימים יגידו איזה מן הפירושים הוא בר - תוקף ואיזה לא . ברשימה 
זו יועלו כמה הרהורים לא - פוליטיים על דברים שבנאום , שהרב אמרם בגלוי 
ולא ברמז . בפאתוס רב , בעברית ובאידיש , וכמסר לצאן מרעיתו ולעם ישראל 
כולו , העמיד הרב אלה מול אלה את אויבי ישראל ואת בני העם היהודי . האויבים 
נפלו ונעלמו ובני העם היהודי חיים וקיימים . ובזכות מה ? בזכות דבקותם 
בדרכי אבותיהם . הרב הזכיר כי רבים מן האבות היו קורבנות לרשעת הגויים , 
אך " את היהודי לא ניתן להשמיד . יהרגו אותו אבל בניו ימשיכו לדבוק בתורה . 
. . היהודי חי לעד כל עוד מחזיק בדרך אבותיו ולא מחפש חכמות ואידיאולוגיות 
זרות " . בפאתוס גם ייסר הרב את המתרחקים מקיום מצוות , וייחד את שוט תוכחתו 
לבני קיבוצים . הוא שאל וחזר ושאל אם יש לראות בהם יהודים . " אם אין 
שמירת שבת ואין יום - כיפור במה האדם נחשב יהודי ? במלים פיוטיות צייר הרב 
אידיליה של יהודי בגולה שעמל קשות כל ימות השבוע , אך הפך למלך ביום השבת , 
לצד אשתו ה"מלכה " ובראש ילדיו , אשר עמהם שר זמירות של שבת . לעומתם 
תיאר את פגישותיו עם בני קיבוצים אשר לא ידעו שבת מהי ואשר לא ראו בית כנסת 
מימיהם . דיעותיו ותיאוריו של הרב שך מעוותים את ההיסטוריה היהודית ומסכנים 
את אחדות העם . אותו יהודי בגולה שהרב העלה את זכרו בגעגועים בולטים להווי 
החיים בגולה ובאידיליה של שמירת שבת וזמירות של שבת , היה אחד מרבבות הרבבות 
שנספו בשואה . אם ניצל יהודי כזה , או אם ניצלו בניו וחיים עמנו היום , 
הרי הצלתם נבעה אך ורק בזכות המעשה הציוני שהכין מקלט לעם בארץ - ישראל 
והגן על מקלט זה בנשק . המעשה הציוני , מראשית קיומה של התנועה הציונית , 
היה חייב להאבק בהשלמה עם מצוקת הגלות של יהודים מן הסוג שהרב העלה את זכרו 
בנאומו במסכת של אידיליה . הם השלימו עם המצוקה , בין מפני שהאמינו במשיח 
שיגאלם , בין על פי צו של רבנים ואדמו"רים למיניהם , שאסרו על הסרים למשמעתם 
ל"דחוק את הקץ " ו"לעלות לחומה " . המחשבה הציונית והמעשה הציוני הביאו למרד 
בנים בדרכי אבותיהם , לאו דווקא למרד בשמירת מצוות , אלא מרד בהשלמה של 
דור האבות עם מצוקת החיים בגולה ובדבקותם הבלעדית בדפוסי חיים שתוארו על 
ידי הרב באידיליה שלו על השבת . הציונות איחדה חילונים ודתים במרד מצד אחד 
ובמעשה בניין מצד שני . בזכותה התחוללה שיבת יהודים לארץ - ישראל , לא 
מתוך מניעים דתיים דוקא , כי אם מתוך מניעים לאומיים , או לאומיים - דתיים . 
הציונות דרשה לעסוק במעשה של בניין ובהגנה בנשק בשעת הצורך וההולכים בדרכה 
קיבלו את דרישתה . המורדים בדרכי אבותיהם הקימו את המושבות והקיבוצים אשר 
שימשו פרוזדור לבית הלאומי , אשר שימש פרוזדור למדינת ישראל , מקלטם של 
כל היהודים שהיו זקוקים למקלט , בין ציונים בין לא - ציונים , בין דתיים 
בין חילוניים , בין מתנגדים ל"דחיקת הקץ " ו"לעלייה לחומה " בין " דוחקים " 
ו"עולים " . הרב שך לא הזכיר את כל אלה ומעשיהם לטובה . בעיניו קיימת רק 
דרך אחת לשמירת קיומו של העם : דרך האבות הקלאסית . אך כל מה שקיים במדינת 
ישראל כיום והמהווה ערובה לקיום העם הוא לא תוצאה של הליכה בדרך האבות הקלאסית , 
כי אם דרך חדשה , דרך הציונות . מי ימנע מכל אלה השותים את דברי הרב בצמא , 
בין אם הם נהירים להם כל צרכם , בין לא , לקבל את דעתו ? בקבלת דעתו 
של הרב שך ימצאו חיזוק לטיעון חסר השחר המשווה לימודים בישיבה למעשה הגנה 
על העם והארץ , הטוען , כי " הממית עצמו באוהלה של תורה " מיטיב לשרת 
את האומה מאלה היוצאים לקרב עם האויב ונופלים חללים . אין לערוך חשבון עם 
פוליטיקאים שהשכימו לפתחו של הרב שך לפני הנאום ואשר התעלמו מעיוות ההיסטוריה 
היהודית שהיה בדבריו . המפליא והמרגיז הוא עמדתם של החוגים הציוניים הדתיים . 
הם לא יצאו נגד דברים דומים שהרב היה משמיע ב"כנסיות הגדולות " של אגודת 
ישראל , והם נרתעים להגן על הדרך בה הלכו בעבר , דרך המרד בדרך האבות 
הקלאסית הנשענת באופן בלעדי על תורה ומצוות . הציונות הדתית , ובמיוחד 
תנועת תורה ועבודה , מיזגו קיום מצוות הדת עם קיום מצוות הלאום , וברוח 
זו הקימו מושבים וקיבוצים לתפארת והגנו עליהם בחרוף נפש . היכן קולו של רב 
בישראל ההולך בדרכו של מורה הדור , הרב אברהם יצחק הכהן קוק , אשר העלה 
על נס את פועלם הברוך של חלוצי ההתיישבות העברית ושל מגיני הארץ , וראה 
בהם סוללי דרכה של הגאולה ? זכאי הרב שך לייסר בני העם היהודי שפרקו מעצמם 
עול מצוות קיום השבת והכשרות , אך אין הוא זכאי להעמיד סימן שאלה על יהדותם . 
ואם הוא רואה את עצמו חופשי לעשות זאת , חובת הציבור שאינו מסכים לדעתו , 
למחות ולא לעבור על זה בשתיקה . היא עלולה לעודד רבים מהמודרכים על ידו 
לאמץ את דעתו . בהעמדת סימן שאלה על יהדותם של אלה שאינם שומרים על השבת 
והכשרות כהילכתן , מעמיד הרב שך סימן שאלה על יהדותם של מיליוני יהודים 
בישראל , בארצות הפזורה , ובקרב העולים מרוסיה הסובייטית . ולא זאת בלבד . 
יש למחות על כך , כי שמירת השבת והכשרות כהילכתן עם כל היקר והמקודש שנלווה 
אליהן , תשמש אבן בוחן , כמעט בלעדית , לזיקת יהודים ליהדותם . הרב לא 
הזכיר , ולו במילה אחת , ערכים מקודשים שהם עיקר היהדות כגון רדיפת צדק 
ושלום , שמירה על הכלל הגדול בתורה " ואהבת לרעך כמוך " , המגלם את אמונת 
היסוד של היהדות , כי האדם , כל אדם , נברא בצלם האלהים . הוא התרכז 
בשבת ובית הכנסת . מיליוני יהודים בעולם דבקים ביהדותם על ידי קשירת גורלם 
בגורל העם היהודי , על ידי זיקה לערכי היהדות , למדינה היהודית ולרבות 
היהודית . מיליוני יהודים עלו לארץ ונולדו בה , מעורים בשפתה ובתרבותה , 
עושים לבניינה ולהגנתה . למי הזכות להעמיד סימן שאלה על יהדותם , מפני 
שהם אינם שומרים שבת וכשרות כהילכתן ? ועוד : האם נעלמו מעיניו של הרב מאמרים 
מפורשים בתלמוד הסותרים את דעתו ? הגמרא בסנהדרין קובעת : " ישראל אף 
על פי שחטא ישראל הוא " . ובמסכת שבת נאמר : " ישראל קדושים הם " . 
