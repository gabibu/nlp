בון ( מיוחד ל"הארץ " ) . הפרלמנט האירופי בשטרסבורג קיבל אתמול פה אחד , 
ללא מתנגדים ובהימנעות צירים בודדים בלבד , החלטה המגנה את עיראק בחריפות , 
על הפעלת נשק כימי נגד הכורדים ועל האיומים בהפעלת נשק כזה נגד ישראל . 
ההחלטה גם קוראת לכל מדינות הקהילייה האירופית , לבחון דרכים למנוע מעיראק 
הצטיידות בנשק גרעיני או באמצעים אחרים להשמדה המונית . הצעת ההחלטה בעניין 
עיראק הוגשה על ידי סיעות אחדות , והיא מבטאת מורת רוח גוברת במערב אירופה , 
כלפי משטרו של סאדאם חוסיין . ההחלטה מגנה את בגדאד באופן מפורש על הוצאתו 
להורג של העיתונאי הבריטי שניסה לאסוף מידע על מתקנים צבאיים בעיראק , ויש 
בה גם אזכור לנסיון העיראקי לרכוש במערב נפצים לנשק גרעיני . הניסיון התגלה 
בעוד מועד וסוכל לפני ימים אחדים . החלטת הפרלמנט האירופי היא יוצאת דופן , 
משום שבדרך כלל נמנעים מוסדות הקהילייה מלהאשים באופן מפורש מדינות או ארגונים 
ערביים , ומסתפקים בהצהרות כלליות כמו גינוי הטרור והאלימות . 
