לונדון ( ע"ר ) . שר ההגנה הבריטי טום קינג הביע אתמול את דעתו שנשיא 
עיראק סדאם חוסיין עשוי לתקוף את בעלות הברית בנשק כימי . " לא אופתע מכך 
כלל " , אמר קינג לתחנת טלוויזיה אמריקאית , והוסיף כי בעלות הברית מוכנות 
להתקפה מסוג זה בכל רגע . קינג הכחיש כי הפשיטה של העיראקים על עיירת הגבול 
הסעודית חאפגי תגרור את הקואליציה לקרב יבשתי מוקדם מכפי שרצוי לה . קרב 
היבשה המלא יחל , לדבריו , כאשר מפקדי הברית יחליטו שיש בידם ההזדמנות 
הטובה ביותר לשחרר את כוויית עם מספר הנפגעים הנמוך ביותר . קינג תמך בדבריו 
של ראש ממשלת בריטניה , גון מייגור , שלא שלל המשך לחימה בתוך עיראק גם 
לאחר שחרור כוויית . " אם סדאם חוסיין נמצא במצב של שיגור טילים מסוג זה 
או אחר מעיראק החוצה , המלחמה לא הסתיימה " , אמר מייגור בראיון לעיתון 
הבריטי " טיימס " , שהתפרסם אתמול . קינג מצדו רמז לכך שבעלות הברית לא 
יהיו מוכנות להניח לשליט עיראק לסגת מכוויית ללא פגיעה בכוחותיו . " עלינו 
להיות בטוחים לא רק בשחרור מוצלח של כוויית , אלא בכך שהיא תישאר משוחררת " , 
אמר . 
