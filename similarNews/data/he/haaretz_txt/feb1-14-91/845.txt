השבוע שוב באו השחקנים לבניין הבימה כדי להשתתף בסדנאות שיזמה ההנהלה . 
סדנאות אלה , שכוונתן גם לתרום למיומנויות השחקנים , מציעות להם גם סוג 
של תרפיה קבוצתית . שמוליק סגל נרשם לסדנת הפסיכודרמה . זהו נושא הקרוב 
ללבו של המנהל האמנותי החדש , חנן שניר . סגל מדבר בפנים עגומות מעט : 
" עברתי את כל המלחמות בישראל , ואני לא זוכר בשום מצב תקופה שבה התיאטרון 
נסגר באופן מוחלט , ולכל - כך הרבה זמן . זו תחושה רעה מאוד . הסדנה ממלאת 
את מקום התיאטרון . נפגשים עם חברים , יושבים כמה שעות יחד , משתתפים 
בחרדות , בפחד ובלחצים . זה נותן הרבה מאוד . אחרי הסדנה אני מרגיש שלא 
התנתקתי לגמרי , שאנחנו עדיין שומרים על קשר עם התיאטרון " . התיאטרון פועל 
בשעות ובמתכונת המזכירים יותר בית ספר . הפעילות מתקיימת בין עשר בבוקר 
לשלוש אחר - הצהריים : שיעורי פיתוח קול עם רחל הוכמן , שיעורי תנועה עם 
רות זיו - אייל , סדנה בשיטת פלדנקרייז בהדרכת אלכס פלג , משחקי תיאטרון 
בהדרכת דוב רייזר . בשבוע הבא יתחילו סדנאות אותן ינהלו הבימאים גדליה בסר 
ורוני פינקוביץ . שניר אומר שמטרת הסדנאות היא להכיר את השחקנים , " לא 
דרך הפקה ובימוי , אלא בפעילות נפרדת . במאים ושחקנים ותיקים לומדים להכיר 
את המשמרת הצעירה של התיאטרון , וזאת דרך לגיבוש הלהקה " . לסדנת הפסיכודרמה 
שהוא עצמו מנהל נרשמו שחקנים הרבה מעבר לציפיות המנהל . קבוצה נוספת תיפתח 
כנראה בשבוע הבא . " במצב כזה של חוסר ודאות וחרדות , הפגיעה הראשונה 
היא בספונטניות , שהיא לב תהליך היצירה . חרדה אינה מאפשרת ליצור . הסדנה 
שלי , וסדנאות אחרות , מטרתן להעסיק את השחקנים בדברים אחרים . לשחרר 
אותם בשיחות , תנועה , מגע ושירה . חלק גדול ועיקרי מבוסס על מגע בין 
המשתתפים , מתוך הנחה שהטיפול הטוב ביותר במצב כזה הוא דווקא הטיפול הקבוצתי . 
מובן שבמהלך העבודה מודגשות הבעיות המיוחדות של השחקנים , חוסר העבודה 
והחרדות הנובעות מכך " . סדנת הפסיכודרמה תוקפת את המצב בשיחות ישירות . 
ביתר הסדנאות אפשר להתפרק . בסדנת " משחקי תיאטרון " מארגן דב רייזר קבוצה 
של שמונה שחקנים שמטפסים זה על זה ומשמיעים קולות . הם מתבקשים לפסל בגופם 
מכונות דמיוניות . איציק עצמון בונה , בעזרת המשתתפים האחרים בסדנה , 
משגר טילים עיראקי . במהלך העבודה הגופנית מעדכנים זה את זה בבדיחות על 
המצב . רייזר עוצר אותם לרגע ואומר : " אתמול היו שלוש אזעקות , ותראו 
מה אנחנו עושים משחקים " . שניר אומר שלסדנאות יש את כל הפלוסים , בלי המינוסים . 
" הן ניתנות בחינם , המורים מצוינים ואין לחץ של הפקה קרובה . סדנאות 
כאלה מועילות לכל אדם , ועל אחת כמה וכמה לשחקנים . זה המינימום שאנחנו 
יכולים לעשות בימים אלה " . 
