ניו - יורק ( מיוחד ל"הארץ " ) . פקידי ממשל ומומחים של הפנטגון מצפים 
שעיראק תעשה שימוש בנשק כימי . לדבריהם , ספק רב אם ארצות הברית תשיב בנשק 
כימי . ברנרד לואיס , המשמש יועץ לפנטגון , גילה כי יחידות קומנדו אמריקאיות 
מוכנות להגיב בנשק נאפלם , וכי קיבלו מראש הוראות להשתמש בנשק הרסני זה 
רק באזור הקרבות . לואיס אמר כי לארצות הברית אמצעי לוחמה גרעיניים קטנים , 
שניתן להשתמש בהם בירי מתותחים . בשלב זה איש אינו מדבר על שימוש באמצעי 
לוחמה אלה , מחשש שהדבר יערער את קואליציית המדינות נגד עיראק , הכוללת 
מדינות ערביות . העיתון " ניוזדיי " כתב כי החששות הרווחים במדינות שונות 
מפני הסלמה במלחמה שתגרום לחורבן עיראק , הם שהניבו את ההצהרה המשותפת של 
שר החוץ האמריקאי ועמיתו הסובייטי . המדיניות האמריקאית הרשמית מביאה בחשבון 
מצב שבו יהיה על הממשל לשאת ולתת עם סדאם חוסיין אם יסכים לסגת מכוויית ויישרד 
בשלטון . אך התבטאויות תקיפות של הנשיא בוש כלפי חוסיין מונעות מראש היווצרות 
התפתחות כזאת . ה"ניוזדיי " כתב אתמול כי פרשנים צבאיים בארצות הברית מודאגים 
מאפשרות להסלמה בלתי מבוקרת של המלחמה נגד עיראק . חרף הבטחות חוזרות ונשנות 
מצד הממשל האמריקאי כי היעד המרכזי הוא שחרורה של כוויית , חוששים פרשנים 
צבאיים מסימנים שהקרבות צוברים תנופה וייהפכו למלחמה שיעדה המרכזי הרס עיראק . 
ברנרד לואיס אמר לעיתון כי בעוד שמטרות חיל המשלוח הרב - לאומי מוגבלות בהתאם 
להחלטות מועצת הביטחון , יהיה קשה במהלך הלוחמה לפקח על הדינמיקה שלה . 
מיכאל מנדלבוים , מומחה צבאי המרצה בבית הספר ליחסים בין - לאומיים של 
אוניברסיטת הופקינס , אמר כי הוא מבחין בעוצמה שיכולה להיהפך להסלמה שתגדיל 
את הרס עיראק . לדבריו , איומו של סדאם חוסיין לעשות שימוש בנשק כימי הוא 
תגובה להפצצות המאסיוויות של בעלות הברית . תנופת ההסלמה , אמר מנדלבוים , 
עלולה להימשך גם אחרי שצבא עיראק ייאלץ לסגת מכוויית . " אם סדאם חוסיין 
יחליט להציק לחיל המשלוח על - ידי הפגזות מתחומה של עיראק , הוא עלול לגרות 
את האמריקאים לפלוש לעיראק " . מנדלבוים צופה תרחיש , שבו עיראק מבצעת התקפת 
התאבדות בנשק כימי על ישראל . " אם תושבי ישראל ייפגעו בגזים , ישראל 
עשויה להגיב בהתקפה שתהפוך את בגדד למישור " . 
