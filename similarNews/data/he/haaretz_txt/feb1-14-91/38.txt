ישראל משלמת מחיר גבוה על מדיניות ההבלגה הצבאית שלה לנוכח לוחמת הטילים 
נגדה . אהדה בין - לאומית איננה יכולה לאזן את משקל החריגה הזאת מאחד היסודות 
החשובים ביותר של התפיסה הביטחונית הישראלית מאז ומתמיד . זאת אחריות כבדה , 
שהממשלה נוטלת למרות פגיעות מכאיבות בנפש וברכוש , ועל אף חובתה המעיקה 
להבהיר לאוכלוסייה האזרחית כי חייה אינם הפקר . גם שביעות הרצון של ואשינגטון 
מההתמדה עד כה במדיניות האיפוק , ככל שהיא חלק מתיאום - עמדות גובר בין 
המדינות , לא מפחיתה מהנטל הרובץ על הממשלה . נגד גישה אחראית וכבדת - ראש 
זאת , פרי החלטה משותפת של הממשלה , משתלח זה זמן מה שר השיכון והבינוי 
אריאל שרון בהצהרות דמגוגיות פרועות . האיש שהכניס את ישראל למלחמה אומללה 
אומר על גישה זו שהיא " בכיינית " . שרון מהמר ותיק על צרורות נקובים 
אומר עוד , שהממשלה נוטלת הימור כבד בהימנעותה מפעולה צבאית . באותו סוג 
של הכללה , שגייס להצהרותיו הסתמיות על הדרכים לדיכוי האינתיפאדה , הוא 
מסית עכשיו נגד הקו הממשלתי . שרון נוהג כך , שוב ושוב , בזמן שבו כל 
חוות - דעת כזאת יש בה כדי לערער את אמונו של ציבור רגיש ולטעת בו ספק שמא 
ממשלתו נמנעת מנקיטת צעדים אפשריים להגנתו . גם על הסיוע מגרמניה יש לשרון 
מה לומר . המילון שלו גס וזול : ישראל , הוא מקונן , " מוכרת את עצמה " 
לגרמניה בעבור תרומות מזעריות . טענה זו עושה שימוש ציני במטען של רגישות 
לאומית רבה כלפי גרמניה , והיא כמובן שקרית בעצם ניסוחה . יכולות להיות 
דעות שונות על הסיוע הגרמני , אך אין שום יסוד ללשון השוק של שרון על מכירתה 
כביכול של המדינה בעבורו , והסיוע עצמו אינו מבוטל כלל ועיקר . סוגיות שונות 
הכרוכות במלחמה הן מורכבות וראויות לוויכוח ציבורי . לשרון אין סיבה להתלונן 
על סכירת פיו בהזדמנויות רבות בעבר . אדרבא : הוא הרבה כל כך במשך השנים 
לתעתע בציבור עם דעותיו , לכאן ולכאן , שהוא עצמו היה מעדיף אולי שחלק 
מטענותיו הסותרות וחסרות השחר היה נשכח . אולם שאלת התגובה הצבאית על ירי 
הטילים כלל לא צריכה להיות נושא לפולמוס פומבי בין שרי הממשלה . דיון אינטליגנטי 
ומשכנע בה יכול להתנהל אך ורק על סמך מידע מוסמך , וזה נשלל בצדק מהציבור 
הרחב . נסיבות כאלה הן אידיאליות בשביל המלל של שרון . הוא מנופף בטענותיו 
בלא שיהיה אפשר להגיב עליהן כראוי . שר החוץ האשים אותו בהסתה . אך אין 
זו התווית היחידה שאפשר להצמיד להתנהגותו . דמגוג איננו רק מי שמנסה למצוא 
שבילים אל הרגשות הבסיסיים והאפלים ביותר של הציבור : הוא גם מי שנוהג כך 
לקידום האינטרסים הפוליטיים האישיים שלו . שרון אשר אינו זוקף לזכותו תהילה 
יתרה במשרדים שבהם כיהן כשר להוט להצטייר בעיני הציבור כדמות ההחלטית בממשלה , 
שעל פי תיאורו היא בכיינית וחדלת - אונים . הפעלולים הללו של שרון , אין 
בהם חידוש : הם רק נעשים מחפירים יותר ויותר . אם אכן יש לו מה לתרום 
לשיפור המדיניות הממשלתית במלחמה , שיעשה כן בחדרי - חדריה . המצב המסובך 
והעדין שבו אנו שרויים מחייב שיקול דעת , זהירות ואיפוק . שרון אינו מפגין 
אף אחת מתכונות אלה בניגוחיו . הוא אף מפר , כמקובל אצלו , את הוראת ראש 
הממשלה כי רק הוא עצמו , שר הביטחון ושר החוץ יתבטאו על דרך ניהול המלחמה . 
יותר מדי מצוי על כף המאזניים , מכדי ששרון יוכל להמשיך ולהשתלח בלשונו . 
