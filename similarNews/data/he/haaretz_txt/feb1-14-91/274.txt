לונדון ( מיוחד ל"הארץ " ) . הזרוע הפוליטית של המחתרת האירית שין פיין 
סיימה אתמול ועידה בת שלושה ימים בדאבלין , בה חזרה והודיעה שהיא בעד שיחות 
שלום בלא תנאים מוקדמים לפתרון הסכסוך בצפון אירלנד . אולם אין המפלגה מוכנה 
לקרוא למחתרת להפסיק את האש , ולכן אין סיכוי ליוזמת השלום שלה . לשין פיין 
שני אחוזים בלבד מן הקולות באירלנד החופשית , ומושב אחד של צפון - אירלנד 
בפרלמנט הבריטי . תוכנית השלום המהווה חלק מן המצע שלה כוללת את נסיגת כל 
הכוחות הבריטיים מן הצפון , פיזור יחידות ההגנה העצמית של הרוב הפרוטסטנטי , 
ובחירות לאספה מכוננת שתדון בעיצוב מחדש של צפון - אירלנד מבחינה פוליטית 
וכלכלית . 
