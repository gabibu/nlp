ברוב של כעשרה ח"כים תאשר היום מליאת הכנסת את מינוי רחבעם זאבי ( מולדת ) 
לתפקיד שר בלי תיק . מן הקואליציה ייעדרו 34 מצביעים , בהם אהוד אולמרט , 
בני בגין ושניים מח"כי ש"ס . מן האופוזיציה ייעדרו יצחק רבין , השוהה 
בחו"ל , ועזר וייצמן , המסרב להרים יד נגד ידידו זאבי . יו"ר סיעת המערך 
חיים רמון מנסה לשכנע את וייצמן להצביע עם הסיעה נגד מינוי זאבי . הנהלת 
סיעת הליכוד תבעה מכל חבריה להצביע בעד צירוף זאבי . היו"ר שרה דורון לחצה 
בעיקר על השרים המתנגדים לעשות כן . מיכאל איתן מתח ביקורת חריפה על בני 
בגין בטענו כי רוב עם ישראל תומך בטרנספר מרצון , אבל גם אם יאותו ערביי 
ארץ - ישראל לצאת בני בגין יקרא להם לחזור בהם ולהישאר בארץ . סיעת דגל 
התורה נועדה שלשום עם מנהיגה הרב שך וביקשה ממנו הדרכה כיצד לנהוג בעניין 
זאבי . סגן השר משה גפני אמר אתמול ל"הארץ " כי עמדת הסיעה תיקבע סמוך 
להצבעה . ח"ך אברהם בורג פנה אמש לח"ך שמעון פרס בכתב והציע שמפלגת העבודה 
" תתחייב שלא תתן את ידה להפלת הממשלה עד הבחירות , ובלבד שתוכנית הטרנספר 
לא תזכה להכשר הממשלה " . נציגי שלוש סיעות השמאל שבאופוזיציה קבלו אמש בפני 
ראש הממשלה על צירופו של זאבי . השלושה שולמית אלוני מרץ , יאיר צבן ממפ"ם 
ואמנון רובינשטיין משינוי עודכנו מפי שמיר על ההתפתחויות הביטחוניות האחרונות 
הקשורות למלחמת המפרץ . בתום הפגישה אמרה אלוני : " הרושם שלי הוא ששמיר 
מחזיק היטב ברסן , ואנשים חמומי - מוח בממשלה , השפעתם עליו זעומה " . 
