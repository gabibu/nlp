למעט " מבט " , על כל מגרעותיה וליקוייה , וסדרה אחת או שתיים , לוח השידורים 
של הערוץ הראשון מעיד על פשיטת רגל , והפתרון הוא לנדוד לערוץ השני שבו 
עדיין קיימות הבטחות רבות . קשה להאמין שבמשך שנים הצטבר בארכיונים של הטלוויזיה 
זבל כזה , ואפילו בחודשים שעד לפרוץ המלחמה לא העלה איש בדעתו לרכוש ולאגור 
סרטים וסדרות ללילות ארוכים וקשים , כאלה שיסיחו את הדעת לרגעים ולשעות . 
או אולי המטרה היא אכן גלולות - שינה יעילות . אלא שלמרבה הצער אלה מלוות 
בבחילה . קשה גם לתפוס כיצד הערוץ השני , שתקציבו לעומת הראשון אפסי , 
הצליח לרכוש תוכניות מרתקות פי כמה . השאלה היא מי הם הקניינים של הערוץ 
הראשון , ומדוע בימים אלה , לאחר כישלונם , לא משלחים אותם לארץ גזרה 
ורוכשים עכשיו חומר מתאים . אלא שיוזמה ותושייה אינם הצד החזק של מנהלי הערוץ 
הראשון , ובינתיים התפתחה שם נטייה לבדר את הצופים בכל מחיר . כך היינו 
נידונים לתוכנית בידור עם רבקה מיכאלי , שהוחזרה מן הגלות וההקפאה . במיכאלי 
נוהגים הכל בכפפות של משי , ומי אני שאשבור את הקונסנסוס הלאומי ? ואכן , 
היא קומיקאית וחקיינית מעולה . זה כבר הבעתי הסתייגות מצורת ההנחיה שלה , 
גם אם מענה הלשון וההברקות שלה מצילים אותה לפרקים . הפעם שלא באשמתה 
היתה התוכנית עשויה ברישול מרבי , והמערכונים ההומוריסטיים לכאורה דשדשו 
במי - אפסיים . ובאמת , אין די בהזכרת שמו של נחמן שי ובגסטות מוכרות לעייפה 
של שחקניות - קומיות החוזרות על שבלונות שחוקות כדי להצחיק , לשעשע ולבדר . 
וזה עוד היה כאין וכאפס לעומת מה שציפה לנו בהמשך השבוע . " משמרת לילה " 
עם עמוס אטינגר היוותה שיא של טמטום וחוסר טעם ממש דבר פיגולים . דומה 
שהוטל עלינו עונש נוסף על החדר האטום והמסיכות , ולפי כל הסימנים האחראים 
בטלוויזיה נאטמו כליל ואינם מודעים עוד למה שמתרחש על המרקע . וכך קרה שאטינגר 
המשולל לחלוטין כישורים ויכולת של הנחיה מנחה תוכנית שבמקרה הטוב הצטיירה 
כמועדון לילה טורקי , ואפילו גרוע מזה . מה ומי לא פיאר בנוכחותו את האולפן ? 
היה שם מני פאר בדברי בדחנות תפלים , שגם הקהל האמון על תפלויות לא צחק 
מהם . נאספו שם זמרים וזמרות חובבנים , ברמה נמוכה שבנמוכות , עד שאפילו 
זמרת מוכשרת אחת ויחידה כאסנת וישינסקי נדבקה מאלה , ובשיר של ארגוב וחפר 
הזכירה באינטרפרטציה שלה את הזמרות שהיא מחקה . שיא הזוועה היה מקאמה פרי 
עטו המבורך של אטינגר , כמובן לכבודו של נחמן שי . ואני רק מקווה שנחמן 
לא יתלה אותה בחדרו . אפילו כתבות הדיוקן עליו בסוף שבוע שעבר היו טובות 
ואמינות מהיצירה הזאת . החלטוריזם , החובבנות וחוסר הכשרון שלטו ב"משמרת 
לילה " . ואני תוהה היכן הם אותם שחקנים , זמרים ובדרנים מחוסרי עבודה שהתבשרנו 
שהם רעבים ללחם , ומדוע לא מגייסים אותם לתוכניות בידור בטלוויזיה ? ובינתיים , 
מי שהגה את הרעיון של " משמרת לילה " , בהנחייתו של עמוס אטינגר , חייב 
לתת את הדין גם בימי מלחמה . ויש להבטיח שלתוכנית זו לא יהיה המשך . לנו 
די בטילים העיראקיים . 
