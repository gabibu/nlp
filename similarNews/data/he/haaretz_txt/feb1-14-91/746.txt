עוזר מזכיר האו"ם זאן קלוד איימה יבוא החודש לביקור בישראל ובמדינות אחרות 
באזור , בהקשר להחלטת המזכ"ל לחדש את מתכונת שליחות יארינג ולשגר בקרוב 
שליח מיוחד מטעמו למזרח התיכון . איימה יקיים שיחות באזור כדי לבדוק את 
האפשרות שהאו"ם ימלא תפקיד ביוזמות שלום לאחר המלחמה במפרץ . הוא יעסוק 
גם בהכנת ביקור המזכ"ל בארץ בחודש הבא . בימים אלה מתקיימים מגעים לקביעת 
המועד הסופי של הביקורים וסדר היום . בנוסף לפגישות עם גורמים ממשלתיים בכירים , 
יעמוד איימה על מצבם של תושבי השטחים וייפגש עם נציגי הממשל הצבאי , אישים 
פלשתינים וראשי ארגוני האו"ם באזור . איימה ידווח על תוצאות ביקורו למזכיר 
האו"ם , שימסור דיווח מפורט למועצת הביטחון . איימה שירת במשך תקופה ממושכת 
בכוח המשקיפים בירושלים , ובעבר הלא רחוק כבר הוזמן לבקר בשטחים . עתה 
הוזמן בתום משא - ומתן ממושך בין ישראל , ארה"ב ומזכיר האו"ם , בעקבות 
שתי החלטות גינוי נגד ישראל במועצת הביטחון בפרשת הר - הבית . ההזמנה של 
משרד החוץ קיימת ועומדת זה כמה חודשים , אך הביקור נדחה פעמים אחדות , 
עד שהמשבר במפרץ דחק אותו לקרן - זווית . במגעים עם המזכ"ל היה שותף שר החוץ 
דוד לוי , שנעתר להצעת הפשרה לשגר את איימה מבלי לאזכר את פרשת הר - הבית . 
להסדר תרם גם נשיא המדינה חיים הרצוג , שנועד פעמיים עם המזכ"ל , בטוקיו 
ובניו - יורק . פרז דה - קואיאר נענה להזמנתו של הרצוג לבקר בישראל , והוא 
יהיה אורחו של הנשיא . 
