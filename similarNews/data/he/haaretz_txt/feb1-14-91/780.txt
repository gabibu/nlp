המלחמה מלמדת משהו שכל אחד מאתנו היה צריך לדעת ממילא . גם כשנופלים טילים , 
גם כאשר נשמע הקול האחד של מערכת הביטחון , לא חדל להתקיים התחום הרגיש 
והחיוני של ההכרעה האישית . אוי ואבוי היה לנו אילו הקול הרשמי האחד של 
המלחמה היה משתק לגמרי את הקול הפנימי אצל כל אחד מאתנו . זה , בעצם , 
המובן החשוב של הוויכוח שפרץ בראשית השבוע החוצה , מעל דפי עיתון זה , 
ביחס לחדרים האטומים : האם חוסל המרחב של שיקול אישי גם בתנאי החירום הקשים 
ביותר . התשובה הנכונה : לא . אף פעם לא תוזמרו אצלנו אנשים רבים כל כך , 
בהחלטות החשובות ביותר לחייהם , על ידי קול אחד . כי אף פעם לא היה איום 
כזה על מספר כה גדול של ישראלים בעורף , עם הילדים והזקנים , חשופים לסכנה 
ללא נשק הגנה . ללא נשק ? לא בדיוק . יש להם הציוד האחד שאיש אינו רשאי 
לשלול מהם : יכולתם לקבל , בעצמם , את מה שנראית להם כהכרעה הנכונה ביותר 
כדי להציל את נפשם . מטבע הדברים ההחלטות האלה תלויות בשפע של נסיבות שונות . 
יש או אין מקלט אטום ליד הבית ? הוא במרחק סביר או לא ? האם אפשר ( כפי 
שהציע ראש הג"א ) להגיע אליו בתוך שתי דקות ? יש חדר פנימי , או חדר מדרגות 
בטוח יותר מהחדר האטום הפרוץ לכל הדף ? הרשויות אינן מצליחות להציע לאוכלוסייה 
גדולה את הפתרונות הנכונים בתוך שלל האלטרנטיבות הזה . האמת היא שלנחמן 
שי ולמנחיו אין ברירה : הם נאלצים לומר דבר אחד לכל הישראלים , אף על פי 
שלקבוצות שונות בתוכם יש פתרונות אפשריים שונים . בימים האחרונים הדובר 
הרשמי ניסה לרמז על מצוקתו , על הכורח שלו לומר לכולם אותו דבר עצמו . 
יותר מזה היה קשה לו לעשות . אין לי שום געגוע לקול רשמי אחיד וחזק . אני 
עדיין חושב שבתנאים של סיכון חיים גבוה הרשויות היו צריכות להציע יותר מאשר 
את ההנחיות האחידות שליוו אותנו בשלושה השבועות הראשונים לטילים . ברגעים 
המתוחים שלאחר האזעקות דובר צה"ל לא אמר אף פעם עד שהוויכוח פרץ השבוע החוצה 
כי אפשר גם לנצל חדר מדרגות בטוח , או לרדת למקלט . ולכן , כאשר ראש 
הג"א אמר דברים כעין אלה ביום ראשון , בעקבות הפרסום ב"הארץ " , יצא עליו 
הקצף : הוא שיבש את הקול האחיד . בעלי הקול חששו שהתוצאה עשויה להיות בלגן . 
אבל מה לעשות : דחף ההישרדות האישי חזק מהשיקולים האלה . הקול הפנימי חזק 
( ולעתים גם נכון יותר ) מהקול הממלכתי כאשר זה האחרון מרגיש שאסור לו 
לתת פתרונות שונים שיתאימו לתנאים של ישראלים שונים . יצחק רבין , למשל , 
אמר שלשום ברדיו שהוא יורד למקלט . הוא תמך בהודעתו של ראש הג"א . נחמן 
שי , שהתבקש להגיב , התייחס באירוניה כעוסה אך גם בחוסר אונים מסוים לדבריו 
של " ראש ממשלה , שר ביטחון , שגריר בארה"ב ורמטכ"ל לשעבר " . ייתכן שאדם 
בעל רקורד כזה היה אמנם צריך להיזהר יותר בווידוי שלו . אבל גם רבין חס 
על חייו והוא ביטא באותו רגע , אולי באופן ספונטני מדי , את ההכרח בהפעלת 
שיקול הדעת האישי . האזעקה הראשונה שלשום תפסה אותי , עם עיתונאים אחדים , 
במקום מסוים . גם שם היה אפשר לראות את מגוון ההכרעות ביחס לנוהלי ההגנה 
האישית . זה היה רע מאוד אילו בתנאי חירום היה נחסם , בהוראת השלטונות , 
הקטע החשוב שבו חייבות להמשיך ולפעול ההכרעות הפרטיות של כל אחד מאתנו . 
לעתים קרובות אלה הכרעות מוסריות ממדרגה ראשונה : האם להישמע לקולו של 
השלטון ולהישאר עם הילד בחדר האטום כאשר אני משוכנע שחייו יהיו מוגנים יותר 
מחוץ לדירה , למשל בחדר המדרגות בעל הקירות המוצקים ? בוויכוח קודם , 
שדעך בינתיים , היתה מוצדקת ההכרעה האישית של כל הורה בשאלה אם להרחיק את 
הילד מאזור מועד לטילים . לפי הגרסה הראשונה של ראש עיריית תל - אביב ( 
לפני שתוקנה ) ושל אחרים , נאטם לכאורה התחום הזה של החלטה פרטית . לא 
היתה לכך שום הצדקה , משום בחינה שהיא . פער גדול נוצר בגלל הנסיבות הקשות 
האלה בין מה שנאלץ לומר הפה של המדינה , נחמן שי , לבין מה שאומר לעתים 
קול השכל והלב של כל אחד מאתנו . את הקול הזה אסור לאטום . גם מאחורי המסיכות 
האחידות הוא צריך להישמע , עמום ומהוסס ככל שיהיה . 
