הודעת נשיא איראן , האשמי רפסנגאני , כי העביר לבגדד " רעיונות " לסיום 
המלחמה במפרץ , כי הוא נכון לטוס לוואשינגטון לקדם את ההסדר , אם עיראק 
תסכים להצעותיו , אך סדאם חוסיין טרם הוכיח גמישות מסכמת היטב את מרכיבי 
העמדה האיראנית בסכסוך . טהראן רוצה שהמלחמה תסתיים כדי שהאמריקאים יצאו 
מן האזור , אך היא אינה מעוניינת שסדאם חוסיין יזכה בהישגים הודות לכך ; 
איראן רוצה לקטוף בעצמה את פירות המלחמה הן מעיראק והן מארה"ב . סדאם 
חוסיין מנסה למשוך את איראן למלחמה ; רפסנגאני מעוניין לשמור על הנייטרליות 
של ארצו . חשדנותם של השניים הדדית : באחרונה קיימה איראן לאורך גבולה 
עם עיראק את התמרון הצבאי הגדול ביותר מאז המלחמה ; עיראק מחזיקה בכוננות 
ליד הגבול האיראני יותר כוחות מאשר ליד הגבול הטורקי , משם באים המפציצים 
האמריקאיים . כל אלה רק מגבירים את המסתורין סביב הבריחהההעברה של המטוסים 
העיראקיים לאיראן . הסברות נעות מקנונייה עיראקית - איראנית ( אולי למטרה 
המוגבלת של התקפה חד - פעמית מרוכזת על ישראל ) , שעבוד המטוסים תמורת 
מוצרים שסופקו לבגדד תוך כדי שבירת האמברגו , ועד מלכודת איראנית כדי לקבל 
משהו על חשבון הפיצויים שטהראן תובעת בגין נזקי המלחמה . יותר מכל מתקבל 
על הדעת שהמדובר בעסקת הונאה שבה כל צד מקווה להערים על האחר . דיפלומטים 
ערבים בוואשינגטון טוענים שהאיראנים עדיין חוששים כי סדאם חוסיין ייכנע 
ויסכים לצאת מכוויית לפני שמכונת המלחמה העיראקית תיהרס עד היסוד . לכן 
הם מעודדים את נשיא עיראק בעיקשותו במתן מקלט למטוסיו וגם בהתרת העברה של 
מזון לעיראק . ( תאילנד מדווחת שמאז הטלת האמברגו על עיראק קונה איראן 
כמות כפולה של אורז ) . ואשינגטון נוטה להאמין להבטחותיה של איראן כי המטוסים 
העיראקיים לא ישוחררו לפני תום המלחמה . ( לדעת פרשנים אמריקאים , יש 
בכך כדי לרמז שמתקיימים מגעים עם טהראן גם במישרין ולא רק באמצעות הסובייטים 
והשווייצים ) . מבחינת האיראנים יש היגיון רב בשמירה על נייטרליות . מראשית 
המשבר , באוגוסט אשתקד , מדגישה טהראן שלוש נקודות : היא שוללת את כיבוש 
כוויית וכל ויתור טריטוריאלי לעיראק ; היא מתנגדת לנוכחות צבאית של " הכופרים " 
במפרץ ומעוניינת שהאמריקאים יסתלקו מהר ככל האפשר ; והיא מעמידה בעדיפות 
ראשונה את שיקומה הכלכלי של המדינה אחרי שמונה שנות מלחמה . הנשיא רפסנגאני 
הכריז , בסוף ינואר , בדרשת יום ו באוניברסיטת טהראן , ש"יהיה זה איבוד 
לדעת מצד אירן להתערב במלחמה לצד עיראק " , והסביר : " לא נשפוך את דמנו 
למען עיראק כדי שתהיה לה גישה אל המפרץ הפרסי , ולא למען האמריקאים , כדי 
שינצחו במלחמתם . איראן , כאכסניית המהפיכה האיסלמית הבין - לאומית , 
אינה יכולה להשלים עם הסכנה החמורה של נוכחות עיראקית בחופים הדרומיים של 
המפרץ " . ( באותה דרשה הוסיף רפסנגאני , כי יש לגייס את כל אמצעיהן של 
מדינות האיסלם למלחמה בישראל , אבל זה אינו הזמן הנאות להילחם בה , מכיוון 
שכעת " נמצאים באזורנו כל השטנים המגינים עליה ) רפסנגאני חוזר ומדגיש את 
ניגודי האינטרסים בין איראן לעיראק בכל נאום ובכל ראיון עיתונאי מאז הפלישה 
לכוויית . לעומתו , הקנאים בממסד הדתי באיראן טוענים שהמלחמה באמריקאים 
קודמת למחלוקת עם העיראקים . נושא זה הוא מכשיר בידי שני הצדדים במאבקם 
על ההשפעה במדינה , ולעתים קשה להבחין אם הקיצוניים תוקפים את הנשיא כדי 
לדחוף אותו לצדד בעיראק או שהם דורשים לצאת למלחמה למען עיראק כדי להכות 
ברפסנגאני ובפרגמטיסטים . במאבק זה זקף רפסנגאני לזכותו שני הישגים חשובים : 
בעקבות מחאות של מוסדות וארגונים בין - לאומיים אישר המגליס ( הפרלמנט 
האיראני ) חוק הקובע את זכותו של כל נאשם לייצוג בבית משפט על ידי סניגור 
לפי בחירתו . החוק החדש אף קובע את הרחקתו של כל שופט שאינו מכבד זכות זו . 
הקנאים מתנגדים לכך וטוענים שזכות זו אינה מתחייבת מחוקי השריעה . לכן 
רואים המתונים והפרגמטיסטים בקבלת החוק צעד חשוב בהתקרבות לעקרונות המשפט 
המקובלים בעולם הנאור . ההישג השני של רפסנגאני היה הצהרתו של אחמד חומייני , 
בנו של האייטולה חומייני , כי רעיונות מפלגת הבעת סותרים את עקרונות האיסלם ; 
כלומר , סדאם חוסיין אינו יכול להתיימר להילחם למען האיסלם . " סדאם 
לא יכול לשחרר את ירושלים באמצעות סקאדים ( סובייטיים ) " . שר החוץ של 
איראן , עלי אכבר וליאטי , אמר בראיון ל"אובזרוור " הלונדוני , שהרחקת 
סדאם חוסיין " באמצעות פרישתו או קשר נגדו " תניע את העירקים " לבקש עצה 
ועזרה " מאיראן . הוא מקפיד להופיע לפגישות עם עמיתיו בלבוש מערבי ובאחרונה 
היה לדוברה של איראן המתונה והרציונלית . בראיון ב"פייננשל טיימס " הלונדוני 
הסביר לא מכבר , כי איראן מעוניינת ביציבות פוליטית ובפיתוח כלכלי ורוצה 
להיות שותפה לכל דיון על עתיד אזור המפרץ אחרי המלחמה . הגנת האזור חייבת 
להתבסס על מדינות האזור , ואיראן , " כמדינה בעלת החוף הארוך ביותר ( 
במפרץ ) , זכאית להשפעה הגדולה ביותר בהסדרי הביטחון העתידיים " . 
