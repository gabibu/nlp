יוהנסבורג ( ע"ר ) . משפטה של ויני מנדלה , אשתו של מנהיג הקונגרס הלאומי 
האפריקאי , נלסון מנדלה , המואשמת בחטיפה ובתקיפה , יימשך לאחר שעד מפתח 
החליט להעיד בדיון פתוח בבית המשפט . התובע הכללי יאן סוואנפול מסר אתמול 
בבית המשפט העליון של חבל ראנד ביוהנסבורג , כי קנת קגאסה שוכנע להעיד , 
לאחר התייעצות עם סניגוריו , ולכן יוכל המשפט להימשך . קודם לכן אמר התובע 
במשפט , כי שני עדי מפתח מפחדים להעיד , וייתכן שיהיה צורך לבטל את המשפט . 
התובע מסר בבית המשפט העליון של חבל ראנד ביוהנסבורג , כי שניים מעדי המפתח 
שלו מפחדים להופיע , לאחר שבסוף השבוע שעבר נחטף עד אחר , גבריאל מקגווה , 
שמצא מחסה בכנסיה בקריית סווטו . התובע קיבל ארכה של שלוש שעות לנסות ולשכנע 
את העדים להופיע בבית המשפט , אך אמר שהתביעה שהגישה המדינה , מוטלת עתה 
על כפות המאזניים . " ייתכן שלא אמשיך במשפט , נמתין ונראה " , אמר . 
התובע הודיע ביום שני על חטיפתו של מקגווה , דקות ספורות לאחר שמנדלה כפרה 
בשמונה סעיפי האישום נגדה , ארבעה באשמת חטיפה וארבעה באשמת תקיפה . אתמול 
גם נועד מנהיג הקונגרס הלאומי האפריקאי לשיחות חשאיות עם נשיא דרום אפריקה , 
פרדריק וילם דה קלרק , לדון בהפסקת ההתנגדות החמושה לשלטון הלבן . 
