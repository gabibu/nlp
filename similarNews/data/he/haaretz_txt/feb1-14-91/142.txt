" הגל השקט " שמשודר בערוץ השני של גלי צה"ל הוא מאותן המצאות גאוניות 
שהולידה המלחמה המוזרה הזאת . אחרי שהיא תיגמר , אולי זה יהיה כל מה שיישאר 
ליישום , כי מה נעשה ב"פטריוט " בימי שלום ? גאוניותה של ההמצאה בפשטותה . 
בהשוואה לפיתוחים העולמיים היא עומדת בשורה אחת עם קפה נטול קופאין , או 
עם החזייה שאתה אפשר " ללכת עם ולהרגיש בלי " . או אולי הגל השקט הוא בעצם 
" ללכת בלי ולהרגיש עם " . למי שעוד לא התנסה בחוויה , מדובר בערוץ השני 
של גלי צה"ל . במשך היום הוא משדר מוסיקה , אבל בלילה הוא משדר שקט . 
מבטיחים לנו ועוד לא ניסיתי את זה אישית , כי סדאם חוסיין מגלה בימים אלה 
התחשבות ושולח טילים בשעות ערת מקובלות כי במקרה של אזעקת אמת , היא תושמע 
בערוץ השקט . ההמצאה הזאת מאפשרת לאדם רדוף טילים ללכת לישון כשהרדיו פתוח 
בקולי קולות ואינו מפריע לו , ולקוות שלא יפסח על שום אזעקת אמת בשנתו . 
הרעיון נולד , כפי הנראה , בשיחה ב"גל המשולב " של קול ישראל וגלי צה"ל , 
עם פרוף פרץ לביא מן המעבדה לחקר השינה באוניברסיטת חיפה . פרוף לביא דיבר 
על סוגי השינה השונים במצב הנתון , והזהיר מפני מצב של חוסר שינה כרוני . 
הוא זה שהציע שהרדיו ישדר שקט , אשר במקרה הצורך יקטע באזעקת אמת , מה 
שיאפשר למאזין לישון בשקט ולהיות בטוח שיתעורר במקרה הצורך . מאז ההחלטה 
לשדר שקט חלים כל הזמן שיפורים קלים בתפעול . לפני ואחרי שידור השקט מסבירים 
בעברית פשוטה את התדרים שבהם משדרים את הגל השקט , משדרים שיר כדי שהציבור 
יוכל להתכוונן עליו , ומתחילים לשדר שקט . בימים הראשונים התחילו את השקט 
בחצות וסיימו אותו בשש בבוקר עם פיפסים , ומיד אחר כך " שמע ישראל " . 
מי שהתעורר פתאום יכול היה לחשוב שהוא כבר בעולם האמת . בסוף השבוע שעבר 
התחילו בשידורים בשלוש דקות לשש , עם שיר מרגיע שמתקרב אל הפיפסים בצעדים 
מתונים . השכלול הגדול באמת היה הארכה מסוימת , שנענתה לרחשי הציבור . 
זה קרה בלילה שבין רביעי לחמישי , ומאז הגל הזה משדר בין אחת - עשרה בלילה 
לשבע בבוקר . חמש דקות לפני שבע אומר אלכס אנסקי " בוקר טוב " , ומשדר 
שיר מרגיע לפני החדשות . אחת - עשרה בלילה היא שעה הגיונית ללכת לישון , 
אחרי שנתנו לסדאם חוסיין די זמן . שבע בבוקר היא שעה שבה רוב הציבור בשל 
לקימה ולהליכה לעבודה , אחרי שמונה שעות של שינה טרופה . כיוון שההמצאה 
היא אמנם גאונית , עכשיו הזמן להמשיך לשכלל אותה . לשדר שקט עשרים וארבע 
שעות ביממה . גוהן קייג עשה את זה ביצירתו " 23 ; 4 " , שבה יושב פסנתרן 
על הבמה ליד פסנתר ולא מנגן . הצרה עם הצעת השכלול הזאת , שהיא באמת 
לא מעשית , ומרוקנת את גאוניות ההמצאה מתוכנה . 
