היו תיאטרונים שכלל לא יצאו לחופשה : החאן הירושלמי המשיך להציג ולא שבת . 
הוא לא הוריד אף הצגה אחת , הציג פעמיים ביום בשעות האור במועדון החאן , 
ואפילו הכין הפקה מיוחדת של " משחקי תיאטרון " כדי להופיע אתה במקומות 
שהג"א יאשר . תיאטרון הקרון הירושלמי מציג במשך היום , במרתפי תיאטרון 
ירושלים . מצבם של התיאטרונים הגדולים מסובך יותר . נראה שכרגע שלא יאושרו 
הצגות באולמות הגדולים , אפילו בשעות היום . זה לא סוף פסוק : האופרה 
הישראלית החדשה השיגה את האישורים הדרושים כדי למלא אולם ב008 איש . הבעיה 
הגדולה תהיה לא רק להשיג את האישור , אלא גם למלא את האולם . אף אחד לא 
מבטיח שאנשים ירוצו לתיאטרון . מתקיים על כך מאבק שיווקי בימים כתיקונם , 
כשמדובר על הכנסה פנויה ועל שעות הפנאי . יש להניח שהמאבק הזה יהיה קשה 
עוד יותר כשאין הכנסה פנויה , אין מצב רוח פנוי ואין גם שעות פנאי : שעות 
העבודה קצרות כי אנשים רצים לבתים . קשה להניח שאנשים יקצרו את שעות העבודה 
כדי לראות את השחקנים עובדים בשעות לא מקובלות עבורם . אבל אם לא מנסים אין 
סיכוי להצליח . במרכז סוזן דלל התבטלה הפעולה הראשונה , ביום שני , בגלל 
העדר קהל . ביום רביעי כבר היו 05 איש ובוצעה התוכנית " מחול בראי הדורות " . 
עכשיו החוכמה היא לא רק לפרסם מודעות , אלא להביא את הקהל . התיאטרון הקאמרי 
מציג באולם החזרות : היה קהל ל"תעתועון " , וגם להצגת " כל הציפיות כל 
החלומות " של עדנה פלידל ויוסי גרבר היה קהל . אפילו הורו לקופאית להפסיק 
למכור כרטיסים ( ב51 ש"ח ) , כי האולם כבר היה מלא . באולם החזרות יש 
כ08 מקומות . בהצגה שבה הייתי , בצהרי יום ג , היו כ001 איש . כעשרים 
חיילים , כקהל מאורגן , קבוצה קטנה של נוער בגיל תיכון ומעלה , והרוב 
קשישי תל - אביב , עם ערכות המגן , שהינהנו בהבנה כשפלידל וגרבר הזכירו 
את הבימה והאוהל של שנות הארבעים . ההצגה הזו לשניים היא בעצם חלטורה . 
אין שום פסול במלה " חלטורה " , שמשמעותה בזרגון התיאטרוני אירוע התפור 
לצורכי השחקנים , כדי שיוכלו להופיע וגם להתפרנס . התנאים המיוחדים שבהם 
התקיימה ההצגה , סוף סוף אחרי שבועיים וחצי שהתיאטרונים לא מציגים , ניכרו 
היטב בהתרגשותם . פתאום היתה משמעות מיוחדת למונולוג מתוך " סוחרי הגומי " 
של חנוך לוין , שפותח וסוגר את מקבץ קטעי התיאטרון הזה : " אה , הרגע 
הזה בתיאטרון , כשהאור באולם כבר כבה והאור על המסך עוד לא נדלק , והקהל 
יושב בחושך ומחכה בדומייה כל הציפיות , כל החלומות של אלף איש מרוכזים 
בנקודה אחת באפלה שממול " . לא אלף איש , לא מסך , וגם לא ממש הצגה : קטעים 
מהצגות , ביניהם מפטפטים גרבר ופלידל בחביבות ובחופשיות , גם אם זו קצת 
מעושה . " קצקעס " אמרה צעירה אחת מאחורי לחברתה . הרבה חיבור מאולץ 
של חומר יש בהצגה הזו , וככלל , למרות החביבות , עדיף ששחקנים יגישו טקסט 
כתוב . יש רגעים של משחק מרשים , ולאו דווקא ברגעים שאמורים להיות שיאי 
המשחק : גרבר מספר כי תמיד חלם לשחק את " הסוחר מוונציה " ולא הצליח , 
ופלידל מספרת כי תמיד חלמה על " הנפש הטובה מסצואן " ולא יצא לה . ההדגמות 
שלהם לא באמת משכנעות . לעומת זאת , רגע אחד של פלידל בסוף הקטע הקצרצר 
מתוך " הוא הלך בשדות " , בתפקיד מיקה , שבו בעצם שניהם כביכול מדגימים 
ולא משחקים , היה רגע של משחק אמיתי . כך גם כמעט כל מה שגרבר עושה בקטע 
מתוך " שידוכים " של גוגול , בתרגום שלונסקי . בקטע קצר מתוך " פולה " 
מוכיחה פלידל כמה שהיא שחקנית טובה יותר מן הטקסט של המחזה כולו . הקטע 
המרשים ביותר הוא מתוך " קידוש " של שמואל הספרי , שלא כלול בתוכנית המקורית . 
שם הם במיטבם בתפקידים שהם מכירים היטב , והסוף שבו חוזרים למונולוג של 
לוין המסתיים בכך שכשנפתח המסך עומדים על הבמה שני אנשים עייפים שטוחנים 
לצופים את החיים המשמימים שלהם , כאילו הצופים אינם מכירים אותם . מכירים 
היטב , ובכל זאת טוב להיזכר עד כמה זה חיוני . רגעים יפים ומחממי לב , 
טובים לכל זמן , ובעיקר עכשיו . 
