בשבוע שבו פרצה המלחמה עמד לעלות על מסכינו סרטו החדש של ברטרן טברנייה , 
" געגועים לאבא " , שבו חוזר בוגרד אל הבד , לאחר שנים ארוכות של העדרות . 
ההקרנה נדחתה בינתיים , והיא מחכה לימים טובים יותר . באותו שבוע חיפשתי 
משהו לקרוא , מלבד עיתונים , אך לא מצאתי דבר , ולא שלא ניסיתי . ממותחן 
של אגתה כריסטי ועד לספר חדש על שושלת משפחת יוסטון : האב וולטר , הבן 
גון והנכדה אנגליקה . העיניים ריצדו מעל לשורות . עד שהורדתי מהמדפים את 
הספר ( הוצאת פינגווין ) , מאת דירק בוגרד . בוגרד , אחד משחקני הקולנוע 
הגדולים , נודע גם כסופר מוכשר ומצליח : שלושה רומנים וארבעה כרכים של 
אוטוביוגרפיה , המתארת ילדות באנגליה וחיים מאושרים עם אחותו ואומנת אנגלייה . 
אביו היה עורך התמונות של הטיימס הלונדוני , ולקריירה הקולנועית קדם שירות 
צבאי במלחמת העולם השנייה . אבל ספר זה איננו רומן ואף לא כרך חמישי באוטוביוגרפיה . 
אלה מכתבים שכתב בוגרד לאמריקאית אלמונית , כנראה פרופסור באיזושהי אוניברסיטה 
אמריקאית , שאת שמה אין הוא מוכן לגלות לנו . ההתכתבות החלה כאשר אותה 
אישה גילתה , בכתב - עת פופולרי לענייני קולנוע , שבוגרד מתגורר באנגליה 
בבית שבו היא עצמה גרה שנים רבות קודם לכן . בוגרד ענה לה , תחילה בנימוס 
רשמי , ואחר כך בחביבות הולכת וגוברת . כך נולדה ידידות שבכתב שהיתה , 
לדבריו , לא הוגנת : היא ידעה כיצד הוא נראה ושמעה את קולו בקולנוע . 
הוא מעולם לא שוחח עמה בטלפון , והתעקש שלא לראות צילום שלה . זה היה הספר 
הנכון בדירה שהפכה לחדר אטום פלוס חדרים נוספים , אי שם במרכז תל - אביב . 
אולי משום שמה שכתוב בו שונה כל כך ממה שהפך למציאות חיינו . בוגרד מתנצל 
על סגנון כתיבת המכתבים המרושל שלו , ועל אי יכולתו לפסק כראוי , אבל תענוג 
לקרוא אותו . המכתבים נכתבו בין השנים 76910791 , והם נפסקים עם מותה של 
אותה אישה . רבים מהם מתארים את הבית המשותף , האנגלי כל כך , את חילופי 
העונות בו , את המתרחש בגניו , את הציפורים המקננות בגנים והחורשות שלצדו . 
אולי האנגליות המוחלטת הזו היא שאפשרה לי לקרוא ולשכוח . בהדרגה הופכים 
המכתבים לאישיים וחושפניים יותר : בוגרד מדבר על מעמדו ככוכב , על הסרטים 
הטובים והטובים פחות שבהם השתתף . הוא מביע דיעות פוליטיות , שמרניות למדי 
( אשר השתנו בינתיים , כך הוא טוען בהקדמה לקובץ ) . זהו מסמך בריטי 
לחלוטין . יש משהו בבריטיות הזו , למרות הקשר שמנסים לעשות היום ביננו 
לבינם דרך זיכרון ימי הבליץ , שהוא רחוק מאוד מחיינו כאן היום , בציפייה 
ללילה . איזו שלווה נפלאה , למרות שבוגרד מתלונן , כמעט כל הזמן , על 
הקושי בהשגת משרתים לבית בקנטריסייד הבריטי . במכתבים לא מעטים מתלונן בוגרד 
שיש מעט במאים טובים . הוא אומר שהוא מנסה לעבוד רק עם המעולים שבהם . 
שובו אל הבד , בהדרכתו של טברנייה , הוא המשך ישיר והגיוני לקריירה שלו , 
שנעשתה בעשורים האחרונים סלקטיווית ביותר . אין כמעט כוכבים אשר בחרו את 
סרטיהם בקפידה שכזו . החל משנות הששים עבד בוגרד בעיקר עם גוזף לוסי ( 
" המשרת " , " התאונה " ועוד ) , לוקינו ויסקונטי ( " הארורים " , 
" מוות בונציה " ) ופאסבינדר ( " יאוש " , על פי נאבוקוב ) . הקריירה 
שלו היא ייחודית בקולנוע בן זמננו . הוא נולד ב1291 , והפך לכוכב בראשית 
שנות החמישים , בסדרה ארוכה של קומדיות בריטיות וסרטי מלחמה , שבהם הוא 
לא נדרש אלא לחייך באירוניה ולהרים גבה ביובש בריטי טיפוסי . אף אחד לא 
מרים גבה כמו בוגרד . מאליל נשים ואחד מכוכבי הקופה הגדולים של בריטניה בשנות 
החמישים , הוא הפך בסופו של אותו עשור לאחד השחקנים המוערכים ביותר בקולנוע 
הבריטי בפרט והאירופי בכלל . הדמויות שהוא מגלם הן חלשות - חזקות , מקסימות - 
שטניות . יש לו היכולת הנדירה לשרטט דיוקן אנושי מורכב ומהפנט . עצם נוכחותו 
על הבד היא אירוע , ואי אפשר להסיר את העיניים ממנו . בוגרד הוא בדרך כלל 
הדרמה המרכזית בסרטים שבהם הוא משתתף . כך משתמש בו טברנייה גם בסרטו החדש , 
שבו הוא מגלם את אביה הגוסס של גיין בירקין . הסרט הוא גם דיוקן שלו , 
של זקנתו , של נוכחותו הקולנועית החד - משמעית . זו עדיין אותה אינטונציה , 
אותם חיוכים חצי - אירוניים , אותה הרמת גבה . זהו קודם כל סרט על שחקן 
שנוכחותו מתעצבת בזמן . הסרט נקרא " געגועים לאבא " , אבל מזכיר לחובבי 
הקולנוע עד כמה אפשר להתגעגע לשחקן כמו בוגרד . אין זה משנה אם הוא מצליח 
לגלם דמות , או אם הסרט שבו הוא מופיע הוא טוב . הוא מגלם את בוגרד . 
דמותו מספיקה לסרט שלם . היא תמיד מעניינת יותר מזו שמנסים להצמיד לה בכוח 
דמיונו של תסריט בדוי . 
