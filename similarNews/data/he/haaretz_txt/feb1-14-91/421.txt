לא הייתי רוצה לשפוך מים קרים לתוך החמימות הנעימה של ההסכמה הכללית שבה 
זכתה ישראל בשל איפוקה , אולם האמת היא שלישראלים אין ברירה . כדי להכות 
בעיראק מכת נגד , זקוקים הישראלים לשיתוף הפעולה שלנו באמצעות נתונים מודיעיניים , 
כגון הקודים לזיהוי מטוסים , שאם לא כן יסתכנו במלחמה אווירית נגד מטוסים 
אמריקאיים . כל עוד נסרב לתת להם מידע כזה , יהיה עליהם לספוג פגיעות מקריות 
של טילים עיראקיים בלא להגיב כלל . הישראלים שמחים ליהנות מכל ההטבות שהם 
יכולים לקצור מהמצב הקיים . אחת מהן , ולא הפחותה שבהן , היא שובה של 
הפופולריות שלהם , לאחר שנים שבהן זכו בגינויים ובצליפות מידי אויבים וידידים 
מושבעים כאחד . ולמרות כל זאת , אני יכול להעיד , לאחר עשר שנים בירושלים , 
כי ישראלים רבים חושדים שהם זוכים לתגובות כה חיוביות בעיתונות אך ורק משום 
שהעולם מעדיף לראות את היהודים כקורבנות פאסיווים שיש לבכות את מר גורלם , 
ולא כאנשי מלחמה חסונים שיש להתחשב בהם . הם גם חוששים מהנזק שהאיפוק , 
שגורם להם לגאווה רבה , עלול לגרום למאמצי ההרתעה שלהם ולמדיניותם הידועה , 
המבהירה לאויביהם כי לא ניתן להתקיף את ישראל בלא עונש . ויותר מכול , 
יש שחיקה מתמשכת באמון שרחשו הישראלים בתחילה ליכולתנו להשמיד את כל משגרי 
הטילים שירו ממערב עיראק באוכלוסייה האזרחית שלהם . אין פלא , אם כן , 
שהם חשים תשוקה עזה להיות חלק מהמאמץ הזה , למרות שהם מרוצים בלא ספק מהדיווחים 
של 42 השעות האחרונות , המספרים על הצלחה אמריקאית הולכת וגוברת נגד המשגרים . 
אין ספק שהיה זה לטובת ישראל אילו התירה לה ארצות הברית לעשות זאת . אולם 
האם היה זה לטובת ארצות הברית ? ואשינגטון הרשמית טוענת שלא . לטענתה הצטרפותה 
של ישראל למלחמה תגרום לפרישתם מהקואליציה של חלק מהשותפים הערבים , אם 
לא של כולם . עד כה היתה תרומתם של בעלי בריתנו הערבים למאמץ המלחמתי מזערית 
( סעודיה וכוויית ) או סמויה מהעין ( מצרים וסוריה ) , וקשה להבין מדוע 
נדמה לנו שמדינות אלה עושות לנו טובה גדולה כשהן מאפשרות לנו להגן עליהן . 
קשה עוד יותר לנסות ולהבין מדוע עלינו לנהוג כאילו אנחנו חייבים להתחשב 
בעדינות רבה ברגישויות הפוליטיות של רודנות טרוריסטית כמו זאת השולטת בסוריה , 
ולעומת זאת להתייחס לישראל , שהיא בת בריתנו הדמוקרטית , כאל מדינה הגורמת 
לנו מבוכה ויש לשמור אותה סגורה בארון . אולם גם אם נתעלם מהשאלה המעניינת 
מה בעצם יקרה אם נפסיד את סוריה , הנימוק כאילו כניסתה של ישראל תזעזע את 
הקואליציה לא עמד מעולם במבחן ההיגיון והוא הופך פחות ופחות משכנע ככל שנוקפים 
הימים . ובאמת , בעצם הצטרפותם אלינו , כשכולם רואים בנו את המגן החזק 
של ישראל ועם זה כלי שרת צייתן הנתון בידיה , הכריזו שותפינו הערבים בבהירות 
רבה , מן הרגע הראשון , שפחדם מפני סדאם חוסיין עולה על השנאה שהם חשים 
כלפי מדינת היהודים . ואם לא די בהכרזה מרומזת זאת , מאז החלו התקפות הטילים 
על ישראל אמרו כולם במלים מפורשות , וביניהם אפילו סוריה , כי לא ייצאו 
מן הקואליציה אם ישראל תצא לפעולת נגד . אם אמנם יש כאן בעיה היא איננה נעוצה 
בקואליציה אלא בירדן , הנייטרלית כביכול . אם תגיב ישראל , היא תיאלץ 
לטוס בשמי ירדן . המלך חוסיין , שאינו רואה בטילים העיראקיים , החוצים 
את התחום האווירי של מדינתו לכיוון ישראל , כל פגיעה בנייטרליות שלו , 
הזהיר כי לא יסבול שמטוסים ישראליים יטוסו בכיוון הנגדי . השאלה אם יגשים 
את איומיו ומה יהיו התוצאות , נותרה בגדר שאלה . הנימוק השני נגד מתן הזדמנות 
לישראל להשתתף במלחמה בעיראק הוא שהיא לא תוכל להוסיף תגבורת משמעותית למאמצי 
המלחמה שלנו . אולם הישראלים עצמם משוכנעים שהיו מסוגלים לעשות עבודה טובה 
יותר משעשינו אנו בנושא השמדתם של משגרי הסקאדים . הם גם חושבים שהיו יכולים 
להיות יעילים יותר נגד הבונקרים , שבהם מצאו מטרות מפתח אסטרטגיות עיראקיות 
רבות ( מטוסים , אמצעי פיקוד ושליטה , מאגרי נשק כימי וביולוגי ) מקלט 
בטוח . הישראלים כה בטוחים בכך כיוון שחיל האוויר שלהם מתאמן הרבה יותר מחיל 
האוויר שלנו לקראת משימות מיוחדות . טייסי מפציצים , למשל , מתכוננים 
במשך שנים לקראת משימה אחת : שדה תעופה מסוים , מתקן זה או אחר . יש 
להם אפילו כלי נשק התפורים במיוחד למילוי מטרות מסוימות ויש בידיהם גם הידע 
כיצד להשתמש בהם . כפי שלמד העולם מפעולת החילוץ באנטבה , הישראלים מצטיינים 
גם בפעולות קומנדו , ופעולות כאלה יכולות להיות דרך נוספת לאיתורם וחיסולם 
של משגרי הטילים הניידים . לכן , בקשירת ידיהם של הישראלים אנו מבזבזים 
נכס אסטרטגי יקר . הפריסה של נכס זה היתה יכולה לקצר את המלחמה , בכך שהיתה 
משחררת מטוסים אמריקאיים לפעול נגד מטרות אחרות . יתר על כן , היא תוכל 
להציל את חייהם של חיילים אמריקאים בהגבירה את הסיכויים לניצחון באמצעות 
הכוח האווירי לבדו . אין ספק , אם כן , שהגיעה העת להפסיק לשבח את הישראלים 
על איפוקם ולהתחיל להניח להם לפעול בדרך הטבעית ביותר נגד סדאם חוסיין . 
