בילדותי ובנעורי . האחת כתבי שלום עליכם בתרגומו של ברקוביץ . והשנייה 
ספר הבדיחה והחידוד של דרויאנוב . דרויאנוב איזה עושר ואושר ! לא היה 
גבול לשמחת הצלילה לתוך עולמות של הווי וחידודים , אל קסם הטעם הזר במקצת 
של לשון וסדרי חיים זרות שלמעשה לא היתה בגדר חציצה . על כל פנים , לילד 
לא הורגשה החציצה כלל . את דרויאנוב קיבלתי , אם אינני טועה , כמתנת בר - 
מצווה לפי בקשתי , אחר שידעתי כבר רבות מבדיחותיו בעל - פה מקריאה בבתים 
אחרים . אינני זוכר שחשתי קושי כלשהו בקריאתו . תופעה מאלפת זו עשויה להתגלות 
לנו גם באשר לספרות ובעיקר ספרות מתורגמת שקראנו בנעורינו . יש ספרים 
שקראנו אז בשקיקה רבה ואני חושב כרגע על ספר מסוים שבינתיים תורגם מחדש 
לעברית והיום לשונם נראית לנו , המבוגרים , כשפת חרטומים . מה פשר הדבר ? 
דומה שאחת התשובות לכך היא , שהילד קורא במידה רבה מעבר למלים . הוא חותר 
אל התוכן , ולא איכפת לו כל כך אם ביטוי זה או אחר אינו מובן לגמרי . בשל 
יחסי האישי לדרויאנוב , שמחתי מאוד על הופעתם מחדש של ידידי נעורי שלושת 
הכרכים של הבדיחה והחידוד . יש להניח , שכשם שלפני עשרות שנים מצאו בו 
ילדים ומבוגרים עניין והנאה כך יהיה גם היום . וכבר שמעתי מפי ידיד כי 
בנו הקטן התנפל על הספרים הללו והוא נהנה מהם הנאה רבה . ספרו של דרויאנוב 
הוא גם מסמך לשוני מעניין ביותר , וננסה להלן לעיין בצדדים לשוניים אחדים 
של ספר זה . ובאמתלה זו יובאו גם כמה בדיחות מהספר , לשובב מעט את הנפש 
בימים אלה . כללית , לשונו של דרויאנוב היא לשון ספרותית מעורבת לשון מקרא 
וחז"ל , ביטויים מהתפילה ותרגומים מאידיש , וכיוצא באלה . בנוסף , נוכל 
למצוא בלשונו מוזרויות שהיו בגדר המקובל בכתיבה העברית בסוף המאה שעברה ובראשית 
המאה שלנו , שנות התהוותה של העברית כלשון מדוברת חיה . ועל כל אלה , 
כמדומה , נוספים גם גינונים אישיים של האדון דרויאנוב עצמו , צורות לשוניות 
שכנראה הם פרי החלטתו האישית . כל המרכיבים הללו יוצרים לשון מיוחדת במינה , 
שמי שרוצה באמת להבינה חייב להתחשב בהם . ראוי לזכור כי חלק רב מהחומר אסף 
המחבר בראשית המאה , ומהדורה ראשונה מצומצמת יותר של ספרו הופיעה בהוצאת 
" אמנות " בפרנקפורט , 2291 , כפי שנאמר בהקדמה . המחבר השלים את ספרו 
במשך השנים והספר המלא כפי שהוא לפנינו כיום ראה אור לראשונה ב5491 . אחת 
העדויות לזמנו של ניסוח הבדיחות הללו הוא השימוש במלה " דייל " . עשרות 
פעמים מופיעה מלה זו בבדיחות , ולא בהוראה המוכרת לנו . למשל : " אורח 
נכנס לבית - מחיה לסעוד . אמר לו הדייל : מה בשר אתה רוצה לסעודה ? השיב 
האורח : טחול ממולא , שמן . אמר הדייל : חבל ; איחרת לבוא . היה לנו 
טחול ממולא ואין . ליקק האורח את שפתיו ושאל : שמן היה ? . . . " 
מן ההקשר ברור כי " דייל " פירושו כאן מלצר . היש לזה אחיזה במציאות לשונית 
כלשהי או שמא זו המצאתו - הצעתו של דרויאנוב ? והנה , בן - יהודה כותב 
במילונו בערך " דייל " כי מלה זו שימשה בהוראה הנ"ל בפי אנשי ירושלים בתקופת 
מגוריו בעיר . מעניין . בימינו נתחדדו ההבחנות בין " דייל " לבין " מלצר " 
כידוע , ואיש לא יחליף ביניהם . רוב המוזרויות , כמדומה , יש להן יסוד 
בספרותנו לדורותיה . עם זאת , יש כאלה שאתה נתקל בהן ושואל את עצמך , 
מאין צץ שימוש זה . למשל : " רב מפורסם כתב לבנו , שיצא לתרבות רעה : 
בני , בקשה אחת לי אליך : אל תיגע לכל הפחות בצל - האלוהים שעל פניך 
את זקנך שמור ! גילח הבן את זקנו , שלחה לאביו וכתב לו : אבא , אני איני 
יכול לשמרה , שמא תשמרנה אתה ? " לפנינו שימוש ברור במלה " זקן " בלשון 
נקבה . ולמעיין בספר יתברר כי אין זה מקרה יחיד . הנה , בפרק אחר אנו 
קוראים : " דויד וולפסון ביקש לרמז להרצל , שהשפעתו האישית על הציונות 
גדולה יותר מדי , ואמר לו : תיאודור , אם תגולח זקנך היפה , וסר כוחה 
של הציונות . הבין הרצל את הרמז והחזיר לו : אל תדאג לה , דויד : בו 
ברגע תתחיל שוב לצמוח . . . " ולעומת זאת יימצא בספר גם " זקן מגודל " 
ושימושים אחרים בלשון זכר . ונשאלת השאלה , מאין השימוש בלשון נקבה ? 
מתברר כי פעמיים במקרא מופיע הצירוף " זקן גרועה " ( ישעיהו טו , ב ) 
. עם זאת , ספק אם צירוף זה מעיד על נקביותו של הזקן , ואבן - שושן בקונקורדנציה 
שלו מציין עניין זה בסימן שאלה . שימוש נוסף כגון זה , שעשוי לעורר אצל 
הקורא תמיהה , מצוי בבדיחה הבאה : " ההוא שקנה סוס אצל סייס ורימה אותו 
הסייס ומכר לו סוס צולע . לאחר שעה חזר ובא הקונה והתחיל צועק : גזלן , 
רמאי ! את ממוני לקחת , וסוס נתת לי של שלוש רגליים . השביח אותו הסייס : 
ידידי , לחינם אתה כועס וצועק . חייך , שלא לקחתי מאתך ממון אלא כנגד 
שלוש רגליו של הסוס . . . " לפי ההקשר , " השביח " פירושו כאן " הרגיע " . 
עיון במילון אבן - שושן יזכיר לנו כי " השביח " בהוראת " הרגיע " מצוי 
במקורותינו לדורותיהם ( למשל , יהודה הלוי , בשירי הים : " וסיר ירתיח 
וקול יצריח ואין משביח להמו קשים " ) . ברור ששימוש זה אצל דרויאנוב , 
גם אם יש לו יסוד בספרות , מעיד הוא על לשון שטרם נתחדדו בה המשמעויות , 
והיא נוטלת מן המצוי במלאי ההיסטורי , ולאו דווקא מן הרווח בפי דוברים . 
ויש גם יסוד יצירתי - לשוני בסגנונו של דרויאנוב . הדוגמאות לכך רבות , 
ונסתפק באחת בלבד : " מוכסן ומוכסנית קיבלו מכתב מבנם , שלמד בישיבה . 
מיד נסעו לעיר והלכו אל השוחט הזקן , שיקרא להם את המכתב . הרכיב השוחט 
משקפיו על חוטמו וקרא בנהימה : אבא , המכנסיים שלי נתמהו ; שלח לי ממון 
לקנות חדשים . הקשיב המוכסן וכעס : שמעתם חוצפה כזו ? גזירות הוא גוזר 
עלי . פרוטה לא אשלח לו . . . נאנחה המוכסנית ואמרה לבעלה : מי יאמין 
לרוצח זקן זה ? מוטב שנלך אל החזן . עמדו והלכו אל החזן . הרכיב משקפיו 
על חוטמו וקרא בנעימה : אבא , המכנסיים שלי נתמהו ; שלח לי ממון לקנות 
חדשים . הקשיב המוכסן , נענה ואמר : כך , כך . . . תחנונים הוא מדבר . 
. . ודאי אשלח לו . . . " והנה , בכל הניסוח הזה יש פרט אחד קטן 
אך משמעותי החרוז " בנהימה " ו"בנעימה " . הוא הנותן תבלין מיוחד בניסוח , 
ומעיד כי הכותב לא רק תיעד חומר פולקלורי אלא אף נתן מדי פעם ביטוי לכושרו 
האמנותי . נגענו לעיל בתופעות מעטות בלבד . וכל היתר הלא הוא כתוב בשלושת 
הכרכים המופלאים הללו , אוצר הבדיחה העממית היהודית , ולקוראים הקטנים 
והגדולים ינעם . 
