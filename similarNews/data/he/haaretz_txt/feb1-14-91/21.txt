תנועת השלום ז"ל נהרגה במטח טילי הסקאד . לא מפגיעה ישירה , אלא מן ההדף 
שהתפשט בעוצמה מן הגגות שעליהם חגגו הפלשתינאים את זריעת ההרס בתל - אביב 
ובחיפה . יוסי שריד שרד מפני שבחושו המיוחד מיהר לכתוב להם באוגוסט 0991 
" חפשו אותי " . הוא גינה את הפלשתינאים כשזה עדיין נחשב במפלגתו לטעת . 
גם יאיר צבן הספיק להגיע לחדר האטום ואמנון רובינשטיין יצא בלי פגע . אבל 
רסיסים בלבד נותרו מ"שלום עכשיו " של עמירם גולדבלום , שהתמחה במציאת צידוקים 
אין - ספור לתוקפנות הפלשתינית ; ומשולמית אלוני וארנן יקותיאלי מרץ שתמכו , 
משתמע , בסרבני השירות בצה"ל . הסוד השמור ביותר ב"יש גבול " מסתכם עתה 
בוויכוח סודי בין מי שכבר מבינים כי טעו , לבין אלה שיגיעו למסקנה זו בקרוב . 
שברים נשארו גם מפעילותו של אסא כשר , שרצה לעצור את האמריקאים רגע אחד 
לפני המלחמה בסדאם חוסיין , והפרופסורים יונתן שפירא ורינה שפירא שנגררו 
אחרי מקסמי השווא . השכלה רחבה מעולם לא היתה חומת - מגן מפני קוצר - ראות . 
קראתי השבוע את נימוקי התפטרותו האמיצה של חיים הנגבי מן הרשימה המתקדמת , 
וחלפה בי צמרמורת למחשבה עד כמה תמכתי בהקמת ממשלה בראשות שמעון פרס שתישען 
על מוחמד מיעארי מסיעת יחיד זו . לא ששיניתי את דעתי כי ממשלה מתונה בראשות 
פרס נחוצה לישראל . אבל עם עמוד תווך כמו מיעארי קיומה מסובך מכפי שהבנתי 
במרוצת 0991 . תנועת השלום ההיא חלפה מהעולם . חלק מראשיה לקו בתמימות ובחנופה 
ובעיוורון מדיני . ככל אחיותיה במערב לא עמדה על הסכנה הטמונה בכוחה להשפיע 
רק על הדמוקרטיה מבית , ולא על זדונו של האויב . לצידוקה העצמי ציירה תמונת 
מצב שהתעלמה מתכונות חמורות שהתגלו בהתנהגות הפלשתינית . אלא שמלחמה אינה 
פותרת דילמות , היא רק דוחה אותן . שליטת ישראל על עם אחר תישאר הרת אסון 
ליהודים ומזיקה לפלשתינאים . היא תמצא את פתרונה לא רק מפני שארצות הברית 
וברית המועצות התחייבו לכך שלשום , אלא כיוון שהאינטרס של שני הצדדים מכתיב 
זאת . אך בתנאים חדשים ועל יסוד הנחות אחרות . המפלגות המתונות ישנו אחרי 
המלחמה את פניהן . הן חייבות להיצמד לתפיסה הביטחוניסטית . אחרי מה שנחשף 
בעיראק ונצבר בארצות עוינות אחרות אין פשרה וויתור ונסיגה בלי פיתוח איכותי 
וכמותי של כושר ההרתעה הישראלי ויכולת הלחימה של ישראל . סיכויי המפלגות 
המתונות להצליח בהתמודדות הפוליטית מותנה ביכולתן ליהפך במהירות לבעלות תכנים 
וסמלים פטריוטיים . נאומו האחרון של שריד בכנסת שבימים רגילים היה מתסיס 
את מפלגתו התמצה כמעט בסיסמת חיל האוויר , " הטובים לטיס " . אחרי כן ייצמדו 
המתונים לטקטיקה מדינית חדשה . הדעת נותנת , שהצעד הראשון צריך להיות אימוץ 
הצעה לנסיגה חד - צדדית מהשטחים . הרי מצד אחד מוכרחים להיפרד מהם ומן העבודה 
הזולה , ומצד אחר אי - אפשר לעשות הסכם עם מנהיג נקלה כיאסר ערפאת . תמיכתו 
בעיראק הפכה את ההצעה לצעד חד - צדדי מטעם ישראל להכרח כמעט . אמנם אש"ף 
חייב לקום מחדש במסגרת מאוזנת ומתונה , אך זה יגזול זמן רב . עד אז עדיף 
מהלך ביניים בצורת ניתוק חד - צדדי מן השטחים , והשארתם ליושביהם תוך נוכחות 
צה"ל על נהר הירדן ולאורך חופי עזה . אחרי מה שאירע בבגדד ובתוניס ובהפגזות 
על הגליל ועל גגות הבתים בשומרון , אין הפלשתינאים יכולים לקוות לנכונות 
ישראלית בלתי זהירה לחתור מיד להסדר כולל , המבוסס על נסיגה מלאה . במאמר 
שפירסם הנרי קיסינגר ב"ניוזוויק " הוא חזר על עיקרי השקפתו המדינית , שהרוצה 
הכל יקבל כלום , ושמוטב להתחיל בהסדר ביניים . חבל , אבל אש"ף יכול להאשים 
בכך רק את עצמו . במקביל יהיה למפלגות המתונות עניין לתמוך בפעילות בין - 
לאומית . אם יוצע הסדר כלשהו , יצטרכו הצדדים לגלות אחריות . עם חותמיו 
חייבות להימנות סוריה , ירדן ומצרים , ואולי גם עיראק החדשה וסעודיה . 
המבוגרים בעולם הערבי יידרשו לפרוש את אחריותם על השאביבה הפלשתינית , 
מפני שיקשה אפילו על מחנה השלום הישראלי לסמוך על בלעדיותו של אש"ף כצד להסכם ; 
בגלגולו המתוקן אחרי ערפאת הוא יוכל להיות רק אחד המרכיבים הנכבדים . פשרה 
מדינית עם הפלשתינאים נותרה כאופציה ישראלית מועדפת על פני שלמות הארץ . 
זה מותיר מרחב מחיה פוליטי למפלגות המתונות . הן יוכלו להתמודד עליו עם 
הליכוד בתנאי שסימני ההיכר שלהן יהיו ביטחוניזם ונכונות כפולה להסדר מדיני 
חד - צדדי וכלל - אזורי ובלי מעמד בלעדי לאש"ף . מן הנבחרת הישראלית לזירת 
השלום חייבות להיעלם גם כמה דמויות , שנסחפו אחרי כל כזב פלשתיני ואחיזת 
עיניים ערבית . רק אז ייעור מחנה השלום הישראלי כעוף החול . 
