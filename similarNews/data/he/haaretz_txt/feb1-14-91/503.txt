חילופי הרמטכ"ל רב אלוף דן שומרון , במחליפו סגן הרמטכ"ל האלוף אהוד ברק , 
יתקיימו ככל הנראה במועד שנקבע על כך ב1 באפריל . גורמים צבאיים מעריכים 
כי ההחלטה לקיים את חילופי התפקידים ברמטכ"לות נבעה על רקע החלפת מתאם הפעולות 
בשטחים , שמואל גורן בתא"ל דני רוטשילד , שהוצא זה עתה מאגף המודיעין . 
עובדה זו מצביעה על כך כי אפשר יהיה לקיים גם את חילופי הרמטכ"ל . גורמים 
צבאיים אמרו כי האלוף אהוד ברק הוא זה שעוסק בשבועות האחרונים בהיבט הישראלי 
של מלחמת המפרץ ומשתתף ברוב הדיונים הקשורים למעורבות ישראל ולשיתוף הפעולה 
עם האמריקאים . היום , בשעה אחת בצהרים , יתקיים בלשכת שר הביטחון , משה 
ארנס , טקס חילופיו של מתאם הפעולות בשטחים מטעם הממשלה , אלוף שמואל גורן , 
במחליפו תא"ל דני רוטשילד מי שכיהן עד כה כראש חטיבת המחקר באגף המודיעין . 
מחליפו של רוטשילד יהיה תא"ל יקותיאל מור . תא"ל רוטשילד יועלה לדרגת אלוף 
ויחל כבר היום בתפקידו . מעריכים כי הוא יקיים מספר שינויים במנהל האזרחי , 
לרבות החלפת מושלים וראשי מנהל ברצועת עזה ובגדה . תא"ל מור , שמכהן עתה 
כראש מטה שר הביטחון , זוכה לגיבוי והערכה אצל ארנס והקצונה הבכירה . 
