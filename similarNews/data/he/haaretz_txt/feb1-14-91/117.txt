טהראן ( ע"ץ ) . שר החוץ האיראני , עלי אכבר ולאיאתי , חזר ואמר אתמול 
כי המטוסים העיראקיים שנחתו באיראן מוחרמים עד לסוף המלחמה במפרץ . הדברים 
שודרו ברדיו טהראן . ולאיאתי , שליווה את סגן ראש ממשלת עיראק , סעדון 
חמאדי , עם תום ביקורו הרשמי בטהראן , סיפר לעיתונאים כי הוא הבהיר לחמאדי 
את " כעסה של ממשלת איראן לנוכח נחיתת המטוסים העיראקיים על אדמתה " . ולאיאתי 
אמר כי נחיתות אלה נעשו ללא שום תיאום מוקדם בין איראן לעיראק , וכי על - 
פי ההסכמים הבין - לאומיים המתייחסים למדינות נייטראליות , יישארו המטוסים 
העיראקיים באיראן . שר החוץ הוסיף כי איראן מודאגת ביותר מההפצצות החוזרות 
ונשנות על " העם העיראקי החף מפשע " . דאגה זאת , טען ולאיאתי , גרמה 
לארצו לפנות לצלב האדום בבקשה כי ישלח סיוע של מזון ותרופות לעיראק . הוא 
ציין כי איראן מרכזת עתה מאמצים דיפלומטיים בניסיון למצוא פתרון למלחמה . 
