רוחות המלחמה מפיחות לעתים חיים גם ברמץ שלא היה מתלקח לאש מועילה לולא הסערה 
הגדולה שמסביב . דוגמה מובהקת היא הצלחת הטלוויזיה הלימודית למסד את התוכנית 
" ערב חדש " בעקבות מלחמת לבנון , או ניסיון הערוץ השני לקבוע מסגרות 
שידור בעצם ימי המלחמה הזו . המכתם הצה"לי השחוק שאין קבוע יותר מהזמני 
יש לו על מה לסמוך , בעיקר כשהזמני או הניסיוני מפגין איכות או יעילות . 
דומה שמי שבעצמותיהם בוער רעיון שאינו מצליח להמריא עקב בעיות תקציביות 
או ביורוקרטיות , ימי החירום עשויים לסייע לו בעיגול פינות והוצאת הרעיון 
אל הפועל . הממסד התחבורתי בישראל טוען זה זמן רב כי במטרה להילחם בתאונות 
הדרכים יש להוסיף על שוטרי התנועה הכפופים למפקדי המחוזות ולהקים משטרת תנועה 
ארצית . לטענתו , גוף ארצי שיפעל ללא תלות בגבולות המחוזות יאפשר לרכז 
מאמץ להשגת מטרות מוגדרות , ויוכל לפקח על כל שוטרי התנועה ולשפר את רמתם 
המקצועית . כשיעקב טרנר מונה למפכ"ל המשטרה , הפכה טענה זו גם לעמדה הרשמית 
של משטרת ישראל . אלא שהקמת משטרת תנועה כרוכה בהוספת כלי רכב ותקנים , 
ואלה כרוכים בתוספת תקציב , והוויכוח שניטש בין משרד התחבורה לבין משרדי 
האוצר והמשטרה על חלוקת נטל התקציב הנוסף טירפד עד כה את הקמת כוח התנועה 
הארצי . כשנפילת הטילים בגוש דן שילחה אלפי אנשים לחפש מקומות לינה בערי 
מקלט , וכשפקק התנועה השתרך מתל אביב לנתניה , נפלה בידי פיקוד המשטרה 
הזדמנות לקבל את משטרת התנועה הארצית שלו . פקקי התנועה העצומים חצו את 
גבולות המחוזות השונים ושיוועו לכוח משטרה חזק שיפעל על פי הנחיות תכנון 
תנועה מרכזי תוך כדי ריכוז מאמץ ארצי . בימים שלאחר מטחי הטילים הראשונים 
נדמה היה כי במקום שהמשטרה תשלוט ביד רמה בתנועה ותווסת אותה , כל שביכולתה 
היה להציב ניידת פה , שני שוטרים שם , בניסיון לכבות שריפות ולפתור בעיות 
בשולי הפקק . היו יוזמות מקומיות של מפקדים , אך לא היתה משטרת תנועה ארצית . 
ברור שעל פיקוד המשטרה מוטל בימים אלה עומס כבד . פקקי התנועה הם רק בעיה 
אחת מתוך בעיות רבות שיש לתת עליהן את הדעת ולמצוא להן פתרון . אלא שמישהו 
היה חייב להרים את הראש ולראות רחוק . מישהו היה חייב להזמין את ראש מחלקת 
התנועה החדש ולהטיל עליו למצוא פתרונות כיצד לווסת את התנועה , להפקיד בידיו 
כוח אדם וציוד שנאסף ממרחבים שונים ולשלוח את משטרת התנועה הארצית , הזמנית , 
להקל על מצוקת הפקקים . איש אינו חולק על כך שפקקי תנועה בזמן חירום מהווים 
סיכון ביטחוני עצום ולכן , במידה שהמשטרה היתה מעלה דרישה ממוקדת , סביר 
שהיה נמצא התקציב הדרוש , או לפחות חלקו , וכל שנותר היה לבדוק אם אכן 
משטרת התנועה הארצית מצליחה במקום שבו נכשלו שוטרי התנועה המחוזיים וכך היתה 
נסללת הדרך להקמתה . אפשר רק לשער מדוע המצב התחבורתי שנוצר עקב המלחמה לא 
נוצל לדחיפת הקמתה של משטרת תנועה ארצית . ייתכן שהפרויקט אינו בוער בעצמותיו 
של איש בפיקוד המשטרה והקריאות להקמת משטרת תנועה ארצית הן רק מן השפה ולחוץ . 
אפשר שבמשטרה התרגלו לחשוב כי משטרת תנועה היא מכ"מים , מצלמות משוכללות , 
מדי מרחק רושפי קרינה תת - אדומה , מסוקים ואמצעים משוכללים אחרים לעקוב 
אחר התנהגות האזרח במטרה להגביר את אכיפת החוק , ושכחו כי משטרת תנועה ארצית , 
ככל משטרה אחרת , תפקידה העיקרי הוא לשרת את הציבור . 
