אני יכול לומר לך , ששיעור ההתייצבות לעבודה ברפא"ל הוא גבוה יותר מאשר 
בימים רגילים , לרבות נשים עובדות . הרשות הכפילה ושילשה את קצב הייצור 
והאספקה של מערכות נשק מתוחכמות לחיל האוויר ולצה"ל מאז פרץ המשבר במפרץ . 
מרגע שפרץ המשבר , הערכתי שהדברים יתגלגלו בסופו של דבר למלחמה , ומאותו 
רגע עשינו שינוי בקדימויות . הענקנו עדיפות ראשונה לכל המערכות שצה"ל זקוק 
להן . מערכות שהיינו צריכים על - פי המתוכנן לספק באפריל 19 , החשנו את 
סיומן וסיפקנו אותן החודש . בתחום המוצרים הפקנו לקחים , אבל כמובן שאיני 
יכול לפרט . צריך לזכור שפיתוח מוצר חדש לוקח בדרך - כלל שבע עד שמונה שנים . 
אני לא מכיר אף לא מוצר אחד של רפא"ל שלקח פחות משנה להשלימו מרגע קבלת 
ההחלטה . במאמץ גדול , אנו יכולים להקדים באורח משמעותי השלמת פיתוחן וייצורן 
של מערכות נשק מתקדמות . בכל מקרה אין לצפות לתוצאות מהיום למחר . אנו מכירים 
היטב את מערכות הנשק האמריקאיות . זו באמת המלחמה שבה משתמשים בציוד מתוחכם 
יותר מאשר בכל המלחמות שידענו עד כה . שדה הקרב במפרץ מהווה שדה ניסויים 
להרבה מערכות נשק חדשות , אך אי אפשר לומר שהופתענו . אני מעריך שיהיו רבים 
שישמיעו את הדעה כי זה הזמן לחסוך בהוצאות כי יש גם צרכים דחופים אחרים למדינת - 
ישראל . זו תפיסה מאוד לא נכונה , כי בסך הכל עדיין לא הגענו אל המנוחה 
ואל הנחלה ונכונו לנו עוד מלחמות רבות . העצמה האמיתית של ישראל טמונה 
בידיעה להגדיר את צרכיה ולהשקיע בהם , בלי לסמוך על הרצון הטוב של מדינות 
העולם . כל מלחמה היא הזדמנות מצוינת למפתחי נשק לבחון את דרכם ולעדכן תפיסותיהם . 
גם אנו נעשה זאת . השאלה היא , האם יחלקו מקבלי ההחלטות את המשאבים בצורה 
נכונה . לא מספיק למלא את המחסנים , יש גם להשקיע בפיתוח מערכות עתידיות . 
נכון שלא קיבלנו מספיק משאבים . אף פעם המשאבים לא מספיקים , אבל אני לא 
חושב שנפגענו עד היום יותר מדי . רעיונות שהוכחו כטובים , קיבלו את כל 
המשאבים הדרושים להם . 
