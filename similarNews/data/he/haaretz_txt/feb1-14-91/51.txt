ארבעה רעולי פנים מטייבה צעדו שלשום , בשעות הצהריים , מאזור בית העירייה 
של טייבה לכיוון מרכז העיר , כשהם מניפים דגלי אש"ף . ניידת סיור של משטרת 
טייבה , בסיוע אנשי משמר הגבול , ניהלה אחריהם מרדף שבמהלכו זרק אחד מהם 
את דגל אש"ף והרעלה שהסתירה את פניו . לאחר שנתפס גילה זהות חבריו . רעול 
הפנים הוא תושב מחנה הפליטים נור שאמס , שליד טול כארם . אתמול הוארך מעצרו 
ב51 יום . זמן קצר לאחר התקרית עם רעולי הפנים , הותקפו שוטרי בילוש ממשטרת 
טייבה על ידי צעירים ערבים באזור התעשייה של העיר . קצין המודיעין של התחנה , 
מפקח משה בקר , נפצע קל בפניו ממוט ממוסמר שנזרק לעברו . התקרית בטייבה 
החלה כאשר רכב מסוג אוטוביאנקי ובו ארבעה צעירים , המוכרים למשטרה , נתבקש 
על ידי צוות בילוש לעצור לביקורת . תוך כדי בדיקתו נמלט הנהג לעבר אזור 
התעשייה , שם מתקיים , לדעת המשטרה , מפגש של עבריינים , בסמוך לבית 
קפה מקומי . צוות הבילוש פתח במרדף אחר מכונית האוטוביאנקי לאזור התעשייה , 
שם הותקף בידי שמונה צעירים נוספים שהיו במקום . אחד מהם הרים שולחן ובו 
מסמרים בולטים וזרק אותו לעבר מפקח משה בקר . צוות הבילוש נאלץ להזעיק עזרה 
ממשטרת טייבה שעצרה שמונה מתושבי המקום . מפקח בקר קיבל טיפול בבית החולים 
מאיר בכפר סבא ושוחרר לביתו . במשטרה מעריכים כי לישובים הערביים הגיעו תושבים 
מן השטחים , למרות העוצר , על מנת להתסיס את האוכלוסייה . מאז החלה המלחמה 
במפרץ צוירו ססמאות נאצה ודגלי אש"ף רבים נתלו בטייבה על קירות הבתים . 
