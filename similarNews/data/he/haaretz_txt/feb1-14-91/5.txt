ערב חג המולד האחרון נפגש הסופר סלמן רושדי במקום מחבוא עם ששה אנשי דת מוסלמים 
נכבדים , ביניהם שר הדתות המצרי . בעקבות הפגישה פירסם מחבר " פסוקי השטן " 
הודעה בת סעיפים אחדים . הסעיף הראשון כלל את ההודאה שאין אללה מבלעדי אללה 
ומוחמד שליח אללה . בסעיף אחר גינה רושדי את דברי הכפירה הכלולים בספר " פסוקי 
השטן " , ואף הודיע על התנגדותו לפרסום הספר בכריכה רכה , ולתרגומים נוספים 
שלו לשפות כלשהן . נדמה שבלהטו הדתי החדש עצר רושדי רק כפסע לפני הבעת תיעוב 
כלפי מחברו של הספר האמור , ואולי אף הטלת קללה בו . ידיעות בעיתונות האנגלית 
למחרת ההודעה הזאת ידעו לספר על התאסלמות רשמית שעבר רושדי כבר לפני חודשיים . 
ידידיו הספרותיים של הסופר , שייתכן כי בחלקם הופתעו מן ההודעות , הטילו 
פה ושם בראיונות ספקות באשר לטוהר המניעים הדתיים כביכול שהביאו את רושדי 
לידי אימוץ דת האיסלם . אך גרוע מזה , האייטולה חמנאי הביע ספקות דומים 
באשר לטוהר הדתית של רושדי , וסירב לבטל את הקללה הדתית שהטיל ברושדי קודמו 
הגדול , האייטולה חומייני , שבצדה התביעה מכל מוסלמי להרוג את מחברו של 
ספר - הכפירה . לפי ה"טיימס " ידע העיתון האיראני " גומהורי איסלמי " 
להסיק , בתגובה על התאסלמותו של רושדי , מסקנה שאינה נעדרת היגיון : אם 
אמנם נעשה רושדי מוסלמי נלהב כל כך , עליו להישמע גם לתביעתו האחרת של האייטולה 
חומייני באותה פאתווה קטלנית : " ואם לא ידע לחיות את חייו באומץ , אולי 
יתקין עצמו באומץ למותו " . לעומת זאת , ד"ר האשם אל - עסאווי , מנהיג מוסלמי 
בריטי וממשתתפי הפגישה עם רושדי , כתב לאייטולה האיראני מכתב המלצה לביטול 
הקללה שבצדה גזר - הדין , ואף הוסיף להמלצתו את ההערה הבאה , המעידה על 
הבנה עמוקה בפסיכולוגיה של הדת בכלל : " אם תבוטל הקללה המאיימת על חייו 
יוכל רושדי להיעשות לאחד המפיצים הגדולים של האיסלם במערב , מי שעתיד להעביר 
אל דתנו הקדושה רבבות כופרים " . מאמר שפירסם רושדי עצמו בעיתון " טיימס " 
ב09 . 21 . 82 פיזר במידת - מה את הערפל באשר להתאסלמותו , אופיה או מניעיה . 
כבר כותרת המאמר , " מדוע אימצתי את האיסלם " , העידה על כך שנכונה השמועה 
בדבר היעשותו של הסופר , שעוד לפני חצי שנה העיד על עצמו שהוא אתיאיסט גמור , 
למוסלמי אמיתי , אם גם כדבריו שפלי - הרוח , " עדיין לא מוסלמי טוב " . 
בניסוחה זה הזכירה לי הכותרת הודאות - התאסלמות מערביות אחרות שנתקלתי בהן 
בעשור האחרון . את המאמר המעניין של רושדי יכולתי לצרף לתיק קטן של מאמרים , 
צרפתיים ברובם , הנושאים כותרות כמו " מדוע אני מוסלמי " , " מדוע התשובה 
לבעיותי היא האיסלם " , וכיוצא באלו . את המאמר " מדוע אני מוסלמי " פירסם 
בראשית שנות ה08 בעיתון " לה מונד " האידיאולוג הראשי לשעבר של המפלגה 
הקומוניסטית הצרפתית , רוזה גארודי , שבשנה שעברה היה מראשי המסיתים בצרפת 
נגד " פסוקי השטן " של רושדי . כותרת הודאת - ההתאסלמות שלו בשעתה היתה 
על משקל מאמר שכתב כשלושים שנים קודם לכן , " מדוע אני קומוניסט " . הודאת 
ההתאסלמות השנייה שהזכרתי היתה מעניינת בשל ייחוסו של הפובליציסט שפירסם 
אותה . גם הוא קומוניסט צרפתי לשעבר , נכדו של מוריס תורז , מנהיג המפלגה 
המהולל בשעתו . אלה היו רק שתיים מן ההתאסלמויות השמאלניות שגל שלהן פקד 
את חוגי האינטלקטואלים הצרפתיים בעשור האחרון . באפולוגיה שלהם על האיסלם 
התבססו שני הקומוניסטים לשעבר על הימצאותם של יסודות קומוניסטיים באיסלם 
הקלאסי , וכיוצא באלו טיעונים שהיו מכוונים לסתור את הטענה שעמדתם הדתית 
החדשה סותרת את המרקסיזם שהם היו מראשי מפיציו במשך שנים רבות . לא סתירה 
יש כאן , הורו מורי האיסלם החדשים , אלא הרחבה ותיקון . אימונם הממושך 
של השניים בתרגילי דיאלקטיקה איפשר להם לבסס את מעמדם ב"דת האהבה " ( כך 
מכנה כיום רושדי את האיסלם ! ) . שנאתו של גארודי לישראל היתה הביטוי 
הגלוי והמשכנע ביותר לדבקות בדת האהבה . נדמה שאיש מן המתאסלמים החדשים 
לא שכח לציין את נאמנותו לפלשתינאים כהוכחה ניצחת להיותו מוסלמי נאמן , 
אף שלרוב קדמה הנאמנות הזאת אצל רבים ללהט הדתי החדש . רושדי אינו נזקק להתפתלויות 
דיאלקטיות - מרקסיסטיות מן הסוג הזה , היאות לחכמנים מערביים צרופים . 
הוא מזכיר במאמרו את הרקע המוסלמי של משפחתו , " אף שחונכתי באווירה של 
הומניזם חילוני " , הוא מוסיף במה שנשמע כנימה של צער , וממשיך וטוען שהוא 
ביקש כל חייו להגיע לידי אמונה דתית , " ודת היתה בעיני תמיד האיסלם בלבד " . 
גם את ספרו " פסוקי השטן " הוא רואה כשלב בדרך הזאת , ואת השערורייה 
שפרצה סביב הספר הוא הגדיר זה כבר , לדבריו , כ"מריבה משפחתית " . הוא 
מדגיש גם בהמשך מאמרו את השירותים שעשה לפנים למען האיסלם : במשך חמש עשרה 
השנים האחרונות , כותב הסופר בן הארבעים ושלוש , הוכחתי את עצמי כבעל - 
ברית נאמן של המוסלמים באשר הם , בין אם בקשמיר או בשאר חלקי הודו , ובין 
אם בפלשתין או בבריטניה " . הנה כי כן אין הוא רואה את התאסלמותו כהמרת - 
דת או כאימוצה של דת חדשה . הוא מצטט את דבריו של אחד מחכמי - האיסלם שעימם 
נפגש ואשר אמר לו : " אנחנו רוצים אותך במחנה שלנו " . ועל כך הוא השיב 
לו שזה כבר הוא ממילא במחנה אחד עמם . אשר לספרו שהוקע , הוא מוצא טעם 
מעניין לסרב לבקשתם שהוא כמחברו יפעל להכחדתו גם בצורתו הנוכחית . " אדרבא , 
מוטב שהספר ימשיך להתקיים , כך שכל אחד יוכל בנקל לעמוד על טיבו " . במשתמע , 
הטיב הזה הוא נתעב כל כך , ובעליל הוא יכול לשמש כמופת שלילי לכל מי שעשוי 
להיכשל במחשבת כפירה . דברים אלה , העומדים בסתירה להגנה הנלהבת של הסופר , 
עוד לפני חודשים אחדים , על ספרו בפרט ועל הספרות כצורה של חופש דמיון 
ודיבור ככלל , עלולים לאכזב את האוהדים הרבים של הספר , ואת שוחרי חופש 
הדיבור שעשו את פרשת רושדי לדגל במאבקם . ייתכן שבמיוחד ינחילו דברי רושדי 
החדשים אכזבה למי שהעריכו דווקא את התגייסותו של הסופר לפני ההתאסלמות 
למלחמה נגד אי - הסובלנות הקיצוני שמגלים ראשי האיסלם באשר הם , והעושים 
את הדת הזאת לאבן - נגף עיקרית בפני התקדמותן של החברות המוסלמיות . אלא 
שאין סיבה להטיל ספק בטוהר מניעי ההתאסלמות של סלמן רושדי . נדמה לי שגם 
נימוקו באשר למה שנראה כדברי הכפירה באיסלם הכלולים בחזיונותיו של גיבריל 
שב"פסוקי השטן " משכנע . את מאבק האמונה הפנימי שלו ניהל אמנם הסופר חניך - 
המערב באמצעות טכניקה רומנסקית מערבית , שלא הובנה על - ידי מי שאינם אמונים 
עליה , והמפורסם בין הלא - מבינים הללו היה האייטולה חומייני . עם זאת 
אין ספק שגם היא שימשה לו בדרכו אל אימוץ האיסלם . למרות מה שמשתמע מדבריהם 
של חבריו הנכזבים , אין הכרח לראות ברושדי מוסלמי חדש ( או , למצער , 
מתאסלם מחדש ) , אופורטוניסט בעלמא המחפש דרך להציל את עורו . התאסלמותו 
עשויה להיות כנה לא פחות מהתאסלמותם של גארודי או של תורז . עם זאת , ההתאסלמות 
של רושדי לא יכולה היתה שלא להזכיר את הסיפור " על היהודי אברהם " המצוי 
באוסף הסיפורים הגדול של גובאני בוקאצו , " דקמרון " . בסיפור הזה , שאני 
מביא את קיצורו מן הזיכרון , הגיבורים הם שני ידידים החיים בפאריס : נוצרי 
טוב אחד ושכנו היהודי אברהם . השניים היו ידידים בנפש , ועל כן כאב מאוד 
לנוצרי שידידו צפוי לאבדון עולם , שהרי כיהודי לא יוכל להיגאל אחרי מותו . 
על כן דיבר הנוצרי על לבו של אברהם להתנצר . אברהם עמד בסירובו ימים רבים , 
אך ידידו לא הניח לו , עד שאמר לו אברהם כדברים הבאים , בערך : " אם 
אתה עומד על כך , אעשה כדבריך , אלא שקודם אסע לרומא לראות את אורח חייהם 
של האפיפיור ומקורביו . אם ייטב בעיני אורחם ורבעם , אתנצר בלי שהיות " . 
לשמע הדברים האלה התייאש השכן הנוצרי כליל : הלא ברור שאברהם יראה את חיי 
הסיאוב של הכמורה ברומא ולא יתנצר לעולם . אך אברהם היהודי נסע , ראה את 
הכמורה בסיאובה , שב לפאריס , ולהפתעתו של ידידו הנוצרי התנצר במהרה . 
לשאלה כיצד דווקא מה שראה ברומא הביא אותו לידי ההחלטה להתנצר השיב אברהם 
היהודי : " אם הדת הזאת מתקיימת גם לאחר כל מה שמעוללים נציגיה ושלוחיה 
ברומא , סימן ודאי הוא שזאת דת האמת וראוי לדבוק בה " . אינני יודע אם שמע 
בוקאצו בן המאה ה41 על האימרה התלמודית בדבר " מצווה הבאה בעבירה " , ואם 
ידע בכלל משהו על היהדות שעה שכתב את סיפורו המעיד כביכול על תפיסת איזו 
סגולה דווקאית העתידה לימים להיות מיוחדת ליהודים גאליצאיים . ודאי שלא 
יכול היה לחזות את התאסלמותו , כשלוש מאות שנה לאחר מכן , של שבתי צבי , 
שפה - ושם אפשר להיזכר בה גם תוך עיון בפרשת רושדי , במיוחד בשלב האחרון 
שלה . אבל בפסיכולוגיה עשוי היה מחבר " על היהודי אברהם " להבין לא פחות 
משמבין בה בסוף המאה ה02 הד"ר האשם אל - עסאווי , המנסה לרכוש תועמלן חדש 
למען האיסלם במערב בדמותו של סלמן רושדי דווקא . מי שיכול היה להיווכח על 
עורו עד היכן מגיע חוסר הסובלנות של האיסלם , הוא שעשוי לדבוק בדת הזאת 
ולהפיץ את דברה טוב יותר מרבים אחרים . אחרי מחשבה אפשר לייחס פקחות רבה 
לסירובו של האייטולה חומייני להיענות להמלצתו של האשם אל - עסאווי ולחון 
את סלמן רושדי על - ידי ביטול הקללה המאיימת עליו . אחרי ככלות הכל , ככל 
שיכביד האיסלם את ידו על רושדי האומלל , כן תעמיק אמונתו של הסופר , כן 
יתמיד במלחמתו בכופרים , כן יפנה עורף ביתר - שאת לתועבת המערב . 
