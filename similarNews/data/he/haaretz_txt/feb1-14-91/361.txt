בלי ייסורי מצפון , אבל בשקט בשקט היו צריכים הנוטשים לעזוב את בתיהם ואת 
עירם ואת כל שכניהם הנשארים , ולחמוק אל ערי המקלט שלהם . במקום זה הם 
הציפו את העיתונים בכתבי הגנה גועשים ונלהבים על עצמם , על זכויותיהם ועל 
כבודם שנרמס , עד שהיה נדמה כמעט שהם דורשים שנעניק להם את אות המופת . 
ראש העיר , מצדו , היה צריך לנפנף להם בידו לשלום , ובחיוך של ספק מבוכה 
ספק התנצלות היה עליו להביע תקווה כי בקרוב ישובו כולם אל עירו בריאים ושלמים . 
במקום זה הוא התנפל עליהם בזעם נורא . יותר מדי מטענים רגשיים הכבידו 
על מצפונם של יותר מדי אנשים בעקבות הנטישה הזאת , ובעצם לא היה לכך שום 
טעם . מלכתחילה היה צריך להבחין בין התופעה החברתית של הנטישה לבין ההתנהגות 
האישית המשתתפת ביצירתה . לעובדה חברתית , כך הסביר כבר בשעתו הסוציולוג 
דירקהיים , נודעת משמעות שונה מזו שניתן לייחס למרכיבים האישיים - הפרטיים 
המולידים אותה . אפשר גם להבדיל בין הערכים המוסריים שיש לעובדות בשתי רמות 
אלה , ובהחלט אפשר לבטא כלפיהן עמדה שונה ושיפוט ערכי שונה . הבחנה כזאת 
שכיחה , לדוגמה , כלפי " נישואי תערובת " . גם יהודים חילונים רבים מצטערים 
על הגידול בממדי התופעה , וגם הם חוששים שמא יפחת בגינה מספר היהודים בעולם . 
בכל זאת קשה ליהודי חילוני לגנות צעיר יהודי שנישא לאהבת חייו , אך ורק 
משום שהאישה אינה יהודייה . אנחנו מנסחים אפוא עמדה אחת כלפי התופעה החברתית 
של נישואי התערובת , ועמדה אחרת לגמרי כלפי הפרט שיוצר אותה בהתנהגותו . 
הדברים נכונים אפילו לגבי תופעה כמו הירידה מן הארץ . על אף חומרתה הבלתי 
מוטלת בספק של התופעה , קשה לנו לפעמים לגנות מקרים פרטיים של יורדים מוכרים 
לנו , לאחר שנודעו לנו השיקולים שהביאו אותם לירידה . לא מדובר רק בהכרה 
בזכותם לבחור , אלא לעתים קרובות גם בתוכן הבחירה שלהם . מה נגיד , למשל , 
לאדם שאינו יכול למצוא לו אושר , או חיי משפחה או תעסוקה כלבבו אלא אך 
ורק מעבר לים ? בכל זאת אנחנו מצטערים כאשר שיעור היורדים גדול עד כדי היווצרות 
תופעה חברתית . נטישת תל - אביב בימים האחרונים אינה חמורה כמו הירידה מן 
הארץ , ואף על פי כן אסור להקל ראש בחומרתה . התופעה הזאת עלולה לקבוע 
תקדים , ואולי גם נורמה , של נטישת מקומות יישוב בשעת סכנה . דווקא משום 
שהמדובר באוכלוסיית תל - אביב הדברים מדאיגים במיוחד . בתחומים רבים זוהי 
האוכלוסייה הקובעת את דפוסי ההתנהגות ואת סגנון החיים של שאר אזרחי המדינה . 
בעתיד שוב עלולה הסכנה לאיים על תושבי הגליל ושוב עלול להתערער מצב הביטחון 
בעמק הירדן . מה שהיה יפה כל כך ומוצדק כל כך לתושבי תל - אביב , יהיה 
אז יפה ומוצדק שבעתיים לתושבי האזורים הללו . רוחב הלב המופלג שמגלים היום 
תושבי תל - אביב כלפי נטישתם שלהם , וקלות הדעת שלהם כלפי ההשלכות העתידיות 
של נטישה כזאת , קשורים אולי לחיבוטי נפש מודחקים שלהם . בכל זאת , ההדחקה 
הזאת מתפרצת היום בפומבי לא רק בגילויים מדהימים של קהות רגשות וגסות רוח , 
אלא גם בחוסר אחריות בלתי נסלח . הטענה היא נגד הקולניות של הנמלטים על 
נפשם ונגד החריקה המכוונת שלהם בעת טריקת דלת היציאה , אבל נגד עצם הנטישה . 
אין לנו שום זכות להתלונן על הפרט הנוטש בנסיבות כאלה . לא זו בלבד שאזרחים 
זכאים לנוע בארצם ממקום סכנה למקום מבטחים , אלא גם הדעת נותנת שכך יעשו . 
הדעת איננה משלימה , לעומת זה , עם עמדת הרשויות כלפי המצב . כאשר שיקולים 
אישיים לגיטימיים יוצרים תופעה חברתית בלתי נסבלת , פירוש הדבר שמשהו טעון 
תיקון . רשויות הממשל בכל הרמות הן האחראיות לתיקון המצב . לכאורה פתוחות 
בפני הרשויות שתי דרכים לתיקון : להשלים עם שיקולי הפרט ולסייע לו , או 
לנסות להשפיע על שיקוליו כשהוא ניצב בפני ברירת הנטישה . בתקופת ההפצצות 
בלונדון , במלחמת העולם השנייה , השלימו הרשויות עם שיקולי הפרט וסייעו 
לאזרחי העיר להתפנות לאזורים בטוחים יותר . בתקופת הפגזת הקטיושות בקריית - 
שמונה ניסו הרשויות לחזק את אחיזת התושבים במקום על ידי העלאת רמת הביטחון , 
ובמידה כלשהי גם על ידי הענקת יתרונות כלכליים . כאשר תסתיים המלחמה יהיה 
אפשר לשאול בקול רם מדוע שני פתרונות אלה אינם באים בחשבון היום לתושבי גוש 
דן . לא ברור עדיין אם הדבר נובע אך ורק מסיבות אוביקטיוויות , שאין לנו 
שליטה עליהן . כבר כעת אפשר לפקפק בחוכמה שבעיקרון , כי מי שמתכונן לגרוע 
ביותר ( פגיעה כימית ) צריך להיות חשוף לחלוטין לגרוע פחות ( פגיעה קונוונציונלית ) 
. על כל פנים , חוסר היכולת להעניק לתושבי גוש דן אלטרנטיווה סבירה יותר 
מאשר נטישה המונית כזאת , היה צריך לגרום למידה כלשהי של צניעות ואיפוק , 
לפחות , אצל ראשי הציבור כשהם מתייחסים לתופעה . ראש העיר , בניגוד לראש 
הממשלה , פשוט לא הבין את מצב העניינים , ולכן גם הוא , כמו הנוטשים , 
החליט להתנפל במקום להתנצל . 
