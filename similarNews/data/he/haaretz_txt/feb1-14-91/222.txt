נראה לי , משום מה , כי האוויר הדחוס בבלון הנפוח של פרשת סרי נוסייבה 
מתחיל לפעפע החוצה . אמנם לאחר שנוסייבה הובא לבית המשפט המחוזי בירושלים 
( נוסייבה הוא תושב מזרח - ירושלים , ובתור שכזה גם תושב ישראל וצו מעצר 
מינהלי לתושבי ישראל דורש אשרור של שופט ) , דיווח כתב " מעריב " , כי 
" על פי הבקשה שהוגשה לשופט , חשוד נוסייבה בעבירות חמורות יותר מאשר בהעברת 
מידע על מקומות הפגיעה של סקאדים " , אבל נראה כי היה זה פרי התלהבות יתר 
של הכתב . ובעצם , מה יכול להיות יותר חמור מהכוונת ירי טילים על אוכלוסייה 
בזמן המלחמה ? דווקא הבקשה הזו , שעליה מסתמך הכתב , היא המסמך הגלוי היחיד 
בפרשת נוסייבה . ודווקא מה שנאמר בו מעורר ספקות לגבי העניין כולו . חלקו 
הראשון אינו קשור למלחמת עיראק ומתייחס לאירועים הנראים היום כמעט היסטוריים : 
נוסייבה , נאמר בהודעה שהוגשה לבית המשפט , " נמנה עם צמרת פתח בירושלים 
וקיים נגדו מידע על פעילות עוינת , קידום מטרות הפתח וניסוח כרוזים שיש 
בהם משום הסתה לפעולה אלימה ולשיבוש החיים והסדר הציבורי " . יש שם גם תוספת 
האומרת , כי " למרות שהוזהר מספר פעמים בגין פעילותו ( לאחרונה באוקטובר 
1991 ) , הגביר נוסייבה את פעולתו החתרנית העוינת , שיש בה כדי לפגוע 
בביטחון המדינה ובשלום הציבור " . רק אחרי זה באה אקטואליזציה : " מאז פרוץ 
המשבר במפרץ הפרסי , ולאחר ירי הטילים העיראקיים לעבר מדינת ישראל , פועל 
סרי נוסייבה באיסוף ובהעברת מידע ביטחוני לגורמים שונים , ובהם ארגון אש"ף 
בחו"ל , שיש בו כדי לסייע לעיראק " , נאמר בבקשה לאשרור המעצר המינהלי . 
אלמלא החלק האקטואלי הזה , היו הנימוקים למעצרו המינהלי של סרי נוסייבה 
שגרתיים לחלוטין . באותן המלים הם חוזרים על עצמם כמעט בכל בקשה למעצר מינהלי . 
וגם הפעם , כמו במקרים אחרים , מסתיימת הבקשה בציון כי " תוכן ומקורות 
המידע חסויים מטעמי ביטחון " . כל זה היה , מן הסתם , מספיק , כמו במקרים 
הקודמים , כדי שהמעצר המינהלי יאושר בידי השופט . אבל דווקא החלק האקטואלי 
גרם את כל הסערה והוא המעניין ביותר . אזכור " ירי הטילים העיראקיים לעבר 
מדינת ישראל " , מופיע בו יותר כביטוי ספרותי מאשר עובדתי . מכל מקום , 
ההאשמה על מסירת מיקום נפילת הטילים למודיעין העיראקי איכשהו נעלמה , 
ואת מקומה תפס ניסוח הרבה יותר מעורפל , והרבה פחות מחייב , של " איסוף 
והעברת מידע ביטחוני לגורמים שונים " . לאן נעלמו במשך יום וחצי ( נוסייבה 
נעצר ביום ג בערב והובא לבית המשפט ביום ה בבוקר ) ההאשמות המחרידות בהכוונת 
טילים עיראקיים ? ויש להזכיר : ההאשמות החמורות האלו יצאו מפיהם של הדוברים 
הרשמיים של משרד הביטחון , והן אשר הביאו לתביעות מימין ומשמאל להעמיד את 
נוסייבה למשפט באשמה שדינה עונש מוות . האם אפשר שהאשמה הזאת הועלתה , ללא 
בסיס עובדתי , כדי לגייס נגד נוסייבה את דעת הקהל בארץ ולהקהות את הביקורת 
בחו"ל ? קשה לי להאמין , כי הרי אם אלה הם פני הדברים , זאת עלילת דם . 
בלי סיפורם של הטילים והעברת מידע על נפילתם בישראל בידי איש היושב במזרח - 
ירושלים לא רק בחדר אטום , אלא גם בעוצר ועם כל הספקות לגבי " איסוף 
והעברת מידע ביטחוני . . . שיש בו כדי לסייע לעיראק " , ( איזה חומר 
ביטחוני חסוי יש לנוסייבה ? על תנועות הטנקים ? על תוכניות חיל האוויר 
שלנו ? ) נשאר מעצר מינהלי נטו . ותהיה זו תמימות לחזור ולדרוש שבמקום 
להחזיק אותו חצי שנה במעצר מינהלי , יעמידו אותו למשפט פלילי . חוששני שבזרועות 
הביטחון המטפלות בנוסייבה זוכרים היטב פרשה אחרת שבה הסתבכו לפני כשנה . 
בינואר אשתקד נעצר באשמות ביטחוניות חמורות מנהיג אחר של הפלשתינאים , 
פייסל חוסייני . אז דווקא ניסו את דרך התהליך המשפטי הרגיל . חוסייני הובא 
לבית המשפט , ונציג המשטרה דרש לעצרו ל15 ימים כדי לנהל חקירה בהאשמות החמורות 
שיוחסו לו . השופט היה זהיר למדי והסכים להארכה של ארבעה ימים בלבד . אחרי 
יומיים שוחרר חוסייני במשטרה בערבות עצמית , תהליך שחרור המקובל בעיקר בסכסוכי 
שכנים . מי צריך עכשיו עוד בושה שכזאת , והפעם עם סרי נוסייבה ? הרבה יותר 
קל והרבה יותר בטוח להחזיק אותו במעצר מינהלי . מספיק שמביאים לבית המשפט 
חשדות שאיש לא צריך להוכיח אותן . שאלה אחרת , מי בכלל צריך את המעצר המינהלי 
הזה ? ומדוע דווקא עכשיו , כאשר האינתיפאדה נרדמה ? האם משום שאליקים 
העצני וחבריו דורשים את ליטרת הבשר שלהם ? האם משום שמישהו נבהל מהדיבורים 
על הסדר מדיני באזור , אחרי גמר המלחמה במפרץ , ומנקה כבר עכשיו את השטח 
כדי שבבוא הזמן לא יהיה עם מי לדבר ? או , כפי שטוענים אחדים , האם בממשלה 
שלנו מאבדים שליטה על העצבים ומתחילים לעשות שטויות אחרי שבמשך שבועיים תמימים 
הצליחו להתנהג בתבונה ואף להחזיר לישראל חלק מאהדת העולם האבודה ? אף אחת 
מן האפשרויות לא נראית טוב . 
