האופרה הישראלית תהיה , מן הסתם , המוסד האמנותי היחיד שהמשיך לעבוד כסדרו 
בימים שבהם אסור להתקהל ולכל הופעה דרוש אישור של הג"א . ביום רביעי התקיימה 
ההופעה הראשונה של " הכלה המכורה " וביום ששי התקיימה בבוקר , לא בערב , 
ולא בגלל כניסת השבת ההצגה למבקרים של אותה אופרה . מי שרצה למצוא הדים 
למצב יכול היה לשמוע אותם בקטע המקהלתי הראשון , שבו שרים על הצורך להמשיך 
ולשמוח למרות הכל , כי החיים קצרים . אחד הדברים שראש עיריית פרנקפורט עשה 
בעת ביקורו הקצר בתל - אביב , היה לצפות בחזרה סגורה של האופרה הזאת . 
בין פרנקפורט לתל - אביב קיימים קשרים הדוקים , וקשרים הדוקים לא פחות היו 
קיימים בין האופרה של פרנקפורט לאופרה הישראלית החדשה . כאן היתה החוליה 
המקשרת גארי ברתיני , שניהל את האופרה של פרנקפורט ומשמש יועץ מוסיקלי לאופרה 
הישראלית . בתוכנית שהוצעה למנויי האופרה הישראלית החדשה היתה גם אטרקציה 
לקיץ , בדמות ביקור האופרה של פרנקפורט עם " חלום ליל קיץ " של בריטן 
ו"מקבת " של ורדי , באולם נגה , ו"משה ואהרון " של שנברג , בהיכל התרבות 
בתל - אביב , בניצוחו של ברתיני . האופרה הזאת ביקרה בארץ בפסטיבל ישראל 
לפני שנתיים , והעלתה את " קוזי פאן טוטה " של מוצרט ואת " אותלו " . 
אבל לפני כחודש הודיע ברתיני על התפטרותו מניהול האופרה של פרנקפורט . הסיפור 
מאחורי ההתפטרות הוא ארוך ומסובך , ומעורבים בו גם חוגים עירוניים שניהלו 
פוליטיקה עירונית באמצעות העיתונות , וגם נגני בית האופרה שכינסו אסיפות 
והביעו מחאות . ברתיני הודיע על התפטרותו וניתק למעשה את קשריו עם בית האופרה 
של פרנקפורט , כחודשיים בלבד אחרי שנחתם אתו חוזה חדש . באופרה הישראלית 
החדשה אמרו אז , כי ההסכם שהם חתמו היה עם האופרה של פרנקפורט ולא עם ברתיני , 
וכל הודעה על שינוי תוכנית הסיור צריכה לבוא משם . עתה הגיעה ההודעה על 
השינוי . ברתיני , כמובן , לא ינצח על הופעות האופרה בסיור בישראל . 
מן התוכנית המקורית של הביקור , המיועד לחודש יוני , נותרה רק הצגת " חלום 
ליל קיץ " . במקום שתי האופרות האחרות מכינה האופרה של פרנקפורט מופע גאלה 
חגיגי של " זיקוקי אופרה " מאופרות מפורסמות וידועות . לצורך זה הם אמורים 
לגייס סולנים בין - לאומיים , שיופיעו עם תזמורת האופרה ועם המקהלה של האופרה 
הישראלית החדשה , שתתוגבר . ייתכן שבחלק מהופעות האופרה ינצח עליה סטיוון 
סלואן , הנשוי לסופרנו הישראלית מיכל שמיר , שנמנית עם צוות בית האופרה 
של פרנקפורט . ברתיני שהה בארץ בחופשה של חורף עד אחרי פרוץ המלחמה במפרץ . 
הוא האריך את שהותו בישראל ככל האפשר , אבל בסופו של דבר נאלץ לנסוע כדי 
למלא את התחייבויותיו המוסיקליות . הוא משמש גם כמנהלה המוסיקלי של תזמורת 
קלן , ובתוקף תפקידו זה הוא מקיים עם התזמורת שלושה סיורים גדולים ביפאן . 
בסיורים אלה מבצעת התזמורת את כל הסימפוניות של מהלר , בתוספת " שירים 
על מות ילדים " ו"השיר על הארץ " . ביצועים אלה מוקלטים על - ידי אי - אם - 
אי בשלושה מחזורי הקלטות , שמהם אחד כבר ראה אור . 
