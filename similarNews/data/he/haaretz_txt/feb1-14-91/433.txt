מדוע מתמקדות ארה"ב ובעלות בריתה בהפצצותיהם בדבקות רבה כל - כך במשמר הרפובליקה 
העיראקי ? את התשובה לכך אין לחפש בנימוקים המבצעיים גרידא , אלא גם בכך 
שכוח זה משמש כמשמר משטרו של סדאם חוסיין , ושאחת הדרכים לערער את מכונת 
המלחמה העיראקית טמונה בהריסתו . סדאם חוסיין לא פרס את כל שמונה הדיוויזיות 
של משמר הרפובליקה בכוויית . כמו במקרה של המטוסים , שהבריח לאיראן , 
כך דאג לעת צרה שחלק מדיוויזיות אלו תישארנה מחוץ למרחב האופרטיווי של כוויית . 
דיוויזיה אחת של משמר הרפובליקה מגנה היום על בגדאד . שתי דיוויזיות נוספות 
שלו פרושות באזור כרבלא , על אם הדרך מבגדאד לכוויית . במרחב כוויית , 
לאורך הגבול הדרומי שלה עם עיראק , פרושות חמש הדיוויזיות הנותרות של המשמר . 
זהו כח העילית של המשטר העיראקי , הכפוף אמנם למטכ"ל הצבא , אך מדווח גם 
במישרין לסדאם חוסיין . במלחמת עיראק - איראן היה אחראי למהפך בשדה הקרב 
בכל הקרבות הגדולים , שבהם גורשו האיראנים מטריטוריה עיראקית , כבחצי האי 
פאו . משמר הרפובליקה שימש גם כראש החץ במבצע הצבאי לכיבוש כוויית . רבים 
מקציני המשמר באים מעיר הולדתו של סדאם חוסיין , תכרית . המשמר זוכה בציוד 
הטוב ביותר , בנשק איכותי ובמיטב האימונים , וגם בכוויית מקבלים חייליו 
יותר מזון משאר היחידות . כוח האדם המופנה אליו הוא איכותי יותר . הרכב 
יחידותיו שונה משל שאר הצבא בכך , שיש לו יותר טנקים בכל פלוגה , יותר 
חטיבות בכל דיוויזיה וכן הלאה . זאת , במטרה להעניק לו עוצמה התקפית רבה 
יותר וכושר עמידה גדול יותר . מתכנני המלחמה בצבא ארה"ב , שהסתייעו בעצות 
מומחים ממדינות אחרות , סבורים שאם יוכה משמר הרפובליקה תהיה זו מהלומה 
מורלית לכל הצבא העיראקי . מי שמבקש להקהות את שניו של המשטר בבגדאד חייב 
לא רק לסלק את יכולתו הצבאית הלא - קונוונציונלית , אלא להרוס קודם כל את 
משמר הרפובליקה . פגיעה במשמר תקל גם על קרב היבשה , הצפוי בכוויית , ותקצר 
את משכו . חמש הדיוויזיות שלו בגבול עיראק - כוויית נחשבות כעתודה המטכ"לית . 
כוח זה נועד להנחית את התקפות הנגד , במקרה של פריצה אמריקאית למערך המבוצר , 
או למנוע איגופים בין מכיוון בצרה והחוף ובין ממערב , מכיוון המדבר . 
לכן , מבקשת ארה"ב להקדים ולהתיש כיום את משמר הרפובליקה ככל האפשר . כך 
שוגרו לעברו יותר גיחות של המפציצים הכבדים מדגם בי25 , מאשר לעבר שאר יחידות 
הצבא . ידוע כי אחת הדיוויזיות שלו הוכתה יותר יחסית , אך הכוח שומר עדיין 
על כשירותו הקרבית , למרות שקשה לדעת מה היתה ההשפעה הפסיכולוגית של ההפצצות 
הכבדות על חיילי המשמר . 
