סגן השר לאיכות הסביבה , יגאל ביבי , אמר אתמול כי נעשות הכנות להקמת רשות 
לנחל הקישון שתטפל בטיהורו ובשיקומו , במטרה להפוך את הנחל המזוהם בארץ 
למוקד של פעילות נופש . הוא אמר את הדברים במהלך סיור באזור חיפה . נמסר 
כי במשרד לאיכות הסביבה כבר הוכנה טיוטת צו להקמת רשות נחל , על - פי חוק 
רשויות נחלים ומעיינות , ( דוגמת רשות הירקון ) , שבה יהיו חברים כל 
הרשויות המקומיות הגובלות , וכן משרדי ממשלה וגופים אחרים המעוניינים בטיהורו , 
כמו מנהל מקרקעי ישראל , מקורות , רשות שמורות הטבע ועוד . בסיור לאורך 
מוקדי זיהום הקישון הזדעזעו ביבי וראש עיריית חיפה , אריה גוראל , מן המראות 
שנתגלו לעיניהם , במיוחד בסביבת המפעל חיפה - כימיקלים שהוא כיום המזהם 
הגדול האחרון של הנחל בשפכים רעילים ; כאשר אלה מתערבבים עם שאריות הדלק 
בנחל , נגרמים באזור חיפה מטרדי ריחות קשים , בחלק מעונות השנה . גם דייגי 
הנחל התלוננו בפני גוראל על הזיהום הקשה ודרשו ממנו לפעול להבטחת פרנסתם . 
ראש העיר הציע להם להעתיק בעתיד את פעילותם למארינה העירונית , שמתוכננת 
לקום תוך ארבע שנים בין חוף בת - גלים למכון לחקר ימים ואגמים בשקמונה . 
