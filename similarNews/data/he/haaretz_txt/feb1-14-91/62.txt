ככל שגנראלים מערביים וערביים יבטלו על הסף את החשיבות הצבאית למבצע חאפגי 
העיראקי , כך תעלה יוקרתו בבגדד . המבצע המעניק עידוד מוראלי להמונים ולגיסות 
הצבא , ורווחים יוקרתיים - תעמולתיים לנשיא סדאם חוסין , מתוסף ליתר המבצעים 
הנמשכים , ובראשם ירי טילים לעבר ישראל וסעודיה . כוחם של מבצעים אלה ימשיך 
להיות יפה עד להתהוות תהליך השבירה של הצבא והממשל העיראקיים , שבמהלכו 
המהיר לא יעזרו עוד מבצעים כאלה . מי שעקב מקרוב , ביומיים האחרונים , 
אחר ההתבטאויות העיראקיות שנלוו למבצע חאפגי יכול היה ללמוד על דרכי החשיבה 
בבגדאד . המניעים שעמדו מאחורי המבצע ; בחירת היעד , אופן ביצוע השלב 
הראשון , ההתייחסות להמשכו ואפילו אופן סיומו בשטח כל אלה מאפיינים את 
דרכי החשיבה העיראקית , ואפשר להשליך מהם לבאות . אין ספק כי הרקע למבצע 
הוא הצורך בעידוד מוראלי וברווחים יוקרתיים - תעמולתיים , יותר מאשר הרצון 
לגרור את האמריקאים לפתיחה בקרבות היבשה . בבגדאד אמרו אתמול כי לא זו בלבד 
שעיראק עומדת " כסלע איתן " , זה השבוע השלישי למלחמה , בפני מתקפת " העליונות 
הטכנולוגית האווירית האמריקאית " , אלא אף מכתיבה ויוזמת את המתקפה היבשתית . 
פשיטת חאפגי , כשלעצמה , מהווה אחת ההפתעות שהנשיא סדאם הבטיח . ככלות 
הכל , איש לא ציפה שטורי השריון העיראקי יופיעו בעומק האדמה הסעודית . 
לפיכך , זוהי בהחלט הפתעה , " וכאלה צפויות לבוש , מעתה ואילך " . גם 
בחירת העיירה הנטושה חאפגי , באזור דליל מבחינת נוכחות צבאית אמריקאית , 
בנוסף לכניסת טור השריון כשצריחי הטנקים מופנים לאחור , מאפיינים את דרכי 
המחשבה בזכות השגת המטרות המוראליות - תעמולתיות ללא קשר עם אסטראטגיה צבאית . 
כבר בשלב הנוכחות של טור השריון העיראקי בחאפגי , אור ליום אתמול , השיגה 
בגדאד את המטרה המרכזית . אמצעי התקשורת העיראקיים יצאו מגדרם , לא רק 
כדי לשבח את " מבצע הגבורה " , אלא כדי להרגיע את הסעודים שלעיראק אין תביעות 
טריטוריאליות , זולת הרצון המשותף " לכל המוסלמים לשחרר את האדמות הקדושות " . 
סגנון זה מחדד עוד יותר את המטרה התעמולתית העכשווית , שבו אין חושבים כלל 
על השלב הבא של הדיפת המתקפה . " אם המערכות " ( האופנסיווה העיראקית ) 
היבשתית עברה לסעודיה , והלוחמים העיראקיים הצליחו להסב אבידות על הקרקע 
ל"אם מעצמת העל " האמריקאית , ואף לתפוס שבויים " וביניהם נשים " . דברים 
אלה , ולא חשוב כמה אבדות וכמה שבויים אמריקאים נתפסו במהלך המבצע , מעניקים 
לסדאם מנה גדושה של יוקרה , ולגיסות העיראקיים מנת מוראל לא מבוטלת . באותה 
מידה מלהיבים הדברים , ובעיקר הידיעה על " תפיסת נשים " , את ההמונים המוסלמים 
ברחבי העולם הערבי מהם מצפה סדאם לגיהאד . הפגנות השמחה בעמאן אתמול , 
על " ניצחון חאפגי " , מקבילות ליללות השמחה על הגגות בגדה וברצועה , לנוכח 
ירי הטילים על ישראל . בסערת ההתלהבות על רקע הקריאות " אללה אכבר " , גווע 
קולה של האמת על התבוסה בחאפגי . ייתכן כי המספרים של מאות הרוגים , פצועים 
ושבויים עיראקיים בחאפגי מעוררים רושם בישראל ובמערב . בבגדאד , בעמאן 
ובאש"ף בתוניס מעורר הדבר עניין כשלג דאשתקד . דברים אלה אמורים ביתר הדגשה 
לגבי הנשיא סאדאם חוסין , שמעולם לא התרגש מאובדן חיי אדם , כמוהו גם 
יאסר ערפאת . בעבור מבצע חאפגי היה סדאם מוכן להקריב לא מאות , אלא אלפי 
הרוגים . ללמדך כי השימוש בהיגיון המערבי , גם במישור הצבאי , בחלק זה 
של העולם , לא תמיד משתלם . מבצע חאפגי המחיש זאת יפה ביומיים האחרונים . 
