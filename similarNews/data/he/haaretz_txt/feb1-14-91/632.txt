מקור ביטחוני בכיר אמר אתמול ל"הארץ " , כי להערכתו המלך חוסיין מאבד שליטה . 
מערכת הביטחון מעריכה כי יוגברו ניסיונות הפיגוע מגבול ירדן . המקור הביטחוני 
הבכיר אמר כי ככל שהמלך חוסיין יביע עמדה נחרצת בתמיכתו בסדאם חוסיין , 
תגבר הלגיטימציה לארגונים השונים בירדן , בעיקר הארגונים הדתיים הקיצוניים , 
לבצע פיגועים נגד ישראל . המחבלים שחדרו לשטח ישראל שלשום היו דתיים קנאים . 
צה"ל חיסל שלשום לפנות בוקר שלושה מחבלים מירדן , שחדרו לישראל ותקפו שני 
אוטובוסים בכביש הערבה . באוטובוסים הוסעו חיילים שיצאו לחופשה . מנוסעי 
האוטובוסים נפצעה חיילת באורח קל עד בינוני ושני חיילים נפצעו קל . חייל 
נוסף מכוח סיור אנשי מילואים שהותקף אף הוא והשיב אש , נפצע קל . גורמים 
בצה"ל מעריכים כי שלושת המחבלים קיבלו את נשקם במסגרת חלוקת נשק לצבא העממי , 
עליה הוחלט על ידי המלך חוסיין בשבועות האחרונים . בצה"ל חוששים מכך שנשק 
זה יופנה לפיגועים נוספים . גורמים בכירים בצה"ל אמרו כי האירוע בערבה מהווה 
עוד ציון דרך בתהליך ההידרדרות הפנימית בירדן . גורמים אלה מצביעים על מסלול 
בלתי הפיך שבו צועד המלך , השבוי בידי הרחוב הירדני . בצה"ל מודאגים מאנשי 
הצבא העממי , אשר קיבלו בשבועות האחרונים נשק על - פי הוראתו של המלך חוסיין . 
שר הביטחון משה ארנס אמר כי מבחינתה של ירדן יש מקום לשיפורים בכל מערך 
ההגנה בנושא החדירות . בצה"ל מדגישים כי המלך חוסיין עשה עד לפני ימים מספר 
מאמצים למנוע חדירות מתחום ירדן לשטח ישראל ולשם כך תוגברו הכוחות הירדניים 
על גבול ירדן . בין השאר , הוכשרה הדרך כדי לאפשר לפטרולים הירדנים לנוע 
בחופשיות על גבול ירדן . עם זאת , מעריכים הגורמים בצה"ל , כי יש לחץ 
על המלך חוסיין מצד אנשי הדת המוסלמים והמחבלים לאפשר ביצוע פיגועים דרך 
ירדן בתחום ישראל . שר הביטחון רואה את ירדן כאחראית לניסיון הפיגוע . 
גורמים במערכת הביטחון אמרו כי ישראל תדרוש מירדן לסכל כל פיגוע או ניסיון 
חדירה לתוך שטח ישראל וכי לא תסבול חדירות של מחבלים לישראל . 
