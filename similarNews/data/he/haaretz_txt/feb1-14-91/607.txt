במהלך טקס חילופי מתאם הפעולות בשטחים , שנערך שלשום בלשכת שר הביטחון , 
אמר משה ארנס כי הוא מקווה שתבוסתו של סדאם חוסין היא שתביא להתפכחות בקרב 
אותם גורמים באוכלוסייה הערבית בשטחים , שציפו לחיסול מדינת ישראל . לדבריו 
של ארנס , אולי תבוסה זו תגרום להבנה כי דבר לא הושג במשך שלוש שנות האינתיפאדה . 
את מתאם הפעולות בשטחים מטעם הממשלה היוצא , האלוף שמואל גורן , החליף 
האלוף דני רוטשילד . גורן כיהן בתפקידו שבע שנים . הטקס נערך במעמד שר הביטחון , 
הרמטכ"ל דן שומרון , סגן הרמטכ"ל אהוד ברק , ראש אמ"ן , אלוף אמנון שחק , 
רוב אלופי המטכ"ל ומוזמנים רבים . בדבריו בטקס אמר שר הביטחון , כי צריך 
להיות ברור שתפקיד מתאם הפעולות בשטחים הוא תפקיד חשוב וקשה , בו מנהל המתאם 
את מדיניות ממשלת ישראל וכן מנהל מגע עם האוכלוסייה הערבית בשטחים . שר הביטחון 
הביע הערכתו לשמואל גורן , והוסיף כי רק בפרספקטיווה של זמן אפשר יהיה להעריך 
את פעולות המתאם היוצא , ששנות כהונתו היו קשות במיוחד . הן כללו שלוש 
שנות אינתיפאדה , שלוש שנים של עימות בין חלק מאוכלוסיית השטחים ובין מדינת 
ישראל . ארנס אמר כי " נוכל לומר שבתקופתו של גורן חלה התקדמות לעבר השגת 
הבנה עם אוכלוסייה זו " . לדבריו , תהליך זה לא ניתן לביצוע תוך רגע או 
שבע שנים . " זה תהליך איטי ואף מכאיב , אך בצורה שיטתית ורצופה אנחנו 
פועלים לקראת יעד זה " , אמר השר . לאלוף רוטשילד אמר שר הביטחון : " אתה 
נכנס לתפקיד חשוב , יש לנו אמון ביכולתך ואנו מאחלים לך הצלחה " . האלוף 
רוטשילד סירב להתראיין . 
