מאז פרצה המלחמה במפרץ , לפני קרוב לשלושה שבועות , נתונים תושבי השטחים 
בעוצר ורשויות הביטחון , הממשיכות לבחון את האפשרות לבטל מצב זה באופן מלא 
או חלקי , עדיין לא הגיעו למסקנה שניתן לעשות כן . איננו מזלזלים בשיקולי 
הביטחון המנחים את הרשויות ; יחד עם כך איננו משוכנעים כי ניתן מלוא המשקל 
הראוי לגורמים נוספים הראויים להילקח בחשבון . בכליאה של מאות אלפי משפחות 
בבתיהן יש משום הכבדה , גם אם היא נמשכת ימים ספורים ; בהימשכה שבועות , 
נגרם סבל שאסור להתעלם ממנו . כך הדבר גם אם מניחים שסדרי האספקה של מוצרי 
מזון , תרופות ושירותים חיוניים לכל התושבים הם תקינים . אך המצב איננו 
כזה , וידוע שיש משפחות שהגיעו עד פת לחם . מתאם הפעולות בשטחים , בראיון 
בטלוויזייה בערבית בשבוע שעבר , הכיר בכך ואמר כי המינהל מוכן לדאוג לאלה 
שלא מצליחים להסתדר , וגם איפשר לסוכנות הסעד והתעסוקה להרחיב את פעולותיה 
למי שאינם פליטים . אבל במגבלות העוצר ובתנאים השוררים בשטחים בכלל , אין 
בכך כדי להבטיח תנאי קיום מינימליים לכל . מעבר לשיקול האנושי קיימים מספר 
שיקולים מעשיים שיש להביאם בחשבון . העוצר הממושך ותנאי החיים הבלתי אפשריים 
הנובעים ממנו , יוצרים בהכרח תחושות זעם ותסכול בלב התושבים . בעניין זה 
אין הבדל בין מתונים לקיצוניים . המתונים עלולים להפוך לקיצוניים והקיצוניים 
לקיצוניים עוד יותר . רגשות האיבה המתגברים והולכים בסיר הלחץ של העוצר 
המתמשך יפרצו החוצה ביום מן הימים בשטחים או מחוצה להם במעשי אלימות קשים 
מאלה שאולי נמנעים הודות לעוצר . כל יום נוסף של עוצר פירושו מנה נוספת 
של אבק שריפה לחבית חומר הנפץ . מעבר לשיקולי השטחים , קיימים גם שיקולי 
המשק הישראלי . רבבות עובדי השטחים חסרים במשק , במיוחד עכשיו , כאשר 
נעשים מאמצים להחזיר את הפעילות לסדרה . הם חסרים בעיקר בשני תחומים : 
קטיף ובניין . לפי אומדן שפורסם אתמול נותרו כ008 אלף טונות פרי הדר על 
העצים באין קוטפים , והנזק נאמד ביותר מ01 מיליון דולר בשבוע . הניסיונות 
לגייס עובדי קטיף מקרב תלמידים ועולים חדשים לא הצליחו במיוחד . בין אם 
הדבר מוצא חן בעינינו ובין אם לאו , בעונת הקטיף 1991 עדיין אי אפשר להסתדר 
בלא עובדי השטחים . המצב חמור עוד יותר בענף הבנייה , המשותק כמעט לחלוטין 
בהעדר עובדי השטחים . הפיגור המצטבר בענף זה עלול לטרפד את התוכניות הגדולות 
שתוכננו ולהחמיר את בעיית שיכון העולים בהמשך השנה ובשנה הבאה . חסרונם 
עלול גם להאיץ הבאת פועלי בנייה מחו"ל מעבר למספר הדרוש והמוצדק על - פי 
הנתונים של ימים כתיקונם . על רשויות הביטחון להביא בחשבון את מכלול השיקולים 
האלה , ולא להתחשב רק בשיקול הביטחוני . בהקשר זה יש לזכור כי רוב ערביי 
מזרח ירושלים אינם נתונים בעוצר , אך הפעילות החבלנית איננה חורגת מן המקובל . 
אנו בטוחים כי סדרי הביטחון המחמירים שהונהגו במעברי הקו הירוק עוד לפני 
פרוץ המלחמה והערנות המוגברת של הציבור מאז , מאפשרים לקחת את הסיכון , 
לבטל את העוצר ולאפשר לעובדי השטחים להגיע למקומות העבודה שלהם בארץ . 
