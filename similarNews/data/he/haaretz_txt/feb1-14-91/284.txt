תוקפנותו של סדאם חוסיין המאיימת על כל המזרח התיכון , הופכת את התנהגות 
גרמניה המאוחדת כלפי מדינת ישראל למבחן היחסים בין שני העמים הגרמני והיהודי . 
חברי משלחת הבונדסטג שהגיעה אתמול לביקור בן יומיים בארץ , ושאנו מברכים 
על בואה , חייבים להפנים את האיבחון הזה . הגשרים שמעל תהם השואה , שנבנו 
מאז חתימת הסכם השילומים ב2591 ויצירת יחסים דיפלומטיים ב5691 עתה צריך 
להתברר אם יחזיקו מעמד ; יציבותם תלויה , באופן בלעדי , בעמדת הצד הגרמני 
ובמיוחד בעמדתה של ממשלת בון . נראה היה כי שר החוץ הגרמני , הנס דיטריך 
גנשר , נוכח לדעת בעת ביקורו כאן לפני שבוע וחצי , עד כמה ממשלת מערב גרמניה 
חטאה , כאשר סירבה לשעות לאזהרות שהושמעו יותר מפעם אחת בקשר להשתתפותם 
של מפעלי תעשייה מערב גרמניים בהצטיידותה של עיראק בכלי נשק בלתי קונוונציונליים . 
כל האזהרות נפלו בבון על אוזניים ערלות ; האינטרס בקידום הייצוא התעשייתי 
החליש את נכונות הפקידים לשקוד על שמירת איסורים אשר המחוקק ממילא ניסח אותם 
באופן שאפשר היה לעקוף אותם ללא קושי יתר . תוצאות הסלחנות גלויות עתה לעין 
כל ; טילי עיראק מסוגלים לזרוע הרס והרג בערי ישראל ; וקיים חשש מוחשי 
כי סדאם חוסיין יצליח לחמש את ראשי הטילים גם בחומרים רעילים . זהו מצב שמחייב 
את הממשלה הגרמנית לתקן , ככל שזה ניתן בשעה מאוחרת זו , את עיוותיה ; 
היא אמנם נקטה צעדים כדי להוסיף ליכולת ההתגוננות שלנו ואנו רושמים זאת 
מתוך סיפוק . סדאם חוסיין אסר מלחמה על מדינת היהודים ; וקואליציה רב - 
לאומית , בהנהגת ארה"ב , נחלצה לא רק כדי לכפות עליו את הנסיגה מכוויית 
אלא גם לשלול ממנו את יכולתו הצבאית שהפכה לסכנה לשלום האזור . גרמניה אינה 
משתתפת בקואלציה זו ; אבל היא חייבת לא להפריע למאמצי ארה"ב אשר שימשה משך 
ארבעים וחמש שנים כמגן מפני האיום הסובייטי . כל הגרמנים חייבים להבין שאינם 
רשאים להתייחס אל מלחמת ארה"ב נגד סדאם חוסיין כאילו הם משקיפים בלבד ; 
אשליה היא להאמין כי גרמניה , או אירופה כולה , תוכל להסתדר עם הרודן העיראקי , 
משום שממילא יצטרך למכור לה את הנפט שכבש בכוויית ושהוא מקווה לכבוש בסעודיה . 
חשבנו כי הנס דיטריך גנשר עמד על טעותו מאחר שהתבונן בבתים אשר טילי עיראק 
החריבו ברמת גן ; אבל נראה שטעינו בהערכה זו . הנה נמסר כי הוא גם עתה 
מנסה לעודד מאמצים של אלגיריה , איראן , לוקסמבורג וגם צרפת הנועדים להניע 
את ארה"ב להפסיק את מתקפתה . הייתכן כי גנשר אינו מבין כי בצעדי עידוד אלה 
הוא מנסה , למעשה , להציל את סדאם חוסיין . מי שמקדיש עתה את כוחו למבצע 
הצלה זה , פועל למען הנצחת הסכנה אשר מאיימת על ביטחונה של ישראל ולא של 
ישראל לבדה , אלא על שלום המזרח התיכון כולו . אל לחברי משלחת הבונדסטג 
להיות מופתעים , כשישמעו תלונות מרירות על מדיניותו של שר החוץ שלהם מפיהם 
של מנהיגי ישראל שעימם יפגשו . אנו מקווים כי יאזינו להן בהבנה ויפעילו 
את השפעתם עליו כדי שיחדל לנהל מדיניות דו - פרצופית . גרמנים הרוצים כי 
לא רק הפשע הבלתי - נסלח של המשטר הנאצי יטביע חותמו על היחסים בין העם בגרמני 
לעם היהודי , מצווים לאמץ את מלוא כוחם כדי להבטיח כי גרמניה המאוחדת תקל 
על ארה"ב ובנות בריתה לגבור על סדאם חוסיין ולשחרר את ישראל , ואת האזור 
כולו מהסיוט אשר מקורו בבגדד . 
