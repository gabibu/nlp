כשצופים בתמונותיה של המלחמה הזו בטלוויזיה , נדמה שאת הסרטים עליה כבר 
ראינו . כל מה שרואים במרבית הכתבות הוא תנועה בלתי פוסקת , מופשטת כמעט , 
של פגז שנע לקראת מטרה . פצצה נופלת , טיל מתפוצץ , נתיב אור שפוגע בשמים 
שחורים בנקודת אור ושניהם נעלמים . פס הקול כולל צפירות עמומות , ואפקטים 
של טכנולוגיה מודרנית בפעולה . תמונות של מדבר ושמים . הרבה שמים , שאינם 
מגינים , בניגוד לכותרת סרטו החדש של ברטולוצי . זה דומה במידה מסוימת למה 
שאני זוכר מהסרטים של הקיץ שחלף , באותם ימי המתנה לקראת המלחמה הזאת . 
" מת לחיות 2 " , " זיכרון גורלי " , " עוד 84 שעות " הותירו בזיכרון 
את הרע וההבזק . אני זוכר אפקטים של התפוצצויות . אינני זוכר כמעט דבר 
מעלילותיהם או מגיבוריהם , מלבד העובדה שבכל אחד מהם היה מישהו טוב שנלחם 
במישהו רע . בעידן שבו הטכנולוגיה השתלטה כמעט לחלוטין על אגפים רבים של 
הקולנוע , משתלב הדיווח הטלוויזיוני להפליא בעולם סביבו . אפילו כתבות 
הצבע , בעלות הצביון האנושי , שיחות עם חיילים שראו בפעם הראשונה מלחמה 
או דיווח על משפחותיהם בעורף , נראים כמו חיקוי של סרטים ממלחמה אחרת . 
הכתבות האפקטיוויות היחידות היו אלו שהציגו ציפורים טבולות בנפט , שמנסות 
לעוף וגוססות לאט . אלו החזירו את המלחמה למקום ולזמן התרחשותה . סרטי המלחמה 
היו תמיד הזאנר הבעייתי ביותר , שהבליט את בעיותיו המוסריות והאסתטיות של 
הקולנוע . הרי כל סרטי המלחמה , המוחים נגדה או מהללים אותה , הם בעצם 
כיף . הם תמיד הופכים את המלחמה להרפתקה גברית הירואית ורומנטית , שבה 
האדם במיטבו , והוא חי את חייו באינטנסיוויות קיצונית ומשכרת . איך יכול 
הקולנוע לתאר מלחמה כפי שהיא , אם כל סרטי המלחמה , מ"במערב אין כל חדש " 
ו"האשליה הגדולה " ועד " תותחי נברון " ו"רמבו " הופכים אותה לזיכרון 
מלנכולי ולגעגוע רומנטי ? אם נהננו מסרטים אלה , מה זה אומר עליהם ? אם 
אנו רוצים לראות אותם שוב ושוב , מה זה אומר עלינו ? כל מלחמה יצרה את הסרטים 
שלה , עד שהזאנר נקלע למשבר עמוק בזמן מלחמת וייטנאם . לא רק המלחמה היתה 
שונה . הקולנוע היה חייב להתחרות לא רק עם המציאות , אלא גם עם תמונותיה 
המשודרות , כפי שנחרטו בזכרונו של צופה הטלוויזיה האמריקאי , שצפה בהן 
בוקר - בוקר וערב - ערב בחדר המגורים שלו . מלחמת וייטנאם בלבלה את אמריקה 
ואת יוצרי הסרטים שלה , שהיו חייבים להתמודד לא עם וייטנאם כפי שהיא , 
אלא כפי שהיא יוצגה . בזמן המלחמה בחרו יוצרים רבים לדבר על וייטנאם בסגנון 
אליגורי וסימבולי , דרך המערבון או הקומדיה . גם כאשר בסוף שנות השבעים 
החלו להפיק סרטים על וייטנאם , כגון " אפוקליפסה עכשיו " או " צייד הצבאים " , 
ניתן לסרטים אלה אופי חריג , אזוטרי והזייתי . החזרה לווייטנאם ולזאנר 
סרטי המלחמה התאפשרה כאשר יוצרי הסרטים הבינו שעליהם ליצור את סרטיהם מתוך 
מודעות למשבר זה . זו היתה חשיבותו של " פלטן " , שיצר אוליבר סטון ב6891 . 
לסרט היה אופי תראפי לחברה האמריקאית כולה . הוא החזיר את מלחמת וייטנאם 
להיסטוריה האמריקאית , והחזיר את הזאנר להיסטוריה של הקולנוע . גם סרט 
ההמשך , " נולד ברביעי ביולי " , נולד מתוך הבנה שהמציאות היחידה שהקולנוע 
יכול להתייחס אליה היא זו שיוצגה כבר בסרטים ובכתבות טלוויזיוניות . לגבי 
רובנו וייטנאם או מלחמת העולם השנייה , או כל מלחמה אחרת , הן התמונות 
שנראו על מסכי הטלוויזיה . עמן חייב כל סרט להתחרות . סטון הפך את המלחמה , 
שנים רבות לפני מלחמת המפרץ , למופע אור - קולי ; קטעי הקרב היו הסצינות 
המסוגננות ביותר בסרטיו . סרטי המלחמה הזו תלויים במידה רבה באופי סיומה . 
יהיו ודאי הסרטים המהירים , שחלקם נעשו כבר , או עליהם הוכרז כבר , שיראו 
כיצד האמריקאים מביסים את העיראקים בפעולות קומנדו נועזות . צאק נוריס כבר 
ודאי אורז מזוודות . עם תום המלחמה הקרה חסרים לקולנוע האמריקאי אויבים , 
והעיראקים הם מועמד אידיאלי . קשה לדעת אם הסרטים שיופקו לאחר מלחמת המפרץ 
יהיו קרובים יותר ברוחם ל"רמבו " או אולי ל"צייד הצבאים " . היוצרים יצטרכו 
לקחת בחשבון שהצופים כבר יודעים איך המלחמה הזאת נראית . כולה תנועה ורעש 
רעמים , ואור וטכנולוגיה . הם גם יצטרכו להתמודד עם אסתטיקה זו , או לחתור 
נגדה . מה שברור הוא שהמציאות , אם יש דבר כזה בכלל , הולכת ומתרחקת מהקולנוע , 
ובמלחמה דווקא יותר מכל . הסרטים , אם בכלל , ייווצרו מתוך פארדוקס זה , 
מתוך מודעות להשלכותיו . הגבורה , הפחד , הזוועה והמוות , הטובים והרעים , 
יראו על הבד דרך מבטה המתווך של מצלמת הטלוויזיה , המפרידה בינם לבין שדה 
הקרב במדבר . במסיבת עיתונאים אחת הגדיר הגנרל שוורצקוף את עיראק כ"גוליית " . 
לחשוב על אמריקה , המעצמה הצבאית , כדוד , זו גרסה חדשה ומפתיעה של הסיפור . 
אולי זה יהיה הכיוון שבו ילכו סרטי המלחמה לאחר תום הסכסוך . הרי רוקי , 
המתאגרף המזדקן והפגיע שממשיך לעמוד , הוא מין דוד שכזה . אם כך רואה 
אמריקה את עצמה , אולי סילבסטר סטאלון לובש כבר את כפפותיו , מותח חבלים 
בזירת המדבר , ויוצא להילחם באלוף האגרוף העיראקי כשלידו חייל מארינס צעיר , 
שיהיה ממשיך דרכו . אולי ב"רוקי 6 " יכליא סוף סוף סטאלון את פניו הכפולים , 
של רוקי ורמבו , ובשילוב הזה ייצר את הגיבור האמריקאי השלם . 
