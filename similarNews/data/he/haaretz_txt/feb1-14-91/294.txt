" הבן שלי ( בן 31 ) , מועד , מפחד רק מהמוות . הוא אמר לי : אם אני 
אמות , את תבכי אמא ? אמרתי לו : אל תדבר ככה . אבל אם חס וחלילה תמות , 
אני אבכה , זה טבעי , אולי אני אמות מרוב בכי עליך . הוא נישק אותי וחיבק 
אותי וגם אני בכיתי וגם הוא בכה " כך סיפרה אתמול עמאל מטר , מורה בכיתה 
ב , בבית הספר היסודי על שם אל גזאלי , בכפר טירה , בעת ביקור שערך במוסדות 
החינוך בכפר מזכ"ל הסתדרות המורים , יצחק ולבר . עמאל ומורות אחרות ניסו 
להפעיל את ילדי בית הספר באמצעות דפי עבודה . הן ישבו בחדרים אטומים ותלמידי 
הכיתות הנמוכות באו בליווי הוריהם . היתה תחושה של ניסיון מאולץ לקיים מסגרת 
לימודים . עמאל סיפרה כי מועד הוא הצעיר בארבעת ילדיה . " הוא עצבני הרבה . 
אם אחד צועק עליו טיפה בבית , הוא בוכה ואומר : אתם שונאים אותי עכשיו . 
כולנו עצבנים . נכון , אני צועקת על הילדים יותר מהרגיל " . המשפחה פועלת 
לפי הוראות הג"א . נכנסים לחדר האטום בעת אזעקה וחובשים מסכות . מועד אינה 
מרשה בימים אלה לבנה ללכת לחברים שאינם מתגוררים בשכנות ובשעה חמש אחרי הצהרים , 
הוא חייב לחזור הביתה . " הבן הגדול שלי ( 22 ) לומד משפטים בצכוסלובקיה . 
הוא עכשיו בביקור בבית . אני הייתי חולמת הרבה שיש לו משרד והוא יהיה עורך - 
דין גדול ומפורסם בכפר " . קפידבינעל ילדי כיתתה היא מספרת שהם מאוד מתוחים . 
הם רגילים לשחק ברחוב , בהעדר מגרשי משחק וגנים ציבוריים . עכשיו אוסרים 
זאת עליהם . חלק מההורים אינם מאפשרים לילדים להגיע לבית הספר . " ילד 
אחד אמר לי : אני אוהב לבוא לבית הספר , אבל אמא בוכה בבית , אולי אני 
אמות אם יהיה טיל על בית הספר " . על שליט עיראק אומרת מועד : " סדאם אומר 
שכוויית שייכת לעיראק ואם זה נכון , המלחמה שלו צודקת " . על הרג האזרחים 
בעיראק היא אומרת : " זה כואב לי . כמו שאני רואה שמפציצים בווייטנאם . 
אלה אנשים חפים מפשע . בשבילי ( מות עיראקים ) זה קשה עוד יותר , מפני 
שהם קרובים לנו . הם ערבים ומוסלמים וגם אני מוסלמית " . בשיחות עם הצוות 
בבית ספר זה ועם הצוות בחטיבת הביניים בכפר , עלתה שוב הדילמה הידועה של 
ערביי ישראל : רוצים להיות נאמנים למדינה , פוחדים מהטילים ומצדיקים את 
מניעיו של שליט עיראק . המורה לעברית בחטיבת הביניים , עבדל מנאן - שבטה , 
המלמד כיתות זט , אמר על הפצצות הטילים על ישראל : " זה מרגיז , זה 
איום " . עם זאת הדגיש : " כואב לנו מה שקורה , כל העסק המלוכלך הזה שנקרא 
מלחמה . כואב לנו הלב כשאנחנו רואים את ההרס בעיראק . בתים . תשתית . 
המלחמה הזו היא לא צודקת . סדאם חוסיין לא היה צריך לכבוש את כוויית ואני 
לא חושב שבוש בא להציל את משפחת סבאח . אילו מלחמות היו פותרות בעיות , 
הן היו נפתרות אחרי מלחמת ששת הימים . עוד לא היתה מלחמה כזו בהיסטוריה . 
אבל רק בדרכי שלום אפשר לפתור בעיות " . המורה סיפר כי תלמידיו הביעו באוזניו 
חרדה גדולה לגורל עיראק והעם העיראקי . " הם אומרים : כוויית לא נמצאת 
בבגדאד וההפצצות הן על בגדאד וזה שקר שבוש שלח את הצבא להגן על הדמוקרטיה . 
בכוויית אף פעם לא היתה דמוקרטיה " , ציטט המורה את תלמידיו . 
