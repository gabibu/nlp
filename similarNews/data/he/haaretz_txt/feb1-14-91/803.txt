מוסקווה ( ע"ר ) . ממשלת בריה"ם הכחישה כי הנשיא מיכאיל גורבצוב הציע 
לבטל את ברית וארשה עד ה1 באפריל , כפי שנאמר שלשום בידיעות מצכוסלובקיה . 
דובר הנשיא אישר כי גורבצוב , באיגרת לנשיא צכוסלובקיה ואצלב האוול , הסכים 
לקיים פגישה של המועצה הפוליטית המייעצת של ברית וארשה לפני סוף פברואר . 
" האיגרת לא כללה שום התייחסות לביטול ברית זו " , אמר דובר הנשיא . הדובר 
הוסיף כי סדר היום של הפגישה טרם נקבע . דוברו של נשיא צכוסלובקיה האוול 
אמר כי השגריר הסובייטי בפראג הגיש לו את הצעתו של גורבצוב לקיים פגישה ברמה 
של שרי חוץ ושרי הגנה , כדי לדון בביטולה של ברית וארשה עד ה1 באפריל . 
צכוסלובקיה , הונגריה ופולין הפעילו זה זמן לחצים על מוסקווה לקיים ישיבת 
פסגה של ברית וארשה לא יאוחר מתחילת מארס , כדי לקבוע בדיונים שם מועד סופי 
לפירוקה של הברית הצבאית בהנהגה הסובייטית . הקרמלין כבר דחה פגישת פסגה 
כזאת בנובמבר שעבר ומאז דחה כל הצעה למועד נוסף . הברית המאחדת את צבאות 
שש מדינות הגוש המזרחי לשעבר נגד ברית נאט"ו במערב אינה פועלת למעשה כגוף 
צבאי מאז התמוטטות המשטר הקומוניסטי בארבע ממדינות אלה ומאז איחוד גרמניה . 
