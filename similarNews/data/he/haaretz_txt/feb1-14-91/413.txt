הרכבת הבריטית בלונדון תלוי עכשיו שלט : " השירות בוטל זמנית מטעמי ביטחון " . 
צפירות אזעקה נשמעות שוב ושוב במרכז העיר , וניידות המשטרה המזנקות בעקבותיהן 
הן מחזה רגיל לגמרי . בכניסה לתיאטראות ולבתי הקולנוע נסרקים תיקי הנכנסים 
בעזרת גלאי מתכת זעיר , וסביב נמלי התעופה מסיירים חיילים בטנקים ובשריוניות , 
חמושים בנשק אוטומטי . חלק מאמצעי הביטחון האלה מופעלים כאן זה מכבר , 
תוצאה של הטרור האירי , אבל יש כמה תוספות לא מוכרות . היום גם אנגליה 
פוחדת מן הטרור המזרח - תיכוני . אחת התופעות החדשות הם מחנות מעצר שמורים 
היטב , שבהם מוחזקים חשודים בזיקה לארגוני טרור ערביים ובאהדה למשטרו של 
סדאם חוסיין . תופעה חדשה נוספת , בולטת מאוד , היא ריבוי משרדי ייעוץ 
פרטיים ללוחמה בטרור . עד לאחרונה עסקה בכך יחידה מיוחדת של חיל האוויר 
הבריטי , בחסות הממשלה . היחידה הוכיחה את יכולתה במקרים לא מעטים , ולא 
היה מקום ליזמים פרטיים . היום המצב שונה . בתי - מסחר לנשק , עסקים המקיימים 
קשרים עם ארצות - הברית , חברות תעופה ( לא רק המטוסים , גם משרדי החברות ) 
, בתי - מלון שאורחיהם עלולים להיפגע כל אלה הגבירו את הביקוש לייעוץ 
ולכוח אדם מיומן בתחום הזה . ובעסקים כמו בעסקים , עשרות חברות ייעוץ נכנסו 
לפעולה וידי המומחים מלאות עבודה . גון אוונס הוא קצין לשעבר באחת היחידות 
המובחרות . באיזו מהן הוא לא אומר , ובכל זאת רומז על היחידה המיוחדת של 
חיל האוויר . דעותיו בענייני טרור מנוסחות היטב , מנומקות , והוא יודע 
למכור את מרכולתו , שהיא הידע שצבר . אין צורך , הוא אומר , להגן על 
כל מפעל קטן ועל כל חנות מכולת שכונתית . מטרת הטרור היא להפחיד את האוכלוסייה 
האזרחית , ולכן יבחר תמיד באובייקטים גדולים , נראים לעין ומרשימים . 
פיצוץ בית מלון גדול או חנות כל - בו גדולה , השתלטות על אונייה כמו אקילה 
לאורו , פיצוץ מטוסי חברות התעופה המערביות שבוצע בזמנו בירדן אלו פעולות 
טרור הראויות לשמן . כיוון שמטרת הטרור היא לזרוע אימה , מסביר אוונס , 
אחד מתפקידי הלוחמה בטרור הוא למנוע יצירת אימה ללא סיבה מספקת . לדעתו , 
אזהרות חריפות מדי מזיקות כשלעצמן . אסור , למשל , שהציבור כולו ידע 
על השוטרים החמושים בנמלי התעופה ועל הטנקים המסיירים באזור . אין לעודד 
את הרושם שהמדינה כולה מאוימת . כך גם לגבי סגירת כניסות לבניינים , ביטול 
שירותים כגון שמירת חפצים ואמצעי הגנה דומים . לא רק הצד המודיעיני חשוב 
כאן . מובן שיש למנוע הפצת מידע על אמצעי התגוננות שננקטו , דבר שיסייע 
לאנשי הטרור בתכנון מעשיהם , אבל חשוב גם ההיבט של המוראל הציבורי . בדרך 
כלל נמכר הייעוץ בעסקת חבילה . לפונים מוצע תדרוך , הניתן ברוב המקרים 
לצוות הבכיר בלבד . רק לעתים רחוקות זוכים בכך כל העובדים , כי הדבר נוגד 
את העיקרון של אי - הטלת פחד . בנוסף לייעוץ עצמו מספקת החברה כוח אדם מקצועי 
לשמירה ולהתקנת אמצעי ההתגוננות . יותר ויותר בתי קולנוע ומקומות בידור 
בערי בריטניה מקפידים היום על פתיחת כניסה אחת בודדת , לכל היותר שתיים . 
יותר אנשי שמירה צעירים וחסונים נראים במקומות רגישים מקומות שעד היום 
הסתפקו בשומרים קשישים עטורי אותות הצטיינות , במדים דהויים של צבא הוד 
מלכותה . אך אין רושם , למרות הדברים הקטנים המשתנים בכל מקום , שבריטניה 
כולה חיה עתה במצור או בפחד . זאת גם בגלל פנייה של היועצים הפרטיים והממשלתיים 
אל אמצעי התקשורת , שיציגו את הדברים בפרופיל נמוך , אם בכלל . הרבה תלוי 
בכותרות , אומר אוונס . אם מראים בתמונות גדולות את השוטרים החמושים בתת - 
מקלעים המסתובבים בנמלי התעופה , הופך הדבר את המקומות האלה למוקדים של 
פחד . לכן מוטב להימנע בכלל מלהזכיר זאת . למרות אמצעי הבטיחות המוגברים , 
קשה לומר שההתגוננות היא יעילה ביותר . בדרך לנמל התעופה , למשל , יש 
אמנם מחסום אחד , אך לא נערכים בו חיפושים ואף לא דורשים מנוסעי המכוניות 
להזדהות . אפשר בנקל להגיע לבניין החנייה , להוציא כלי נשק אוטומטיים מתא 
המטען , ולהסתער על אולם הנוסעים הנכנסים או היוצאים . החיפושים בכניסות 
לתיאטרון נעשים גם הם בעיקר למען הרושם , פרט למופעים בעלי צביון ישראלי 
מובהק . זה כמעט ההיפך ממה שממליצים אוונס וחבריו . הם היו רוצים פחות 
בולטות ויותר פיקוח . אך מצד שני , כל זמן שאין מעשי טרור קשה לדרוש מן 
הקהל התייחסות רצינית למאמצים למנוע אותם . בזמנים שונים , ייתכן שאיש כמו 
גון אוונס היה הופך לשכיר חרב במדינה דרום - אמריקאית או אפריקאית . כיום , 
בגלל איומי הערבים , יכולים אוונס ואנשיו ליהנות מן הטוב שבכל העולמות : 
גם לעסוק במקצוע הצבאי שרכשו , שאין לו בדרך כלל דרישה רבה במדינה מתוקנת , 
וגם לשבת בבית ולעשות רווחים נאים . 
