כוחות צה"ל הרגו שלשום לפנות בוקר שלושה מחבלים מירדן , שחדרו לישראל ותקפו 
שני אוטובוסים בכביש הערבה . באוטובוסים הוסעו חיילים שיצאו לחופשה . מנוסעי 
האוטובוסים נפצעה חיילת באורח קל עד בינוני ועוד שני חיילים נפצעו קל . 
חייל נוסף מכוח סיור אנשי מילואים שהותקף אף הוא והשיב אש , נפצע קל . גורמים 
בצה"ל מעריכים כי שלושת המחבלים קיבלו את נשקם במסגרת חלוקת נשק לצבא העממי , 
עליה הוחלט על ידי המלך חוסיין בשבועות האחרונים . בצה"ל חוששים מכך שנשק 
זה יופנה לפיגועים נוספים . הירדנים חצו את גדר הגבול ביום שישי לפנות בוקר 
תוך חיתוכה במלקחיים , והלכו כשישה קילומטרים עד צומת צוקים . הם זרקו 
שני רימונים על אוטובוס אזרחי שהסיע חיילים לחופשה וירו עליו . למקום הגיע 
רכב סיור שגם עליו הוטל רימון , והוא פתח באש . חייל מרכב הסיור נפצע . 
התוקפים זרקו רימון נוסף וירו על אוטובוס נוסף שהגיע למקום , אף הוא הוביל 
חיילים לחופשה . שלושה מנוסעי האוטובוס נפצעו . החיילים מהאוטובוס התארגנו 
לתגובת אש והתוקפים נסוגו לכיוון הגבול . כוחות נוספים של צה"ל פתחו במירדף 
והשיגו את התוקפים ליד גדר הגבול . שם נהרגו השלושה . ליד גופותיהם נמצאו 
אמצעי לחימה , ספרי קוראן וכן תעודות מזהות . עולה כי שלושת המחבלים הם 
אזרחים דתיים - קנאים שהתגוררו ברבת עמון ובאזור כארמה . מקור ביטחוני בכיר 
אמר אתמול ל"הארץ " , כי להערכתו המלך חוסיין מאבד שליטה . מערכת הביטחון 
מעריכה כי יוגברו ניסיונות הפיגוע מגבול ירדן . המקור הביטחוני הבכיר אמר 
כי ככל שהמלך חוסיין יביע עמדה נחרצת בתמיכתו בסדאם חוסיין , תגבר הלגיטימציה 
לארגונים השונים בירדן , בעיקר הארגונים הדתיים הקיצוניים , לבצע פיגועים 
נגד ישראל . 
