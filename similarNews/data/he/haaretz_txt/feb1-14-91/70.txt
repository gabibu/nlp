ואשינגטון ( מיוחד ל"הארץ " ) . הנספח הצבאי של ישראל בוואשינגטון , אלוף 
אברהם בן - שושן , אמר אתמול לעיתונאים אמריקאים , כי אינו סבור שיש אפשרות 
ליצור שיפור מידי בתפקוד של טילי הפטריוט , כך שאפשר יהיה להשמיד באמצעותם 
טילים בעלי ראש נפץ כימי בגובה רב . לדברי הנספח , יש ניסיון לשפר את יכולת 
הפגיעה של הפטריוט , כדי שלא יהיה צורך לשגר יותר מפטריוט אחד נגד כל סקאד , 
אך לדבריו , לא נראה לו שאפשר להכניס שיפור כלשהו בטווח הזמן המידי , 
כדי לאפשר התמודדות אמינה יותר של הפטריוט עם טילים בעלי ראש נפץ כימי . 
בן - שושן , שדיבר בתדרוך לכתבים אמריקאיים לענייני ביטחון , אמר שישראל 
לא קיבלה מארה"ב את צפני הזיהוי האלקטרוניים , המשמשים להבחנה בין מטוסי 
אויב לבין מטוסים עמיתים " זיהוי עמית - טורף " , אך הסביר כי לא זה מה 
שמונע מישראל ליזום פעולה צבאית נגד עיראק . הוא אמר שהצפנים הללו אינם 
אלא עניין סמלי , וכי התיאום במישורים אחרים בהם המישור המדיני חשוב יותר . 
האלוף בן שושן אמר , שהחלטה ישראלית אם להגיב על ההתקפות של עיראק או לא , 
אינה תלויה בקבלת הצפנים הללו . עם זאת , למרות שבן - שושן אמר כי ישראל 
לא קיבלה את הצפנים , וכי קבלת הצפנים אינה תנאי להחלטה ישראלית לצאת להתקפה 
נגד עיראק , בן - שושן אמר שאם ישראל תתקוף , הרי הדבר ייעשה רק באמצעות 
התקפה מהאוויר , ולא בדרך אחרת . " האופציה האווירית היא האופציה היחידה " , 
אמר האלוף בן - שושן . זו הפעם הראשונה מאז תחילת המלחמה נגד עיראק שהנספח 
הצבאי בשגרירות ישראל בוואשינגטון מדבר בתדרוך לעיתונאים . בן שושן אמר לכתבים 
כי היחסים בין ישראל לארה"ב הולכים ומשתפרים , והבהיר שההחלטה לא להגיב 
על התקפות הטילים של עיראק היא החלטה פוליטית ולא צבאית בעיקרה . לדברי 
בן - שושן , ישראל מבקשת מאוד להגן על עצמה , אך ההחלטה לעשות דבר - מה 
לצורך זה , דהיינו פעולת גמול נגד עיראק , היא החלטה מדינית . בכל - זאת , 
האלוף בן - שושן הבהיר שגם להחלטה כזו יש סייגים , וכי " אי - אפשר להניח 
שנשב בשקט כל הזמן רק למען הקואליציה " . 
