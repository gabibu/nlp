פרצי התבונה המפתיעים של ממשלת - ישראל הביאו גדולים וטובים , וגם קטנים 
ורעים , להרהר בפשרה של התופעה המוזרה . ההסבר הראשון , והמתבקש , נשען 
על אותה אמת מדעית ותיקה , הגורסת כי גם שעון עומד הוא שעון מדויק פעם אחת 
מדי יום . וכך אירע גם לשמיר ; הוא , שגם מרמיטה היא כדור כספית לעומתו , 
מצא עצמו עומד בראש הממשלה בדיוק באותה שנייה שבה נדרשה מרמיטה , או שעון 
עומד , ( לא ) לעשות בדיוק את הדבר הנכון . אלא שהסבר זה אינו מספיק . 
שהרי גם הטקסטים שהשמיעה הממשלה סבלו ממנות מפתיעות של היגיון . הניסיון 
השני להסביר את חשיפתם של סימני תבונה בצמרת גייס את דארווין הקשיש ואת תורת 
האבולוציה . על פי הסבר זה , שכל ישר הוא איבר המתפתח מתוך כורח ובלית 
ברירה . שהרי , בינינו , לממשלת ישראל לא היתה שום אפשרות לעשות מעשה 
כלשהו . ואז , בלית ברירה , החלה המערכת האבולוציונית לעשות את שלה , 
והגוף המשותק נאלץ לפתח קצת שכל ( בעיקר כדי להסביר את האי מעשה הבלתי 
נמנע הזה , ולהלבישו במחלצות מלים מרשימות ) . תיאוריה זו החזיקה מעמד 
בדיוק שבוע . לא חלפו שבעה ימים מרגע גילוי סימני השכל הראשונים , וכבר 
היה ברור כי לא מדובר בכמויות מסחריות . האות הראשון להידלדלותו של המחצב 
הנדיר היה מעצרו של סרי נוסייבה . האיש הואשם , לא פחות ולא יותר , בריגול 
לטובת העיראקים . הסוכן החשאי נוסייבה אסף בערמומיות את דברי שר הביטחון 
ומנכ"לו , גזר בקפידה כותרות עיתונים , האזין בשקיקה לדיווחי רשתות הטלוויזיה , 
ובעבודת נמלים קפדנית הצליח לגלות היכן נפלו רוב טילי הסקאד ( את מקום 
נפילתם של הטילים הנותרים הוא בירר במכולת ) . ואז החליט קים פילבי הפלשתינאי 
לנקוט בתרגיל מבריק להעברת המידע לבונקר של סדאם ; הוא שלח לו פאקס . אך 
אבוי , זורגה נוסייבה ואישתו מאטה לא העלו בדעתם עד כמה מתוחכמים שירותי 
הריגול הנגדי של ישראל . מסתבר שהטלפון שלו היה נתון להאזנה ! הו , כמה 
לא צפוי ופיקחי . ואת הקשקוש המקושקש הזה מבקשת ממשלת ישראל למכור לעולם . 
כאילו לא ברור כשמש , שמאחורי כל העניין מסתתרת האימה הגוברת והולכת לקראת 
היום שלאחר המלחמה , כאשר ייתכן שנידרש לדבר עם מישהו . כאילו לא שקוף 
לחלוטין הניסיון הזה לדפוק עוד מנהיג פלשתינאי פוטנציאלי , מתוך ניצול נקודת 
הזמן שבה נדמה היה לחכמי השלטון שהלחץ האמריקאי לשחרורו יהיה מתון . ואגב , 
ל אני פרקליטו של נוסייבה , הייתי ראשית חוכמה מגיש תביעת דיבה נגד דוברו 
של השר ארנס . הילדון הזחוח הזה הודיע בטלוויזיה בביטחון מוחלט , שנוסייבה 
עסק בריגול למען עיראק . לאיש הרי אין כל חסינות משפטית , ואם אי אפשר 
להביא את עניין נוסייבה לבית - משפט בדרך המלך , כדאי אולי לעשות זאת בדרך 
עקיפין , באמצעות פיו המגודל של אותו דני נווה . עוד לא תמו הדיו של דבר 
ההבל הזה , וכבר התבשרה המדינה כי ממשלת שמיר עומדת לספוג חיזוק משמעותי ; 
גנדי עומד להצטרף אליה . ולמה ? כי מחנה נסים רוצה להחליש את מחנה מודעי , 
כדי שהתלות בפלדמן תקטן ותאפשר הכנסת טריז בין גרופר לבין פת , כדי שיהיה 
אפשר לחזק את מעמדו של מרכז סניף חרות בעפולה . . . ובשם השיקולים ההיסטוריים 
האלה מביאים אל תוך הממשלה את הנתעב והנקלה מכל . ומי יודע , אולי שני הדברים 
בכלל קשורים זה בזה . הרי דווח שאחת הדרישות של הח"ך ההוא , כדי שייאות 
בטובו להצטרף לממשלה , היתה " נקיטת יד חזקה נגד פייסל חוסייני וסרי נוסייבה " . 
כלומר , ייתכן שמעצר נוסייבה אינו אלא חלק מן ההסכם הקואליציוני עם מה - 
שמו . וכך , במחי שני מעשי תפלות , מתה גם התיאוריה השנייה על הימצאותו 
של שכל בשלטון . שום אבולציה לא יכולה להסביר את התפתחותה של תכונה למשך 
שבוע אחד בלבד . אשר - על - כן לא נותר אלא לקבוע , כי שכל הוא משהו דמוי 
שפעת ; אפשר פשוט לחטוף את זה פתאום , בעיקר אם יוצאים למלחמה בלי סוודר . 
אך אין מקום לדאגה . זה עובר אחרי כמה ימים . ואל יתפלא איש , אם בתוך 
זמן קצר , לאחר שייעלמו לחלוטין כל הסימפטומים של התקף - השכל הפתאומי , 
תחליט ממשלת ישראל להצטרף למחנה העיראקי . כי מתרבים הסימנים , שאיום 
השלום האמריקאי מהלך עליה אימים הרבה יותר מאיום המלחמה העיראקי . 
