לראשונה בהיסטוריה מפעיל שליט מדינה , בעת מלחמה , אמצעים נרחבים של טרור 
אקולוגי . צעדיו של שליט עיראק , סדאם חוסיין , לזיהום הסביבה באזור המפרץ 
יובילו לאסון האקולוגי הגדול ביותר בהיסטוריה , מעשה ידי אדם . גם אם תסתיים 
המלחמה בקרוב , הפסיד האזור כולו במלחמה על איכות הסביבה , ושיקום הנזקים 
יצריך שנים רבות , במקרה הטוב . בעקבות הידיעות הראשונות מהמפרץ על הפעולות 
שנקטה עיראק להצתת בארות הנפט בכוויית , והחששות שתופעה זו תתרחב ותקיף 
כמות גדולה של בארות שם , זימן מנכ"ל המשרד לאיכות הסביבה , הד"ר אורי 
מרינוב , התייעצות של מומחים מתחומי זיהום האוויר ומדעי האטמוספירה ממוסדות 
ההשכלה הגבוהה , השירות המטאורולוגי ואנשי איכות הסביבה . שתי בעיות אקולוגיות 
עיקריות מטרידות את אנשי איכות הסביבה : האחת קשורה בים והשנייה באוויר . 
אין ספק שהכמויות הגדולות של נפט גולמי שכבר הוזרמו למי צפון המפרץ , יפגעו 
קשה בכל המערכת הטבעית של האזור , ובמיוחד בחי , בצומח ובנוף . אולם לישראל , 
כך נראה , לא נשקפת סכנה מכיוון זה . כבר בעבר הוכח שהמרחק גדול מדי , 
ולכן הנפט והזפת לא יגיעו לכאן . מידתה של סכנת זיהום האוויר בישראל כתוצאה 
מהבערה מכוונת של בארות נפט ומיכלים , או כתוצאה מפגיעה מלחמתית במתקנים 
תלויה בכמויות הנפט שיידלקו , במצב המטאורולוגי שישרור באותו זמן , וכן 
במשך תקופת הבעירה . רוב המומחים שדנו בנושא זה מעריכים כי בעירה של נפט 
בכמות כזו , באוויר הפתוח , יכולה לגרום לשלוש תופעות עיקריות . האחת , 
פריצה של חלקיקים לסטרטוספירה . אולם אפשרות כזאת קיימת רק בכמויות גדולות 
מאוד של דלק בוער בלחץ פריצה חזק . החלקיקים ינועו בסטרטוספירה , יביאו 
לשינויים לא גדולים בחלוקת הקרינה , אולם לא יגרמו לאפקט מהותי מסוג " החורף 
הגרעיני " או דומים לו . והתופעה השנייה , בחודשים פברואר - מרץ , כתוצאה 
מתנאים מטרולוגיים מיוחדים , יכולה להגיע לאזורנו כמות מסוימת של פיח . 
דעת המומחים היא שהכמויות לא יהיו גדולות ולא יגרמו נזק של ממש באזור . 
אפשרות נוספת שהועלתה היא יצירת גשם חומצי כתוצאה מהתהוות חומצה גופריתית 
שתנוע יחד עם זרמי האוויר לכיווננו . לדעת מומחים , הכמויות הגדולות של 
אבק מדברי בסיסי שיגיעו יחד עם החומצה , ינטרלו אותה . כפי שהדברים נראים 
עתה , ועל סמך המידע הקיים בארץ כיום , נראה שלא צפויות השפעות סביבתיות 
חמורות על ישראל מכמויות גדולות של דלק בוער במפרץ . עם זאת סוכם כי המשרד 
לאיכות הסביבה יפעיל מערכת ניטור לאיתור חלקיקי פיח שמקורם במפרץ , וכי 
יורצו מודלים מפורטים במחלקה למדעי האטמוספירה באוניברסיטת תל - אביב ובמחלקה 
למדעי הסביבה באוניברסיטה העברית , כדי לנסות לבחון את התרחישים השונים 
האפשריים במצבים מטאורולוגיים שונים באזור . 
