גם רשימתי שהתפרסמה כאן לפני שבועיים " שלא יחפשו אותי " עוררה ריגושים 
מימין ומשמאל . על ריגושיהם של אנשי הימין , שהשמחה במעונם , והיא שמחה 
נלעגת ומוקדמת , אכתוב בפעם אחרת . הפעם אסתפק בריגושי - שמאל , שהם לבדם 
ממלאים את ידי עבודה . כמעט בכל מאמרי - התגובה הבחנתי בטענות חוזרות ונשנות 
אותן הטענות עצמן משל היו המאמרים הרבה ואילו הכותב לא היה אלא אחד . טענה 
ראשונה הושמעה נגד התנשאותי אני ואפסי עוד על שניסחתי את הדברים בגוף ראשון 
יחיד " שיחפשו אותי " , " שלא יחפשו אותי " כאילו אני הוא ציר העולם 
והעולם חג סביבי . צנועים מפורסמים , נטולי אגו , כמו אורי אבנרי , למשל , 
שרק על עצמם לספר לא ידעו , טרחו להעמיד אותי במקומי . אני מודה להם על 
כך . בזכותם אני יודע עכשיו , שאף על פי כן נוע תנוע יוזמת השלום או 
לא תנוע , עם יוסי שריד או בלעדיו . עובדה עצובה ומתסכלת , אך ככל הנראה 
נכונה . להגנתי אומר , שבשני מאמרי אלה ביטאתי הערכה אישית לחלוטין ועל 
כן נמנעתי משימוש בגוף ראשון רבים " שיחפשו אותנו " , " שלא יחפשו אותנו " 
כדי שלא ליצור רושם מסולף של דיבור בשמם של אחרים . קל לתאר מה היה מתחולל 
במשכנות השמאל לו התיימרתי להיות פה כללי ולא פה פרטי . הטענה השנייה נגדי 
היתה על רגשנותי כי - רבה . המלחמה , כך נרמז , גרמה לי לאבד את הראש , 
אך כשאשוב לעשתונותי אשוב גם להיות יוסי שריד הישן והטוב . בעיקר אני נרגש , 
הוסבר , בשל עמדתם הפרו - סדאמית של מנהיגי אש"ף , שפגעה בי באופן אישי , 
ועל כן יש להתייחס לקובלנתי במידה של סלחנות כאל קובלנה העולה מלב מורתח , 
לבו של אוהב נבגד . עד כה עברו עלי המלחמות בלי לעורר בי תרטיטים מוגזמים 
של זחיחות והשתטות . שמרתי , פחות או יותר , על יישוב הדעת . במלחמת 
ששת הימים לא אני פירסמתי ב"העולם הזה " קריאה נסערת לעלות תיכף ומיד על 
דמשק ולכבוש אותה . במלחמת לבנון לא אני פירסמתי באותו שבועון ראיון - עגבים 
עם יאסר ערפאת . לא עגבתי קודם , ולכן גם לא נעלבתי עכשיו . לכל היותר 
נעלבה האינטליגנציה שלי : אלמלא ביצעו מנהיגי אש"ף חרקירי , הם היו על 
הסוס , והסוס הזה היה דוהר כבר עכשיו אל המשא ומתן לשלום . אבל הם מתחת 
לסוס , ויש חשש שהוא ירמוס אותם בשעטה , אותם ואותנו . הערכת המצב שהבעתי 
בשני מאמרי , אין בה שמינית של התלהטות והתלהמות . אפשר לקבל אותה או לדחותה , 
אי אפשר לבטל אותה כגילוי חולף של היסטריה . מלחמת המפרץ היא רעידת אדמה 
כלל - עולמית ומוקד הרעש הוא במזרח התיכון , ממש מתחת לבית . כשהאדמה רועדת 
היא הורסת עד היסוד מבנים ישנים והשקפות רעועות . הימין הישראלי מסתכל על 
ההריסות ואיננו רואה אפילו סדק בדעותיו הקודמות והקדומות . להיפך : המבנה 
הקונצפטואלי שלו רק מתחזק , לדעתו . הם עוד ייווכחו בטעותם המרה , בקרוב . 
גם בשמאל הישראלי יש מי שרושמים את הזעזועים העצומים סביב , אבל אצלם בבית , 
בסלון , שום דבר לא זז , גם לא משקפי הקריאה . את המפה החדשה הם ימשיכו 
לקרוא במשקפיים הישנים . ימין ושמאל רק תמול ותמול . אני מתאמץ ככל יכולתי 
לראות את המחר , אולי אצליח . מה ישתנה ומה לא ישתנה לאחר הרעש ? עובדת 
קיומו של העם הערבי הפלשתיני לא תשתנה , זה מובן מאליו . העם הפלשתיני 
חי וקיים והוא ימשיך לתבוע , כמו כל עם אחר , את זכותו להגדרה עצמית . 
איש לא יצליח לעקור את תקוות העצמאות המדינית מלבו , כשם שאיש לא יצליח 
לעקור אותו ממקומו , גם לא רחבעם זאבי . שטחי הגדה והרצועה ימשיכו אפוא 
להיות ארץ פלשתינית , וישראל לא תורשה ולא תוכל לייהד אותם ולספחם . כל 
הסימפטיה וההבנה שרכשנו במשבר הזה אין בהן , ולא יהיה , שום סיוע לרצונו 
של הימין להתנחל בשטחים כדי להישאר בהם . במוקדם או במאוחר , תוך כדי הסדר 
חדש באזור , תיאלץ ישראל לצאת משם , והעם הפלשתיני יממש בדרך זו או אחרת 
את זכות ההגדרה העצמית שלו . ייתכן שתקום המדינה הפלשתינית העצמאית . כל 
הדברים הבסיסיים האלה לא ישתנו , כשם שהעולם אינו משתנה חרף כל הזעזועים 
שעוברים עליו , והוא נשאר עגול . אנשים מרובעים לא יצליחו לרבע אותו . 
אבל גם אנשים מרובעים מוכרחים להבין שיש דברים שבכל זאת משתנים . העם הפלשתיני 
אמנם לא ייעלם והבעיה הישראלית - הפלשתינית לא תתפוגג , אך מנהיגותם הנוכחית 
של הפלשתינאים מן הדין שתתחלף , כי לאחר המלחמה היא תתגלה כמכשול גבוה מדי 
בדרך למשא ומתן , בשל מחדליה והטעויות האדירות שעשתה . אי אפשר להחליף 
עם ; אפשר וצריך , לפעמים , להחליף הנהגה . נכון , לא אנחנו בוחרים את 
מנהיגיהם , והם תמיד יבחרו אותם . ובכל זאת , מחובתנו להעריך בעוד מועד , 
שעם יאסר ערפאת וחבורתו יהיה קשה מאוד לעשות עסקים , ואולי אף בלתי - אפשרי . 
ארצות הברית , שתשלם מחיר דמים כבד במיגורו של סדאם חוסיין , לא תזמין 
אל השולחן את שולייתו המוקיוני והנרצע . הממשל בוואשינגטון , בהתערבות 
הקונגרס , התקשה מאוד לעכל את ערפאת לפני המלחמה . האם בא בחשבון שהוא 
יעכל אותו לאחריה ? זה בכלל סביר ? ומי ילחץ על האמריקאים למחול לערפאת 
ולהביא אותו בקהל ? חאפז אסד , אויבו בנפש ? המלך פהד ? או אולי יצחק 
שמיר ודעת הקהל הישראלית שלאחר הטילים והריקודים ? אני חושש שרק השפעתו 
של השמאל הישראלי האמיץ מפלג " טעמון " לא תספיק הפעם . במובן הזה , 
שהוא מאוד לא אישי , כתבתי להם " שיחפשו אותי " . ועוד דבר אחד חשוב עומד 
להשתנות , המוקדם והמאוחר : קודם , כאשר אש"ף ניהל אסטרטגיה של השלמה 
ודו - קיום עם ישראל , וסוריה ניהלה אסטרטגיה של סרבנות , נראתה הפריצה 
המדינית בחזית הפלשתינית קרובה ואפשרית . לאחר המלחמה יתהפכו היוצרות והפריצה 
בחזית של המדינות הערביות תהיה , לפי הערכתי , יותר קלה ומעשית . הפתרון 
לבעיה הפלשתינית יהיה כבר תוצר - לוואי של הסדר עם מצרים ועם סוריה , והפלשתינאים 
לא יוכלו להלין אלא על עצמם , ובעיקר על הנהגתם . ההנהגה הכושלת הזאת , 
שהסכימה ערב המלחמה ובמהלכה להפוך את הפלשתינאים לבני ערובה של סדאם חוסיין , 
הסכימה מניה וביה למסור אותם כבני חסות לידיהם של אסד ומובארק לאחר המלחמה . 
הסכמי שלום עם מצרים , עם סוריה ועם מדינות ערביות נוספות ייצבו את האזור 
במידה סבירה . אחר כך יבוא גם תורה של הבעיה הפלשתינית , שפתרונה הוא תנאי 
הכרחי לשלום , אך לא תנאי מספיק . זאת הערכת - המצב שלי , המעודכנת . 
אם מישהו רוצה לגרש אותי בגללה ממחנה השלום הישראלי , הוא רשאי לנסות . 
הבעיה היא , שאת הרוב אי אפשר לגרש ובלי אנשים כמונו לא יהיה מחנה שלום . 
יישארו רק כמה פימות ירושלמיות ותל - אביביות , אנשים תלושים ותמהונים , 
וכך זה גם ייראה . 
