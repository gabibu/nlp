מועצת הביטחון מתכנסת היום אחר הצהרים לדיון רשמי ראשון על המצב במפרץ הפרסי 
מאז פרוץ המלחמה נגד עיראק . בהצבעה לפני התחלת הדיון ייקבע אם הישיבה תהיה 
סגורה או פתוחה . ארצות הברית ובריטניה מבקשות למנוע בכל מחיר דיון פתוח 
שעשוי להיהפך להתקפה תעמולתית נגד המלחמה ומדינות הקואליציה . אתמול עשו 
נציגים אמריקאיים ובריטיים מאמצים להבטחת רוב מבין חברות המועצה שיתמוך בהחלטה 
מנהלית לנהל את הישיבה מאחורי דלתיים סגורות . נציגי המדינות הבלתי מזדהות 
מתנגדות לכך בתקיפות ושגרירי תימן , קובה ועיראק איימו כי אם אכן תהיה הישיבה 
סגורה הם ישקלו החרמתה . אמש העריכו מקורות באו"ם כי מובטח רוב בעד ישיבה 
סגורה . אך פרשנים אמרו כי לא ברור כיצד יצביעו סין העממית , הודו ואקוודור . 
ברית המועצות הבטיחה לתמוך בארצות הברית , אך נמסר כי צרפת עשויה להפתיע 
ולהצביע בעד ישיבה פתוחה . גם הגדרת סדר היום של הישיבה נתונה למחלוקת . 
בעוד ארצות הברית טוענת כי הדיון צריך להיסוב על " המצב במפרץ הפרסי " , 
לוחצות הבלתי מזדהות על הגדרה מחייבת יותר כמו דיון על הפוגה או הפסקת אש 
לאפשר פתיחת מגעים דיפלומטים בין הצדדים הלוחמים . ארצות הברית ובריטניה 
מבקשות למנוע בכל מחיר דיון פומבי שיכלול קרוב לוודאי התבטאויות העשויות 
להתפרש בבגדאד כמסר מוטעה . באותו זמן , מעוניינות הבלתי מזדהות בוויכוח 
פתוח העשוי לחזק את התעמולה העיראקית בדבר נפגעים אזרחים בהפצצות המאסיוויות 
של בעלות הברית . 
