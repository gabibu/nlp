באחרונה מרעיפים עלינו כל כך הרבה שבחים , בעיקר בארצות הברית , עד שאני 
מתחיל לדאוג . לא חולף יום בלי שאיזה צייני , בייקר או בוש יעלו על נס 
את ישראל . תחילה שיבחוה על ששמרה על פרופיל נמוך , ומי שמכיר את הברברת 
הבלתי נלאית שלנו באמת לא יכול שלא להתפעל מכך שכל כך הרבה פיות היו סתומים 
כל כך הרבה זמן . אחרי כן היללו אותנו על האיפוק , על כך שאף - על - פי 
שאנו סופגים טילים והסכנה שנוסיף לספוג בעינה עומדת נמנענו מלהגיב ומלפעול . 
יש אצלנו אנשים המסתחררים ממחמאות אלו . בהתחשב בעובדה שיחסינו עם ארצות 
הברית לפני המשבר במפרץ היו על סף התפוצצות , הם בדעה שעיקרון הפריץ והכלב 
פעל תראו איזו אידיליה שוררת ביחסי שתי המדינות . חלקי אינו עם המסתחררים 
מן השבחים . צריך קודם כל לבדוק מה קרה לנו במשבר זה . לפי הערכתי התכרסמו 
שלושה עקרונות חשובים : התכרסמה התיאוריה שעל פיה חיינו מאז ומתמיד , שאנו 
לא זקוקים להגנה חיצונית . המדובר לא רק בפטריוטים ובפעילות האווירית האמריקאית 
נגד המשגרים במערב עיראק להגנת העורף שלנו , אלא בעצם המלחמה על עיראק : 
האם דבר כמו עיראק היינו בכלל מסוגלים להרים לבדנו ? התכרסם העיקרון של 
העברת המלחמה לשטח האויב . מסתבר , שמדינה שאין לך עמה גבול משותף אך יש 
לה טילים יכולה להעביר את המלחמה לשטח שלך בייחוד כשהחוסן הפנימי כה נמוך 
בעורף . התכרסמה התיאוריה שאנו עצמאים במאה אחוז לפעול להגנתנו בזמן שנבחר , 
במקום שנרצה , ובכל עת כראות עינינו . הוכח שאנו לא חופשיים לפעול . אצלנו 
אוהבים לכנות זאת " תיאום " עם אמריקה , אך בפועל זהו תכתיב . למעשה 
לא פעלנו כי אמריקה לא רצתה שנפעל . אמנם במקרה זה התכתיב צודק מפני שיש 
היגיון מסוים באי - תגובה כאשר ישראל תצא נשכרת מן העובדה שאמריקה הורסת 
את החזקה שבאויבותיה . וזה לא אומר שאם ירבו טילים ואו לפני סיום המערכה 
לא ניאלץ לפעול ; קשה לשער שגם זה יהיה בלי הסכמה מצד אמריקה . מי שרוצה 
יכול לכנות זאת תיאום . זה לא יהיה שקר . אני מכנה זאת תכתיב עם ווזלין 
של שבחים . התכתיב הוא בעצם התקדים המשמעותי המסתמן ביחסי שתי המדינות כשיגיע 
שלב ההסדרים . רבים סבורים שהאיפוק שלנו מקנה לנו קלפים טובים ל"יום שאחרי 
המלחמה " . דוד עברי אמר בראיון ב"על המשמר " , שמדיניות ישראל הנוכחית תישא 
רווחים מדיניים במשא ומתן העתידי על האזור . " צריך שנגיע עם הכלים המדיניים 
הכי טובים , ועל זה צריך לחשוב כבר היום . הכלים שאנו משיגים כרגע הם נכונים 
מאוד וטובים מאלה שהיו לנו לפני ארבעה חודשים " . גם צה"ל , שהיה גורם מרסן 
באי - תגובה חפוזה , פעל לפי אותו אורח מחשבה . למעשה מרבית המערכת הפוליטית , 
גם בממשלה וגם מחוצה לה , סבורה שיהיה שכר לאיפוקנו בעתיד . אני לא הייתי 
בונה יותר מדי על הקלפים שצברנו . עינינו רואות כבר עתה באזור עולם ערבי 
גועש , עולם איסלמי קנאי , אנטי - אמריקאי ואנטי - ציוני , שתחושותיו 
הן בניגוד גמור למנהיגות הפועלת בקואליציה עם אמריקה . קשה לא להבחין בסימנים 
של רעידת אדמה שבדרך . הקדימת הראשונה של ארצות הברית בתום המלחמה ותלוי 
איך תיגמר , בהפסקת אש עם סדאם או בלעדיו תהיה לעשות הסדרים פוליטיים שעיקרם 
שימור המשטרים הקיימים והרגעת מתנגדיהם . זה לא ייעשה בלי לפתור את הסכסוך 
שלנו . מכאן שאם בזמן המלחמה היתה שמירת הקואליציה האמריקאיתערבית חשובה 
שמירתה בתום המלחמה תהיה חשובה לארצות הברית אלף מונים . באסטרטגיית " הסדר 
החדש " , שאמריקה בוודאי כבר שוקדת עליה באלה הימים , התיאום או התכתיב 
לגבינו יהיו חלק מן המשחק . ועוד אין אנו יודעים איך תיגמר המלחמה וכמה 
קורבנות יהיו לאמריקאים . לא בטוח שיהיה להם מצב רוח לתת לנו לשחק על מתיהם 
את משחקי ארץ ישראל השלמה . כדאי לזכור שאחרי המלחמה נהיה תלויים מאוד בארצות 
הברית בשל הוצאות המלחמה , הפסדי המשק וקליטת ההגירה האדירה . נגיד בנק 
ישראל , מיכאל ברונו , בא לאמריקה עם רשימה של 02 מיליארד דולר , מלבד 
הסיוע הרגיל . ארצות הברית אחרי הוצאת 0508 מיליארד דולר במלחמה זו לא תהיה 
במצב רוח פזרני לישראל עיקשת . יהיו כללי משחק אחרים באזור , הן במעמדה 
של אמריקה והן בעדיפויותיה . אם לא נדע בעוד מועד , אולי כבר מעכשיו , 
להשכיל להשתלב באסטרטגיית הסדרי העתיד המתבשלת מן הסתם עתה אנו עלולים 
למצוא עצמנו לחוצים מאוד . עדיף " תיאום " עם ארה"ב ליום " שאחרי " 
כדי שלא נימצא במצב של תכתיב . התקדים כבר נקבע . 
