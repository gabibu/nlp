ואשינגטון ( מיוחד ל"הארץ " ) . ואשינגטון הגיבה אתמול בקרירות על הצעת 
איראן לתווך בין ארה"ב לעיראק , כדי להשיג פתרון דיפלומטי לעימות הצבאי . 
נשיא איראן האשמי רפסנגאני אמר כי הוא מוכן להיפגש עם סדאם חוסיין ולשוחח 
עם ארה"ב באמצעות שגרירות שווייץ . דוברת מחלקת המדינה , מרגרט טאטוויילר , 
אמרה : " התיווך היחיד שבא בחשבון הוא שהאנשים המקיימים קשר עם סדאם ישכנעו 
אותו לציית ל21 החלטות מועצת הביטחון הקשורות לכיבוש העיראקי בכוויית " . 
לדבריה , לא התקיים כל קשר בין הממשל לבין איראן . עוד אמרה : " בין 
אם מדובר בתיווך של איראן או בתיווך של כל מדינה אחרת השקפתנו היא כי אין 
על מה לתווך " . גם מזכיר ההגנה , ריצרד צייני , התייחס בספקנות להצעה האיראנית . 
ארה"ב המעיטה אתמול בדיווחים על ניסיונות הדיפלומטיה לסיים את המלחמה , 
ופירסמה דווקא הודעות רבות על התקדמותה במלחמה , תוך ציון כי העוצמה האווירית 
של בעלות הברית מחסלת בהדרגה את מערכות האוויר והים של עיראק , ומשאירה 
את חיל היבשה העיראקי הגדול לבדו בשדה . מזכיר האו"ם , פרז דה - קואיאר , 
קידם אתמול בברכה את הצעת איראן לתווך בין עיראק לארה"ב . " אני מברך 
על יוזמה זו איראן מסוגלת לגבש נוסחה שתוכל לשים קץ למצב הנוכחי " , אמר . 
במרכז האו"ם פירשו את תגובתו הנלהבת ברצונו לחדש את פעילותו הדיפלומטית להביא 
להפסקת אש . פרשנים לא הוציאו מכלל אפשרות כי המזכ"ל יזום בימים הקרובים 
כינוס מועצת הביטחון לדיון בהפסקת אש . משקיפים , המודעים להסתייגות האמריקאית 
מכל ניסיון תיווך בשלב זה של הלוחמה , הביעו פליאה על קורת הרוח שהפגין 
המזכ"ל האו"ם כלפי היוזמה . המנהיג הרוחני של איראן , האיאטולה עלי חאמניי , 
הכריז כי איראן תסייע לכל מדינה איסלאמית שתותקף על - ידי ישראל , באומרו 
כי " גיהאד נגד האויב הציוני הוא חובה " . סוכנות הידיעות האיראנית מסרה 
כי סגן שר החוץ הסובייטי , אלכסנדר בלוגונוב , יגיע היום לאיראן . ממשרד 
החוץ הסובייטי נמסר כי סגן שר החוץ ייפגש עם פקידים איראניים בכירים . עוד 
נמסר כי בריה"ם מצדדת ביוזמת השלום של נשיא איראן רפסנגאני . הנשיא האיראני 
אמר עוד , כי בדיונים שהתקיימו בטהראן בסוף השבוע עם סגן ראש ממשלת עיראק , 
סעדון חמאדי , לא גילו התגלה שום סימן לגמישות באשר לעמדתו של סדאם לשמור 
בידו את כוויית . עוד אמר כי אפילו אם טורקיה תפעיל כוחות נגד עיראק , איראן 
לא תתערב ותישאר נייטראלית . 
