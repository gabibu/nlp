נייר העיתון , כידוע , הוא סבלן ביותר , ועין הקורא מותשת בהדרגה . למרות 
זאת יצאתי מגדרי כאשר קראתי את מאמרו של גדעון לוי , " שעת הזרזירים " 
( מוסף " הארץ " , 19 . 2 . 1 ) . המדובר הוא בפולמוס הציבורי שהתעורר 
עקב עזיבתם של אנשים ידועים בציבור את תל - אביב , ועקירתם לאילת ולמקומות 
אחרים הרחוקים מהסכנה . גדעון לוי , עיתונאי אינטליגנטי ומבין עניין , 
החליט לעבור לאילת ונימוקיו עמו : הוא הלך למקום הבטוח ביותר עבור ילדיו . 
אך מעניין אישי זה צמחה אצלו , כמו אצל אחרים , פילוסופיה שלמה המצדיקה 
את העדפת האינטרס האישי על האינטרס הכללי . קפמאפרקמשפט אחד במאמר זה מייצג 
את ההשקפה הזו : " איתן גרונדלנד ז"ל מרמת גן , שלא שעה לתחנוני בתו להצטרף 
אליה במטולה , כבר נרשם כקורבן - שווא של המלחמה הזו " . במלים אחרות : 
אילו עבר למטולה , היה איתן גרונדלנד , תעשיין שנשאר במפעלו באזור הסכנה 
של גוש דן , נוהג כשורה ומונע קורבן שווא . אך לפי השקפה זו לא רק מר גרונדלנד , 
שזיכרו הוא באמת לברכה ולמופת , אלא כל התעשיינים והמנכ"לים שמפעליהם מצויים 
בגוש המסוכן , היו צריכים לעקור למטולה משלהם . ומדוע רק הם ? וכי דמם 
סמוק יותר מדמם של מנהלי העבודה ועובדים סתם ? מסקנה הכרחית היא כי על כולם 
היה לנוס למטולה . רגע אחד , אתה אומר לעצמך , ממתי מטולה היא מקלט ? 
הרי רק בשבוע שעבר נחתו בסביבתה טילי קטיושה , קשים ומסוכנים מטילי הסקאד , 
ורק בדרך נס לא נפגעה הפעם כפי שנפגעה בעבר . מה אפוא מוצע לנו ? האמת 
היא שהמסקנה ההגיונית היחידה , שאליה ודאי לא התכוון גדעון לוי , היא שמי 
שמחפש ביטחון מלא ומי שרוצה לגדל את ילדיו בשקט ובבטחה חייב לחפש מקלט מחוץ 
לישראל . ישראל היא , לצערנו ולמגינת לבנו , מקום מסוכן . אך זהו ביתנו 
ואנו לא זזים ממנו גם , ובמיוחד , כאשר הוא נתון בסכנה . את הוויכוח הרועש 
והשוצף על העריקה והנטישה אפשר לפטור בכמה מלים : חובה היתה להמשיך ולקיים 
את המשק ואת שגרת החיים בתל - אביב . גם כך פגענו בשגרה ללא צורך , אך 
אילו היו התעשיינים והעובדים בורחים למטולה היה סדאם חוסיין משיג את מטרתו . 
קומץ טילים היה גורם לנו נזק בל - ישוער ללא כל צידוק . חובת קיום המשק 
והשגרה מוטלת לא רק על התעשייה , על המלאכה ועל המסחר , אלא גם על העיתונות . 
מי שמצדיק נטישת תפקיד עיתונאי , שולל כל זכות מהעיתונות ושולל ממנה מעמד 
ציבורי . מעבר לכך אין זה מעניינו של איש היכן ישן אדם והיכן ישנים או גרים 
בני משפחתו וילדיו . בעיקר נכונים דברים אלה כאשר בחלק גדול מהמבנים לא 
היו מקלטים . המבחן האחד והיחיד הוא המשך התפקוד המלא , המשקי והחברתי . 
מבחינה זו טעה ראש עיריית תל - אביב כאשר הכליל את כל הנוטשים וכינה אותם 
עריקים , אך צדק בעיקרו במאמרו ב"הארץ " מ13 בינואר . האמת היא שהעניין 
שעלה מוויכוח זה הוא משמעותי יותר . תל - אביב הצטיירה , במידה רבה של 
צדק , כעיר מיוחדת במינה : פעלתנית , נהנתנית , בעלת מרץ בלתי נדלה 
והכל ללא הפסקה . גם מבקריו של להט לא יוכלו להתכחש לחלקו הרב בתהליך זה , 
שהביא לעירנו מידה של פעילות תרבות ובידור המתחרה בערים מערביות עשירות 
וותיקות ממנה . אווירה זו יצרה טעות אופטית אצל רבים : תל - אביב נראתה 
כאילו היא חלק מהמטרופולין הבין - לאומי האופנתי . התקפות הטילים חשפו את 
העובדה החצי - נשכחת : תל - אביב חיה , גם היא , במדינה שיש לה בניגוד 
למטרופולין הבין - לאומי בעיות של קיום והישרדות . תל - אביב מהלכת על 
שתי רגליים : האחת שם , במציאות של מעבר לים ; השנייה כאן , ליד הגבול , 
בסמוך למוקשי הגבול והזמן . מתחת למציאות השוטפת , מתחת לקצף שעל פני 
המים , מצויה , לא תמיד גלויה , תהום המציאות של המזרח התיכון . אנו מתגעגעים 
ליום שתיעלם התהום ושיוסר האיום . אך עד אז עלינו לחיות חיים כפולים : 
בלב העיר ובגבול המסוכן . חיים כפולים אלה דורשים בימים אלה גם קורבנות , 
אך אין אלה קורבנות שווא ; זהו המחיר הנתבע מאתנו כדי שנוכל להמשיך ולחיות 
בבית האחד שיש לנו . 
