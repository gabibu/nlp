בימים אלה של פטריוטיות גואה , שבהם מתרחב הציד על המועלים בטובת המולדת 
( ואפילו בזו של הבית המשותף התל - אביבי ) , יש לדבר גם על בגידתה של 
הממשלה . ממשלה המצרפת אליה את רחבעם זאבי , בחסות המלחמה ובתירוצי - שווא , 
בוגדת במולדת . כלומר , במולדת האמיתית . יצחק שמיר כאילו פרץ לנו הביתה 
בזמן האזעקה . את החשבון עם הממשלה על הבגידה הזאת אין להשאיר לסדר - היום 
הצפוף שלאחר המלחמה . כבר עכשיו צריך להעמיד אותה אל הקיר של ערכי ממשל 
ומוסר שאותו היא סודקת . כדי לנסח את כתב האישום נגד הממשלה ונגד יצחק שמיר 
בעוון צירוף זאבי לא דרושים יותר מהדברים שאמרו אנשי הליכוד עצמם . הביטויים 
שלהם , אגב , כאילו לקוחים מסעיף בגידה . " תועבה מוסרית " , אמר דן 
מרידור , שר המשפטים . " זיהום פוליטי " , אמר בני בגין , ואולי שיקף 
גם את דעתו של האבא , המנהיג הרוחני של התנועה . לעיבוי כתב האישום יש להביא 
פרקים נבחרים מהרקורד של האיש הזה , רחבעם זאבי , אשר רץ באישון לילה ( 
" אם צריך " , אמר בשיחת הטלפון ההיא ) לעזרתם של פושעים מועדים ותיווך 
יחד אתם ועם חבריהם בעסקות אפלות , לפי תרשומות המשטרה . בוגד בערכינו 
הוא ראש ממשלה שאינו פוצה פה ומצפצף לפחות זה נגד הטיב העכור של מצע זאבי 
תוך כדי שהוא מנווט בחשאיות ובאותו קור - רוח מצמרר את צירופו לממשלה . כל 
התקציבים והמשרות ושאר שוחד פוליטי שנתן הליכוד לסיעות הדתיות כדי לצרפן 
לממשלה הזאת , כל אלה מחווירים לעומת הציניות הבוגדנית של ההנמקות התועלתניות - 
כביכול לתקיעת הסכין הזאת בגבנו : חיזוק הבסיס הקואליציוני מול עריקות אפשריות 
של סיעות קטנות והתרגיל המסריח כל - כך של הצבת נציג אגודת ישראל בראשות 
ועדת הכספים . אבל האמת היא , ככל הנראה , שההנמקה השקרית מסווה מעשה 
בגידה נרחב יותר של ראש הממשלה . הוא משחיז עכשיו את הסכין הבאה , זו שינסה 
לנעוץ במאמצי ההסדר אחרי המלחמה . בחסות הטילים ובעוד המערכת הפוליטית שקועה 
בנסיבות המלחמה , שלח שמיר במכה מקדימה את גיסותיו אל עורפו של אויב אחר : 
אל אותם כוחות מתגבשים המתכוונים לפתוח מולו במתקפת ההסדר . זאת הבגידה 
הגדולה שמאחורי מינוי זאבי . לא מעשה שולי וטפל כפי שנמצאו כבר מי שטענו 
למען חיזוק שורות הקואליציה שלו , אלא גיוס כוחות לקראת ערעור השורות בקואליציה 
הגדולה שתפעל למען הסדר באזור . צירוף זאבי הוא חלק מתנועת מלקחיים מחניקה . 
המעשה מצטרף יפה מאוד אל פעולת איגוף אחרת , האישום המגומגם נגד סרי נוסייבה . 
מה מידת חטאו , את זה נשאיר לשופט . אבל בעצם הדרישה למעצר מנהלי ובתופעות 
המגונות שנלוו אליה יש משום בגידה בערכי החברה הדמוקרטית שלנו . לא היתה 
סיבה משכנעת להחלטת השלטונות להפעיל נגד נוסייבה את תקנות החירום במקום לנהוג 
לפי הליכי המשפט הרגילים . הטענה בדבר חשיפת מקורות היתה תירוץ זול . גם 
במשפט רגיל אפשר לגונן עליהם . מה שהכריע היה רצון לפסול , ללא דיני הראיות 
המקובלים , מועמד מרכזי למשא ומתן עם הפלשתינאים . לכך נוספה ההתבטאות השערורייתית 
של יועץ שר הביטחון , דני נווה . הוא הופיע בטלוויזיה וקבע את אשמת נוסייבה 
עוד לפני הבאתו אפילו בפני שופט . לא זו בלבד שנקב באשמה שלא נכללה בכתב 
האישום , אלא שימש כמכשיר ניגוח נוסף באותו קיר נסדק של ערכי חברה שומרת - 
חוק . כל יועץ קטן חש היום שהוא יכול להרשות לעצמו מעשה בגידה בערכינו . 
מה פלא ? הוא רואה היטב , מנצנצים מלמעלה , את איתותי הרשות לסרס אותם . 
הבגידה של הממשלה היא אותו משחק חסר - אחריות , שאיש לא נתן לה רשות לנהלו , 
בנכס היקר ביותר שלנו : הסיכוי שאחרי המלחמה יגבר המאמץ למען הסדר . בעניין 
הזה ראש הממשלה איננו פאסיווי כלל ועיקר . אם יש תחום ששמיר מרחיק בו לראות 
הרי הוא הנוף של מהלך להסדר , שבו ייפגע חזון ארץ - ישראל - הגדולה שלו . 
שום תועבה מוסרית וזיהום פוליטי לא יעכבו בעדו מלעשות ככל יכולתו כדי שנוף 
זה , שהוא בעיניו התועבה הגדולה מכולם , לא ייפרס . גם בזמן המלחמה , 
בעיקר בזמן הזה , שמירת החומה הישראלית מחייבת תצפית מדויקת לעבר כל ניסיון 
לחבל במאמצי ההסדר לעתיד לבוא . בעוד הרחוב הישראלי הלום - מלחמה , הולכים 
ומתבצעים בתוכנו מעשי בגידה נגד השלום . הוא עדיין רחוק מאוד מאתנו והשגתו 
תהיה קשה גם בלי התרגילים של ממשלת לא - הסדר . שימו עליה עין כבר עכשיו : 
היא עשויה להיות הדבר הגרוע ביותר שיקרה לנו אחרי שהרע הנוכחי יסתיים . 
