ישראל הבהירה למזכיר הכללי של האו"ם את התנגדותה הנמרצת למינוי נציג מיוחד 
מטעמו לטיפול בסכסוך הישראלי - ערבי ובשאלה הפלשתינית . שגריר ישראל באו"ם 
יורם ארידור נפגש ביום ששי עם פקיד בכיר במזכירות האו"ם , הנחשב לאחד ממקורביו 
של המזכ"ל , והבהיר כי כוונת המזכ"ל למנות נציג מיוחד מטעמו איננה מקובלת 
על ישראל . ארידור ציין כי ישראל מסתייגת מעיתוי הצעת המזכ"ל ומהמסגרת שבה 
העלה את הצעתו . ארידור מסר לפקיד הבכיר את עמדת ישראל כי רק משא - ומתן 
ישיר בנוסח קמף - דייוויד יביא להסדר של שלום . המזכ"ל פרז דה - קואיאר הודיע 
על הצעתו בנאום שנשא בישיבה סגורה של ועדת פלשתין של האו"ם בשבוע שעבר . 
כוונת המזכ"ל היא כי הנציג מטעמו יפעל במתכונת שליחותו של גונאר יארינג , 
שלפני כחודש הודיע על התפטרותו . יארינג נתמנה בזמנו לתפקיד נציג מיוחד 
לטיפול בסכסוך הישראלי - ערבי על - סמך אחד מסעיפי החלטת 242 , ושליחותו 
הוגדרה בפירוש כתיווך בין ישראל למדינות הנוגעות בדבר . פרז דה - קואיאר 
לא התייחס ל242 והעובדה כי בחר להעלות את הצעתו למינוי נציג מטעמו בישיבה 
סגורה של ועדת פלשתין , התפרשה ככוונה להרחיב את סמכויות הנציג לנהל מגעים 
עם אש"ף . מקורות מוסמכים במרכז האו"ם אמרו אתמול , כי המזכ"ל לא תיאם מראש 
עם נציגי ארה"ב את כוונתו למנות נציג מטעמו וכי נציגים אמריקאים הופתעו מעיתוי 
הודעת המזכ"ל . 
