החלטת הממשלה על צירוף חבר הכנסת רחבעם זאבי כשר בממשלה וחבר בוועדת השרים 
לענייני ביטחון התקבלה במורת רוח במגזר הערבי . אברהים נמר חוסין , ראש 
עיריית שפרעם ויו"ר הוועד הארצי של הרשויות הערביות , קרא אתמול לחברי הכנסת 
התומכים ברעיון הדו - קיום בין יהודים וערבים במדינה , להפגין זאת על - 
ידי הצבעה נגד הצעת הממשלה בעניין . חוסין אמר כי אינו רואה כל צורך בהכללתו 
של זאבי בממשלה . " הקואלציה הממשלתית יציבה , האופוזציה שקטה , האזרחים 
הערבים מפגינים נאמנות ודאגה לשלום היהודים והעולם מגלה אהדה לישראל , 
ופתאום מחליט ראש הממשלה לפגוע באזרחים הערבים , על - ידי הכללת איש הטרנספר 
בקואליציה הממשלתית , ולשתפו בוועדת השרים לענייני ביטחון " , אמר . יו"ר 
הוועד הארצי של הרשויות הערביות הוסיף כי על חברי הכנסת מכל הסיעות להפגין 
את התנגדותם לרעיון הטרנספר בהצבעה גלויה בכנסת נגד הכללת זאבי בממשלה . 
" אל - אתיחאד " , ביטאון המפלגה הקומוניסטית , מקדיש חלק ניכר מעמודיו 
לגינוי החלטת הממשלה . בין היתר נטען בעיתון כי הכללת זאבי בממשלה מהווה 
הכללת רעיון הטרנספר בתוך הקונסנסוס המקובל והלגיטימי בקרב הציבור היהודי 
בישראל . יתר העיתונים הערביים טרם הגיבו על ההחלטה , כיוון שרובם שבועונים , 
הרואים אור ביום ששי . 
