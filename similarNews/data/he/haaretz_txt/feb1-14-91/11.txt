חשפתי את עצמי לירי טילים פובליציסטיים מטווחים היטב . מה רע בכך , הם 
טענו בכל עוצמת כשרונם המילולי , אם אנשים מסתלקים מאזור הסכנה ומפחיתים 
את סיכוייו של סדאם חוסיין לקצור קורבנות ? למי הם מועילים בכך שהם מחרפים 
את נפשם לשווא ? השאלה הכמו - הגיונית הזאת מעידה , שכמה מן התחושות הנפשיות 
היסודיות ביותר , גם הלאומיות וגם המוסריות - אנושיות , שותקו אצל האנשים 
האלה . מי ששייך בתחושתו לציבור מסוים או לעם מסוים , אינו יכול לשקול 
את העניין אלא לפי העיקרון שקבע קאנט בציווי המוסרי המפורסם שלו : " אם 
ברצונך לבחון את מוסריותו של מעשה מסוים , שווה בנפשך שכולם היו עושים כמותך . 
האם יש קיום לחברה האנושית כשהכל יעשו כך כן או לא ? " זוהי כל התורה 
כולה . מי שנוטש את תל - אביב - יפו , כאילו אומר שמותר או אפילו צריך 
לנטוש את העיר בכלל . לכן השאלה שכל תושב צריך לשאול את עצמו איננה אם נטישתו 
לגיטימית , אלא אם נטישה כללית של העיר היא המעשה הנכון בשעה הזאת למדינה 
הזאת . דעתי בעניין זה הפוכה לחלוטין , כמובן : לא הייתי תומך בפינוי תל - 
אביב - יפו גם במצב קשה באמת , אבל נראה לי מיותר לחלוטין לפרט ולנמק מדוע 
זהו רעיון מטורף ומסוכן כשמדובר , לפי שעה , בסכנת נפשות כל כך מצומצמת , 
כפי שהוכיח הניסיון . כמו בכל תחום אחר , גם כאן יש עניין של מידה . אמהות 
לילדים רכים מתקשות מאוד לשאת בעול החרדה לגורל הילדים בנוסף על הטיפול בהם 
בעת האזעקות ואיש לא יבוא אליהן בטענות על נטישת העיר עד יעבור זעם . יש 
גם מקרים אישיים סבירים אחרים , ואין לי כל כוונה לבדוק בציציותיו האישיות 
של כל אחד . התופעה הבלתי - נסבלת היא בריחתם המבוהלת של אנשים צעירים ובריאים 
בבחינת " אני את נפשי הצלתי " . זוהי התנערות מפורשת משותפות - גורל . אם 
אכן מתחילים להתנער משותפות גורל איפה הגבול ? אם מעניקים הכשר כיום לנוטשי 
תל - אביב - יפו , מה עם אלה שנטשו את הארץ לפני המלחמה , ומה עם אלה שינטשו 
אותה ערב שעת החירום הבאה ? גם הם בסדר ? ועל מה הוכפש שמם של תלמידי הישיבות 
שנראו בהמוניהם בנמל - התעופה ערב המלחמה ? ומה נאמר לזובין מהטה , ולאורחים 
הבאים להזדהות אתנו ? שהם טיפשים מטופשים ? ואם מותר לנטוש את העיר ואת 
הארץ מה עם חיילים ? רק להם אסור לדאוג לעצמם ולנטוש את שדה - הקרב ? 
בעזרת ההיגיון הזה מגיעים למחזות שראינו בסיני , כשחיילים מצרים חלצו את 
נעליהם והחלו במנוסה . זה קורה כאשר התפרקות החברה לגורמיה מגיעה לשיאה 
ואיש אינו מאמין ואינו מצפה לסולידריות מצד מפקדיו , פקודיו , או חבריו 
לנשק . כשעמדה הספינה " טיטאניק " לטבוע , וסירות ההצלה אזלו , קם הקברניט 
והכריז : " מעכשיו איש איש לנפשו ! " חברה של " איש איש לנפשו " איננה 
עיר , איננה אומה ואיננה מדינה . היא ספינה טובעת . למזלנו , אנחנו רחוקים 
עדיין מאוד ממצב של ספינה טובעת . 
