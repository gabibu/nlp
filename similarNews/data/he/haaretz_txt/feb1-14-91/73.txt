ואשינגטון ( מיוחד ל"הארץ " ) . הממשל האמריקאי השקיע ביממה האחרונה מאמצים 
רבים לשכנע נציגים של ישראל ושל הקהילה היהודית בארה"ב , כי הצהרת בייקר - 
בסמרטניק אינה משקפת שינוי כלשהו במדיניותה של ארה"ב במזרח התיכון . הנשיא 
גורג בוש ומזכיר המדינה גיימס בייקר , אמרו דברים ברוח זו אתמול לקבוצה 
של ראשי הארגונים היהודיים הגדולים בארה"ב , ובייקר הסביר את הדברים באריכות 
לשגריר ישראל בוואשינגטון , זלמן שובל , בפגישה בלתי מתוכננת שהתקיימה 
שלשום בערב . בשלוש הפגישות הובהר לראשי הארגונים היהודים ולשגריר שובל , 
כי ארה"ב אינה מתכוונת לנקוט פעולה כלשהי הנוגעת לעתידה ולגורלה של ישראל 
מבלי להיוועץ בממשלתה , וכי אין באמתחתו של הממשל כל רעיונות או יוזמות 
חדשות בתחום תהליך השלום . כמו - כן , הבהירו ראשי הממשל , כי אין כל 
שינוי במדיניותם במפרץ או בתחום הסכסוך הישראלי - ערבי והישראלי - פלשתיני . 
הפגישה בין שובל לבייקר התקיימה שלשום בנסיבות בלתי - רגילות . שובל קבע 
פגישה עם יועצו של בייקר לתיכנון מדיני , דניס רוס , בעקבות שיחת הבהרה 
שהתקיימה בין השניים לאחר פרסום הודעת בייקר - בסמרטניק . כששובל הגיע למשרדו 
של רוס , הוא הופתע לקבל הזמנה לפגישה עם מזכיר המדינה בייקר . דוברת מחלקת 
המדינה , מארגרט טאטוויילר , תיארה אתמול כך את השתלשלות המאורעות שהוליכה 
לפגישה : " כשהוא ( שובל ) היה בבניין , בפגישה עם דניס רוס , התקשר 
אליו המזכיר ואמר לו בכל הכנות , זה כבר היה די מאוחר בסוף היום " למה 
לא תבוא ואני אזמין אותך למשקה ? " אז הם שתו ביחד גינגר אייל , ואז במהלך 
הפגישה הזו בלשכתו של המזכיר בייקר , ניצל המזכיר את ההזדמנות כדי לומר 
לשגריר הישראלי את מה שהוא ואנחנו אמרנו לכם קודם אין כל חדש בהצהרה ( 
המשותפת של בייקר ובסמרטניק ) " . 
