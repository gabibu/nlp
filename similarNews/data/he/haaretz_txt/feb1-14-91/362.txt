האמרה המפורסמת " כאשר התותחים רועמים המוזות שותקות " לא חלה , כנראה , 
על ישראל . הופעתם של הסופרים עמוס עוז , א . ב . יהושע ויורם קניוק 
במסיבת העיתונאים מטעם " המרכז לשלום " , ודבריהם בזכות המלחמה בעיראק , 
העידו כי כאשר נשמע בישראל רעם התותחים , המוזות לא רק שאינן שותקות , 
אלא רועמות בקצב התותחים . כמה עצוב לגלות מחדש כי בחברה הישראלית טבוע 
גן קולקטיווי המשתק כל מחשבה עצמאית כשפורצת מלחמה , וכי מי שרק אתמול נודעו 
כאנשי מחנה השלום , פוסעים בסך עם אנשי המלחמה . כשהוקיע עמוס עוז את תנועות 
השלום בארה"ב ובאירופה וטען כי הן נגועות " בנאיוויות פציפיסטית " , לא 
היה אפשר להתאפק מלשאול : האם דבריו המצדדים במלחמה אינם נגועים ב"ציניות 
מיליטריסטית " ? אני מסרב לקבל את החלוקה הדיכוטומית של עמוס עוז וחבריו , 
שלפיה מי שאינו תומך בנשיא בוש משמעו שהוא תומך ברודן סדאם . יש גם דרך 
שלישית , של אלה הרואים במשטרו של סדאם משטר עריץ ומתועב , ועם זאת לא 
מתרפקים על קואליציית בוש - אסד כאילו היתה נבחרת חסידי אומות העולם . אנשים 
אלה התנגדו ומתנגדים לכיבוש כוויית , והם התנגדו ומתנגדים למלחמה כפתרון 
למשבר המפרץ . הדמוניזציה של סדאם חוסיין אופנתית עכשיו , אולם השליט העיראקי 
אינו שונה מעריצים ומרודנים שישראל וארה"ב תינו עמם אהבהבים בחדרי מיטות 
מאוד לא אטומים . אידי אמין היה בשעתו חברם הטוב של מנהיגי ישראל , וכך 
גם כת הגנרלים הפשיסטית ששלטה בארגנטינה , שלא לדבר על משטר האפרטהייד של 
דרום - אפריקה . ואילו את העריצים ששלטו ושולטים בחסדי התמיכה האמריקאית 
תקצר היריעה מלמנות . גם פלישתו של סדאם לכוויית אינה שונה במהותה מפלישת 
ארה"ב לגרנדה או לפנמה . סדאם חשב בטעות שהוא מין אמריקה קטנה באזורו , 
ולכן הוא רשאי לעשות לשליט כוויית , שהמרה את פיו , את מה שעשתה אמריקה 
לנורייגה שעה שהמרה את פיה . כל הלהג המוסרי כביכול של אנשים כבוש ושמיר , 
שמדברים גבוהה גבוהה על חופש , צדק ודמוקרטיה בבואם להחזיר את כוויית למשפחת 
השייח סבאח , ראוי רק לשריקות בוז . שלא לדבר על בעל - הברית החדש חאפז 
אל - אסד , שרצח את בני עמו לא פחות משעשה זאת עמיתו העיראקי . מדוע אפוא 
אצה רצה אמריקה לקרב האדירים הזה ? התשובות נעוצות ברצונן של חברות הנפט 
האמריקאיות והבריטיות להמשיך ולשלוט בשוק הנפט , ובמצוקה שאליה נקלעה תעשיית 
הנשק האמריקאית עם ניתוץ חומת ברלין . העלייה במניות יצרנית טילי הפטריוט 
היא השפה היחידה שמבינים סוחרי הנשק : שפת הרווח . בהקשר זה לא היה אפשר 
להימנע מגיחוך נוכח מודעות הענק שפירסמה " חברת אלול " בעיתונות , ובהן 
שמותיהן של כל החברות בגרמניה ובארה"ב שסייעו לבניית מכונת המלחמה העיראקית . 
" חברת אלול " עצמה עוסקת בסחר נשק ומרוויחה עמלות שמנות . מהו , בעצם , 
ההבדל בין יצוא ידע כימי או גרעיני מגרמניה לעיראק ובין יצוא ידע גרעיני 
מישראל לדרום - אפריקה ? וכבר הופיעו ידיעות שלפיהן חלק מיצוא הנשק והידע 
הישראלי הגיע בעסקות סיבוביות גם לעיראק . זו דרכם של סוחרי הנשק , שאינם 
מכירים בגבולות לאומיים או מוסריים . מדוע אפוא מתייצבים אנשי שם , הנמנים 
בעיני עצמם עם מחנה השלום בישראל , לצדה של המלחמה ? הדרך שהחל האו"ם לנקוט 
ההסגר הבין - לאומי היתה רחוקה ממיצוי ; הסכנה כי במלחמה יושמד אזורנו 
היתה ונשארה סיבה מצוינת להיאבק נגד פתרון צבאי ; כמות הנשק הגרעיני , 
הכימי והביולוגי באזורנו טומנת בחובה את הסכנה כי מלחמה שתחל בנשק קונוונציונלי 
תהפוך למלחמה גרעינית , כימית או ביולוגית , שסופה כליוננו המוחלט . משום 
כך היה על כל איש שלום לעשות את המרב למניעת המלחמה , שגם אין אנו יודעים 
אם תתפתח למלחמה גרעינית . התקפות הטילים הנבזיות על ישראל היו צפויות : 
סדאם הבטיח וגם קיים . אולם אין מקום לצדקנות הישראלית , כאילו הותקפה 
כאן שווייץ מזרח - תיכונית : ישראל נמצאת במצב מלחמה עם עיראק , וממשלתה 
לחצה מאז תחילת הפלישה לכוויית ליישום פתרון צבאי . הפצצת ריכוזי אוכלוסייה 
אזרחית אינה המצאה שטנית של סדאם , אלא חלק מכל מלחמה . כך עשתה ישראל 
הדמוקרטית בלבנון , כך עשתה ארה"ב הדמוקרטית בווייטנאם , כך עשתה בריה"ם 
הדיקטטורית באפגניסטן . את מחירן האכזרי של כל המלחמות משלמים תמיד אזרחים 
שלא חטאו . את מה שמרגישים ילדי ישראל לאחר שאיבדו את בתיהם בהתקפות הטילים , 
מרגישים גם ילדי עיראק תחת הפצצות בעלות הברית . יסלחו לי עמוס עוז וחבריו 
על שאני חושב גם על ילדי בגדד , וחבל שאינם מקדישים מעט מחשבה לשאלה מדוע 
עניי העולם השלישי תומכים בסדאם , ואילו שבעי העולם המערבי תומכים בבוש . 
וכמה מאכזב שסופרים מן המעלה הראשונה מקהילים מסיבות עיתונאים כדי שקריאת 
התמיכה שלהם במלחמה תהדהד מסוף העולם ועד סופו , אבל שותקים כשממשלתם מטילה 
עוצר מתמשך על שני מיליון פלשתינאים . 
