פר - היואיט שבניו - יורק נמצא בביתם הכבד והמעוטר של משפחת קרנגי . רק 
חלק ממנו שופץ לצורכי " האנונימיות המוארת " , ההכרחית לתערוכות . שאר 
הבית משמר את מוזרותו , האופיינית לתחילת המאה , כולל פתחים נמוכים במיוחד , 
בגלל תסביכי הגובה של בעל הבית . המוזיאון מפיק תערוכות גדולות , חשובות , 
רבות דמיון והעזה . תערוכה זאת , שכותרתה " מונדו - מטריאליס " ( עולם 
החומרים ) , נהגתה ונוצרה בזכות חברת - העל " ארון - המתכת " , הכוללת 
יזמים וחברות תאורה , טקסטיל וריהוט , המעניקים שירותים לאדריכלים ולמעצבים . 
החברה הציעה למוזיאון לבדוק את עמדתם ואת טעמם של האדריכלים והמעצבים של 
היום לגבי החומרים שבהם ישתמשו בחמש השנים הבאות . כל אחד ממאות המעצבים , 
החברות והאדריכלים שפנו אליהם , התבקש לספק קולאז בממדים של מטר על מטר , 
כשהדגש הוא לא על צורת הביצוע אלא על החומרים , ולנמק מילולית את בחירת 
החומרים . 521 המשתתפים הם דוגמה נפלאה של פעילות מכל קצוות עולם . שמות 
ידועים מאוד , וגם שמות המוכרים רק בחוגי מעצבי המוצר . ישראל לא כלולה 
בתצוגה . חלק מן התצוגות תלויות על קירות , וחלקן בחלל התצוגה , כמין מבנים 
או פסלים . ההבדלים בגישה הם לא רק בין מזרח למערב ; במקרים שבהם נבחרו 
חומרים זהים או דומים , נתן להם עיצובם צורה ומשמעות חדשות לחלוטין . לא 
יופיים של הקולאזים הוא הקובע , אלא הרמזים על עיצוב סביבת חיינו בעשור 
הבא ומשמעויותיהם . האדם קרוב לחומרים מאז נברא מחומר . הקשר הוא של מצאי , 
של כורח , של הערצה ושל חובת ההישרדות . חומרים הומצאו , נלקחו מהטבע , 
או נוצרו יש מאין . היום אנחנו חשופים לאין - ספור חומרים מעשה ידי אדם . 
הנסיקה לחלל והנחיתה על הירח הביאו ליצירתם ולפיתוחם של עשרות חומרים חדשים . 
ובכל זאת , רבים מן המעצבים ממשיכים להיצמד לחומרים המוכרים ולהעניק להם 
פילוסופיה וצידוק חדשים , הרחוקים מאוד מהגדרת היסוד המילונית , הטוענת 
שהחומר הוא זה שממנו עשוי הכל . לעומת כל מאות השנים שבהן הכתיבה איכות החומרים 
את הביצוע , מאפשרים היום חומרים רבים ביצועים שאינם מזכירים את אופיים . 
מכונות חדשניות ותכנונים חכמים מאפשרים לאנוס חומרים לביצועים שאינם מסגירים 
את אופיו של החומר היסודי . הפוסט - מודרניזם אף נתן כבוד להתחזות חומרים . 
מודעת המעצבים לבעיות אקולוגיות השפיעה אף היא על הבחירה . מעטים מהם הסתפקו 
בחומר אחד , כמו למשל האדריכל האמריקאי ריצארד מאייר , שבחר במשטח לקה 
לבן , אנונימי לחלוטין . הוא כתב שלבן הוא היסוד שעליו וכנגדו יתרחשו כל 
האירועים . הלבן הוא הזיכרון והציפייה להתרחשויות . החלוקה למשטחים , והמעברים 
בין מט למבריק לחסר - טקסטורה , מעניקים למעצב ייחוד וכוח . מעצבים רבים 
מתייחסים לתקופה שתבוא כאל תקופה רגישה , שתתאפיין בחזרה לחומרים טבעיים . 
קבוצת קוף - הימלבלאו האוסטרית , המשגעת את עולם העיצוב בהרי הפלדה והזכוכית 
( כי הללו נוצרו באש ) , וסטודיו " דה - לוצה " ממילנו טענו שאין צורך 
להמציא חומרים חדשים , כי אלה הקיימים בטון , שיש , קרמיקה , פלסטיק , 
הפולימרים למיניהם , גומי וטקסטיל הם בסדר גמור . הבעיה היא ברעיונות 
חדשים , ובאפשרות לדבר בהם , בשפה חדשה . דווקא עכשיו , כשהרגישות לפגיעה 
בטבע ובחיי אדם נעשית חשובה , וקישוט החיים , שהיה בבחינת מוקצה מחמת מיאוס 
הרבה שנים , קיבל משמעות חדשה , כדאי לנסוע לניו - יורק ולו בשביל התערוכה 
הזאת . הלוואי שאפשר היה להביא אותה לארץ . 
