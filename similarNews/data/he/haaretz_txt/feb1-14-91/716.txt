בני אמדורסקי , ישראל גוריון וחנן יובל , הגישו בצהרי ששי ושבת באולם צוותא 
בתל - אביב את המופע החדש שלהם , " שלושרים על גשר הירקון " , שהופעה חגיגית 
ראשונה שלו נערכה ב51 בינואר , ערב פרוץ המלחמה . לעיני 84 צופים בלבד , 
בשבת , הם ביצעו את הבולטים בשירי שלישיית " גשר הירקון " , וה"שלושרים " , 
וכן מספר קטעים מהמופע " הטוב , הרע והנערה " , שירים של צמד " הדודאים " , 
ושירי חנן יובל , כסולן . שירי " השלושרים " ו"גשר הירקון " , המהווים 
את עיקרו של הערב , מושתתים על מלודיות פשוטות ויפות מאוד . בשירי " גשר 
הירקון " ישנם אלמנטים שנסיונריים וים - תיכוניים , ואילו בשירי " השלושרים " 
יש עקבות רבים של פוף שנות הששים , בעיקר משירי לנון ומקרטני . על מלודיות 
אלה נתפרו הרמוניות יפהפיות לשלושה קולות , שאותן משחזרים השלושה ברמה טובה , 
בדרך כלל . לשלושתם מיומנות בימתית רבה וגם ניסיון רב - שנים . הגשתם נמרצת , 
חיונית , מקצועית ומלאת חן . הקולות הייחודיים של אריק איינשטיין ויהורם 
גאון חסרים אמנם בהרמוניות של " גשר הירקון " , ומבעו הייחודי של שלום חנוך 
חסר בכמה משירי ה"שלושרים " , אבל בסך הכל זוכה מרכיב השירה במופע למיצוי 
מספק בהחלט ביחס למגבלות קולותיהם של המבצעים . המרכיב הכלי במופע בעייתי 
יותר : יובל מנגן בגיטרה אקוסטית , וגוריון בגיטרה ספרדית , תפקידי אקורדים 
בעיקר . על כל השאר אחראי רונן בן - דוד בקלידים , בסינתי - בס ובמכונת 
תופים , ולמרות יעילותו , אין הוא מצליח להעניק לכל השירים את העומק האינסטרומנטלי 
הראוי להם . דגשי ה"אומפה - אומפה " המרובים בקלידים , יצרו לעתים תחושה 
מביכה במקצת עקב הדמיון המסוים לתזמורת חתונות . " שלושתנו " , שהלחין יובל 
למלים של אהוד מנור , הוא השיר החדש היחיד במופע . עובדה זו , עם החסכנות 
בהפקה המוסיקלית , היתה עשויה לשוות למופע ממד חלטוריסטי , אלמלא שפעת 
השירים המקסימים והחן הרב בהגשה . בזכות אלה זוהי אחת החלטורות היותר סימפטיות . 
