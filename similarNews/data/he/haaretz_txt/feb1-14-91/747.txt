שר החוץ דוד לוי שוקל לבטל את ביקורו המתוכנן בוואשינגטון , לאחר שהתברר 
לו כי שר הביטחון משה ארנס ביצע את מה שדוברים בכירים במשרד החוץ כינו " מחטף 
שני " מאחורי גבו , והקדים בארבעה ימים את פגישתו עם מזכיר המדינה גיימס 
בייקר . כמה ימים לפני ביקורו הראשון של לוי כשר חוץ בוואשינגטון , יצא 
לשם במפתיע ארנס והקדימו . לאחר מכן התברר ללוי שארנס מבקש להגיע לפניו 
גם לגרמניה , והוא ביקש מהשגריר בבון להפסיק את טיפולו בביקור שר הביטחון . 
פקידים בכירים במשרד החוץ אמרו כי כבר שנים רבות לא זכורה להם התנהגות מעין 
זו . לוי אמור לצאת היום לארה"ב , ואפשר שיבקש הבוקר לקיים בירור עם ראש 
הממשלה , שלא הביא לידיעתו את המסר מטעמו שהעביר אתמול ארנס לנשיא בוש . 
במשרד החוץ שרר אתמול זעם רב , עקב העלמת תכניתו של שר הביטחון להיפגש 
עם בוש ובייקר מידיעת לוי וצמרת משרדו . על הפגישה עם בוש שמע לוי שלוש 
שעות לפני קיומה , בהודעה של השגריר זלמן שובל , ועל הפגישה עם בייקר נודע 
לו משיחה עם סופר " הארץ " . לוי אמר כי סופר לו רק על פגישה עם מזכיר ההגנה , 
ריצרד צייני . במשרד החוץ אמרו כי פגישתו של ארנס עם בייקר תעמיד את ישראל 
באור מגוחך . ארנס ידע שלוי עומד להיפגש עם מזכיר המדינה ולדון עמו ברעיונות 
לקדם את תהליך השלום לאחר מלחמת המפרץ . גורמים בכירים במשרד החוץ אמרו 
כי התנהגותו של ארנס פוגעת ביוקרתה של ישראל יותר מאשר היא גורמת נזק למעמדו 
של שר החוץ . עם זאת , אתמול הועלתה הסברה שארנס הוזמן לפגישה עם בייקר 
ברגע האחרון , ולא יכול היה לדחות את ההזמנה . בהופעה בפני משלחת הקונגרס 
היהודי אמריקאי , אמר אתמול לוי כי בכוונתו לומר " כן " לבייקר ו"לא " 
לאש"ף . הוא הסביר כי אין מקום לדון מחדש בעניין המגורשים ונציגי מזרח ירושלים , 
אך קרא לישראל להוביל וליזום תוכניות שלום , ולא להמתין ליוזמות מבחוץ . 
הוא הציע לנצל את ההזדמנות , שנוצרה עקב מלחמת המפרץ , ולא להציב תנאים 
מוקדמים לשיחות שלום עם כל מדינה ערבית , שתהיה מוכנה להפסיק את מצב המלחמה 
עם ישראל . קפידבין ניו - יורק ( מיוחד ל"הארץ " ) . שר החוץ האמריקאי 
גיימס בייקר ביקש לדעת אם ישראל תהיה מוכנה לשקול מחדש את מעמד רמת - הגולן ; 
כך מסר אתמול העיתון " וול - סטריט זורנאל " . בייקר העלה את הנושא בשיחה 
שקיים לא מכבר עם שגריר ישראל בוואשינגטון , זלמן שובל . לדברי העיתון , 
שובל לא דחה על הסף את בקשת בייקר , והשיב כי רעיון זה חייב להיות חלק 
מהסדר שלום כולל . " וול - סטריט זורנאל " דיווח אתמול כי כתוצאה מהמלחמה 
במפרץ , חלו שינויים בתפיסת הממשל לגבי בעיות המזרח התיכון . לדברי העיתון , 
מתגבשת בממשל דעה כי לאחר המלחמה יש להעניק יתרון ועדיפות למאמצים לקדם 
את יישוב הסכסוך בין ישראל למדינות ערב על פני המאמצים לפתרון הבעיה הפלשתינית . 
פקידי ממשל עדיין משוכנעים כי ללא פתרון השאלה הפלשתינית לא יושג שלום בין 
ישראל לשכנותיה , והמגמה היא לפעול בשני מישורים מקבילים . לממשל אין עדיין 
רעיונות מעשיים כיצד לקדם את פתרון השאלה הפלשתינית , אך פקידים בכירים 
סבורים כי סיכוי לפישור בין ישראל לבין סוריה וסעודיה , עשוי לכלול נכונות 
לוויתורים של ישראל לפלשתינאים . התייצבותו של יאסר ערפאת לימין סדאם חוסיין , 
אומר העיתון , צמצמה את הסיכוי שהממשל יהיה מוכן לשתף את מנהיג אש"ף בתהליך 
השלום . פקידים אומרים כי לא נראה שהממשל האמריקאי , או מנהיגי מדינות 
ערביות , יהיו מוכנים לשתף פעולה עם ערפאת בעתיד הקרוב . 
