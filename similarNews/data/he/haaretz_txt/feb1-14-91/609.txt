בצה"ל רואים בחומרה רבה את התקרית במקום נפילת טיל הסקאד , שבשיאה היכה 
קצין הג"א , רב - סרן עמוס , קצין כיבוי אש בפניו וגרם לו לפגיעות בלסת 
ולשבירת שלוש משיניו . ראש הג"א תת - אלוף אורי מנוס השעה את הקצין עד לתום 
בירור התקרית . בצה"ל מעריכים כי הקצין יועמד לדין בתום חקירה נגדו . התקרית 
אירעה בשטח נפילת הטיל בשבת לפנות בוקר . קצין הג"א , רב - סרן עמוס , 
הגיע למקום הפגיעה באיחור של 54 דקות . בשטח נמצאו כבר כוחות כיבוי אש 
ואנשי מגן דוד אדום . הקצין החנה את מכוניתו הצבאית במקום שהפריע לעבודות 
החילוץ והתבקש ע"י סגן מפקד הכבאים לפנות את מכוניתו . אגב כך ותוך דרישה 
לקבל את הפיקוד על השטח , החל קצין הג"א מקלל את קצין הכיבוי הבכיר ואף 
היכה אותו בפניו במכת אגרוף . למקום הגיע תא"ל אורי מנוס שהשעה את קצין הג"א , 
ומינה קצין לבדיקת הפרשה . מקורות בהג"א מדגישים כי בכל מקום פיגוע יש 
קדימות לכוחות ההצלה של הרשות המקומית . עם זאת , כשמגיע כוח של צה"ל הוא 
נוטל את הפיקוד ועובד בשיתוף פעולה עם כל כוחות ההצלה . עוד אומרים מקורות 
בהג"א כי מדובר במקרה חריג ועד כה היה שיתוף הפעולה בין שלושת הגופים הג"א , 
מד"א ומכבי האש מצוין . היום ייפגשו נציגי הגופים ויסכמו דרכי פעולה בעקבות 
התקרית . מפקד תחנת הכיבוי המקומית הביע תמיהה על התנהגות קצין הג"א . לדבריו , 
יש לכבאים יחסים מעולים עם אנשי הג"א . אנשי מכבי - האש התלוננו כי כוחות 
הג"א איחרו והגיעו למקום בזמן שכוחות מכבי - אש ומד"א כבר היו עסוקים בפעולות 
החילוץ . סגן מפקד הכבאים המוכה יצטרך היום לעבור בדיקות רפואיות בשיניו . 
לבד מתקרית זו פעלו שלשום כוחות הביטחון ביעילות ובמהירות ונראה שהופקו הלקחים 
מהפיגועים הקודמים . אנשי המשטרה חסמו את הגישה בפני סקרנים , דבר שאפשר 
לכוחות ההצלה לפעול ללא הפרעה ולסיים את פעולות החילוץ והפינוי בתוך 02 דקות . 
עם זאת , מחסומי המשטרה לא מנעו ממאות סקרנים להגיע לאזור , וחלקם ניסו 
להסתנן לאזור התקרית . 
