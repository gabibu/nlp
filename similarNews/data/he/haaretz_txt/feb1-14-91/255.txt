החברה להגנת הטבע היא חברה ציבורית , המעסיקה יותר מאלף ומאתיים עובדים , 
כמחציתם עובדים קבועים במשרה מלאה . רובם עוסקים בתחומי הדרכה וטבע . 
מלחמת המפרץ פגעה קשה בפעילותה השוטפת של החברה , אשר בתקופה זו של השנה 
מתבססת בחלקה הגדול על הדרכה בבתי ספר ובמסגרות נוער אחרות , בצד מגוון 
פעילויות לציבור הרחב . בעקבות המצב שנוצר הוכרז בחברה מצב חירום , וחלק 
מהעובדים הוצאו לחופשה ולעבודות חוץ חלופיות . כן הוחלט להקפיא חלק משכר 
העובדים לחודש ינואר , בעיקר מכיוון שההכנסות השוטפות של החברה נפגעו בצורה 
קשה : כחצי מיליון שקל בחודש . מנהל החברה להגנת הטבע , מנחם זלוצקי , 
אומר כי למרות המצב ממשיכה החברה להציע את שירותיה לציבור הרחב . שירותים 
אלה כוללים את מערכת בתי ספר שדה , המונה עשרים וששה בתי ספר ברחבי הארץ 
שבמחציתם קיימות אכסניות . מסתבר , כי חלק ניכר מאכסניות אלה קלט בתוכו 
חלק מ"פליטי " גוש דן . המדובר בעיקר בבתי ספר שדה של מעגן מיכאל , ניצנים , 
הר הנגב ( במצפה רמון ) , שדה בוקר , חצבה , עין גדי ואילת . בצפון 
הביקוש עד עתה היה קטן יותר , אולם דוח על משפחות שהתמקמו באלון תבור , 
אכזיב , גולן ( בקצרין ) ובבית ספר שדה חרמון . החברה מזמינה את הציבור 
המעוניין להתאוורר בחיק הטבע ולהתאכסן בבתי ספר שדה להתקשר לטלפון 145373530 . 
מדריכי בתי ספר שדה עומדים לרשות הציבור בהדרכות ובהרצאות לילדים ולמבוגרים 
הבאים לשהות במקום . כמו כן מעמידה החברה את מדריכיה לרשות מפעלים שונים 
הפונים אליה כדי להעסיק , במסגרת חוגים ופעילויות אחרות , את ילדי העובדים . 
כך למשל החלה פעילות כזו בקרב ילדי עובדי בית החולים סורוקה , מוסד שלוותה , 
כמה מהאוניברסיטאות , מפעל טבע ועוד . במסגרת החזרה ללימודים נוטלת חלק 
מערכת הייעוץ של החברה בהפעלת תלמידים במסגרת תוכניות הלימוד של בית הספר 
הגמיש . בין השאר יוצאים לסיורים בסביבה הקרובה לבית הספר ועוסקים בפעילויות 
להכרת הסביבה . לרשות ציבור המורים וההורים עומדים שירותי המכון לידיעת 
הארץ ומאגר המידע שבקריית הטבע באבו - כביר , המציע יותר משלוש מאות סוגי 
פעילויות לחדרים האטומים ולסביבה הקרובה ( 15111830 ) . הגן הזואולוגי 
והבוטאני במקום גם הוא פתוח לציבור הילדים וההורים . יש גם סימנים ראשונים 
של חזרה לפעילות חוגי הטבע , לילדי בית הספר היסודי , וחוגי הסיור , לילדי 
חטיבת הביניים והחטיבה העליונה . אנשי החברה להגנת הטבע מקווים שיוכלו לחדש 
בקרוב את הטיולים ברחבי הארץ שהושבתו עקב המלחמה , וכי חידוש הפעילות ימנע 
מהם את הצורך לנקוט את המשך צעדי החירום . 
