גם אחרי נחיתת טיל נוסף בארץ לא משתנה ההערכה , שעוצמת מתקפת הטילים העיראקית 
נגד ישראל נחלשת באופן שיטתי משבוע לשבוע מבחינת כמות התקיפות , תכיפותן , 
מספר הטילים המשוגרים ופיזור נחיתותיהם . אבל באותה מידה התאמתו גם ההערכות , 
שלמרות רווחי הזמן הגדלים בין תקיפה לתקיפה פרשת הטילים עדיין לא הסתיימה . 
יש לסדאם חוסיין עניין להמשיך ולהפעיל את האופציה הטילית נגד ישראל כל עוד 
היכולת בידו . עד כה לא חוסלה יכולת זו חרף המאמצים שהאמריקאים משקיעים 
במשימה . המסקנה מכך היא , שעל העורף הישראלי ובמיוחד אזורי הארץ המועדים , 
לפי הניסיון , לפורענות להיות ערוכים להמשך מתקפת הטילים עוד לזמן מה , 
מתוך מגמה למזער ככל האפשר את הפגיעה בנפש וברכוש . יש יסוד ממשי להניח , 
שנעשים מאמצים גדולים כדי לשפר את ההיערכות האקטיווית נגד טילים ; כלומר , 
להגביר את מידת היעילות של סוללות הפטריוט המוצבות בארץ . במקביל נדרש 
הציבור להקפיד על ההיערכות הפאסיווית , במטרה לצמצם עד למינימום את סיכוני 
הפגיעה בנפש . המדיניות המוצהרת היתה ונשארה מאז תחילת המלחמה , שהחדר האטום 
בתוספת ערכת המגן הם אמצעי ההגנה הפאסיווית המועדפים לאוכלוסייה . המדיניות 
הזאת מבוססת על שתי הנחות : האחת , שבידי עיראק היכולת ובנסיבות מסוימות 
עלול להיות לה גם הרצון להפעיל בדרך זו או אחרת נשק כימי נגד האוכלוסייה 
האזרחית בישראל , והאחרת שהסיכון הנובע מהפעלת אופציה זו , בלא הגנה מתאימה , 
גדול מן הסיכון הנובע מהפעלת נשק קונוונציונלי : ראשי קרב של טילים או 
פצצות , המכילים חומר נפץ מרסק . עד כה לא נאלצנו לעמוד במבחן של תקיפה 
כימית . לעומת זאת עמדנו במספר ניכר של תקיפות קונוונציונליות . קשה להעריך 
את מידת הסבירות של תקיפה כימית ואת היקף הנזקים העלולים להיגרם אם תתרחש , 
אבל מספר הפגיעות בנפש שגרמו הטילים הקונוונציונליים עד עתה ידוע בדיוק . 
במצב הנוכחי ממשיכות הרשויות המוסמכות להמליץ , ככלל , על החדר האטום 
כעל אמצעי ההתגוננות הפאסיווית לאוכלוסייה כולה . נשאלה לא פעם השאלה , 
וביתר שאת בימים האחרונים , אם צריך להתמיד בהמלצה זו . יש סבורים , 
שעד כה שיחק לנו המזל ושכוח ההרס המוכח של הטילים הקונוונציונליים עלול לגרום 
במוקדם או במאוחר לפגיעות רבות בנפש , יותר משנגרמו עד כה . הם סבורים , 
שבמצב הנוכחי וחרף הסכנה הכימית המקלט הייעודי או המאולתר עדיף על החדר 
האטום , לפחות עד אחרי נחיתת הטילים . הם גם נוהגים בהתאם לכך , בניגוד 
להמלצת הרשויות המוסמכות . יש מקום לכך שמערכת הביטחון תחזור ותבהיר , מפי 
גורם בר סמכא בצה"ל , את עניין תפיסת המחסה בעת אזעקה בכללותו . האם ההמלצה 
על חדר אטום נשארת חד - משמעית וכללית ? לדוגמה , מוסכם על הכל שמקלט אטום 
כהלכה עדיף בכל מקרה האין מקום לקרוא לציבור לעשות מאמץ לאטימת מקלטים במקום 
שהדבר אפשרי ? האם לא עדיף , במקרים שבהם הדבר ניתן בקלות , לעבור ממקלט 
( ייעודי או מאולתר ) לחדר אטום לאחר נחיתת הטילים ? אמנם קל יותר להעביר 
לציבור הרחב המלצה חד - משמעית , כללית ופשוטה ; אך אם מסר מורכב קצת יותר 
עשוי לשפר את יעילות ההגנה הפאסיווית , ראוי לא לדחות אפשרות כזאת על הסף . 
ההודעה שמסר אמש מפקד הג"א באמצעות מהדורת " מבט " בטלוויזיה , ושאת פרטיה 
אפשר לראות במקום אחר בעיתון , היא צעד בכיוון הנכון . אימוץ ההנחיות המתוקנות 
על ידי הציבור יקטינו בוודאי את סכנת ההפגעות ובלבד שהאזעקה תינתן ותישמע 
בעוד מועד . יחד עם כך , ההחלטה הסופית היא בידי כל אחד ואחד , על פי 
מיטב שיקולו ועל אחריותו ולאחר שהבין היטב את מדיניות ההתגוננות שנוקטת 
מערכת הביטחון . 
