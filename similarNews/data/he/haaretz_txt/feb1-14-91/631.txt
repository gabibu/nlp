" ירי הטילים בסוף השבוע על ישראל לא ישפיע על מדיניות הממשלה " , כך אמר 
אתמול ראש הממשלה יצחק שמיר בשיחות שקיים עם מספר שרים , בעקבות פגיעת הטיל . 
הקבינט לא כונס אתמול בעקבות ירי הטיל , ואולם מיד עם שובו של שר הביטחון 
מארה"ב ישמע הקבינט דיווח על מידת התיאום ושיתוף הפעולה עם ארה"ב . באיגרת 
ששיגר בשבוע שעבר לנשיא בוש הודיע שמיר כי ישראל לא תוכל להבליג על התקפה 
כימית או על אבידות רבות בנפש . שר הביטחון ייצא הלילה לוואשינגטון לפגישה 
עם עמיתו האמריקאי ריצרד צייני לשיחה שהוגדרה כ"שיחת הבנה ותיאום בין שני 
השרים " . מקורות בוואשינגטון אמרו כי הפגישה הוסדרה בימים האחרונים , ולא 
הוציאו מכלל אפשרות שידובר על אפשרויות של תגובה ישראלית על התקפות הטילים 
העיראקיות . גורמים ישראליים בוואשינגטון אמרו כי צפוי שגם אפשרות להאצת 
תהליך הפיתוח של הטיל נגד טילים " חץ " תידון בפגישה בין השניים . ה"חץ " 
מפותח בישראל , בידי התעשייה האווירית , במימון משותף עם ארה"ב . השר רחבעם 
זאבי הקדים אתמול להתבטא בעד פעולה ישראלית למניעת שיגור הטילים . עוד לפני 
שהשתתף בישיבת ממשלה כלשהי תקף אתמול זאבי את מדיניות האיפוק וקרא לממשלה 
לנקוט אמצעים להסרת איום הטילים על - ידי הפעלת צה"ל . דברים דומים אמר גם 
השר אריאל שרון בעת ביקור באתר הפיגוע . 
