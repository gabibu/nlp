במרכז הזירה הפוליטית - מפלגתית , הנתונה תחת השפעת המלחמה במפרץ , הולכים 
ומתבלטים שני אישים מהליכוד . ההערכה כלפיהם גוברת , ומתחזקת ההסכמה במפלגתם 
שהמדובר ביורשים קרובים ליצחק שמיר בראשות הליכוד ובראשות הממשלה . האחד 
כבר במערכת הבחירות הקרובה , והשני לקראת סוף העשור . אין לטעות בזהותם : 
שר הביטחון משה ארנס וח"ך בנימין זאב בגין . גם אם מוקדם לסכם את השלכות 
אירועי המפרץ על המערכת הפוליטית בישראל , אפשר לקבוע כבר עכשיו כי מבחינה 
פוליטית יצא ארנס נשכר מהמלחמה , והוא הותיר הרחק מאחוריו ולא רק במישור 
המפלגתי את שני מתחריו העיקריים במרוץ ללשכת ראש הממשלה : שר החוץ דוד 
לוי ושר השיכון אריאל שרון . בליכוד מושמעות לא מעט תמיהות ביחס ללוי . 
רבים אינם מבינים כיצד האיש שיזם את התארגנות שרי החישוקים , שהובילם ושפוצץ 
כל אפשרות להגיע להבנה עם האמריקאים לגבי הסדר עם הפלשתינאים , נחשב כיום 
לאחד השרים היוניים ביותר , המשנה את דעתו מהיום למחר ומקבל החלטות תמוהות 
ומוזרות . להוציא כמה הצבעות בממשלה , שבהן הצטרף למתונים , כמו בשאלת 
הנסיגה מלבנון , הוא ביטא עמדות ימניות קיצוניות כמעט בכל הקריירה הפוליטית 
שלו . רק לפני חצי שנה , לאחר פירוק ממשלת האחדות הלאומית , היה לוי 
אחד ממליצי היושר של רחבעם זאבי והתחנן שיצורף לממשלה . עתה שינה את דעתו 
והתנגד להכללתו בממשלה . כשר חוץ הירבה לוי לסבך את ישראל בהכרזות מיותרות , 
במיוחד סביב מפגשו עם עמיתו האמריקאי , גיימס בייקר , כשנבדקה נכונות 
ישראל לוויתורים . הכרזותיו הביכו את ראש הממשלה יצחק שמיר והוגדרו כמזיקות . 
בלשכת ראש הממשלה רואים בלוי את האיש הלא נכון בתפקיד הלא נכון , והאמון 
של שמיר בו מסויג ביותר . לאחר כל ראיון עם לוי חוששים בלשכת שמיר מנזק 
נוסף שייגרם לתדמית מדינת ישראל . הופעותיו בתקשורת נחשבות מגוחכות , ויש 
הטוענים כי גם בישיבות הממשלה אחדים מהשרים מתאפקים שלא לגחך למשמע טיעוניו 
ונוסח התבטאויותיו . אחת הטענות כלפיו היא העשייה הדלה בעת כהונתו כשר השיכון , 
וכי הוא אינו מסוג האנשים היכולים לעבוד סביב השעון , כנדרש במשרד החוץ . 
תאוות הפרסום שלו גם היא נעדרת פרופורציות , אומרים בליכוד . קינאתו בסגנו 
בנימין נתניהו וניסיונו למנוע ממנו להופיע בפני הרשתות הזרות , הרואות בו 
אחד המסבירים החשובים של מדיניות הממשלה , אינם מובנים . מעמדו של לוי בקרב 
חברי מרכז הליכוד ירד אל שפל המדרגה בחודשים האחרונים . מחנה תומכיו כמעט 
והתפרק , חברי מרכז רבים נטשו אותו , ורבים אינם מסכימים לשינוי שחל בתדמיתו 
ואומרים כי החשבון עמו עוד ייעשה . עמיתיו בצמרת הליכוד אומרים שהוא האויב 
של עצמו , ושבאקרובטיקה שלו הוא הורס כל אפשרות להיות מתחרה רציני על ראשות 
הממשלה . מקורביו טוענים שבליכוד מתקשים לקבל אישיות המנסה להוביל לשלום . 
חמור לא פחות הוא מעמדו בתנועה של שר השיכון אריאל שרון . זו המלחמה הראשונה 
שבה הוא נמצא מחוץ לעניינים . שמיר משתדל להרחיקו מכל מוקד הכרעות אפשרי , 
והוא אינו נמנה על החוג הפנימי של ראש הממשלה . שרון , הרגיל לנשוף בעורפם 
של אחרים , נזהר מאוד שלא להתנגש בימים אלה עם שר הביטחון . הוא ממעיט 
בביקורת פומבית , ואת דבריו הקשים הוא אומר בישיבות הקבינט , אך אין הם 
זוכים להתייחסות רצינית . בישיבות הממשלה הוא מתעמת בעיקר עם לוי , שהוא 
מאשימו ביוניות מופרזת . בסופו של דבר מלחמת המפרץ החלישה את כוחו . הוא 
ניסה אמנם להיבנות על תומכי לוי במשרד השיכון , ונכשל . אלה שהסירו תמיכתם 
בלוי העדיפו , מתוך ראייה פוליטית , להתקרב דווקא אל ארנס . אך לא רק בשל 
היחלשותם של יריביו , ארנס הוא כיום הפוליטיקאי הבולט בצמרת הליכוד . הוא 
זכה לשבחים רבים על אופן ניהולו את המערכת הביטחונית . בניגוד לכהונתו הראשונה 
במשרד , כיום הוא נחשב שם בעל - בית של ממש . הוא אינו רואה עצמו כרמטכ"ל - 
על , כפי שנטו לעשות קודמיו . האיש הנכון במקום הנכון , סוברים רבים . 
הוא משדר אל הציבור סמכותיות , קור רוח ואמינות , והתחושה היא שהוא מנווט 
את ענייני הביטחון של המדינה בצורה שקולה ואחראית . במרכז מפלגתו הפופולריות 
שלו בשיאה , ואם לא יהיו בחודשים הקרובים אירועים בלתי צפויים , ירושת 
שמיר כמעט מובטחת לו . יש לו סיכויים רבים לגבור בהתמודדות אישית מול לוי , 
וסיכויים אף יותר טובים בהתמודדות אפשרית מול שרון . התמודדות משולשת תשחק 
לידיו , והוא יזכה בה ביתרון ניכר . גם אלה שפיקפקו בכושרו המנהיגותי בשנים 
האחרונות סבורים כיום כי ארנס הוא מסוג האנשים המסוגלים להצליח בראשות הממשלה . 
תיפקודו בימי המלחמה עד כה הוכיח את כישוריו . הודות לו יהיה אולי ארנס 
הקלף החזק של הליכוד בבחירות הבאות , כפי שמעריכים שיהיה בגין בבחירות שלאחר 
מכן . 
