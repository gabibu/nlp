חוש סולידריות עם האזרח שנפגע אינו מן התכונות המאפיינות את העסקן המקומי 
המצוי ; גם לא הרצון לגבור על קשיים ביורוקרטיים או תקציביים , כדי לסייע 
לתושב העיר שנקלע למצוקה שלא באשמתו . לשבחם של ראשי המועצות המקומיות בגוש 
דן ייאמר , שנהגו לא על פי דגם זה , ולא שאלו שאלות רבות בטרם נחלצו לעזרתם 
של נפגעי הסקאדים במציאת דיור חלופי ארעי ובאספקת מימון ראשוני לצרכים שאינם 
ניתנים לדיחוי . ועוד ייזכרו לטובה אותם ראשי מועצות , כיוון שמיהרו למקומות 
הפיגוע , והוכיחו בנוכחותם שותפות אישית בצרת תושביהם . כל זה לא במהרה 
יישכח , ואין זה מפחית ממידת ההוקרה המגיעה להם בשל מעשיהם בימים קשים אלה , 
אם יוזכר כאן שביום הבחירות המוניציפליות יהיו רבים אשר ירצו לגמול להם 
בצורה ההולמת אנשי ציבור . רק טבעי הוא , אם כן , שראשי המועצות שקופתם 
סובלת מריקנות כרונית , ואשר מלכתחילה לא תיקצבו את עלות העזרה לנפגעי הסקאדים 
פנו לעזרת הממשלה . לא שזו עתירת נכסים לחלוקה , וגם לא רכת - לב במיוחד , 
אך בסופו של דבר , הממשלה , היא הקובעת את סדר העדיפויות . כפי שמסתבר , 
פנייתם השיגה את מטרתה : ראש הממשלה הבטיח לראשי המועצות , בפגישה עמם 
ביום ב ( למזלם ישיבתם הופסקה באזעקה , שאף כי הוכחה לאתר מכן כאזעקת שווא , 
תרמה ליצירת האווירה ההולמת ) , כי הממשלה תיקח על עצמה את העלות , עבור 
הרשויות המקומיות , של היערכות החירום והטיפול בנפגעי הטילים . גם את זאת , 
אם כי מקור כל הכסף הוא כיס האזרחים , אפשר לזקוף לזכות פרנסי הערים . 
הדברים היו מסתיימים כאן בהבעת דברי שבח לכלל ראשי המועצות המקומיות אילולא 
נתפס ראש העיר תל אביב - יפו , שלמה להט , לחריגה מעבר לתחום של רווחת 
תושבי עירו . לאחר שייסר את נוטשי העיר אפשר בצדק בכינוי עריקים , הגיע , 
במסיבת עיתונאים שערך שלשום , לייסר גם את העומדים בראש המדינה . לדעתו 
של להט , " יש לנו בעיה של מנהיגות לאומית במלחמה זו . ראש הממשלה ושר 
הביטחון אינם פונים אל העם ואינם מסבירים מה קורה ואיך יש לנהוג " . ואולם , 
מלבד העובדה שמנהיגות אינה מתמצה בדיבורים ובהסברה יזכיר לנו מר להט , 
איזה מראשי הממשלה ושרי הביטחון שהיו לישראל הירבו בפנייה אל העם ובהסברה 
בעת מלחמה . יש אף בסיס עובדתי להיפוכה של טענת ראש העיר . שמיר , ועוד 
יותר ארנס , בחרו לפנות אל הציבור מעל מרקע הטלווויזיה בלשון שקטה ועניינית , 
שהוסיפו תוקף לדבריהם . נכון , שמיר וארנס אינם נואמים דגולים אך זו 
אינה סיבה להאשימם , בהקשר הנוכחי דווקא , במנהיגות בעייתית . לשלמה להט 
הזכות המלאה להביע דעתו בכל עניין , עניין המנהיגות בכלל זה . אך זכות 
זו לא עושה אותו לבר סמכא , כמו שהיותו נבחרם החוזר של רוב תושבי עירו לא 
מטביע את חותם האמת על דעותיו . אנחנו למשל , שברוב ימות השנה איננו שובעים 
נחת מה"ה שמיר וארנס , סבורים כי הם ממלאים בשבועות אלה כהלכה את תפקידם . 
צריך לקוות כי ימשיכו ללכת בדרך זו . 
