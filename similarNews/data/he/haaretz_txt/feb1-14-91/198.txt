לא כל ערב יש טילים , לא כל ערב אין טילים , אבל בעיות יש לספורט הישראלי 
מכאן ועד להודעה חדשה . מפי ראשי המועדון המצליח ביותר של הספורט הישראלי , 
אלוף הכדורסל הנצחי , נשמעת באחרונה אופרה אחרת . הם במצוקה קשה ואינם 
מסתירים את דאגתם . אוהבים מאוד את הקבוצה באירופה , אבל לא כל כך מתלהבים 
לארח אותה , בימים קשים אלה , בגלל סיכוני בטחון . אף אחד לא מוכן לקחת 
על הגב שלו את הצרות שלנו . כאשר ימצאו המכבים ארץ מארחת , אם ימצאו , 
יתברר שאין בכוחו של המועדון לעמוד במעמסה הכספית הכבדה . יש למדינת ישראל 
אינטרס לאומי חיוני שמכבי לא יפרוש מגביע אירופה . אם חלילה לא יוכל להחזיק 
מעמד ויאלץ לפרוש , יקרה לכדורסל שלנו מה שקרה לכדורגל המתדפק על שערי אירופה 
שנות דור ולא מצליח לחדור . מאחר שיש לנו אינטרס לאומי שזה לא יקרה , חייבת 
הממשלה לסייע . ולא רק הממשלה . אין עוד גורם שהאדיר את שמה של העיר תל 
אביב כמו קבוצת הכדורסל של מכבי . גם העיריה , אולי בעיקר היא , חייבת 
לתרום את חלקה . לא רק להזמין את הכדורסלנים אחרי נצחון לקוקטייל שיגרתי 
בקומה ה - 21 , כדי להצטלם עם ראש העיריה , אלא גם להושיט עזרה ממשית ברגעי 
מצוקה . את מחיר המלחמה לא יכול מכבי ת"א להרים לבדו . ברגעים הללו נבחן 
גם ראש העיריה . לשני חברי הכנסת הנמרצים נמצא מי שהדביק את הכינוי ג . 
ג . הפקות . ח"ך פנחס גולדשטיין , סגן שר , ממונה על הספורט ; ח"ך מיכה 
גולדמן הוא יו"ר ועדת הספורט של הכנסת . שני תפקידים נכבדים לשני אנשי ספורט 
מובהקים . באחרונה מתקבל הרושם שהשניים מנהלים מאבק חסר פשרות על הכותרות . 
אחד מעביר הודעות לעיתונות באמצעות משרד יחסי ציבור ; אחד טורח לצלצל לעיתונאים , 
ליידע אותם על מחשבותיו , כוונותיו , מעשיו . בעיקרון אין בזה פסול , 
אלא שהמאבק הגלוי בין השניים גולש לעיתים למצבים שאינם מוסיפים כבוד לשניהם . 
אפשר להסתכל על ההתמודדות בין ג . ל - ג . בעין עקומה , ואפשר גם לברך 
על כך ששני חברי הכנסת הנכבדים מייחסים חשיבות רבה כל כך לספורט . כך או 
כך , לא ניתן להם ליהנות רק מכותרות . נגיש להם את השטר , נדרוש מהם גם 
תוצרת . לא רק הגיגיהם על המצב אלא גם מה עשיתם , מה תרמתם , מה הועלתם . 
אני מתפלא על שתיקת יו"ר דירקטוריון הפועל יורם אוברקוביץ בענין ההצעה להקפיא 
את הליגות . פעם מעלה את ההצעה מנכ"ל הפועל ; פעם מעלים אותה עסקנים בכדורגל , 
או בכדורסל . ויורם שותק . לפני כמה חודשים דרשו נציגי מכבי להקפיא את 
הליגה הלאומית בכדוריד , איימו להשבית את המשחקים אם לא תתקבל דרישתם . 
יורם התנגד להקפאה והטיל וטו . את כל הנימוקים שהעלה אז , עליו להעלות 
גם עכשיו . הם היו צודקים כאשר מכבי רצה הקפאה מנימוקים שהתאימו לו בכדוריד ; 
הם ודאי צודקים גם כאשר עסקנים בהפועל מספסרים בנימוקי מלחמה ומציעים עכשיו 
הקפאה בכדורגל או בכדורסל . תוריד את האנשים שלך מעניין ההקפאה , יורם , 
ומהר ככל האפשר . ספר להם מה שסיפרת לאנשי הכדוריד ותהיה שוב צודק . 
