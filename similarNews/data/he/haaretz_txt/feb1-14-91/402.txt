ונדמה שהנה היתה עדנה לתחבורה הציבורית . הנהלת הרכבת מדווחת על פי שלושה 
נוסעים מאשר לפני המלחמה , משרד התחבורה והג"א קוראים לציבור להעדיף אוטובוסים , 
המשטרה הונחתה לפנות להם מסלולים מיוחדים ואפילו שוקלים איסור כניסת רכב 
פרטי לעיר , אלא אם הוא מסיע ארבעה אנשים לפחות . ובכל זאת מדי יום ממשיך 
הפקק להשתרך מנתניה לתל אביב , מירושלים ועד שער הגיא . למרות הערכות החירום 
לכאורה , כל ההצעות לפתרון מצוקת התנועה שנזרקו בימים האחרונים אל החלל 
כבר עושות מחזור שני ושלישי באוויר . כפשפש שחוזר וקופץ , כך גם הפתרונות 
הללו חוזרים ונשלפים כל אימת שחלה החמרה ועורקי התחבורה נסתמים עד כי הלב 
מחשב להתפלץ . אין ספק , שרכבת היא אמצעי חיוני במדינה מודרנית ואין חולק 
על כך שאוטובוסים הם חלופה מצוינת לחלק מהציבור , אך התחבורה הציבורית 
והגבלות על תחבורה פרטית אין בכוחן לפתור את מצוקת התנועה בימים כתיקונם , 
לא כל שכן כניסיון לפתור את העומס הנוכחי ביציאות ובכניסות לתל אביב . 
נדמה כי למשרד התחבורה יש רפלקס מותנה : כל פעם שעולה צירוף המלים פקק - 
תנועה , מיד יוצאת הודעה דחופה המשסה בציבור רכבות ואוטובוסים ומשתעשעת 
ברעיונות להגבלת השימוש בתחבורה פרטית . בימים רגילים מבנה התנהגותי זה 
של גירוי ותגובה מעורר לכל היותר גיחוך , אך בשעה זו חוסר היכולת להשתחרר 
מדפוסי מחשבה מקובלים עלול לגרום אסון . אין צורך להכביר מלים על העלול 
להתרחש אם טיל ימצא דרכו אל לב הפקק , או אם שינוי במצב הביטחוני יחייב 
את צה"ל לנייד במהירות כוחות לגזרה הצפונית או המזרחית . אפילו תצליח משטרת 
ישראל לפנות כליל את נתיבי התחבורה הציבורית מרכב פרטי , הרי בעורקי תחבורה 
רבים לא קיימים נתיבים המיועדים אך ורק לתחבורה ציבורית , וגם אין להם מקום , 
והאוטובוסים עצמם תקועים בפקק . אפילו תצרף רכבת ישראל כמה קרונות לקו 
המוליך לירושלים או לחיפה , הרי רשת המסילות והציוד שלרשותה אינה מאפשרת 
להגביר את תדירות הרכבות בשעות הלחץ באופן ניכר . הניסיון לפתור את בעיית 
הפקקים בעזרת התחבורה הציבורית מתעלם מהאמצעים העומדים לרשותה של תחבורה 
זו , וגרוע מכך : מתעלם מהסיבות שהולידו את עומס התנועה החריג . מי שנוטש 
מדי ערב את תל אביב ומחפש מפלט בערי מקלט , עושה זאת , בין השאר , כיוון 
שהוא סובל תחושת אי ביטחון וחוסר שליטה במצב . הרגשה כזו מעודדת דבקות במכונית 
הפרטית , שהיא סביבה מוכרת ונשלטת . קשה לצפות שדווקא עכשיו יוותרו בעלי 
מכוניות על השליטה בזמני ונתיבי התנועה שלהם ויפקידו עצמם בידי נהג ציבורי . 
הניסיון לדחוף , באמצעי שכנוע או כפייה , את הציבור אל פתח האוטובוס , 
לא רק שאינו יעיל מבחינה מעשית , אלא מעיד על אטימות לב השלטון למצוקה 
האמיתית של מי שיוצרים את עומס התנועה בכניסה וביציאה מתל אביב . רק הצעות 
שיקחו בחשבון את הנטייה הטבעית להמשיך להיצמד למכונית הפרטית יש בהן סיכוי 
להקל על מצוקת התנועה . מדוע למשל לא מנסים להשתמש בנתיבים נגדיים לשעות 
העומס ? בבוקר הנתיבים המוליכים לתל אביב חסומים , בעוד שהנתיבים היוצאים 
ממנה כמעט שוממים . בשעות אחה"ץ להיפך : התנועה נדחסת לנתיבים היוצאים 
מהעיר בעוד אלה הנכנסים ריקים יחסית . כוח משטרה ממוצע ערוך היטב יכול לסגור 
אחד מנתיבי התנועה שמול כיוון הנהירה הגדולה ולהשתמש בו להקלת העומס . סגירת 
נתיב אחד בכביש מתל אביב לחיפה תקל ב%03 את העומס על ציר התנועה מנתניה לתל 
אביב . כך גם ביציאה מירושלים ובכל מקום אחר שבו התנועה מאופיינת בנהירה 
בשעה מסוימת לכיוון אחד . וזו רק דוגמה לפתרון אפשרי אחד . במקום לבזבז 
ממון רב על בניית חניונים שלא יהיה להם שימוש לאחר המלחמה באזור שפיים , 
על הקמת מחסומים ונקודות בדיקה לאיתור מכוניות פרטיות עם פחות מארבעה נוסעים 
ועל מלחמה בציבור ובנטייתו הטבעית , אפשר , כמעט ללא השקעה כספית , להקל 
על העומס בשיעורים ניכרים . כל שדרוש הוא לוותר על התבניות הקבועות שבעזרתן 
מנסה משרד התחבורה להתמודד עם עומס התנועה ולנסות למצוא פתרונות חדשים המותאמים 
למצב המיוחד . 
