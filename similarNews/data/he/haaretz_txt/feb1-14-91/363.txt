" חותם " , המוסף השבועי של " על המשמר " , מילא בסוף - השבוע שעבר יותר 
משלושה מעמודיו בציטוטים מתחזיות , פרשנויות , תרחישים משוערים , הערכות - 
מצב והצהרות של פוליטיקאים , פרשנים ומומחים ישראלים למיניהם , בטרם פרצו 
הקרבות , על מה שעתיד לקרות . למזלם הגדול של רוב המצוטטים , אין ל"חותם " 
תפוצה המונית . אלמלא כן , גם כמה מעבי - העור שביניהם היו מעדיפים לחפש 
מקלט כלשהו לשהות ממושכת . הכותרת הגדולה שהוכתר בה מקבץ הציטוטים היתה : 
" הטובים , הנסבלים ואלה שדיברו שטויות " . חילקו את הציטוטים לשלוש קבוצות . 
האחרונה גדולה פי כמה במספר משתתפיה מן הראשונה . נורא לחשוב שאנשים הנושאים 
באחריות לשלום העם והמדינה אמרו כל זאת . מה שפירסמה התקשורת אמנם נובע 
במידה רבה מתמונת המלחמה כולה , אך התוספות האישיות מביכות ומדהימות . 
כל כך הרבה נעלמים , כל כך הרבה נתונים חשובים וקריטיים אשר למודיעין , 
של האמריקאים ושלנו , אין מושג ברור . לא יודעים בבירור מה יש לעיראקים 
ומה אין להם , מה יעשו וכיצד ינהגו . " סערה במדבר " היא במידה רבה גם 
סערה בערפל . פוליטיקאים ופרשנים רק עיבו את הערפל . במצב דברים זה , כל 
כך מסוכן לפרשן או לפוליטיקאי להצהיר מה יקרה מחר , שלא לדבר בעוד שבועיים . 
מפאת כבודם של אותם מצהירים וחוזים , לא אצטט כאן מן המובאות שהביא " חותם " 
מפיהם ומעטם , מלוא החופניים . קשה לומר שכולם למדו את לקחי הפאשלות שלהם . 
יש הממשיכים להתנבא אל מול כדור הבדולח המואר בזרקורי הטלוויזיה . אחרי 
המלחמה אולי תקום הזעקה למנות לאלתר ועדת חקירה ממלכתית , שתבדוק את המחדלים 
הגדולים בהכנת העורף למלחמה ולספיגה . זה עניין קשה וגורלי מכדי להשאירו 
לבדיקה ולדו"ח בלבדיים של מבקר המדינה . דו"חות המבקר נשכחים מהר , ומוסרי 
המידע גם אינם נחקרים תחת אזהרה . אחרי מלחמת יום הכיפורים פירסם מבקר המדינה , 
יצחק נבנצאל , דו"ח קשה מאוד על המחדלים בהיערכות צה"ל למלחמה . אפילו 
עיקרי הדו"ח נשכחו מלב הציבור כעבור זמן קצר . ואילו הדי הממצאים והמסקנות 
של ועדת אגרנט הידהדו במשך שנים לאחר שפורסם חלקו הגלוי של הדו"ח . אף כי 
את חלקו החסוי הצליחו להסתיר מידיעת הציבור עד עצם היום הזה . באוגוסט , 
כשפרץ המשבר במפרץ , הכריזה מערכת הביטחון שאין צורך בחלוקה מיידית של 
ערכות המגן . אם יהא צורך בכך , אפשר יהיה לחלקן מיד , ללא בעיות . כך 
אמרו . היום אנו יודעים שאילו פרצה המלחמה באוגוסט , היה מצבו של העורף 
קשה הרבה יותר ממה שהוא היום . גם בחמשת החודשים שחלפו מאז לא נמצאו תשובות 
מרביות לעניינים שחובה לטפל בהם בקפידה בשנות רגיעה . בחמישה חודשים אפשר 
רק להטליא קצת טלאים , לא לבנות מערכת יעילה . הוויכוח שניטש בציבור בשבוע 
שעבר , אם לחלק 000 , 5 ערכות לבעלי - זקן או לחלקן לילדים ולחולי - אסתמה , 
אינו צריך להיות ויכוח בין חילוניים לדתיים , אלא לעורר שאלה : מדוע לא 
הוכנו די ערכות מתאימות לכל האוכלוסייה . לרשות מערכת הביטחון עמד זמן רב 
לייצור כל סוגי הערכות בכמויות מספיקות . שבועיים אחרי התקפת הטילים הראשונה 
עוד אולצו אבות לילדים חריגים , ישישים וחולי אסתמה לכתת רגליהם מכל קצות 
הארץ ליפו , לעמוד במשך שעות על רגליהם , ואחר כך להתחנן לערכה שתתאים 
להם או לילדם . אילצו אותם , לאחר לילות של אזעקות , פחדים וסכנות , 
להמתין במשך שעות ארוכות לתורם , בניסיון להשיג את הציוד האמור להגן על 
חייהם . ועל כך אמרו דוברים : " העורף מוכן " . הייתי עד למצוקתו של אב 
לשני ילדים חריגים . בשבועיים שלפני פרוץ המלחמה הריצו אותו הלוך ושוב , 
כשביקש ערכות המתאימות לילדיו במקום אלו שקבע לו המחשב . הוא היה חסר - 
אונים וקרוב לבכי , כשאמר שאינו מסוגל לעמוד במצב הזה , שבו יש לילדו הבריא 
הגנה טובה , ואילו את שני המסכנים עליו להפקיר , בגלל הביורוקרטיה . ועדיין , 
למרות תחנוניו , אמרו לו שימתין בסבלנות , עד שיזומן לוועדת חריגים . 
המתין והמתין , וביום שלפני המטח הראשון , רק בעזרתם של בעלי - קשרים , 
הגיע אל ועדת - החריגים ובתוך דקות ספורות ניתן לו האישור להחלפת הערכות . 
בלילה כבר נחת טיל לא הרחק מביתו . ישראלים אחרים עוד המשיכו לכתת רגליהם , 
להתחנן על נפשם , שתינתן להם הערכה המתאימה . בושה ! במשך שנים גבו מן 
האוכלוסייה הון עתק , באמצעות הביטוח הלאומי , למימון ייצורן ואחסונן של 
ערכות על - פי צרכיה של האוכלוסייה , ולמיגון העורף . בשווייץ השלווה 
מוכנים המקלטים לקליטה מיידית של האוכלוסייה , להגן עליה מפני התקפות אב"ך . 
ובישראל ? כבר אין זה סוד שבפרוץ המשבר במפרץ לא היה מערך העורף של ישראל 
מוכן כלל . בחמשת החודשים שחלפו מאז הספיקו להטליא כמה טלאים , לתרגל ולאמן 
כוחות ומוסדות . אבל קולם של צופרים רבים לא נשמע גם לאחר שנחתו הטילים 
על ישראל . עדיין מתווכחים , וטוב שאפשר להתווכח ולא לבכות את מערכת ההחלטות 
לגבי קבלתן או אי - קבלתן של סוללות " פטריוט " במועד מוקדם , ולא לאחר 
שכבר נחתו הטילים . גם לא תם הוויכוח בשאלה , חדר אטום או מקלט . בדיקה 
מעמיקה של מומחים מטעם ועדת חקירה גם תמצא , קרוב לוודאי , ממצאים קשים 
מאוד בתחומים אחרים של הגנת העורף . את כל אלה חובה לחקור היטב , להסיק 
מסקנות ולהמליץ המלצות אופרטיוויות . לא עריפת - ראשים היא העיקר , אלא 
הלחץ שיגרום הדו"ח למערכת הביטחון לתקן את הניתן לתיקון , ולהכין את העורף 
למלחמה הבאה טוב יותר ממה ש"הוכן " למלחמה הנוכחית . היום , אל תלעגו 
לאומרי סליחות , משניות ותהילים . 
