כל יום ממחיש את האי - ודאויות הנוראות של המלחמה . הן מעצבנות . יש להן 
תוצאות מרות בנפש וברכוש . אף פעם לא הלכו ישראלים רבים כל כך לישון בלי 
לדעת אם יקומו חיים בבוקר במלחמה מוזרה הניטשת במרחק כזה מכאן . אפשר באמת 
להשתגע מחוסר הוודאות הזה , אבל יש משהו מחנך במלחמה ובאי - הוודאויות שבה . 
דווקא מתוך הספקות שאוכלים אותנו יכולה אולי לצמוח איזו הבנה חדשה . כל 
העניין של המלחמה לידתו בדברים רבים מדי שלא ידענו . נקלענו אתה להפתעה 
גדולה . אף - על - פי שדיברו עליה כל כך הרבה זמן , שלא יגידו לנו עכשיו 
המומחים כי מה שקורה היה בעצם צפוי . מי שהיה אומר לפני שנה שתיווצר כאן 
תרבות החיים הסוריאליסטית של טילים ומסיכות גז ונחמן שי המונה אזורים ברדיו 
בלילה הוא היה נחשב למתעתע . לא חשבנו אף פעם שהאיום הממשי של אויב ערבי 
בשנות התשעים יהיה ממרחק אלף קילומטר ובאמצעות טילים . ועד עכשיו , עם 
כל המערכת המטורפת הזאת של הגנה בפני נשק כימי , אנחנו לא יודעים מה בדיוק 
האויב הרחוק ההוא יכול לשגר אלינו . זאת אי - ודאות מהסוג החמור ביותר . 
ממשלות נפלו על הרבה פחות ממנה . קוראים אחדים נזפו בי על שהייתי רך מדי 
במאמר כאן כלפי חורי הענק במידע של מערכת הביטחון על עיראק . הם צודקים . 
ברוח ימי המלחמה הייתי עדין מדי . הבאתי הסברים מדוע קשה כל כך לדעת מה 
התרחש שם . אבל אלה הצדקות חלולות : היינו מופתעים באופן בלתי נסבל מול 
שורה של איומים ששינו בינתיים את כל חיינו . ההפתעה הזאת המחישה עד מאוד 
את אי - הוודאות שבה אנחנו נמצאים כל הזמן בסביבה המשוגעת שלנו . האינתיפאדה 
לא פרצה בהפתעה ? ביום כיפור לא חטפנו הפתעה נוראה ? ההפתעה העיראקית היא 
המרחיקה לכת ביותר כיוון שנפלה עלינו כל כך מרחוק ושינתה את אורח חיינו כפי 
ששום מלחמה לא עשתה עד היום . אבל נדמה לי שדווקא התחושה העמוקה הזאת של 
חוסר ודאות גרמה גם לכך שנפקח את העיניים אל טיבה העמוק של הערפל העוטף אותנו 
ונתחיל להתרגל אליו . אנחנו חיים בימים אלה במצב שלא היינו מוכנים לסבול 
את קיומו אילו היו מבשרים לנו עליו מראש . רבבות היו יוצאים להפגין בכיכרות . 
והנה הישראלים אף - על - פי שרבים מדי באים אליהם בטענות חיים לא רע עם 
מצב בלתי נסבל לכאורה . הם כבר כמעט התרגלו אליו . הסיוט נעשה מכר אינטימי . 
התרגלנו לדבר גרוע מאוד , בעיקר מתוך אמונה שהוא קרה מבלי שנוכל למנוע אותו , 
וגם הודות לתקווה שיחלוף תוך זמן קצר . השיעור שרבים מקבלים אותו עכשיו 
הוא שאי - ודאות היא חלק בלתי נפרד מהחיים שלנו כאן . זה שיעור חשוב כיוון 
שהרגילו אותנו במשך שנים רבות לעוד סוג של אי - ודאות מסוכנת : אמרו לנו 
תמיד שיש כזו בהסדר עם מדינות ערב ועם הפלשתינאים . כה גדולה היתה אי - 
הוודאות , עד שראש הממשלה ושר הביטחון הנוכחיים התנגדו להסכם השלום עם מצרים 
בגלל הסכנות הנוראות שהיו מקופלות בו לדעתם . וזה לא כלום לעומת אימת אי - 
הוודאות שהזריקו לעורקי העם הזה מול האפשרות שתקום לצדנו מדינה פלשתינית : 
התותחים יפגיזו את רצועת החוף ; טרור יפרוץ מבסיסים שמעבר לגבול וישתולל 
בחוצותינו ; מנהיגים ערבים מנוולים יפרו את ההסכמים אתנו , יאגרו נשק התקפי 
( עד לא מזמן אמרו שהוא יגיע מבריה"ם ) ; ובהדרגה יחנקו את המדינה התמימה 
שהסכימה להפקיר את ביטחונה בציפורני אי - הוודאות שבהסדרי שלום - כביכול . 
הפריטה על נימי הסכנה מפני הבלתי ידוע היא אמצעי השכנוע העיקרי שפעל על מאות 
אלפי ישראלים בהתנגדותם לאותם ויתורים הכרחיים למען הסדר . מניין הסכנות 
הלוטות בערפל וחוסר הידיעה הם מן הטקסטים הנפוצים ביותר בפי מתנגדי הסדר 
טריטוריאלי , בפי מנסחי האיום המחריד שבמתן עצמאות לעם השכן . ובכן , למדנו 
משהו על אי - ודאויות בזמן האחרון . אני מציע לחשוב על זה כך : במחיר יקר 
למדנו לדעת עד כמה רבות ההפתעות האכזריות המזומנות לנו במצב הקיים . ראינו 
באיזו מידה הן עלולות ליפול עלינו למרות הקו התקיף המשמר את הסטטוס - קוו 
ומתאמץ כל כך לחסוך מאתנו את סכנותיו של מצב שונה ובלתי ידוע . אי - הוודאות 
שחווינו במלחמה ( זו שכאילו התכוננו אליה ) מגמדת את הסכנות הלא ידועות 
במצב של שלום ( שאליו אנחנו מסרבים להתכונן ) . הטילים שעפו אלינו בחולפם 
מעל הגדה חייבים לשנות את דימוי הסכנה שבגדה כיישות עצמאית . יציבו טילים 
במערב שומרון ? יקימו מפעל לנשק כימי מתחת לקרקע בשכם ? בלי להתכוון נותן 
לנו סדאם בימי מלחמה הזדמנות למחשבה חדשה על היכולת שלנו , ועל הצורך להתמודד 
עם סכנת אי - הוודאות בנסיבות של שלום . 
