משפט זה שגור באחרונה בפיהם של מדינאים ומומחים פוליטיים רבים . בהנחה שהעימות 
במפרץ ייגמר בקרוב בניצחון ברור של ארה"ב ובעלות בריתה , יש מקום לבחון 
שתי שאלות : האם באמת ישתנו פני המזה"ת מן הקצה אל הקצה , ומה הם הגבולות 
הסבירים שבהם יכולים ארה"ב והמערב להשפיע על השינויים החזויים . מהלך הדברים 
עד כה מחייב להביא בחשבון רדיקליזציה ניכרת של ההמונים ברבות ממדינות ערב . 
אך רדיקליזציה אינה בהכרח " מזרח תיכון אחר " , מהסוג שסדאם חוסיין מצפה 
לו . לאחר תבוסה ברורה של סדאם , יש למנהיגים שהשתתפו בקואליציה נגדו סיכוי 
טוב להתמודד עם המצב . דווקא משום כך חשוב שכל תכנון מדיני ייעשה מתוך מודעות 
למגבלותיו . השוק המשותף מדבר , למשל , על " תוכנית מרשל למזה"ת " , בציון 
שפרטיה חייבים להיות מקובלים על ארה"ב , בריה"ם , הערבים וישראל ; צרפת 
וסוריה הודיעו על הקמת " צוות משותף " לתכנון פני האזור ; שר החוץ הבריטי 
מציג עקרונות הסדר משלו ; עמיתו הגרמני ממליץ על מעין " אמנת הלסינקי למזה"ת " ; 
ובוואשינגטון פועלים שני צוותים , ועדה בין - משרדית בראשות רוברט גייטס , 
סגן היועץ לענייני ביטחון לאומי בבית הלבן , וקבוצת תכנון שהוקמה במחלקת 
המדינה על ידי בייקר . בתוך מבול התוכניות מתגבשות נקודות מספר שמופיעות , 
בנוסח זה או אחר , ברוב ההצעות . " צריך להבטיח המשך מאזן כוחות באזור " . 
בשביל האמריקאים והערבים כל אחד מסיבות אחרות פירוש הדבר שאסור להרוס 
לחלוטין את עיראק . האמריקאים והבריטים חוששים מפני היווצרות " חלל של 
כוח " במקום עיראק שאותו ינסו למלא האיראנים , הטורקים והסורים , ולגרום 
משבר צבאי חדש . הערבים לא רוצים לחסל את כוחה של עיראק כדי שלא לאבד מרכיב 
עוצמה חשוב נגד ישראל שחשבונם אתה נשאר פתוח . איך משמרים חלק מהכוח העיראקי 
אך עם זאת מחסלים את כוחו של סדאם ? לאיש אין תשובה . " חייבים להבטיח 
את ביטחונן ואת גבולותיהן של כל מדינות האזור " . זאת משאלה מערבית מוכרת 
וגם בעיותיה מוכרות . מימושה מותנה , ראשית , בהסדר הסכסוך הישראלי - 
ערבי ; אך קשה למצוא אופטימיסט המאמין שאחרי הסקאדים והצטרפות אש"ף לעיראק 
מצד אחד , ומצד שני , ציפיות חברות הקואליציה הערביות לתמורה מארה"ב , 
יהיה כעת יותר קל להגיע לפשרה משהיה לפני ה2 באוגוסט 0991 . שנית , יהיה 
גם צורך לטפל בחומר הנפץ הטמון בנושא המיעוט הכורדי , לא רק בעיראק אלא 
גם באיראן ובטורקיה . ושלישית , מתעוררת שאלת " הערבות " להסדרים . 
הרעיון האמריקאי להקים מעין " נאט"ו מזרח - תיכוני " התנפץ על סלע ניגודי 
האינטרסים בין השותפים הפוטנציאליים . במקום זה מדברים עתה על מערכת הסכמי 
ביטחון דו - צדדיים בין מדינות האזור שארה"ב תערוב להם בהמשך נוכחותה באזור . 
גם אם הקונגרס בוואשינגטון היה מוכן לאשר רעיון כזה , גם איראן וגם רוב 
מדינות ערב הודיעו שלא יסבלו נוכחות אמריקאית קבועה . נשארת הקונצפציה של 
" נוכחות מעבר לאופק " , כלומר בבסיס האווירי בדיאגו גרסיה באוקיאנוס ההודי , 
משם יוכלו האמריקאים להתערב במהירות בזירה המזרח - תיכונית . ששת החודשים 
שהיו דרושים לבניית הכוח האמריקאי בסעודיה מעמידים בספק רב את הקונצפציה 
הזו . " דרושה חלוקה שוויונית יותר של העושר הערבי " . האהדה בציבור הערבי 
כלפי סדאם חוסיין נובעת לא רק מהשנאה לישראל ולאמריקה ומהלאומנות הערבית , 
אלא גם מקנאת ההמונים העניים בעושרן העצום של סעודיה , של כוויית ושל נסיכויות 
המפרץ . המתכננים מנסים להתמודד עם הניגוד שבין הציפייה לחלוקת הכנסות הנפט 
לבין עקרון שמירת זכויותיה הריבוניות של כל מדינה על האוצרות שבגבולותיה . 
כפתרון צצה ההצעה להקים " בנק לפיתוח המזה"ת " , שהכנסותיו יבואו " ממעשרים " 
של מדיניות מפיקות נפט דלות אוכלוסייה וממס על הנפט המיובא ע"י הארצות התעשייתיות 
העשירות . הבנק ישמש , למעשה , להעברת חלק מעושר הנפט למדינות ערביות 
עניות . הרעיון יותר מציאותי מכפי שהוא נראה במבט ראשון . אך יש בו הסכנה 
שבמקום לקבור את אופ"ק הגוסס , הוא יקים מפלצת ארגונית של מדינות הנפט שתהיה 
חזקה ורחבה יותר . אין בו גם תשובה למדינות העניות שאינן ערביות , מוסלמיות 
או מזרח - תיכוניות . " חייבים להפסיק את הזרם האדיר של נשק מודרני למזה"ת " . 
זאת מסקנה הנחשבת כיום כלקח בסיסי ממלחמת המפרץ , אך הסקת לקחים ממנה מוטלת 
עדיין בספק רב . התעשיינים הגרמניים מהווים דוגמה קיצונית לקשיי חסימת הפצת 
הנשק הקונוונציונלי והבלתי - קונוונציונלי ; אין להניח שצרפת ואנגליה ( 
ומדינות מתועשות של העולם השלישי ) יתלהבו מחסימת השווקים במזה"ת . הקומפלקס 
הצבאי - תעשייתי הסובייטי ( שהפטרו - דולרים מספקים כמעט את כל הכנסתיו 
במטבע קשה ) , קם שוב לתחייה עם גסיסת הפרסטרויקה , ומחפש את לקוחותיו 
הוותיקים . וכולם ביחד חושדים בארה"ב , שאחרי מלחמת המפרץ תרצה להשתלט 
על שוקי הנשק המזרח - תיכוניים . אפשר לומר , שמכל בעיות " סדר חדש " 
במזה"ת , הדחופה ביותר היא מניעת חימושן המטורף של מדינות האזור . רמת 
החימוש היא גורם קריטי ברמת הסיכון האזורי והגלובלי כתוצאה ממלחמות מקומיות . 
מרוץ החימוש לא נובע רק , וגם לא בעיקר , מעצם הכנסות הנפט , אלא מהצטברותן 
כתוצאה מהמחירים הגבוהים ומיעוט הצרכים האמיתיים של חלק מהמדינות המפיקות . 
עודפי מיליארדי הפטרו - דולרים גם מהווים תמריץ לשליטים מוכי שיגעון , 
וגם מאפשרים להם לצבור את מאגרי הנשק למימוש תוכניותיהם המגלומניות . לכן 
לא ניתן להפריד בין שליטה על מכסות תפוקה וקביעת מחירי הנפט לבין בלימת מרוץ 
החימוש . מי שרוצה למנוע תקומתו של סדאם חדש בחלק זה או אחר של העולם , 
חייב להחזיק יד על ברזי הנפט . זה אולי רעיון לא פופולרי אך , בסופו של 
דבר , אין מנוס ממנו . 
