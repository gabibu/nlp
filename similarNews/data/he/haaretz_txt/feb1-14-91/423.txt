ברוב דחוק של קול אחד המליצה אתמול ועדת הכנסת בפני ועדת הכספים לבחור בהרב 
משה זאב פלדמן מסיעת אגודת ישראל כיו"ר , במקום אברהם ( בייגה ) שוחט 
ממפלגת העבודה . בזה הסתיים שלב נוסף במאבק ממושך , שתכליתו לממש את ההטבה 
האישית הבלתי מוגשמת האחרונה , שהובטחה במשא ומתן הקואליציוני לאגודת ישראל 
להושיב את נציגה בראשות הוועדה בעלת הסמכויות הביצועיות הרבות והחשובות 
ביותר בכנסת . ראשות ועדת הכספים היתה , מאז קום המדינה , נחלת אחת מסיעות 
הקואליציה . אין מקום לערער על הסדר זה מסיבות ענייניות . עם כל הצער על 
שח"ך אברהם שוחט נאלץ לעזוב את התפקיד שאותו מילא בהצלחה גם לדעת יריביו 
הפוליטיים אין מנוס מכך . אם בכל זאת הפך מינוי יושב ראש הוועדה לנושא 
מעורר מחלוקת וביקורת , הסיבה נעוצה באיש שנקבע לשמש כמחליף לו מטעם הקואליציה 
למשרה זאת . לסיעות הקואליציה ולא רק לליכוד לא חסרים מועמדים שהיו יכולים 
למלא את התפקיד בהצלחה . אך כמו במינויים בולטים אחרים בזמן האחרון , ההחלטה 
לא נפלה על - פי שיקולים ענייניים בלבד , גם לא תוך התחשבות מסוימת בשיקולים 
ענייניים , אלא בהתעלמות גמורה משיקולים כאלה , ולפי חשבון פוליטי - אישי 
קר : אגודת ישראל חמדה את התפקיד , ומה שאגודת ישראל חומדת היא בדרך כלל 
מקבלת . בתור יו"ר סיעת אגודת ישראל היתה לח"ך פלדמן זכות לבחור באחד משני 
תפקידים שהוצעו לו : לשמש בתפקיד הממונה ( כסגן שר ) על משרד העבודה והרווחה , 
או לקבל את ראשות ועדת הכספים . פלדמן איננו פוליטיקאי בעל ותק ( מכהן 
בכנסת כשנתיים וחצי ) , אבל לא צריך להיות פוליטיקאי ותיק כדי להבין איפה 
נמצא הכסף הגדול : הממונה על משרד העבודה והרווחה כפוף למגבלות תקציביות 
ולפיקוח של גורמים במשרד האוצר , מבקר המדינה והכנסת . יו"ר ועדת הכספים 
יושב סמוך מאוד לברז , ובידו השליטה והפיקוח על אחרים . לא פלא , שפלדמן 
בחר בוועדת הכספים . אלא שפלדמן הוא האיש הלא נכון מהמפלגה הלא נכונה לתפקיד 
זה . הוא בא לפוליטיקה מראשות ישיבה בבני ברק , ועם כל הכבוד למטען התורני 
שהוא מביא עמו , נסיונו והבנתו בענייני חקיקה פיסקלית , ניהול תקציבים 
וענייני משק בקנה מידה ממלכתי אפסיים . בכנסת מיעט להתבטא בענייני כלכלה , 
ואין שום סיבה להניח שיש לו תפיסת עולם מגובשת באשר לאופן שבו יש לנהל את 
משק הכספים של המדינה . כך , למעט עניין אחד ובו טמונה הסיבה העיקרית שבגללה 
יכולה דמות מהעולם התורני לחמוד את תפקיד יו"ר ועדת הכספים : מכאן אפשר 
לנתב את הסכומים למוסדות ולגופים המקורבים לעסקני הדת בכלל ולאלה של אגודת 
ישראל בפרט . ואכן , כאשר נשאל לא מכבר בראיון מה בכוונתו לעשות בעניין 
הכספים היחודיים , השיב : " אוה ! כשאני אהיה היו"ר , תהיה חגיגה גדולה " . 
הוא רצה להיראות כמתבדח , אבל אנחנו בטוחים שהוא רציני . ולא נותר אלא 
לשאול בצער עמוק : האם כדי שפלדמן יהיה יו"ר ועדת הכספים היה כדאי להכניס 
את רחבעם זאבי לממשלה ? 
