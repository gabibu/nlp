( ע ) . מנכ"ל משרד הפנים , דב קהת , מינה אתמול ועדת חקירה לתפקוד 
המועצות המקומיות ירוחם ונתיבות ופעולותיהם של ראשי המועצות , ברוך אלמקייס 
ויחיאל זהר . ועדת החקירה מונתה לאחר תלונות נגד שני ראשי המועצות בחשד 
של מינהל לא תקין ושחיתויות , שמסרו תושבי שתי העיירות למשרד הפנים ולמשטרה . 
ועד פעולה ציבורי מירוחם אף ביקש סעד מבית המשפט העליון , כדי להורות למשרד 
הפנים לפתוח בחקירה נגד אלמקייס . קצינים מהמטה הארצי של המשטרה חוקרים 
כבר חודשים אחדים את אלמקייס וזהר . בירוחם זו ועדת חקירה ראשונה מאז חדלה 
לכהן ועדה קרואה במועצה ; ברוך אלמקייס נבחר כבר לקדנציה שנייה כראש מועצה . 
אולם כבר בעבר מונה רואה החשבון יהושע המאירי לעריכת ביקורת במועצה והגיש 
דו"ח נוקב על פעילותה , ובעיקר על מעשים חריגים של אלמקייס . בעקבות ממצאים 
אלה וממצאי בדיקה אחרת , מונה לאלמקייס " מלווה " צמוד של משרד הפנים , 
שעליו לאשר כל פעולה של המועצה ושל העומד בראשה . בשנה האחרונה היו עימותים 
קשים בין אלמקייס לבין קבוצת תושבים , שהתארגנו לוועד פעולה ציבורי ולאחר 
שפניותיהם למשרד הפנים לא נשאו פרי , קיבלו סעד מבית המשפט העליון בשבתו 
כבג"ץ , שדרש הסבר משר הפנים מדוע לא הוקמה ועדת חקירה לירוחם . בין היתר 
טענו חברי ועד הפעולה , שאלמקייס קנה ביוקר לפני הבחירות נכסים למועצה ומכר 
אותם בזול לאחר הבחירות למי שתמכו בו . אלמקייס נחקר כמה פעמים במשטרה , 
ובשבוע שעבר נחקר שש שעות רצופות , בקשר לתלונות שהוגשו נגדו . טענות דומות 
הושמעו גם נגד ראש מועצת נתיבות , יחיאל זהר . בראש המתלוננים עומד יושב 
ראש ועדת הביקורת של המועצה וראש האופוזיציה , יוסף אבו , שכיהן כראש מועצה 
בקדנציה הקודמת . גם זהר נחקר במשטרה , שפשטה כבר פעמיים על המועצה כדי 
לאסוף מסמכים . נגד זהר נבדקים חשדות בעיקר בקשר למתן שוחד בחירות ולעברות 
של גנבת רכוש ומכירתו בתקופה שהיה אזרח עובד צה"ל . על רקע סכסוכים עם ירקן 
בעיירה , כנראה סביב טענה לשוחד בחירות שלא שולם , הוצתה מכוניתו של זהר 
ואחר כך לשכתו . נגד הירקן ובני משפחתו מתנהלת חקירת משטרה . ברוך אלמקייס 
ויחיאל זהר טוענים בחודשים האחרונים כי גם הם מעוניינים בוועדת חקירה . 
אלמקייס כבר אישר בעבר כי ביצע " עקיפות " של נהלים בירוקרטיים , כדי 
לקדם תהליכים ולהאיץ את פעילות המועצה לטובת התושבים . אלמקייס וזהר גם 
טענו כי אגורה אחת מכספי ציבור לא הגיעה לכיסם כתוצאה ממילוי תפקידיהם . 
דב קהת נאלץ אתמול למנות ועדת חקירה מטעמו לשתי המועצות ולראשיהן , בשל 
הלחץ הציבורי שהופעל עליו ומשגברו החקירת המשטרה . הוועדה מונתה על - פי 
סעיף 83 לצו המועצות המקומייות . בראשה עומד עמיחי בן דרור , שכיהן בעבר 
כראש מועצת קריית טבעון . הוועדה לא הוגבלה בזמן . 
