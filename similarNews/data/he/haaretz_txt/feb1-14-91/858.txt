" אם עתה לא היינו מגיבים , היינו נמצאים בעוד שנתיים , שלוש או ארבע 
בקונפליקט שהיה יוצר מלחמה " , אמר באחרונה נשיא צרפת פרנסואה מיטראן בראיון 
טלוויזיוני שנשא אופי של נאום לאומה . בדבריו ביקש להכין את עמו לאבידות 
הכבדות הצפויות בקרב היבשה במפרץ . דברי הנשיא התקבלו בהפתעה . אם המלחמה 
היתה בלתי - נמנעת , מדוע היה צורך בכל התמרונים הדיפלומטיים שהכבידו על 
ארה"ב בשלב שלפני פקיעת האולטימטום ? האם ניסיונותיו של מיטראן למנוע את 
המלחמה נבעו מרצונו להתמודד עם עיראק בעוד שנים אחדות , כשבידה נשק גרעיני , 
למשל ? לנשיא צרפת הפתרונים . בחוגים דיפלומטיים בפאריס מתגבשת ההערכה 
כי אחת המפסידות העיקריות של המלחמה במפרץ תהיה צרפת . לא כל כך משנה מה 
יהיו התוצאות . הנזקים שנגרמו לדימויה ולמעמדה בקהילה הבין - לאומית לא 
יימחו במהרה . צרפת ממשיכה להיתפש כבעלת - הברית הבעייתית ביותר של הקואליציה 
האנטי - עיראקית , ושלא כל כך אפשר לסמוך עליה . נסיעותיו התכופות של מזכ"ל 
משרד החוץ הצרפתי , פרנסואה שר , לארצות המאגרב , לירדן , לאיראן , 
לתימן ולסוריה מעלות חששות בואשינגטון . מה בדיוק מבשלים הצרפתים ? גם התפקיד 
של הצרפתים במלחמה , שתי משימות תקיפה של תריסר מטוסי יגואר ומיראז ביום 
בשלב זה , נראה מוגבל ביותר . זה לא הרבה למדינה המחזיקה עצמה כמעצמה . 
מיטראן זעם בראיון טלוויזיוני על ביקורת ברוח זה , ואמר כי לצרפת נכון 
תפקיד חשוב בקרב היבשתי . בכל מקרה , האמריקאים ויתרו על שירותיהם של הצרפתים 
במכת הפתיחה של המלחמה , במידה לא - מבוטלת מתוך רצון להבהיר לפאריס כי 
אפשר להסתדר יפה גם בלעדיה . ואז הודיע שר ההגנה זאן פייר שוונמאן על התפטרותו . 
אלא שכעבור ימים אחדים הצהיר שר ההגנה החדש , פייר זוקס , כי צרפת אינה 
במלחמה אלא משתתפת בפעולה לאכיפת החוק הבין - לאומי . לא עברו ימים אחדים 
והנשיא מיטראן הודיע כי במלחמה , שצרפת אינה מנהלת , על - פי זוקס , היא 
עשויה לשלם מחיר כבד , ועל הציבור הצרפתי להיות מוכן . ארה"ב , שביקשה 
לכפות על צרפת מעורבות משמעותית יותר , הצליחה לקבל את הסכמתה למעבר בתחומה 
של מפציצי בי - 25 היוצאים מבריטניה . לפני שנים אחדות , כשיצאו מטוסים 
אמריקאיים לתקוף את לוב , סירבו הצרפתים לאשר מעבר בתחומם . מקורות יודעי - 
דבר טוענים כי בפועל היו האמריקאים יכולים להסתדר יפה בלא הסיוע הצרפתי , 
ואולם המגמה היתה ליצור מחויבות צרפתית עמוקה יותר כלפי הקואליציה . מיטראן 
נתפש כמי שניסה לתקוע מקלות בגלגלי הקואליציה האנטי - עיראקית , לא רק לפני 
פרוץ המלחמה אלא גם לאחריה . הוא הכריז כי מטרתה של המלחמה היא אך ורק לשחרר 
את כוויית . הוא לא הסביר איך אפשר לשחרר את כוויית בלי לפגוע ביכולת הצבאית 
העיראקית ובלא לסכן את מאות - אלפי החיילים הנמצאים בחזית . אחר כך התמתנה 
העמדה הצרפתית והתקבל הצורך לתקוף גם בשטחה של עיראק . מטוסים צרפתיים יצאו 
למשימות אחדות של תקיפה בשטח עיראק , אך הקפידו להישאר בקרבת הגבול עם 
כוויית . במסיבת העיתונאים הטלוויזיונית האחרונה שלו נשאל מיטראן על עמדתו 
לגבי השימוש בנשק כימי , ביולוגי וגרעיני , אם עיראק תשתמש בנשק כזה . 
מיטראן השיב ללא היסוס בשלילה , ואמר כי ינסה לשכנע גם את ארה"ב בעניין . 
זו גישה מוסרית ממדרגה ראשונה . אך בפאריס תהו מומחים צבאיים מדוע יש למהר 
ולגלות כוונות כאשר ברור כי תשובה מעין זו דווקא תעודד את סדאם להשתמש בנשק 
לא - קונוונציונלי . למרות התפתלויותיה , חשה פאריס כי היא מאבדת את מעמדה 
המיוחד גם בקרב מדינות ערב . הפגנותיהם של מאות - האלפים ברבאט , אלגיר 
ותוניס , וקריאותיהם " מיטראן רוצח " , מבטאות את השבר שהיה בקשר המיוחד 
של פאריס עם כמה ממדינות ערב , במיוחד הצפון - אפריקאיות . אמצעי התקשורת 
במדינות אלו מבקרים בחריפות את מיטראן וממשלתו , ומבחינתם הוא משתף פעולה 
עם ארה"ב . הם אינם מבחינים בניואנסים של פאריס . בימים האחרונים מתקיימת 
עלייה לרגל של אישים צרפתים למדינות צפון - אפריקה בניסיון לעצור את הסחף . 
לבד מנסיעותיו של פרנסואה שר , נסע לרוב מדינות המאגרב גם נשיא ועדת 
החוץ של האסיפה הלאומית , מישל ווזל , המקורב למיטראן . ראש האופוזיציה 
זאק שיראק , מהמפלגה הניאו - גוליסטית , יצא לפגוש את המלך חסן השני . 
אלן זופה ופיליף סאגן , גם הם ממפלגתו של שיראק , יצאו לתוניסיה ולאלגיר . 
כל אלה מנסים להדגיש את החשיבות שמייחסים הצרפתים ליחסים התקינים עם המשטרים 
הללו . מדוע צרפת משתתפת במלחמה , גם אם היא עושה זאת כמי שכפאה שד ? על - 
פי גישתו של מיטראן , יש לצרפת תפקיד היסטורי בעולם . אם לא תשתתף במלחמה , 
היא לא תשתתף גם בדיונים על ההסדרים האזוריים החדשים שלאחריה . הוא 
מבקש , כמנהיגה של מעצמה עולמית , להיות שותף לכל הסדר באזור . 
