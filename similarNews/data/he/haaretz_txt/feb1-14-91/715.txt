תחילה דיווח שר החוץ , דוד לוי , לממשלה על מענק של ממשלת גרמניה בסך 001 
מיליון דולר לרכישת טילי " פטריוט " . מיד אחר - כך עבר להרצאה על השינויים 
שחלים בעולם בהתייחסות לאש"ף , ועל הסיכוי החדש שנפתח לישראל לאחר שהארגון 
הזה " יורד כפרטנר " בעיני העולם . באותה שעה אמר סגן שר החוץ , בנימין 
נתניהו , לראש עיריית שפרעם , איברהים נימר חוסיין , כי " על הציבור 
הערבי ביש"ע להתנער מחלומות העבר ומהמנהיגות הקיצונית מתוניס , ולהקים מתוכו 
מנהיגות חדשה שתידבר עם ישראל על הסדר של דו - קיום ושלום " . רצוי ששר החוץ 
וסגנו יתנערו מחלומות ההווה . החלומות שהם מפיצים מטפחים את האשליה כי בעתיד 
הקרוב , מיד לאחר תבוסתו של סדאם חוסיין , יקימו לנו הפלשתינאים פרטנר 
נחמד , מגולח למשעי , אשליה שהעולם יקבל באהבה את ההצעות הישנות בדבר אוטונומיה 
ללא שעל אדמה . כמו שאומר יצחק מודעי , בראיון המתפרסם בגיליון הזה , 
" מי ערב לנו שבתוך שבוע ימים לא יגיעו לאיזו הסכמה על הפסקת אש במפרץ ? 
רק הקריירה של הנשיא בוש ערבה לנו . מישהו יספר לי שהם באו להציל את הכווייתים ? 
אלה הם החיים האמיתיים , ומי יודע אילו התפתחויות יהיו " . היום מכה הקהילה 
הבין - לאומית בסדאם חוסיין ומחר , אם ישכיל להסתלק מכוויית , היא תסב 
עמו למשא ומתן . זו דרכו של עולם , וגם דרכה של ישראל . אתמול ציידו הגרמנים 
את עיראק בנשק כימי , והיום מקבלת ישראל מידם , בשמחה מהולה במחילה , 
מימון לרכישת טילי " פטריוט " שנועדו ליירט טילי " סקאד " הנושאים , 
אולי , ראשי חץ כימיים מתוצרת גרמניה . היום מרקד המלך חוסיין לצלילי חלילו 
של סדאם חוסיין , ומחר , כך מצהיר יצחק שמיר , נשמח לשבת עמו לשולחן המשא 
ומתן . מדוע ? וכי המלך ההאשמי , לפי עדותו בספרו האוטוביוגרפי , לא 
הצטרף ביוני 7691 למלחמה נגד ישראל על מנת להשתתף במצעד הניצחון לתל - אביב ? 
נשיא מצרים , אנואר סאדאת עליו השלום , נחשב לאוהד נלהב של אדולף היטלר , 
וממשלתו טיפחה תעמולה אנטישמית . לוא ניתן הדבר בידו במלחמת יום הכיפורים , 
לא היה מהסס לסיים את מלאכתו של הצורר הנאצי ? אף על פי כן , קיבלה ישראל 
את פניו בשמחה וחתמה עמו חוזה שלום . אפילו במחנה השמאל הציוני קשה למצוא 
היום מישהו שיישב שבעה על יאסר ערפאת . איש אינו מאשים את אבו - עמאר כי 
נהג בתבונה יתרה מאז ראשיתו של המשבר במפרץ . במשטרים ובארגונים מתוקנים , 
היה מנהיג כמותו ממהר להתפטר לפני שנתיניו יסלקו אותו בחרפה מעל פניהם . 
לא צריך לוותר על התקווה כי בשוך הקרבות במפרץ יבינו הפלשתינאים שערפאת 
הקדיח את תבשילם , ושעצם נוכחותו בסביבה מספקת תירוץ לממשלת ישראל להתחמק 
ממשא ומתן . צריך גם לקוות , שבמקומו לא נקבל עסקן פלשתיני עם זקן ארוך 
יותר , על פי צו אופנת הגיהאד האיסלמי . אבל רצוי שלא לטפח תקוות גדולות 
מדי . ערפאת הפך בעיני הפלשתינאים סמל למאבק העצמאות שלהם , והישגיו המדיניים 
הדלים אינם גורעים מהערצתם אליו . מדוע , בעצם , מותר לנו לבוא אליהם 
בטענות ? האם הישראלים הענישו את יצחק שמיר בעוון שגנז את הסכם לונדון , 
הקפיא את יוזמת שולץ וחישק את תוכנית הבחירות בשטחים ? נהפוך הוא , הפופולריות 
שלו גואה משנה לשנה . הנשיאים מובארק ואסד לא היו זקוקים לפלישה העיראקית 
לכוויית כדי לדעת שערפאת הוא שקרן בלתי נלאה וחסר בושה . גם הם לא ייצאו 
להפגנות נגד הדחתו . אבל אם הפלשתינאים לא ירצו להחליפו במנהיג מוצלח יותר , 
יפרשו מנהיגי ערב שטיח אדום לרגלי אותו ערפאת שהתייצב מולם לצדו של סדאם . 
ייתכן שבעוון השטות הזו הוא ייאלץ להגיע אל השטיח בזחילה , אבל אפשר להמר 
שהפלשתינאים יעדיפו לזחול לרגליו של מובארק מאשר לעשות זאת לרגלי שמיר ורחבעם 
זאבי . צירופו של האחרון לצמרת הממשלה גזלה ממנה את הטיעון הישן והטוב שאי - 
אפשר לדרוש מממשלה לדבר עם ארגון הקורא באמנתו לטרנספר את רוב תושביה . 
מכל מקום , מלחמת המפרץ אינה מקנה לישראל את הזכות לבחור את אויביה ואת 
נציגיהם למשא ומתן לשלום , יותר מהזכות שהיתה לה לעשות כן לפני המלחמה . 
לפני לצאתו לוואשינגטון , רצוי ששר החוץ ישתחרר מהאשליה שארה"ב ושאר המערב 
יאמצו את הגישה שרק כסף מכשיר פרטנרים , אפילו הכסף הזה נועד לצמצם את נזקם 
של הגזים שהתורם מכר למי שחותר להשמידך . פרטנר לשלום הוא כל אויב שמעוניין 
לדבר על שלום ולנצור את האש כל עוד הוא מסב לשולחן המשא ומתן . 
