עיריית תל אביב השלימה שיקומן ושיפוצן של הדירות הראשונות שנפגעו מנפילות 
הטילים בשכונות של העיר , לפני יותר משבועיים . קבוצה ראשונה של מפונים 
הועברה אתמול מבתי המלון לבתיהם המשוקמים . מבצע האכלוס מחדש של קבוצת המפונים 
הראשונה יימשך גם היום ובימים הקרובים . מנכ"ל עיריית תל אביב , אלי עשת , 
שמסר על כך אתמול במסיבת עיתונאים בעירייה , ציין כי העירייה משקיעה מאמץ 
להשלים במהירות האפשרית את שיפוץ המבנים שנפגעו . בסך הכל פינתה העירייה 
613 , 1 תושבים שבתיהם נפגעו ל31 בתי מלון בתל אביב ולבית הארחה אחד , מחוץ 
לעיר . 16 בתי מגורים , שבהם גרו 19 משפחות , נפגעו קשה מפגיעת הטילים , 
ובהוראת מהנדס העירייה הם ייהרסו , וייבנו במקומם מבנים חדשים . למשפחות 
אלה יוסדר דיור חלופי - זמני בדירות " עמידר " או " חלמיש " . עשת אמר 
עוד , כי עיריית תל אביב שוקלת להצטרף לעיריית רמת גן בהגשת תביעה משפטית 
נגד ממשלת עיראק וחברות גרמניות שסייעו לה בשיפור טילי הסקאד , על הנזקים 
הכספיים שירי הטילים הסב לעיר . מנכ"ל העירייה ציין כי בעירייה הוכנו רשימות 
עובדים שהפרו את הוראת ההנהלה ולא התייצבו לעבודה מאז פרוץ המלחמה , בהם 
גם נשים עובדות . חבר מועצת העירייה , ח"ך מרדכי וירשובסקי ( רץ ) , 
פנה אתמול לראש העירייה , שלמה להט , וקרא לו לבטל כל הוראה שתפגע בזכויות 
הבסיסיות של העובדים . " אין לקשור את זכויות העובד עם הקשיים האובייקטיוויים 
שנובעים מהמלחמה " , ציין וירשובסקי בפנייתו . מנכ"ל העירייה דיווח כי ההוצאות 
לביטחון עד לפרוץ המלחמה , הסתכמו בכ8 מיליון שקלים , אולם הנזקים מנפילת 
הטילים יסתכמו בעשרות מיליוני שקלים . עוד אמר עשת , כי כל התרומות שהגיעו , 
בהן תרומה של 5 מיליון שקלים מגרמניה , יופנו לשיפור איכות החיים של תושבי 
השכונות שנפגעו . לדברי מנכ"ל העירייה , הוקם מטה מיוחד המרכז את כל תרומות 
הכסף והציוד מגורמים בארץ ובחו"ל . על פי מה שנמסר , יוכלו תושבי תל אביב 
להחנות רכבם , ללא סיכון בקבלת דו"חות וקנסות . לדברי עשת , כל עוד נמשך 
מצב החירום , לא יירשמו דו"חות אלא לנהגים שחונים " חנייה ברוטאלית " , 
כהגדרתו . כמו למשל , חנייה בפינות רחוב החוסמות מעבר כלי רכב או במקום 
השמור לנכים . תושבי תל אביב שיחנו רכבם ברחובות צרים שבהם מותרת החנייה 
בשני הצדדים , מתבקשים להחנותו כששניים מגלגליו על המדרכה , כדי לאפשר 
לרכב חירום לעבור במקום . עשת ציין עוד , כי העירייה נערכת לכך שעוד טילים 
יפלו בתל אביב . לדבריו , בעירייה הוכנה תוכנת מחשב המאפשרת לבדוק במהירות 
שמות דיירי בניינים שנפגעים , בעלויות , מצב הנדסי של הבניין , וגורמים 
נוספים . התוכנה , וכן סרט הסברה שהוכן בעירייה על היערכותה לשעת חירום , 
ישווק לרשויות אחרות . בעניין מצב המקלטים בעיר והמחסור בהם , אמר עשת 
כי עיריית תל אביב פעלה על פי מדיניות הצבא ומפקדת הג"א ולא חרגה מהוראותיהם . 
היום ייפתחו 14 תחנות בתל אביב שבהן אפשר יהיה להחליף סוללות למפוח מסכות 
המגן . פרטים על מיקום התחנות בלוחות המודעות ובמודעות בעיתונים . 
