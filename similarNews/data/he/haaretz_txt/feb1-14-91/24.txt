יש תמונות ששודרו השבוע וייחרטו בזיכרון האישי והקולקטיווי . למשל , 
הילדה המקסימה , בעלת כושר הביטוי הנדיר שהופיעה בכתבתו של ישראל סגל , 
ששודרה במוצאי - שבת . סגל בדומה לירון לונדון ב"מסיבת גן " בורך בגישה 
נכונה לילדים . הוא מצליח לדובב את הילדה בת השמונה , המספרת על ביתה 
שנהרס , על רצונותיה וחלומותיה , ואומרת בפנים תמימות שהיתה הורגת את סדאם 
אילו נתנו לה רובה . במסיבת גן , משוחח לונדון עם קינן מקיבוץ מנרה , 
המעודד את ילדי תל - אביב , ותורם להם מניסיונו העשיר בהתנהגות תחת הפגזות 
ובשהייה במקלטים . הילדים הם גיבורי המלחמה הזאת , וכשצופים בהם קשה 
לעצור בעד דמעות הזעם ותחושת האין - אונים . ונשאלת השאלה מדוע לא חושפת 
הטלוויזיה יותר את העורף על צדדיו החיוביים והשליליים ? אמנם היתה כתבתה 
של גודי לוץ על תל - אביב בחזית ; אבל לוץ , עצית , כבדה ודידקטית , 
החמיצה כליל את תל אביב . החמצה נוספת היא רמת הסיקור הנמוכה של תופעת 
העוזבים את הערים גיבורי הנטישה שהפכו את המלונות הירושלמיים למועדונים 
של תצוגות אופנה של נשות תל - אביב , ואת אילת לגוניה נוסח ישראל . כאלה 
שעוד מתנאים ומתפלשים בנטישה שלהם , עמם אפשר למנות גם את אלה שהמציאו את 
תל אביב עורכי המקומונים שלה וכתביהם שהבטיחו בבוא היום ללחום על גבולות 
הירקון , והנה הם נחשפים כיאפים חסרי כל חוט שדרה . שיאה הקומי של הנטישה 
היה ב"הלילה " , שם זימן גבי גזית במצב רוח מרומם את המשורר דוד אבידן ואת 
פרוף שלמה אהרונסון , ששימשו כנציגים של נוטשים מכאן ונשארים מכאן . אבידן 
נראה ונשמע כאילו הגיע היישר מן האגף הסגור של סוף - שבוע . ומתברר , כי 
הוא פועל לטובת תל - אביב במלון ירושלמי , וכי הוא לא שכח אותנו . אלא 
מה לעשות שהוא " גלובלי ולא קהילתי " וזכותו להגן על עצמו . אבידן מלא 
סיפוק עצמי , פומפוזי עד גיחוך , מספק לצופים פרטים אינטימיים על חיי האהבה 
שלו . מתברר שעזיבתו באה בעקבות לחצה של חברתו בת העשרים ושתיים דפנה 
שחורי . אהרונסון יוצא בהצהרה שוויונית להגנת עניי תל - אביב שאינם יכולים 
להרשות לעצמם מותרות של נטישה ובריחה . בעוד אבידן , הנהנה מכל רגע של 
שידור , מסבר את אוזנינו שהנטישה שלו היא " אקט קורבני מבחינה כספית " , 
אנו נידונים לשמוע כמה הוא משלם דמי מזונות סכום פעוט למדי ומה מראה 
האוברדראפט שלו . כפינאלה הוא מצהיר שיש לו זכות להיות מוגן כמו הכור בדימונה 
והקריה . דווקא בימים אלה ראוי למנוע מאתנו לחזות בדברי ההבל הכלולים 
בתופעה האבידנית המדהימה . וחבל שגבי גזית שלא יודע לראיין מזמין אל האולפן 
את החברים שלו שלא מעניינים איש . שעה שבני אנוש מתגלים בכל כסילותם וקטנוניותם , 
יוצא לבנו אל בעלי החיים . אל הכלבה גרייס שניצלה מן ההריסות ועדיין 
שרויה בהלם , ואל בעליה , הנער שי , שלא זנח אותה , ואל אחותו , ניצה , 
שניצלה מבין ההריסות יחד עם הוריה . שני אלה אינם דורשים כאבידן להיות 
מוגנים , והם חוזרים לתל - אביב בלי לספק לצופים מידע על מצבם הכספי לאחר 
הרס רכושם וביתם על - ידי הסקאד העיראקי . 
