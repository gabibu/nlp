משחק הכדורגל המאולתר , שנערך אתמול בכפר תבור בין הפועל פתח תקוה למכבי 
חיפה , ראוי בהחלט להרבה יותר מהערכה סתמית . כך גם יוזמתו של יו"ר ועדת 
הספורט של הכנסת , ח"ך מיכה גולדמן , שהגה את הרעיון וביקש להוציא שוחרי 
ספורט רבים מאוירת החדר האטום ומשיגרת הימים האחרונים . אלא שדוקא משחק זה 
בגלל המקום שבו התקיים , שעת הפתיחה שלו והכניסה החופשית מעיד אולי יותר 
מכל , שעדיין אין השעה כשרה לחידוש הפעילות הספורטיווית . בתנאים דומים 
הרי אפשר היה , בעצם , לקיים בשבת שעברה או בכל יום אחר גם משחקי כדורגל , 
כדורסל או כדורעף חד - פעמיים גם בבאר שבע , בירושלים , בראשון לציון , 
בטבריה או באולם הספורט של שער הנגב . אבל , בינינו לבין עצמנו : האם 
זה מה שיפשיר כיום את הקפאון שנכפה על הספורט בישראל ? הקולות הנשמעים ללא 
הרף , בדבר הצורך הלאומי - מוראלי להחזיר את הספורטאים למגרשים , מובנים 
ואולי טבעיים . זה בעצם מה שציפו לשמוע מפי סגן השר פנחס גולדשטיין , מיו"ר 
איגוד הכדורסל ודירקטוריון הפועל יורם אוברקוביץ , ועוד מכמה בכירים בהתאחדות 
לספורט או ההתאחדות לכדורגל . אבל במציאות נראים הדברים אחרת , כי חידוש 
הפעילות בהיקף הראוי והחיוני אינו יכול להיעשות בלחיצה על כפתור , או בקביעת 
תאריך - יעד , כאשר איש אינו יודע מה יקרה בעוד שעה , בעוד יום , בעוד 
שבוע . הפגישה שנקבעה להיום בתל אביב בין גורמים ממלכתיים לראשי הספורט , 
בהשתתפות נציגים של שלטונות הביטחון והג"א , היא עדות נוספת למיגבלות תקופת 
החירום . גם מי שאצה לו הדרך , מי שכורע תחת עול גרעון כספי כבד ומי שמבקש 
להיות פטריוט גדול מן האחרים אינו רשאי להתעלם מעובדות יומיומיות פשוטות 
וגלויות לכל . עם כל הכוונות הטובות , עדיין אי אפשר להפעיל שום תכנית , 
בשום מתכונת , בשום ענף ספורט , גם אם יש הסבורים אחרת . וכל עוד לא 
תהיה אפשרות לשחק בלא חשש בפני קהל ביציעים , בשעות מקובלות ובאוירה ספורטיווית 
נינוחה ועליזה יהיה צורך להתאזר בסבלנות . כל הרעיונות החלופיים , כמו 
פיצול משחקי הליגה על פני כמה מימי השבוע , שידורי טלויזיה ישירים ופיצוי 
כספי לקבוצות על אבדן הכנסות בשל היעדר צופים לא מעשיים ובינתיים גם אינם 
רצויים . שלא כמו בכמה תחומים אחרים מערכת החינוך , תחבורה , מסחר או 
בידור אי אפשר לחזור לפעילות חלקית וקטועה בספורט , אפילו יהיה הדבר כרוך 
בנזקים כספיים בלתי נמנעים . המדינה תהיה חייבת למצוא מקורות מימון גם לזה , 
כמו לכל היתר . כדי לחזור לתעסוקה מלאה ושוטפת בליגות , בעיקר בענפים 
המובילים , חייבים ספורטאי הצמרת לשוב למישטר אימונים סדיר ושיטתי . האילתורים 
של השבועות האחרונים בכדורגל , והמאמצים שהשקיעו כמה קבוצות כדורסל בזירה 
האירופית , אינם ערובה המקווה ובוודאי לא לתיפקוד יעיל . קבוצות כדורסל 
וכדורגל רבות נותרו עם בסיס רעוע , בעקבות עזיבתם המובנת של שחקני החיזוק 
הזרים . יהיה זה בלתי הגיוני להתעלם מן ההשלכות הצפויות עם חידוש הפעילות , 
ואסור יהיה להתעלם מהתביעות לסטות מהתקנונים המקובלים , לאפשר שינויים 
ארעיים ואולי אף להקפיא זמנית עליות וירידות . הראש היהודי תמיד ממציא לנו 
פאטנטים , וכל היוזמות המאולתרות ראויות לכאורה לתשומת לב . אבל יש מצבים 
חריגים שבהם מותר לומר גם לספורטאים ככל שיישמע הדבר אבסורדי ופרדוכסאלי 
לא לרוץ מהר מדי . המלחמה הזו , שנכפתה עלינו , שונה מכל אשר ידענו בעבר . 
והשוני הזה , עם כל הסכנות הגלויות והסמויות הטמונות בו , ועם כל חילוקי 
הדעות והמישאלות המנוגדות , מחייבים את הכל לעצור , לשקול ולחשוב פעמיים 
ושלוש לפני קבלת החלטה כלשהי , שאחר כך נצטער עליה . אפילו אם יש מי שמשוכנע , 
כי באורח הדרגתי כבר מותר לחשוב על חידוש הפעילות בתנאים מסויימים ובהיקף 
מוגבל . 
