אני סבור שאין צורך בהמשך מתכונת השידורים הזו והגיע הזמן לחזור לרשתות נפרדות 
ברדיו . ראשית , רדיו כמו תקשורת בכלל , צריך להיות פלורליסטי . אנו 
מדינה דמוקרטית וזכותנו לשמוע יותר מקול אחד , דעה אחת וסגנון אחד . ישנם 
הבדלים מסוימים בסגנון בין קול ישראל וגלי צה"ל ויש לתת להם ביטוי , כך 
שכל תחנה תוכל לפעול על פי דרכה והבנתה והמאזין יחליט איזה שידור יותר אמין 
או מעניין אותו . כפי שהעיתונות הכתובה איננה מתאחדת והעיתונים מתחרים זה 
בזה גם בימי חירום , כך גם בין קול ישראל וגלי צה"ל קיימת לשמחתנו , בימים 
כתיקונם , תחרות ואין שום סיבה שלא לחדש אותה . שנית , כולנו רוצים לחזור 
לאווירה נורמאלית , וכפי שהמשק חוזר לחיי שגרה , אין סיבה שהרדיו ימשיך 
בשידורים במתכונת חירום . אינני חושב שיש שליטה מלמעלה על תוכן השידורים . 
אין דברור ( אישור דובר צה"ל ) של השידורים . היו שנים שבהן צה"ל דרש 
שבתקופת חירום יהיה דברור . במלחמת יום הכיפורים הייתי מפקד גלי צה"ל ואז 
היה דברור . הצבא דרש שהדברור יימשך גם לאחר המלחמה , והתנהל ויכוח חריף 
בעניין זה , שכתוצאה ממנו במשך חודשים ארוכים נותקו היחסים בין צה"ל ורשות 
השידור . הצבא לא אפשר אז לכתבי הרשות להיכנס למתקנים של צה"ל ולמעשה הצבא 
ויתר על כיסוי בקול ישראל ובטלוויזיה . לאחר מכן היתה לי שיחה עם שר הביטחון , 
בה סוכם על ביטול הדברור ומאז ועד היום אין דברור גם בתקופת חירום . עם 
זאת , המצדדים בהמשך שידורי רשת משותפת רוצים למנוע קופצנות עצבנית של מאזינים 
במצבי לחץ מתחנה לתחנה , והשיקול העיקרי שלהם הוא שהם רוצים שיישמע קול 
אחד . קודם כל ניסיון במשאלי דעת קהל מלמד שאנשים בדרך כלל מצדדים במה שיש . 
הם תומכים בדבר קיים יותר מאשר בשינוי , שהוא מופשט ולא מוחשי . שנית , 
נכון שבתקופת חירום אנשים נמצאים בחרדה ונוח להם יותר עם קול אחד , שגם 
מסמל מעין אחדות לאומית . אני חושב שבימים הראשונים של המלחמה היתה הצדקה 
להנהגת הרשת המשותפת , אבל ככל שחולף הזמן , פוחת הצורך בכך ויש להפסיק 
זאת . לא . נמצאו סידורים טכניים טובים , המבטיחים שבמצב של אזעקה יתאחדו 
מיד השידורים בשתי התחנות . הדבר יכול להתבצע תוך שנייה ואין שום קושי טכני 
בכך . 
