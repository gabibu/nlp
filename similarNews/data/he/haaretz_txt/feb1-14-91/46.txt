החליט אמש שלא לשדר את המחצית השניה של משחק הכדורסל בין מכבי ת"א ללוורקוזן 
כפי שתוכנן תחילה , לאחר שנתברר שבאולם הכדורסל של לוורקוזן הציבו פרסומאים 
ישראלים שלטי פרסומת לסיגריות מתוצרת ישראל . דוברת רשות השידור , אילה 
כהן , הסבירה כי החוק בישראל אוסר שידור פרסומת מכל סוג שהוא לסיגריות ומוצרי 
טבק אחרים והאחריות לקיום החוק חלה על הגוף המשדר . הפרת חוק זו מהווה עבירה 
פלילית לכל דבר . רשות השידור דורשת זה זמן רב ממכבי ת"א לדאוג לכך שגם במשחקיו 
בחו"ל לא יוצבו שלטי פרסומת לסיגריות ישראליות , אך פניות אלה לא הביאו 
תוצאות , למרות שבהסכם בין רשות השידור למכבי התחייב מכבי לקיים את כל הוראות 
החוק בנוגע לפרסומת במגרשים . אתמול עוד עשתה רשות השידור מאמצים גדולים 
לשכנע את מכבי שלא תהיה במגרש פרסומת לסיגריות , אך גם פניות אלה לא נשאו 
פרי . דוברת הרשות הוסיפה כי נושא זה עלה גם בדיון בבית המשפט העליון במהלך 
עתירה שהגישה האגודה למלחמה בעישון נגד רשות השידור . בדיון הובהר לנציגי 
הרשות , כי אם ישודרו הפרסומות האסורות , תוגש נגד רשות השידור ומנהליה 
תביעה פלילית . שופטי בית המשפט העליון חיוו דעתם כי על הרשות להימנע משידור 
משחקים שבהם מופיעה פרסומת אסורה ולמרות שהצבת השלטים אינה באחריותה , האחריות 
הקובעת היא כאמור של הגוף המשדר . לאור העובדות האלה החליט המנכ"ל שלא לשדר 
את המשחק . הוא הורה לכתב הטלוויזיה , רמי וייץ , שנשלח לגרמניה , לשדר 
את המשחק ברדיו . המנכ"ל הורה ליועץ המשפטי של הרשות , עו"ד נתן כהן , 
לבדוק את האפשרות לנקוט אמצעים משפטיים נגד הגורמים האחראים לכך שלא ניתן 
היה לשדר את המשחק ובגין הנזקים שנגרמו בשל כך לרשות השידור ועוגמת הנפש 
של הצופים . חבר מליאת רשות השידור , מני ויצמן , שיגר אמש פניה דחופה 
ליו"ר רשות השידור , אהרן הראל , וליו"ר ועדת הספורט של הרשות , אמנון מנדה , 
בדרישה לכינוס דחוף של מליאת רשות השידור לדיון במחדל של אי שידור משחק 
הכדורסל בין מכבי ללוורקוזן . 
