נפילתה של חיילת אמריקאית בשבי ליד חפגי הסעירה את רוחות התקשורת ועלתה 
כנושא בדיון ב"נייט ליין " של טד קופל ובעקבותיו ב"הערב במפרץ " . נשים 
בקו החזית , כפי שמתברר , אינן תופעה חדשה לגמרי . לרוב שירתו נשים בתפקידים 
סיעודיים מאז ימי מלחמת העולם הראשונה ועד למלחמת וייטנאם נפצעו וגם נהרגו . 
אבל כיום נשים לוחמות בקו החזית הראשון , ובצבא האמריקאי , השוויוני ביותר 
בין הצבאות , משרתות שלושים אלף חיילות במפרץ . תופעה זו מהווה בעיה גם 
עבור טד קופל , והוא מודה שאכן זו חוויה חדשה לגברים . לשם כך הוא מזמן 
את הגנרל בדימוס פטרישיה פוט , ששירתה בצבא ארצות הברית שלושים שנה ולקחה 
חלק פעיל במלחמת וייטנאם . גנרל פוט היא אשה נוקשה , ללא פשרות , חדת 
עין וביטוי , ואינה מצטיירת כפמיניסטית . אבל מתברר שהיא אכן כזאת בדרכה . 
פוט קובעת שאם אשה מקבלת עליה במודע תפקיד צבאי במלחמה , היא גם מודעת 
לכך שהיא עלולה להיפצע , למות וגם ליפול בשבי , וזו רשותה ואחריותה . 
בניגוד לקופל סבורה פוט שחיי אשה אינם יקרים מאלה של גבר , ואין לגלות דאגה 
יתרה , גברית - אבירית , לנשים . גישה דומה מפגינה גם יפה ברלוביץ , חוקרת 
ספרות , ב"הערב במפרץ " . ברלוביץ מאמינה שבצורה זאת נכנסו נשים לתרבות 
הגברית מכולן , שעה שזו מבכרת לראות את האשה כמין החלש הזקוק להגנה . מולה 
ישוב רון בן - ישי המבטא עמדה גברית שוביניסטית . אלא שהפעם מתנגשות דווקא 
תיאוריות פמיניסטיות עם העובדות ועם המצב בשטח שאיננו יכולים להתעלם ממנו . 
בן - ישי סבור שתגובתם של חיילים עיראקים כלפי נשים אירופאיות שונה מזו 
של חיילים אירופאיים . אם כי קשה להבין כיצד כדוגמת - נגד הוא מביא את החיילים 
הגרמנים . או אולי שכח רון בן - ישי מה עוללו אלה לנשים . הוא חרד , לדבריו , 
ממה שמסוגלים העיראקים לעולל לחיילת האמריקאית בתרבות שהשפלת כבודה של אשה 
מבחינה מינית אינה בלתי סבירה בה . אלא שבנקודה זו אפשר לשאול את בן - ישי 
מה עוללו למשל חיילים רוסים לנשים במלחמת העולם השנייה , ואלה לא היו דווקא 
חיילות . חששות מן הסוג שמבטא רון בן - ישי הם העומדים ביסוד הגישה לנשים 
בתפקידים קרביים בצה"ל . נשים אמנם ממלאות תפקידים חשובים ביותר גם בתחומים 
שנחשבו גבריים , אבל עד היום מנעו מהן מלהגיע לקווי החזית הראשונים , מחשש 
פן תיפולנה בשבי . קשה גם מאוד לקבוע עמדה החלטית בסוגייה זו . מבחינה 
תיאורטית חיי אשה אמנם אינם יקרים יותר , אבל הרי מדובר בחיילים עיראקים 
בכוויית , ושם אולי אסור להסתכן וללחום מלחמה שוויונית , אם כי חשוב לציין 
שהשוויוניות הנהוגה בצבא האמריקאי היא הישג נשי חשוב מאין כמוהו . 
