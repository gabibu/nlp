מה יכול להיות היום מגונה יותר אצלנו מאשר בוזזים הנוברים בהריסות הבתים 
לאחר הטילים ? לא , שום דבר אינו מסליד יותר מאשר לעמוד על צערם של קורבנות 
ולחפש שלל . אז מדוע לפוליטיקאי מותר ? אריאל שרון בא בשבת אל האב הבוכה 
שאסף את שרידי הצעצועים של ילדיו ואל האישה שספקה כפיים על כל רכושה שאבד 
ואל שאר האנשים שעשן עלה עדיין מביתם , ואמר להם שמפקירים אותם . אזרחים 
צריכים לדעת , אמר שרון בערמומיות , שעושים הכל להגנתם . כלומר , התכוון 
לומר , עליהם לדעת שלא עושים הכל להגנתם . הוא דיבר על החברים שלו בממשלה . 
בתוך הרמץ , בפני שכונה הלומת אסון , הוא השמיץ אותם . תפקיד ההנהגה , 
פירש שרון , לעסוק פחות בפרשנות . תפקיד ההנהגה לדאוג לכך שהאזרחים יוכלו 
לחיות . כלומר , התכוון לומר , הם לא דואגים שהאזרחים יוכלו לחיות . זאת 
לא היתה הנבירה הראשונה של שרון בתלי ההרס . מאז הטיל הראשון הוא מסתובב 
וקורץ אל האזרחים למען יאמינו לו שאילו הו , רק אילו נתנו בידיו את ההחלטה , 
הוא כבר היה מסדר את העניינים כך שיוכלו לחיות . בתוך שברי הרהיטים ותכשיטי 
המשפחה הקבורים וקופות החיסכון האבודות של הילדים הוא חיטט שם בעבור שלל 
פוליטי זול . הממשלה והמטכ"ל וכל מי שבבוז - הכיכרות הזה הוא מכנה פרשנים 
כולם , כולם מפקירים את אפשרות המהלומה המוחצת אשר תניח לנו לחיות . אם 
רק תתנו לו , קרץ שרון בין החורבות , הוא יראה לכם איך . ממשלה בכיינית , 
הוא אמר בשבוע שעבר מול גל הריסות קודם . לפעמים , התנהגות פוליטית חוצה 
במידה כזאת את קו ההפקרות ואי - היושר עד שנראה כאילו היא חודרת אל תחומיה 
של טריטוריה אפלה מאוד . איך אפשר להסביר את טיבו ואת דחפיו של שר בכיר 
האומר לנפגעים שממשלתם נמנעת מלעשות כיכולתה כדי להסיר מעליהם את איום הטילים ? 
אילו רצה רק את טובתם , היה מקים מהומה גדולה בחדרי חדרים למען אותה תוכנית 
צבאית גואלת שהממשלה מסרבת , למרות טובת האזרחים , להפעיל אותה . אולי , 
למשל , היה קם ומתפטר ? הרי מה יקר לו מחיי האזרחים , הנזנחים בידי ממשלה 
של פרשנים בכייניים ? במקום זה הוא עומד שם ומחטט בפצעיהם , מחליש את עמידתם , 
מנסה לצבור משהו מאמונם ולשלשל לצרור הנקוב שלו . הממשלה והמטכ"ל צודקים , 
לא הוא . האיפוק צריך להימשך . אבל תחשבו על הפזיזות , על הנמהרות בטקטיקה 
הציבורית של שרון . מול כל השיקולים , ולאחר שדעתו לא התקבלה בממשלה , 
הוא כאילו עוטה את מדי הגנרל ומספר לאזרחים שהוא לא בעסק הזה . בושה , 
הייתי אומר , אילו האמנתי שיש לו . 
