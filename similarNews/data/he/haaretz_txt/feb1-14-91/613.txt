הקאנצלר הגרמני , הלמוט קוהל , הבהיר כי אין הוא שולל את הבקשה שהופנתה 
אליו על ידי מערכת הביטחון , למימון חלק נכבד ממערכת ההגנה נגד טילים בליסטיים , 
שישראל עומדת לפתח . מדובר בסכומים של מאות מיליוני דולרים . בקשה זאת 
הופנתה באחרונה לגרמניה , והיא מהווה תוספת לבקשות הרכש עליהן כבר השיבה 
הממשלה הגרמנית בחיוב : סוללות פטריוט , כלי רכב מיוחדים לזיהוי חומרי 
חל"ך ומערכות הגנה מפני לוחמה כימית . מתברר כי רגשות האשמה של ראשי הממשל 
הגרמני הם כה גדולים , עד שהם מוכנים לאשר בקשות ישראליות בהיקפים כספיים 
נרחבים . על פי החוק הגרמני אין הממשלה מאשרת מכירת ציוד צבאי התקפי למדינות 
באזורי עימות . לפיכך , הוחלט במערכת הביטחון לבקש מימון למרכיבים הגנתיים 
של המערכת , המתוכננת על בסיס טיל החץ , להתמודדות עם טילים בליסטיים . 
מרכיבים אלה כוללים מכ"מי התרעה , מכ"מי בקרת אש ומוצב הפיקוד של המערכת . 
קפידבינבימים הקרובים יוגש לגרמנים התכנון הכולל של מערכת ההגנה מפני טילים , 
כולל פירוט מרכיביה השונים . במערכת הביטחון מעריכים כי יש סיכוי רב לאישור 
ממשלת בון למימון חלק ממרכיבי המערכת . במקרה כזה אפשר יהיה להאיץ את פיתוח 
המרכיבים שאינם טילי החץ עצמם . את המימון לפיתוח טילי החץ ימשיכו להקצות 
מתקציב הביטחון וממימון הממשל האמריקאי . העברת כספים גרמניים לצורך מערכת 
ההגנה תאפשר להטיל על חברת אלתא את פיתוחו של מכ"ם ההתרעה , האמור להיות 
מרכיב חשוב של המערך נגד טילים בליסטיים . לאלתא ניסיון רב בתחום המכ"ם , 
ובאחרונה פורסם כי פיתחה מכ"ם מתקדם עבור מטוס ביון חדשני . מטוס ביון 
זה מבוסס , על פי ה"אוויאיישן ויק " , על מטוס אזרחי מדגם בואינג 707 . 
אם לא יימצא מימון חיצוני לצורך זה , ולא תקציבים מקומיים לפיתוח , יהיה 
צורך לרכוש את מרכיבי המערכת מחברה אמריקאית . בינתיים , מתנהלים מגעים 
בין אלתא לבין " ריתיאון " , מפתחת ויצרנית טילי הפטריוט , בנושא פיתוח 
משותף של מכ"ם התרעה . בימים אלה נמצאת בגרמניה משלחת של משרד הביטחון העוסקת 
במגעים עם הממשל הגרמני בנושא העברת הציוד הצבאי לישראל ובבקשות הנוספות 
של מערכת הביטחון . בראש המשלחת עומד ראש מנהל הרכשה במשרד הביטחון , אברהם 
אורן . למשלחת זו הצטרף גם ראש משלחת משרד הביטחון בניו יורק , משה קוחנובסקי . 
