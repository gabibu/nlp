בימי ההמתנה האחרונים שלפני תום האולטימטום במפרץ נראה היה שעצביה בוגדים 
בה . בבוקר אחרי החדשות , בערב אחרי " מבט " , חזרה והמטירה שאלות : 
מה בדיוק אמר בוש , האם באמת תהיה מלחמה , האם מבריגים את המסנן למסכה 
לפני חילוץ הפקק או אחר כך , יש או אין מספיק נייר איטום , יריעות ניילון , 
למה לא עשיתי עדיין קניות למלחמה , איזה חדר נאטום וחוזר חלילה . למחרת 
פרוץ המלחמה התפקידים התחלפו . לא , היא לא עוזבת את הבית , לא עוברת 
לאף אחד , היא תישן במיטה שלה . חשבתי לעצמי עקשנות של אשה זקנה שלא בדיוק 
מבינה מה באמת יכול לקרות . מלאו לה 77 שנים . היא עלתה ב84 ועדיין לא 
מסוגלת לקרוא כותרת בעיתון עברי , שלא לדבר על חשבונות החשמל , העירייה 
והגז . אצלה העברית נשארה עדיין שפה אסיאתית קשה . היא חושבת , סופרת 
ומדברת בשפות אחרות , מבלבלת עד היום תפוחי אדמה בתפוחי עץ ובתפוחי זהב , 
לא מבינה למה בעברית צריך להגדיר מה צומח מעל פני האדמה ומתחתיה , ומייחסת 
את הסמנטיקה הלשונית של החקלאות העברית למגבלות ההבנה של עמים שמחוץ לגבולות 
אירופה . בהישמע האזעקה הראשונה היא צלצלה ודיווחה בקצרה , בטון ענייני 
ובוטח : אזעקה , מסכה , לסגור . עוף החול , האמא הזקנה שלי מאתמול ושלשום , 
ניערה את משקולות השנים והסבל שנערמו על כנפיה , ניערה אותן בקלות כאילו 
היו טל של בוקר , והמריאה . אני ישבתי חיוורת והמומה אחרי מטח הטילים , 
וראיתי את חיי ואת חיינו חולפים ביעף , מתנפצים לרסיסים ומתפזרים טחונים 
עד דק לכל עבר . ואילו היא , מיד עם הישמע צפירת הארגעה , היתה שוב על 
הקו . נכון , קצת מתנשפת , אך לא שכחה להתנצל , להסביר ולהרגיע שזו לא 
התרגשות אלא נשימה יותר חופשית לאחר שהסירה את המסכה , ושאלה האם הכל בסדר 
ויעצה לשתות קצת מים וסוכר זה מרגיע , הבטיחה והכל יהיה בסדר . האמינות 
המרגיעה שלה נשמעה עדיין מעושה במקצת , אך ככל שנקפו הרגעים הנצחיים ההם , 
בין האזעקה לבין החבטה , משפט המפתח " לשתות מים וסוכר " עשה את שלו . 
מים וסוכר אחרי פציעות בילדות , מים וסוכר בכמה וכמה תחנות - הלם בחיים 
שאין טעם לפרט אותן אחת לאחת , מים וסוכר לא רק כמרשם מוכח של תרופת סבתא , 
אלא גם כסמל . היא עברה לאמא בירושה מסבתא רבקה שנחנקה למוות יחד עם אמה 
בת ה29 במשאית גז גרמנית בשלהי מלחמת העולם השנייה . המחשבות נשאו אותי 
ברגעים ההם כמו במנהרת זמן ארבעים ושש שנים אחורה . היכרות מחודשת , אולי 
ראשונית , עם אמא , עם אשה צעירה בהרבה משנותי היום , שנותרה לבד , מטופלת 
בילדה קטנה , בעין הסערה של התופת . מחלון הבית ראתה מדי יום את שיירות 
היהודים המובלים למחנות ההשמדה . מדי לילה התדפקו הפאשיסטים ההונגרים על 
דלת הבית בסריקות חוזרות אחר יהודים , ופסחו עלינו בזכות מסמכים מזויפים 
שהצליחה להכין בתושייה של הרגע האחרון . את האמיתיות הצפינה בין דפי ספרים 
דבוקים . באינסטינקט של חיה נרדפת חשה בטבעת הסכנה הולכת ומתהדקת סביבנו . 
יום אחד ארזה לי מזוודה קטנה והובילה אותי למנזר שוודי , לא לפני שלימדה 
אותי להתפלל תפילת בוקר ותפילת ערב ולהצטלב . אותו מנגנון אתראה פנימי מופלא 
החזיר אותה למנזר לילה אחד , תחת עוצר כבד , מעברו השני של נהר הדנובה , 
בבודפשט . לנזירות אמרה שגעגועים תקפו אותה לילדה . בשקט , מבלי לומר 
מלה , הובילה אותי אל מחוץ למנזר , ירדנו במהירות לנהר , לסירה שחמקה 
בחשכה מתחת לגשר הענק השמור היטב . עם שחר פרצו הפאשיסטים ההונגרים למנזר 
בעקבות הלשנה על ילדים יהודים המוסתרים בו , העמידו לקיר את הילדים ואת 
הנזירות וירו בהם עד אחד . המסלול הקרבי שלה עובר דרך ההפצצות הקשות שניתכו 
במשך שבועות על בודפשט , דרך אובדן , שכול , בדידות ופחד . בין לבין 
הסתירה במזווה יהודייה זקנה , בלילה האכילה אותה , ביום נקשה נקישות מוסכמות 
על הדלת המוסתרת בווילון לעודד את הזקנה ולאותת לה שהכל בסדר . באחד הימים 
אספה לבית גם את רובי , ילד בגילי שהוריו שלחו אותו להסתתר בין הגרוטאות 
בחצר הבית , רגעים אחדים לפני שגורשו ללא שוב . בשלושת השבועות של ההפצצות 
הכבדות על בודפשט , שאת מרביתן עשינו במקלט , היא יצאה בהפוגות להביא מים 
ומזון , עלתה מדי פעם לבדוק את הדירה , עד שיום אחד פתחה את הדלת המחברת 
בין החדרים ולרגליה נפערה תהום של ארבע קומות . בסלון דירתה בתל אביב תלויה 
תמונה המנוקבת שני נקבים בכיפת שמי תכלת של נוף פסטורלי . אמא מאוד אוהבת 
את התמונה . רואים בה שדה חיטה משובץ בפרחי פרג , כלב וילדה . בילדותי 
נהגה לספר ששני הנקבים בתמונה נעשו על - ידי ציפורים שעפו מתוכה כי נמאס 
להן לחיות כלואות במסגרת , וכי היא לא כועסת עליהן , שהרי ציפורים נועדו 
לעוף . כעבור שנים יצא הסיפור האמיתי : באחד הביקורים בדירה , בהפוגה 
בין ההפצצות , שמעה שריקה מעל ראשה , התכופפה והמתינה לפיצוץ . משהשתרר 
שקט , גילתה את שני נקבי הרסיסים בתמונה . מאז , התמונה היא הקמע שלה , 
ההוכחה החד - משמעית לכוחו של גורל . היא נודדת איתנו לאורך המסלול המפותל 
מאירופה לארץ , דרך המעברה , הבית הערבי הנטוש בפאתי תל אביב , ועבור 
בתחנות נוספות שהיו לה לציוני דרך . מבין שנים - עשר דיירים בבית שלה בתל 
אביב נותרו בימים אלה שניים . כואב לה , אך אין בכך כדי לשנות את נחישותה 
שלא לזוז משם . היא דחתה על הסף את כל ההפצרות מהארץ ומחו"ל להתפנות עד 
יעבור זעם . " מספיק נדדנו " , היא אומרת ומוסיפה : " מי שלא יכול לעמוד 
בלחץ , שיסע . מי שמפחד שישתה קצת מים עם סוכר . אני גמרתי עם המזוודה 
הקטנה שלוקחים באמצע הלילה ובורחים . מסוכן ? גם לחצות את הכביש מסוכן . 
לחיות זה דבר מסוכן כל הזמן ועם זאת כל כך יפה . אין טעם לחיים בלי כבוד 
עצמי . באנו לכאן בשביל הכבוד , אחרת אפשר היה להישאר באירופה או לנסוע 
למקומות נוחים יותר . כל העולם מסתכל עכשיו לראות אם יש ליהודים כבוד . 
אני אומרת : יש . ועוד איך " . אתמול , כמדי שבוע , קנתה פרחים לכבוד 
שבת . 
