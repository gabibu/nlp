העימות בין שליט עיראק לבין העולם החל בעקבות השתלטותו על כוויית , והוא 
ממשיך לצלילי האקורדים של הכרזת בוש הנישאים מעל גלי האתר ובעיתונות : " סדאם 
חוסיין הוא היטלר " . האם יש משמעות להשוואה הזאת ? ובכן ההשוואה אינה חדשה 
כלל . בסקרי הביוגרפיות על אודות סדאם חוסיין , תחת הכותרת " הגנב מבגדד " , 
התוודה אדוארד מורטימר , בגיליון ספטמבר של " הניו יורק רוויו " , שכבר 
לפני שנים עלה על דעתו רעיון זה . ליתר דיוק , ההשוואה הוצעה לו על - 
ידי אישיות עיראקית שגילתה לו שאחיו למחצה של סאדם , ברזן תכריתי , התעניין 
בספרות על גרמניה הנאצית . הוא סבר שסדאם עצמו מתעניין בה כדוגמה לארגון 
מוצלח של החברה על - ידי המדינה לשם השגת יעדים לאומיים . ואכן , מורטימר 
מנתח את הבעתיזם בראשות סדאם ומוצא כמה נקודות דמיון בינו לבין הנציונל - 
סוציאליזם . הניסיון להשוות בין היטלר והנאציזם מחד גיסא וסאדם והבעתיזם 
מאידך גיסא הוא בשלושה מישורים . הראשון ניתוח הפילוסופיה המדינית במדינות 
שני העריצים . השני מוטיב גירוש מדינות : סדאם נחשב מבחינה זאת ל"היטלר 
מקומי " . והמישור השלישי מהות הטכניקות הפוליטיות והאסטרטגיות בדרך אל 
המטרה . אך ההשוואה במישורים אלה נתקלת בקשיים כי הדמיון בין שני הדיקטטורים 
איננו כה מובהק , וישנו הקושי הרב להבינם בעזרת שיטות ניתוח רציונליות . 
אף ההשוואה בין התפיסה הנאציונל - סוציאליסטית והבעתיסטית רופפת מאוד , 
והראיה מורטימר עורך באותו מאמר השוואה , לדעתו לא פחות סבירה , בין 
הבעתיזם והסטליניזם . הרעיון של " היטלר מקומי " מרמז להשוואה על בסיס 
של עמדותיהם יוצאות הדופן . ואולם יש דוגמאות מן ההיסטוריה המודרנית של 
שליטים היכולים להתחרות מבחינת האמביציה , המרכזיות , הדמגוגיה ואף בפשעי 
מלחמה , בסדאם חוסיין . בניגוד להיטלר אין שליט עיראק יכול להירשם כייחודי 
לפי אף אחד מן הקריטריונים האלה . באשר לטכניקות פוליטיות ואסטרטגיות המופעלות 
בדרך אל המטרה , הרי גם כאן ההשוואה אינה מוצלחת . היטלר היה רב - אומן 
ביכולתו לעשות שימוש בחולשתיהן ובשגיאותיהן של הדמוקרטיות . היה לו חוש 
חריף למערך הפוליטי העולמי ; ותקופה ארוכה הוא משך בחוטים שהניעו אותו . 
הוא לא הסתפק באינטואיציות , אלא שלח מדי פעם בלוני - ניסוי . היטלר גילם 
באישיותו שני פנים שאינם עולים , לכאורה , בקנה אחד . הפן האחד הוא זה 
הניתן לחיזוי ולניתוח באמצעים מקובלים הפופוליזם , האכזריות , הערמומיות , 
התכנון הציני וכד . בעזרת אלה ובעזרת מפלגתו וחייליו הוא קיווה לכבוש את 
חלקי העולם , ולהשליט את הנאציזם . הפן השני הנטייה להוליך וללכת אל האבדון 
ללא חשבון . בשלבים המאוחרים יותר של מלחמת העולם בלט פן זה יותר ויותר , 
והטריד חלק מחבריו למפלגה וממצביאיו . הגנרלים החלו לשים לב לכך שהוא נוטה 
לפעול בניגוד להיגיון האסטרטגי , ועדיין זכורים תיאורי הסקנדלים שהיטלר 
היה עורך למטכ"ל שלו כל אימת שמישהו הסתייג מתוכניותיו . ההיסטוריה הגרמנית 
של שלהי מלחמת העולם השנייה זרועה החלטות בעלות אופי של הכשלה עצמית . אחת 
ההחלטות הבולטות היתה ההוראה לפון פאולוס שלא לסגת עם הארמיה שלו , אף - 
על - פי שלא היה ספק שכולה תיפול בידי הרוסים . עם חלוף הזמן שוכנעו גנרלים 
בפיקוד העליון שהיטלר מדרדר את גרמניה אל התהום . זו היתה הסיבה לתכנוני 
הנפל השונים לרצוח אותו . אין שום הוכחות לכך שהיטלר לא ידע מהו מצבו , 
לכן טעות היא לנתח את אישיותו ברמה הרציונלית או לחלופין האי - רציונלית 
בלבד . השיגעון שלו לא מנע את יכולות הראייה והניתוח המדיניים . אך הן 
בתורן לא מנעו את המוטיווים האי - רציונליים באישיותו . היטלר ידע על סופו 
וסופה של גרמניה הנאצית , אך הוא הפך את השקיעה הזאת לחגיגה בפני עצמה 
שהסתיימה בהתאבדות הפתטית שלו יחד עם אווה והכלב , כשמסביבו כל גרמניה בוערת . 
את הפן האי - רציונלי באישיותו של היטלר וברעיון הנאציזם מאיר פרוף שאול 
פרידלנדר בספרו : " קיטש ומוות , על השתקפות הנאציזם " . על - פי התזה 
שלו שום אסכולה לא הצליחה להסביר את תופעת היטלר והנאציזם בכלים רציונליים . 
כישלון האידיאולוגיות וחוסר האונים של הגישות המסורתיות בניתוח התופעה הוליד 
רעיון השם את הדגש על ההרסנות העצמית , המוות והחידלון בהיסטוריה של הרייך 
השלישי . פרידלנדר מדבר על דו - קיום בין הערצת הכוח וההתפוצצות הסופית . 
הוא מעלה דרך הספרות , הביוגרפיות והקולנוע של שנות הששים , את הקסם שהילכו 
ההרס והמוות על היטלר ועוזריו , ואת המשיכה אל המוות כאל יסוד טבעי . הוא 
מזכיר את הרעיון של ארנסט נולטה " הטרנסצנדנטליות השלילית " בפשיזם האדם 
נשלט על - ידי גורל עיוור המובילו לכליה בלתי נמנעת . הגיבור הוא אדם הנשאר 
נאמן לגורלו למרות תחושת הכליון , והמוות הוא הבחירה שלו . מה לכל זה ולסדאם 
חוסיין ? בהשוואה לעריצים אחרים בני זמננו האם סדאם ייחודי ? ואם כן , 
במה מתבטאת אותה ייחודיות ? הרי אי אפשר למקמה באכזריותו שכן ישנם בהיסטוריה 
המודרנית די והותר שליטים אכזריים . אי אפשר גם לטעון כי האמביציה האישית 
שלו , או השאיפות הטוטאליטריות , או אולי שאיפות ההתפשטות שלו , מציבות 
אותו מעל רודנים אחרים , משום שהמשותף לו ולהם בנושאים אלה גדול . גם חוסר 
העקביות והנטייה להחליף יעדים לאומיים או אויבים וידידים מן היום למחר אינם 
מאפיינים המיוחדים לו בלבד . אמנם הוא יודע לתכנן את מהלכיו , בונה על 
מפלה צבאית ועל הניצחון פוליטי שיבוא בעקבותיה הכרוך בהתעוררות פונדמנטליסטית . 
אך סביר להניח שלא נעלמה מעיניו העובדה שהשגת יעדיו בדרך זו היא בגדר ספקולציה , 
וכי מהלכיו יכולים לסחוף את העולם למערבולת : כיבוש כוויית מעיד כי הוא 
יחיד ומיוחד במוכנותו להביא לשקיעת העולם . גם איומיו אלה שמימש ואלה שהוא 
מבקש לממש מעידים על הרצון ליצור אפוקליפסה . וכי מה הוא משיג בעזרת האסון 
האקולוגי שגרם ? ומה הוא יכול להשיג באמצעות איומיו בלוחמה לא - קונוונציונלית ? 
אין לי אלא להניח שהוא כמו היטלר מוכן להשקיע בקץ העולם לא פחות מאשר בכיבושים 
ובשאיפות אחרות הקשורות בחיים . ודאי הוא מייחל למהפכות פונדמנטליסטיות , 
לנצח מעצמת על וליצור שינויים בכלכלת העולם ; אך אם הדבר לא יעלה בידו , 
הוא מוכן גם לחלופה של שקיעת עולם . שתי האפשרויות מקסימות אותו . שתיהן 
מוציאות את מהלך ההיסטוריה משגרתו , ובשל כך הוא ייכתב בדברי הימים כמי 
שהיה שליט אומניפוטנטי בין שיצליח ובין שלא . הרס העולם הוא הנשק הסודי 
שלו . זה הרס שהוא סמל לכוח . משתלם לו להביא לסוף העולם במחיר הצפייה 
בצבעי השקיעה . אין זאת פירומניה רגילה , אפילו לא פירומניה מיוחדת . 
זוהי תחושת הרקולס בהיפוך זה שלוקח את הגלובוס ומנפץ אותו לרסיסים . אמנם 
אין כאן דמדומי העולם ושקיעתו לצלילי ואגנר . זוהי שקיעת עולם בנוסח המזרח . 
כיצד מתחברים הפלשתינאים לכל זה ? הם הרי מודעים לכך שסדאם הוא דיקטטור 
עריץ ; ושבשעת מלחמה הוא עלול לפגוע גם בהם בטילים . ידוע להם כי הוא מפסידן , 
וכי ראשו יתנפץ אל הסלעים . אבל הם מזדהים אתו : הוא מפסידן והם מפסידנים , 
והם מוכנים ללכת לאבדון יחד אתו . אך בכל זאת נדמה לי שאותם פלשתינאים 
החושבים כמו המפסידן טועים בסופו של דבר בהבנת מניעיו , כלומר הם מזדהים 
עם מה שבדמיונם נדמה להם זהה למניעים של עצמם . יש הבדל יסודי בין פנטזיית 
האבדון של הפלשתינאים לבין זו של סדאם חוסיין . הפלשתינאים המריעים לו עושים 
זאת מתוך המוטיב של תמות נפשי עם פלישתים , ואיש מביניהם אינו משלה את עצמו 
בשאלה כיצד תסתיים תוקפנותו של שליט עיראק , ודווקא בגלל זה קיימת ההזדהות 
השגויה . לסדאם יש מה להפסיד ויחד עם זאת אין הוא יכול להפסיד . כך או 
כך ישיג את מבוקשו . אם יש מן האמת בהשערה שהעליתי לגבי אישיותו של סאדם 
חוסיין , הרי שאי אפשר היה למנוע את המלחמה . עם הרבה רודנים אפשר להגיע 
להסכמים ; אבל אי - אפשר לעשות כך עם מי ששקיעת העולם מושכת אותו לא פחות 
מכיבושו . 
