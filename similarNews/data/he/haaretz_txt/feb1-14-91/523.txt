" ההאשמות שריגלתי למען עיראק משוללות יסוד לחלוטין . מעולם לא עסקתי בכך . 
אני מוכן בכל רגע לעמוד לבירור משפטי , כי אני בטוח שאין נגדי האשמות מבוססות " 
דברים אלה אמר אתמול בבוקר ד"ר סרי נוסייבה , העצור בצו מנהלי , לאחר 
שנחשד במסירת מידע על נפילת הטילים העיראקיים לגורמים עוינים . צו המעצר 
המקורי קבע , שנוסייבה ייעצר לתקופה של חצי שנה , אך לאחר דיון בבית המשפט 
המחוזי בירושלים בתחילת השבוע , קוצרה תקופת מעצרו במחצית וישיבתו בכלא 
נומקה כמעצר מונע , מסיבות ביטחוניות . נוסייבה אמר אתמול לחברת הכנסת 
תמר גוזנסקי ( חד"ש ) , שביקרה אצלו בכלא ניצן , כי במהלך השבוע הראשון 
למלחמה במפרץ קיבל עשרות שיחות טלפון מחו"ל , רובן מאנשים שהוא לא מכיר . 
" ביניהם היה מישהו שטען באזני שהוא שגריר עיראק בתוניס . בשיחה אתו לא 
אמרתי דבר שלא אמרתי לעשרות המטלפנים האחרים ששאלו אותי על המצב , והסברתי 
להם באמצעות ניתוח של המצב ולא בהעברת מידע . " אינני רואה עצמי כמרגל למען 
ארץ או צד כלשהו , אלא כמנתח מצב . הממסד הביטחוני ניצל את המצב הקיים 
ואולי גם את השיחה ההיא , כדי להשתיק את קולי . " אני מתנגד לתוקפנות האמריקאית 
נגד עיראק , אך בו בזמן אני קורא גם לשלום בין ישראל לעם הפלשתיני באותה 
מידה של תוקף כמו בעבר " . נוסייבה הוסיף : " השאלה איננה אם הפלשתינאים 
יהיו חופשיים במדינה החיה בשלום עם ישראל אלא מתי זה יקרה , וכמה אנשים 
יצטרכו לשלם בייסורים עד אז " . ח"ך גוזנסקי אמרה בתום הביקור אצל נוסייבה 
בכלא ניצן , שהפגישה עמו חיזקה אצלה את הידיעה שהוא נשאר דבק בעיקרון של 
פשרה והקמת מדינה פלשתינית לצד ישראל . אתמול התקיים דיון ראשון בערר שהגיש 
עורך " גשר " , זיאד אבו - זיאד , בגין מעצרו המנהלי ופרקליטו עו"ד אמנון 
זכרוני הגיש לבית המשפט את טיעוניו בכתב . אבו זיאד ויו"ר אגודת העיתונאים 
הפלשתינאים רדואן אבו - עיאש , שנעצר אתו לפני קרוב לארבעה חודשים , לא 
הובאו בפני שופט אזרחי כנוסייבה , כי אינם תושבי מזרח ירושלים . הערר שהגיש 
זיאד אבו - זיאד נדון בפני שופט צבאי , אשר כבר דן בערר של רדואן אבו - 
עיאש וקיצר את מעצרו בחודש . 
