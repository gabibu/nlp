מה נותר לבניהם של כוכבים לעשות , לאחר שלא הצליחו לפתח לעצמם קריירה משלהם ? 
לכתוב ספר על אבא או על אמא שלהם . כך הם זוכים בפרסום מהיר ובממון קל , 
בוכים על מר גורלם של " ילדים עשירים ואומללים " ועוברים מין תרפיה עצמית . 
האופנה הגיעה לשיאה עם ספרה של כריסטינה קרופורד , שסיפרה הכל על אמה המכה 
גואן . הצאצא מספק הצצה אינטימית במיוחד לחדרי - החדרים של אביו ואמו הכוכבים . 
הוא הופך אותם לגיבוריה של מלודרמה משפחתית , שהתרחשה בחיים עצמם . אם 
מאחורי פניה החייכניות של הכוכבת מתגלית מפלצת , מוטב כך . אבל אם מטרתם 
של ספרים אלה לפוצץ את המיתוס של הכוכב , מרביתם רק מחזקים אותו . המיתוס 
של גואן קרופורד זכה לעדנה מחודשת לאחר שספרה של בתה פורסם . כריסטינה חזרה 
לאלמוניותה וגואן תיזכר לעד . אפשר כעת לרכוש בארץ , בהוצאת כיס , את ספרו 
של ריק ברינר על אביו , יול . ברינר , שמת מסרטן ב5891 , הוא אחד מאותם 
שחקנים שמזוהים עם תפקיד אחד . הוא גילם את דמותו של מלך סיאם , במחזמר 
של רוגרס והמרשטיין " המלך ואני " , 336 , 4 פעמים . בפעם האחרונה עשה 
זאת תוך ייסורים קשים , כמה חודשים לפני מותו , כאשר כבר היה חולה מאוד . 
ב6591 הופיע בגרסה הקולנועית של המחזמר , והיא זיכתה אותו בפרס ה"אוסקר " . 
ריק , בנו של ברינר מאישתו הראשונה , פירסם רומן , וזה זכה להצלחה מועטה . 
הוא כיכב במחזה - יחיד שכתב בעצמו על זאן קוקטו , וגם הוא זכה להצלחה מועטה . 
הוא שימש מנהל ההופעות של להקת ה"באנד " , שומר ראש של מוחמד עלי ומנהלו 
של הסניף הניו - יורקי של ה"הארד רוק קפה " . ספר זה הוא אולי הצלחתו הממשית 
היחידה , אף - על - פי שבניגוד לספרים אחרים מסוגו הוא לא הפך לרב - מכר . 
בעזרת הספר מנסה ברינר הבן לברר האם הוא בנו של כוכב גדול או בנו של מלך 
סיאם . נדמה שגם האב לא הצליח תמיד להבדיל בין השניים , בעיקר לקראת סוף 
חייו , כאשר הקריירה הקולנועית שלו דעכה , והוא חזר לגלם את דמותו של מלך 
סיאם על הבמה מדי מספר שנים . ברינר הבן , המודע להאשמות כלפי ילדי כוכבים 
הכותבים ספרים סנסציוניים על הוריהם , מקפיד להציג את הספר כאקט של התקרבות 
לאביו והשתחררות ממנו , אבל אם במהלך רובה של הקריירה שלו היה ברינר תעלומה , 
הוא נותר כזה גם לאחר קריאת הספר . הבן מתגלה כטיפוס מבולבל , עצוב , 
מיוסר ואבוד למדי . לאורך כל הקריירה שלו טרח ברינר ליצור תחושה של " חידתית " 
( כמו שהוא שר - מדקלם כמלך סיאם ) לגבי מוצאו האמיתי . הופעתו הראשונה 
בברודוויי לוותה בהודעה לעיתונות , שלפיה " יול ברינר הוא בחלקו ממוצא 
מונגולי ובילה את ילדותו בשנחאי . הוא השתתף בהצגות תיאטרון בפראג , בריגה 
ובווארשה והפך לכוכב על בימות פאריס " . במשך חייו פיתח ברינר את המיתוס . 
פעם היה מונגולי ופעם צועני . פעם נולד באי קטן ליד חופי סין ופעם עבר 
האי לחופי סיביר . בחשיפת המוצא האמיתי רואה עתה הבן אקט של בגידה ונקמה 
מתוקה באבא , והוא נהנה מכל רגע . קל להבין מדוע ברינר , עם הפנים החצובות 
והקרחת המרשימה , לא היה רוצה שהעולם יידע שהיה בעצם ממוצא . . . שווייצרי . 
מה שהפריע לברינר האב בעיקר היה מוצאו האירופי . בעורקיו לא זרם כמעט דם 
אוריינטלי , ואפשר למצוא בו אפילו שמץ דם יהודי . היתה מידה של אמת כמעט 
בכל גרסה שסיפק לעיתונות , מלבד הטשטוש האתני שבעזרתו ביקש להזדהות עוד 
יותר עם מלך סיאם , וסיפור תולדות המשפחה אקזוטי יותר מכל סיפור הוליוודי , 
ואקזוטי לא פחות מכל פנטסיה קולנועית . הסאגה של משפחת ברינר מתחילה בכפר 
קטן ועני ליד ציריך . אבי סבו היה רופא הכפר , שלא הצליח לפרנס את ששת 
ילדיו או להעניק להם השכלה . סבו עזב את הבית בגיל 41 והצטרף לספינה של 
פירטים , וזו הביאה אותו בסופו של מסע ארוך ליפאן . ביוקוהמה הוא הפך לבן - 
חסותו של איש עסקים בריטי . כשזה מת , ירש את מקומו , וניהל אימפריה של 
ספינות סוחר . הוא התחתן ונולדו לו ילדים , אולם כעבור זמן קצר זנח את 
משפחתו ועבר לוולדיווסטוק כדי להרחיב את עסקיו . שם נישא לבתו של נסיך מונגולי , 
בלי להתגרש קודם לכן מאישתו הראשונה . גם לו נולדו ששה ילדים , נוסף על 
אלה שהיו לו ביפאן . אחד מהם , בוריס , נשלח ללמוד הנדסה מינרלוגית בסיינט 
פטרסבורג . הוא התאהב בבתו של רופא , נכדתו של יהודי שהתנצר , ונישא לה . 
ב11 ביולי 0291 נולד בנם יול . כאשר יול היה בן 41 עשה אביו כמעשה סבו , 
זנח את אישתו ואת ילדיו לטובת אישה אחרת . אמו נטלה את בנה הצעיר ואת אחותו 
המבוגרת ממנו בשנתיים , ורה , ונסעה עמם לפאריס . היה זה מסע קשה ומפרך , 
ובסופו נחתה המשפחה בקרב המהגרים הרוסים בפאריס . זמן קצר אחר - כך החלו 
יול ואחותו להופיע במועדונים הרוסיים הרבים שפרחו שם . כך החלה הקריירה 
שלו , ובהדרגה הוא הפך לחלק מבוהמת התיאטרון של פאריס של שנות השלושים . 
ברינר הבן מתרפק על היסטוריה זו ומנסה למצוא בה את מקומו . דמיונו הפיסי 
לאביו , ונסיונו הנואש ללכת בדרכיו , אינם מסייעים לו . כיום הוא בן 34 , 
גרוש , אלכוהוליסט ולאחר גמילה מסמים קשים , והכל באשמת אביו . כמו כל 
בן טוב , הוא כותב , חיקה את מעשי אביו . היום הוא מנסה לעשות דוקטורט 
באוניברסיטת קולומביה . כל עוד חי יול ברינר , לא העז איש ללכת בדרכו היחפה , 
ולמלא את תפקיד מלך סיאם על הבמה . כעת נדמה שריק ברינר לא ימצא שלווה 
עד שהוא עצמו ימלא את התפקיד . ברגע זה הוא יהפוך לאביו . אולי רק אז יצליח 
להשתחרר מצלו הגדול של האב , אבל זה גם עלול להיות אובדנו . אולי זה מה 
שרצה כל חייו . 
