באין תגובה ממלכתית הולמת לרשעותו של הבגדדי ההוא , לא נותר אלא להתחיל 
לשקול ברצינות תגובה הולמת על בסיס אישי . לרוכש המכונית הפוטנציאלי נפתח 
כאן כר נאה לשקול את רכישתו על פי חלקה , או אי - חלקה , של כל מדינה ומדינה 
במלחמת המפרץ . אם היא מן הטובות מותר לשקול בחיוב את רכישת תוצרתה . 
אם היא מן הרעות מותר לשקול את החרמת תוצרתה . אם היא מן היושבות על הגדר , 
כדאי להמתין עד שיתבהר על איזה צד של הגדר היא יושבת . למרבה הצער , אין 
בישראל הרבה מכוניות מפאר תוצרתן של סעודיה , סוריה , נסיכות קטאר , או 
אמירויות הנפט האחרות . על כן יקשה לפנק את החברות הנאמנות האלה בקואליציה 
ברכישה נרחבת של תוצרתן . גם מכוניות טורקיות , מן הגיבורות האמיתיות של 
המערכה הזאת , אינן מגיעות עוד ארצה . וקשה לדרוש ממישהו שייבא באופן אישי 
איזה אוטוסאן טורקי , כדי לסייע לטורקיה . אך שאר המדינות המעורבות בהחלט 
מייצרות גם מכוניות . ומביניהן , לא קשה לקבוע אילו מדינות ראויות ללא 
היסוס לכספו הגאה של הנהג הישראלי ; אמריקה כמובן , ואנגליה כמובן . אלא 
שדווקא צמד מדינות אלה מעמידות קשיים ניכרים בבחירת המכונית המתאימה . נתחיל 
אולי מאנגליה . מה לעשות , המדינה היא אולי המופלאה שבמדינות , האיתנה 
שבלוחמות , והנחושה שבמפציצות , אך המכוניות האנגליות המגיעות לישראל 
אם לומר את הדבר בעדינות נופלות באיכותן מאיכות מפציצי - הקרב האנגליים . 
החביבה שבהן , רובר 614 , בקושי מגיעה ארצה , וכאשר היא מגיעה מרקיע 
מחירה לגבהים של טיל שיוט . המטרו למיניה היא בחירה נבונה לחובבי הקנייה 
הלאומית , ובצדה יקבל הרוכש גם תחושה של שותפות גורל ונשיאה בעול . הוא 
הדין ברוכשי המונטגו . גם הם ידעו כי עשו מעשה אמיץ . מי שחפץ להקריב קורבן 
ממש למען הסולידריות הקואליציונית מוזמן לרכוש את האסקורט החדשה ( חשוב 
להקפיד כי זו תהיה מכונית שיוצרה באנגליה ולא , רחמנא ליצלן , בגרמניה ) 
. זו כבר תהיה השתתפות פעילה ממש במערכה . החפצים לסייע למאמץ המלחמה האמריקאי 
ייקלעו גם הם למצוקת החלטה . מבחר המכוניות האמריקאיות בישראל דל ומביך . 
נדמה שאפילו אמפתיה גמורה עם כוחות המארינס לא תצדיק רכישת משחתת - כביש 
אמריקאית . גם ההונדה , המיוצרת בארה"ב ומיובאת משם , היא בחירה בעייתית . 
הלא בסופו של דבר זו מכונית יפאנית , ואלה אינם מוכיחים שהם יוצאים מעורם 
כדי להדביר את המרעיל העיראקי . מה נותר ? הצמד סאפארי ואסטרו . שתי מכוניות 
הוואן החביבות והמפנקות , מעוטרות בכל פינוק ולהטוט אפשרי , ולצד מעלותיהן 
הבלתי מבוטלות ניתן להסב אותן בעזרת כמה קילומטרים של נייר - דבק וכמה קילוגרמים 
של סיליקון ולעשותן לחדר אטום מרווח , נוח , נייד , מצויד ומוכר על ידי 
מס הכנסה כנכס עסקי . ( על המחיר מוטב לא לדבר . הלא מלחמה זה עניין יקר ) 
. נמשיך . האיטלקיות . בהחלט באות בחשבון . האיטלקים גם שותפים למאבק 
וחייליהם כבר נפלו בשבי . חטאה היחיד ( בינתיים ) של איטליה הוא דבר קיומו 
של אותו מפעל פלסטיק אשר לכאורה סיפק לצורר הבבלי את מטוסי - הדמה , טילי - 
הדמה וטנקי - הדמה שאולי הטעו את כוחות הקואליציה . ( במעט רשעות מותר 
גם לומר כי בחינה מדוקדקת של אי - אלו מכוניות איטלקיות יכולה להסביר מדוע 
דווקא האיטלקים טובים כל כך בייצור מתקני - דמה , הנראים אמנם מבחוץ כמו 
הדבר האמיתי , אך למעשה אינם אלא חתיכות פלסטיק מודבקות במים ובקמח ) . 
אך אין זה אלא חטא מזערי , שבגינו אין להעניש אומה שלמה . פיאט , אלפא , 
לנציה , פרארי , למבורגיני בהחלט כשרות לקנייה , ורכישתן מסייעת למאמץ 
המלחמתי . ספרד ? בסדר . ספרד אמנם אינה משתתפת באופן פעיל במבצע ביעורו 
של החמץ המסופוטמי , אך היא מתירה לכוחות הקואליציה להשתמש במרחבה האווירי 
ובמתקניה . אשר על כן , מכוניות ספרדיות הן בסדר , ובלבד שמחירן לא יעלה 
על השווי היחסי של הסיוע הספרדי למאמץ המלחמתי . כלומר מעט . כלומר רק 
מכוניות זולות . כלומר כמעט כל המכוניות הספרדיות . שוודיה ? או - קיי . 
אם מוכרחים . הם נייטרליים עד קבס . אך הרי תמיד היו כאלה . ומי שרוצה 
דווקא לרכוש מכונית שוודית , ייאלץ לרכוש וולוו , ויהא זה עונשו . ועתה 
הגענו אל אלה שאת תוצרתן ראוי להחרים , בגין הסיוע שהגישו לנחש הצפע מאור - 
כשדים : ראשונה לכולן גרמניה . מי יתפלא אם מעתה יחוש כל רוכש מכונית 
גרמנית דחף שאיננו בר - כיבוש לעצור אחת לכמה קילומטרים את מכוניתו ולוודא 
כי צינור המפלט אכן פולט את הגזים אל האטמוספירה ולא אל תוך תא הנוסעים ? 
הוא גם יתקשה להאמין כי הכימיקלים מן המצבר אינם מחלחלים בעד תא המנוע ושואפים 
לחרוך את בהונותיו . גרמניה למרות הצק ולמרות הסיוע היא בשלב זה קצת אאט . 
( נראה איך ייראו הצוללות ואז נשקול שנית ) . המדינה השנייה שראוייה לחרם 
זמני היא , כמובן , צרפת . אמנם בשולי כל טייסת מפציצים קואליציוניים 
מזדנב גם איזה יגואר צרפתי , והטייס הנבוך שבתוכו זורק גם הוא את מטענו 
פה ושם . אך אין בכך כדי לכפר על הסיוע הנרחב שנתנו הצרפתים החלקלקים למפלץ - 
החידקל . מצטער , אך גם פזו , רנו וסיטרואן צריכים לסבול מעט את נחת זרועו 
של הקניין הישראלי . וגם יפאן . לא מגיע להם יחס טוב במיוחד . הם היו יכולים 
להתאמץ קצת יותר . בקיצור , לא קל . אך מי אמר שקל להיות ישראלי גאה ? 
