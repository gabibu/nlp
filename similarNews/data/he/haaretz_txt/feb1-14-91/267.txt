תקופה ארוכה קיים בליכוד החשש , כי לנוכח האינתיפאדה הנמשכת , הפיגועים 
הרבים בערים הגדולות וחוסר הביטחון האזרחי , הקצינו רבים מתומכי הליכוד 
את עמדותיהם והם תומכים כיום במפלגות הימין הקיצוני , ובעיקר בתנועת " מולדת " , 
שראשה , רחבעם זאבי , מתח באחרונה ביקורת נוקבת על הממשלה . סקרי דעת - 
קהל אכן אישרו כי התמיכה בתנועת " מולדת " עלתה , וזאבי הביע לא אחת את 
ביטחונו שבבחירות הבאות לכנסת ישיג לפחות עשרה מנדטים . נוכח החשש האמור 
עשתה צמרת הליכוד הערכת מצב והחליטה כי עדיף לצרף את זאבי לממשלה , וכך 
לעקר מיסודה את יכולתו להפיק רווחים פוליטיים מכישלונות הליכוד . החלטה 
זו התבססה גם על ההנחה שצירופו לממשלה יחליש את כוחה הפוליטי של " מולדת " , 
לאחר שזו תיבלע בתוך המסגרת הגדולה . מקבלי ההחלטה לא התעלמו מעמדותיו 
המדיניות של זאבי ומתדמיתו הציבורית עקב קשריו עם גורמים פליליים , אך ההערכה 
היתה כי אם ייעשה המינוי בעיתוי המתאים , תתגמד הביקורת כלפיו . נותרה 
רק בעיה אחת . זאבי עמד על דעתו כי יסכים להצטרף לממשלה רק אם יקבל את תיק 
המשטרה או את תיק הביטחון , ולכך התנגדו בליכוד בתקיפות . אבל בינתיים 
פרצה מלחמת המפרץ , ועתה היה זה דווקא זאבי שרמז על נכונותו להצטרף ללא 
תנאי לממשלה . הוא חש שבמצב המדיני - הביטחוני הנוכחי , נוכח העלייה הגדולה 
בפופולריות של הליכוד ושל ראשיו , תנועתו מתפוררת . בליכוד קפצו על המציאה , 
ובמו"ם בזק הוביל השר נסים את " מולדת " לזרועות הקואליציה , ובכך חרץ 
אולי גם את גורלם הפוליטי של זאבי ושל חבריו . לשר משה נסים היה מניע נוסף 
לצירופו של זאבי . לנסים חשבון ארוך עם חברו למפלגה , השר יצחק מודעי , 
ועתה , עם צירופם של שני חברי כנסת לקואליציה , יורד כושר המיקוח של מודעי 
כמעט לחלוטין . מעמדו של שר האוצר נמצא כיום ממילא בשפל המדרגה , בייחוד 
מאז סיבך את ישראל בהכרזותיו בארצות - הברית בנושא הסיוע האמריקאי , ועתה 
אין הוא מסוגל להוביל לפירוקה של הקואליציה . משום כך אין זה מקרה שנמנע 
בהצבעה על צירופו של רחבעם זאבי . הוא הבין שכניסת " מולדת " לקואליציה 
תקרב את קצה של הקריירה הפוליטית שלו . אך בעוד עמדתו של מודעי מובנת , 
תמוהה התנגדותו של סגן ראש הממשלה ושר החוץ , דוד לוי . ערב הקמת ממשלת 
הליכוד היה לוי אחד ממליצי היושר של זאבי , והיה זה הוא שניהל עמו את המגעים 
וניסה לשכנעו להצטרף לממשלה בלי לקבל את תיק המשטרה או את תיק הביטחון , 
תביעה שלה התנגד גם לוי עצמו . בחודשים האחרונים חל מהפך בעמדותיו של לוי 
בנושאים רבים , בהם צירופו של רחבעם זאבי לממשלה . אולי מתוך תפיסת התפקיד 
שאימץ כשר חוץ , הוא אכן חושב כי הטרנספריסט זאבי עשוי להזיק לדימוי של 
ישראל בעולם , ומקווה שהציבור בישראל שכח מי ניסה לצרפו לממשלה לפני חודשים 
ספורים . המרוויח העיקרי משילובו של זאבי בממשלה יהיה , ככל הנראה , 
השר אריאל שרון , שיזכה בבעל - ברית . גם מעמדו של שרון הוא בשפל המדרגה . 
הוא נמצא מחוץ למעגל מקבלי ההחלטות , ואף - על - פי שהוא מוזמן לשיחות 
אצל שמיר פעם או פעמיים בשבוע , הדבר נעשה כדי להעניק לו הרגשה שמקשיבים 
לו , על מנת שלא ייצא כהרגלו בהתקפה קשה נגד הממשלה . בישיבות הקבינט 
ובוועדת השרים לענייני ביטחון נותן שמיר לשרון לשאת באריכות את טיעוניו , 
מתוך ידיעה ששרון רוצה כי דבריו יירשמו בפרוטוקול כדי שבבוא הזמן יוכל לנגח 
בהם את יריביו . שרון וזאבי יהיו מעתה האגף הקיצוני בממשלה . כל עוד יהיו 
השניים בודדים בעמדתם , אין בכך סכנה , אך קיים החשש שאם יפגע סדאם חוסיין 
פגיעה משמעותית יותר בעורף הישראלי , הם יבקשו לנצל זאת כדי לגרור את הממשלה 
כולה לעמדותיהם , ולהוביל את ישראל לתסבוכת בין - לאומית . לשרון ניסיון 
עשיר בכך , אבל רק הימים הקרובים יגידו אם יצליח . 
