ארגון פתח בראשות ראש אש"ף יאסר ערפאת קיבל אתמול בגלוי את אחריותו לחידוש 
ירי טילי הקטיושה מדרום לבנון . את ההודעה מסר חבר הנהגת הארגון , סחר 
חבש , שהגיע שלשום לבגדאד במסגרת משלחת אש"ף , שהפגינה את תמיכת הארגון 
בעיראק . חבש אמר כי בסיסי פתח בדרום לבנון פתחו " חזית נגד האויב הציוני 
כדי לסייע לחזית הצדק של עיראק " . הוא הודיע כי בסיסי הארגון ימשיכו לפעול 
נגד ישראל וכי " החזית החדשה תשמש כוח אש אינטנסיווי במקביל לחזית העיראקית , 
במסגרת המערכה הכוללת נגד אויבי האומה הערבית " . סוכנות הידיעות העיראקית 
הודתה שלשום בעקיפין בשאיבת מידע על המתרחש בישראל שמקורו בגדה המערבית . 
הסוכנות ציטטה בין היתר את העיתון " אל - אהאלי " המקיים קשרים עם אש"ף 
והמופיע , לדבריה בניקוסיה , המוסר על פי מידע מהגדה המערבית כי הטילים 
העיראקיים פגעו בעולים חדשים מבריה"ם בתל - אביב . לפי אותה ידיעה נעשה 
ניסיון לאתר את מקום היפגעם של אותם עולים חדשים . מקור ירדני רשמי שצוטט 
אמש ברדיו מונטה - קרלו הגיב על דברי מפקד חיל האוויר הישראלי , אלוף אביהו 
בן - נון , שאיים על ירדן לבל תתערב אם יעברו מטוסים ישראליים בתחומה . 
המקור הירדני אמר , כי " למרות האיומים הישראליים " ירדן לא תרשה לצד 
כלשהו לעבור בתחומה האווירי או על אדמתה . עוד ציין כי אינו רואה מה ישראל 
יכולה לעשות יותר מהמטוסים האמריקאים . חבר הפרלמנט הירדני , עבד אל - 
כרים כבריתי , אמר כי הצהרות הגנראל הישראלי מהוות " הכרזת מלחמה על ירדן " . 
ברבת - עמון החלה לפעול " הוועדה המכינה להעמדת גורג בוש למשפט כפושע מלחמה " . 
