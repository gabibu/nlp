עקב עריקתם של הח"כים אליעזר מזרחי ואפרים גור מאגו"י והמערך אל חיקה החם 
של הקואליציה וכדי למנוע הישנותן של תופעות כאלה בעתיד , אושר אמש בקריאה 
שנייה ושלישית ברוב גדול ( 28 בעד , שניים נגד ושני נמנעים ) תיקון לחוק 
יסוד הכנסת , המוכר יותר בשם " חוק למניעת מעילה באמון " ( נבחרי ציבור ) 
. החוק קובע כי ח"ך שפרש מסיעתו ולא התפטר מכהונתו סמוך לפרישתו , לא ייכלל 
בבחירות לכנסת שלאחריה ברשימת המועמדים שהגישה סיעה של הכנסת היוצאת . הוראה 
זו לא תחול על התפלגות סיעה בתנאים שנקבעו בחוק הבחירות לכנסת . הצעת החוק , 
שיזם יו"ר ועדת החוקה חוק ומשפט ח"ך אוריאל לין ( ליכוד ) , עוסקת בתחום 
הפרוץ של השחתת המידות על - ידי נבחרי הציבור . כזכור , הגיעה תופעה זו , 
המכונה זה שנים ככלנתריזם , לשיא אחרי הפלת ממשלת האחדות הלאומית אשתקד , 
כאשר ח"כים מכרו את המנדט של מפלגתם תמורת טובות הנאה אישיות , כמו שריון 
מקום בקדנציות הבאות וקבלת כספים ותפקידים בכירים בממשלה . ח"ך לין הדגיש 
כי " כל המעשים הנלוזים האלה נעשו בניגוד לעקרונות השיטה הדמוקרטית ורצון 
הבוחרים , הנותנים את קולותיהם לרשימות ולא ליחידים . כתוצאה ממעשים מבישים 
אלה נוצר בקרב הציבור יחס של בוז , שאט נפש וזעם כלפי המוסדות הנבחרים . 
אמון הציבור בשיטה הדמוקרטית ובמערכת השלטונית התערער . " דימויה ומעמדה 
של הדמוקרטיה הישראלית בעולם הגדול ירד פלאים וההשפעה השלילית על נורמות 
ההתנהגות הכללית במדינה היא הרסנית " . עקב אישורו של החוק יוטלו על ח"כים 
שיפרשו מסיעתם הסנקציות הבאות : לא יוכל להצטרף לסיעה אחרת בכנסת ; לא 
יוכל להיכלל בבחירות הבאות לכנסת ברשימת מועמדים שהגישה סיעה של הכנסת היוצאת ; 
לא יוכל להיות שר או סגן - שר בתקופת הכהונה של הכנסת שבה פרש מסיעתו ; 
ולא ייהנה ממימון הוצאות שוטפות לפי חוק מימון מפלגות . בתום מחלוקת שהתגלעה 
בדיוני ועדת החוקה הוחלט לרכך את הסנקציות שיוטלו על ח"ך שיפרוש מסיעתו . 
ההצעה המקורית היתה שאם ח"ך פורש מסיעתו הוא ייחשב כמתפטר מן הכנסת . אולם 
הוחלט להסתפק בהחלטה , שאותו ח"ך יישאר בכנסת אך ייאסר עליו להשיג יתרון 
אישי ממעשהו . ח"ך פרוף דוד ליבאי ( מערך ) , שההסתייגויות שהביא בשם 
המערך לא התקבלו , תבע לקבוע כנורמה שח"ך שפרש מסיעתו יראו אותו כאילו התפטר 
מהכנסת , משום שהמנדט ניתן למפלגתו ולא לו אישית . ח " ך אמנון רובינשטיין 
( שינוי ) , הגם שהסתייג מכמה מסעיפי החוק , אמר כי הוא חיוני למניעת 
מעשי שחיתות פוליטית , שהגיעו לשפל מיוחד ערב הקמת הממשלה הנוכחית . " בושה 
וחרפה שיש צורך בחוק כזה " , אמר רובינשטיין . קפידבינלמרות הסתייגותו של 
שר המשפטים דן מרידור , אישרה אמש המליאה בקריאה טרומית הצעת חוק שיזמה 
ח"ך עדנה סולודר ( מערך ) , לאסור בחקיקה את התופעה של שימוש בנאלי ויומיומי 
בכינויים ובסמלים מתקופת השואה , שעד היום אין עליו כל איסור בחוק . לדבריה , 
שימוש לא נכון ושיבוש משמעות של מלים , כפי שנעשה בהקשרי השואה פעמים רבות 
מאז פרוץ האינתיפאדה , הפך למעשה נפרץ . היא הדגישה כי לדרגת ציניות נוספת 
הגיעה הבנאליזציה של סמלי השואה במליאה , כאשר הח"כים תמר גוזנסקי ומוחמד 
נפעא ( חד"ש ) הניפו את הטלאי הצהוב אחרי השבעתו של ח"ך רחבעם זאבי לשר . 
" שיבוש ובנאליזציה של השואה סוללים את הדרך להמעטת ערכה ולהכחשתה בכלל " , 
אמרה סולודר . שר המשפטים הסתייג מהצעת החוק , בנימוק שיש לו ספקות אם 
ראוי להיאבק נגד התופעה הזו בדרך של חקיקה , שכן מדובר בנושא שפתרונו יבוא 
במישור החינוכי . 
