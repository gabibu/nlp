הפשיטות העיראקיות לתוך שטחה של סעודיה הסתיימו בכישלון צבאי , אך העיראקים 
מבחינתם רשאים לרשום זאת כהישג פסיכולוגי שיסייע למוראל גייסותיהם בשלב זה 
בעצם ההעזה שנקטו , ההפתעה שהשיגו בשטח והלחימה במשך יום עד שהוכרעו . שיקולי 
העיראקים אינם בנויים רק על מניעים צבאיים . ברצונם להוכיח שהם יוזמים , 
ואינם נרתעים מקרבות עם האמריקאים . האבדות במקרה כזה נחשבות פחות בעיניהם , 
כפי שלמדנו ממלחמת עיראק - איראן , ועל אחת כמה אם הצליחו להסב לכוחות 
האמריקאיים אבדות ראשונות . הקרב בעיירה חאפגי שימש להם כחומר תעמולה . 
עד כה יזמו העיראקים מעט פעולות במלחמה זו ; יזמותיהם התמקדו בירי טילים 
לעבר ישראל וסעודיה ובהזרמת דלק למפרץ הפרסי . עתה , בפשיטות לתוך סעודיה , 
נקטו יוזמה חדשה . מבחינה צבאית , לעומת זאת , נראה כי ברגע שהעיראקים 
עוזבים את חפירותיהם אין להם סיכוי רב אל מול האמריקאים , המצוידים במסוקי - 
קרב ונשק עדיף אחר . זאת אפילו כשהם משיגים הפתעה מקומית . יחד עם זאת , 
ראוי לציין שהעיראקים אינם נרתעים מפעולות בלילה , כולל פעולות מוטסות . 
יכולתם להאריך את הלחימה בחאפגי במשך שעות רבות נובעת ודאי מכך שבשלבים 
הראשונים השאיר הפיקוד האמריקאי ליחידות הסעודיות לנהל את קרב ההגנה על שטחן . 
העיראקים יזמו אמש מחדש ירי טילים לעבר ישראל . שתיקתם במשך שלושה ימים 
כמעט , נבעה ככל הנראה מההצלחה האמריקאית לפגוע בכמה משגרים ניידים מיד 
לאחר הירי . אפשר גם שהם נמנעו מירי בגלל הרוחות העזות באזור . רוחות מעל 
02 קשר לשעה משפיעות על זקיפות הטיל והכוונתו . אורכו של הטיל אל - חוסיין 
כ31 מטר . רוחות עזות משפיעות גם על דיוק הירי של טיל זה , שבכל מקרה אינו 
מצטיין בדיוקו . הירי אמש מלמד שוב כי יכולתם של העיראקים לשגר טילים ממערב - 
עיראק לעבר ישראל שרירה וקיימת חרף כל קשייהם . ידוע גם כי הם עושים מאמצים 
לייצר בינתיים משגרים ניידים נוספים במקום אלה שנפגעו . קצב הייצור ודאי 
אטי בנסיבות הקיימות , אך לא חדל לחלוטין . 
