רחבעם זאבי התפטר אתמול מתפקידו כיו"ר הנהלת מוזיאון ארץ - ישראל , תפקיד 
בו הוא נושא מאז 1891 . במכתב ההתפטרות ששלח לראש עיריית תל - אביב , שלמה 
להט , כתב זאבי : " אתמול התמניתי כשר ואני נאלץ להגיש לך בזאת את התפטרותי 
מהתפקיד של יו"ר ההנהלה במוזיאון ארץ - ישראל , תל - אביב . כמוסכם ביננו , 
אמשיך לסייע בכל יכולתי בעבודת המוזיאון בלי תפקיד מוגדר , ומבלי לקבל 
שכר וטובות הנאה כלשהן . אני מודה לך האמון שנתת בי ועל העזרה שהגשת לי 
ולמוזיאון בכל תשע השנים האחרונות . רק עם ראש עירייה כמוך אפשר לפתח מוקדי 
תרבות וחינוך " . להט השיב לזאבי באיגרת חמה , בה הביע את הערכתו לזאבי , 
למרות שאינו מסכים עם דרכו הפוליטית , ואיחל לו הצלחה בתפקידו כשר . 
קודם להתפטרותו של זאבי מראשות המוזיאון הגיש היועץ המשפטי של העירייה , 
עו"ד דוד טלמור , חוות דעת לבקשת ראש העירייה לעניין הכשרות המשפטית של 
המשך שירותו של זאבי כיו"ר המוזיאון במקביל לתפקידו כשר , בה קבע כי מינויו 
של זאבי לשר בממשלת ישראל אינו משנה את מעמדו כיו"ר הנהלה בתאגיד עירוני . 
