בין הפוגה לטיל , בין ציפיה לחידוש הפעילות לבין לבטים על צורת החידוש , 
כמה הערות . הניסיון הנואש של איגוד הכדורסל לחדש את משחקי הליגה , ומיד , 
נכון ומוצדק . אבל אסור ללכת עם הראש בקיר וצריך לחשוב על כל פרט מכל צדדיו . 
עניין הדרבי התל אביבי , למשל . מי מאמין שאפשר לקיים דרבי תל אביבי בלי 
קהל ? והרי פעמים רבות המתרחש ביציעים מעניין לא פחות מהמתרחש על הפארקט . 
אין ערך למשחק בלי קהל . אבל לא זה העיקר אלא זה : מרגע שהחליטו בהסתדרות 
שקבוצות הפועל יהיו עמותות עצמאיות חלו שינויים בכללי המשחק . אם ההסתדרות 
והפועל אינם אחראים עוד להתחייבויות הכספיות של העמותות , אין לאיש שום 
זכות לכפות על העמותות התאבדות או פשיטת רגל . אנשי העמותה חתמו על ערבויות 
אישיות . הם בנו תקציב של הוצאות והכנסות שיאפשרו להם פעילות בלי לשבור 
את הראש . במאזן הזה ההכנסה מהדרבי התל אביבי משחקת תפקיד ראשי . מי יכול 
לחייב אותם לקיים את המשחק בלי קהל ובכך להפוך לפושטי רגל , או לפלילים 
שיחתמו צקים בלי כיסוי ? אילו , לפחות , היו מבטיחים להם עזרה . למשל : 
לוקחים את הממוצע של הכנסות הדרבי בחמש - שש - שבע - שמונה הפעמים הקודמות , 
עושים ממוצע , ומבטיחים לראשי המועדון המפסיד שיקבל את התמורה . לא חשוב 
ממי . יכול להיות מההסתדרות , או ממרכז הפועל , או מהטוטו , או השד יודע 
מהיכן . אבל אין לאיש זכות להכריח מועדון לשחק בלי קהל ולוותר על מקור קיומו 
הכלכלי העיקרי , כמעט היחיד . יותר מזה : יתכן שגם הספונסר שנתן חסותו 
לכדורסלני המועדון , תמורת הפירסום על חולצות השחקנים , יטען שאינו מוכן 
לשלם למי שמשחק מול יציעים ריקים וקירות אטומים . אלה הנימוקים עליהם חייבים 
לתת תשובה ראשי איגוד הכדורסל בעת שידונו על מועד קיומו של הדרבי התל אביבי 
בכדורסל . בארצות הברית קוראים לזה מקרה היידי . איזה סיפור ישן על שידור 
משחק סורל שהגיע להארכה , אבל סגן מנהל רשת השידור החליט לנתק את השידור 
בסיום החוקי , כדי להקרין במועד שנקבע מראש את הסרט היידי בת ההרים . היידי 
שלנו היא שרלה שרון שבאה במקום בעיטות ה - 11 של חצי גמר גביע הטוטו בשבת . 
ההבדל הוא עם המנהל שקטע . בארצות הברית הוא קיבל למחרת מכתב יפה שאמר 
לו ללכת להנהלה לסגור את עניין הפיצויים . אצלנו לא יפטרו . אצלנו פשוט 
יעברו לאלטרנטיבה הראשונה , לערוץ 2 של נסים משעל . שם משדרים גם ספורט 
כמו שצריך . לך ותבין את ראשי ההתאחדות לכדורגל . כאשר המאמן דוד שוייצר 
אומר משהו כמו " השיפוט של שחר הגעיל אותי . . . הוא לא יודע לשפוט ונראה 
שיש לו תיסכול מכך . . . " מעמידים אותו לדין משמעתי וקונסים אותו ב - 
007 ש"ח . אבל כאשר יו"ר הפועל ירושלים יואב דוגה מתריס בפני ראשי ההתאחדות 
ה"ה שאול סוירי ושלמה סופר : " אתם המומים מהמלחמה , מילצן עושה בהתאחדות 
מה שהוא רוצה " , זה עובר בשלום . סליחה רבותי מההתאחדות לכדורגל , המומים 
מהמלחמה זה לא פחות מעליב מלא יודע לשפוט . ואם מישהו חושב ששוייצר עבר 
את הגבול בעניין השופט , דוגה עבר את הגבול שבעתיים בעניין ראשי ההתאחדות . 
