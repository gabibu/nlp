ביקורת טלוויזיה אמנם אינה רלוונטית בימים אלה , אבל המלחמה במפרץ מעוררת 
שאלות על אופן תפקודה וחלקה של המדיה על כל מגבלותיה ומעלותיה במלחמה , 
ועל אותם סייגים ומכשולים שעליה להתמודד עמם , והשלכותיהם מרחיקות - הלכת . 
בין המשתתפים בדיון התיאורטי נמצא גם " האקונומיסט " הלונדוני רב היוקרה , 
בעל ההשפעה בחוגי האינטלקטואלים . במאמר מאיר עיניים כותב המבקר שלו : 
" מאז שוויליאם הווארד ראסל זכה שהאוהל שלו ישוטח על - ידי המפקד הראשי 
במלחמת קרים העושים במלחמה ניצבים אל מול הללו שבאים לדווח עליה ולתארה . 
גם עכשיו יש למתן את הטיעון הדמוקרטי , ואת תחושתן של העיתונות הכתובה 
והטלוויזיה בדבר דיווח בכל מחיר . הזכות לאינפורמציה מיידית חייבת לפנות 
את מקומה למסע ניצחון מהיר . ברשות החיילים רובים , ברשות העיתונאים קלידים 
ומצלמות ; וקל לנחש טיעונו של מי יזכה בניצחון . יש לפעול למען דיווח הוגן , 
אבל אין מקום לרטון אם הדיווח מאחר במקצת . האמת על מלחמת המפרץ ללא כחל 
וסרק חייבת להמתין עד לסיומם של הקרבות , כשעיתונאים ראויים לשמם יכתבו 
ויספרו את קורותיה " . מאמר זה קובע כי הצלת נפש אחת במלחמה וניצחון בקרב 
קודמים לזכות הציבור לדעת . ואכן , הכותבים ממשיכים קו מחשבה הנקוט דווקא 
במדינות בעלות מסורת דמוקרטית מושרשת כאנגליה וארצות הברית . שם אין רואים 
כל פגם בהטלת מגבלות צנזוריאליות על העיתונות , ויעידו על כך מלחמות פוקלנד 
וגרנאדה . אבל אצלנו אבירי חופש הדיבור עסוקים בכל מחיר בנסיגה מעמדות שפשטו 
את הרגל , ובנטישת תל - אביב . השאלה העיקרית במלחמת המפרץ איננה זכותו 
של הציבור לדעת , אלא מהות הדיווח החדשותי . אך סי - אן - אן , שהשתלטה 
על המרקע כבר בתחילתם של הקרבות , מעבירה אלינו מלחמה בשידור ישיר המתאמץ 
להיות בכל מחיר דרמטי . בד בבד מלעיטים אותנו שני הצדדים המעוניינים ארה"ב 
ועיראק במה שמוגדר כדיס - אינפורמציה ; ואין הם מהססים לעשות שימוש ציני 
מחושב בכתבים רודפי סנסציות . דוגמה מובהקת לכך היא הראיון עם סדאם חוסיין . 
מאז ליל שלישי מבטיחה רשת סי - אן - אן ראיון מהמם של הכתב פיטר ארנט 
עם שליט עיראק במקום מחבואו . קטעים ממנו משודרים מפעם לפעם , אבל 
עדיין לא שודר הראיון במלואו . מאחר שמאחורי שידורו עומדים גורמי תעמולה 
עיראקיים , הוא הפך לסוגיה שנויה במחלוקת בארה"ב . וצריך לשאול עתה האם 
צריך בכלל לשדרו ? האם מסוגלים הפרשנים הרבים לבחון ולשקול את הדברים הנאמרים 
בו ? ומהי הסכנה בדיס - אינפורמציה הגלומה בו ? ב"נייטליין " , המשודרת 
עכשיו מדי ערב בערוץ השני , נסב הדיון המרכזי סביב מאמר מעורר מחלוקת של 
בוב וודוורד העיתונאי שחשף את פרשת ווטרגייט שפורסם ב"וואשינגטון פוסט " 
היוקרתי . לטענתו , מכונת המלחמה העיראקית כמעט ולא ניזוקה , והדיווחים 
האופטימיים לכאורה מן המפרץ הם בלתי אמינים , ונשענים על דיווחים מטעים 
מפי גנרלים . כדי לברר לעומק את הסוגיה הזמין טד קופל לאולפן פרשנים ומומחים . 
אלא שמתברר שגם הם טועים במרבית המקרים . גם אצלנו אין המצב שונה , וסבך 
הלהג הרדיופוני אינו מאפשר למאזין ולצופה למצוא את ידיו ורגליו . ואם מדובר 
אף בחזרה לשגרה מסוג אחר , על הרדיו למצוא מתכונת חדשה של שידורים , ועל 
הטלוויזיה לשנות את לוח השידורים שאינו ראוי במרבית המקרים לצפייה , ואין 
בו כדי להקל על המתח הלילי . כיצד אפשר להקרין סרט על אורחות חייהם של דגים 
נדירים במשך חצי שעה , ולמי יש סבלנות לצפות בו בין אזעקה להרגעה . שלא 
לדבר על אוסף של סרטים אידיוטיים שנשלפו ללא כל מחשבה ותכנון מן הארכיון , 
ואובקו ברגע האחרון . אילו לפחות למדו שם לקח מן הערוץ השני , ולא חשבו 
רק איך לחבל בו . ואכן , בהנהלתו השאפתנית ומלאת הרעיונות של נסים משעל , 
שאינו חושש לשנות את לוח השידורים , גובש שם לוח משדרי אקטואליה מצוין , 
המתחרה בהצלחה בשידורי הערוץ הממלכתי חסר הנשימה . מדי ערב משודר בערוץ 
השני " ערב במפרץ " בהנחיית אורלי יניב המוכיחה לאחר דחיקת רגליהן של 
שדרניות ברדיו ובטלוויזיה שגם אשה יכולה לשמש כמנחה . לצדה מופיעים פרשנים 
אורחים על - פי רוב מוצלחים , כמו רון בן - ישי שהפסיק לצחצח חרבות המשובצים 
בין כתבות עדכניות מכל רשתות הטלוויזיה החשובות . לעומת תוכניות אלו , 
מסתפק אמנם הערוץ הראשון ב"מבט " מורחב , אבל אנמי , המצטייר כאילו נעשה 
תוך מאמצים נוטפי - זיעה קרה למלא שעת - שידור . מרבית הכתבים חוורים ולוקים 
במין רפיון שרירים קל . למה כבר אפשר לצפות אם מעמתים את שמעון טסלר בערוץ 
הממלכתי מול טד קופל בערוץ השני . אבל את מבט מציל צוות מצומצם של כתבים 
מעולים ובראשם אהוד יערי . 
