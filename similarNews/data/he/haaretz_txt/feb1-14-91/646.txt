ראשי מוסדות הספורט והאיגודים השונים בכל הענפים טוענים , כי מלחמת המפרץ 
הסבה להם נזק של כעשרים מיליון שקלים . נושא נזקי הספורט יועלה היום בפגישה 
בין משרדי החינוך והאוצר . המסמך בנושא נמסר אמש למנהל רשות הספורט במשרד 
החינוך , מנכ"ל הועד האולימפי אורי אפק , אשר ריכז את הנתונים . אפק מונה 
למתאם בין מוסדות הספורט והרשויות הממלכתיות . אפק מפרט את סעיפי הנזק : 
" שמונה מיליון שקלים לענף הכדורגל , כולל אובדן הכנסות ; שלושה וחצי 
מיליון שקלים לענף הכדורסל ; סכום דומה מהווה סעיף אובדן ההכנסות של מכבי 
תל אביב בגביע אירופה לאלופות , כולל נזק עתידי בעקבות קיום משחקי הבית 
בבלגיה ; חצי מיליון שקלים לכדורעף ; חצי מיליון שקלים לכדוריד ; הסכום 
הנותר , כשלושה מיליון שקלים , נגרם לענפים קטנים " . אפק הבהיר , כי ראשי 
הספורט הישראלי אינם דורשים פיצוי על כל הסכום , ובשלב ראשון ברצונם להפנות 
את תשומת לב הממשלה לנזק הכספי הרב . 
