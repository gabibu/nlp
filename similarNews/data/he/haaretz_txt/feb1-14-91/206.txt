בהספדים על לאונרד ברנשטיין נכתב הרבה על כך שהוא תרם לפופולריזציה של המוסיקה 
הקלסית באמצעות שידורי טלוויזיה של קונצרטים , חלקם מוסברים , עם הפילהרמונית 
של ניו - יורק . הפילהרמונית הישראלית , ששוררת בה הרבה מרוחם התקשורתית 
של ברנשטיין ומהטה , נזקקה למצב חירום לאומי כדי שקונצרט מצולם שלה ישודר 
בטלוויזיה . כפי שהקונצרט הזה הוצג גם על ידי זובין מהטה בשיחה עם רם עברון 
הוא היה תוצאה של חוסר ב - רירה . הוא היה כאן , והתזמורת רצתה לנגן , 
אבל הג"א אינו מאשר כינוסי קהל בהיכל התרבות . הקלטת קטעי קונצרט בטלוויזיה 
היתה , כך יצא מדבריו , הרע במיעוטו . רם עברון בדברי הסיום שלו , הביע 
תקווה שהקונצרט הזה יהיה ראשון בסדרה של הקלטות קונצרטים של הפילהרמונית 
בטלוויזיה . לפי ההצהרות , שני הצדדים מעוניינים בשידוך , ולפי התוצאה 
זהו שידוך שיכול להיות מבורך לכולם . הטלוויזיה רוכשת תוכניות תרבות מחו"ל , 
ובין היתר גם קונצרטים של גופים מוסיקליים ותזמורות . הפילהרמונית היא 
תזמורת טובה מאוד ובעלת שם עולמי . אבל השידוך בין התזמורת לרשות השידור 
הוא לא כל - כך פשוט כפי שהוא נראה . המשא - ומתן על הקלטה ושידור של קונצרטים 
של הפילהרמונית ברדיו ובטלוויזיה נמשך כבר שנים לא מעטות . ראשיתו היתה 
בעמדה שההקלטות והשידורים צריכים להיות , בעצם , חינם . זה הרקע שבגללו 
אין רשות השידור מקליטה בזמן האחרון קונצרטים של הפילהרמונית ושל התזמורת 
הקאמרית הישראלית : כסף . מה שנותר ל"קול המוסיקה " להקליט הוא תזמורת 
רשות השידור ( וזו פעולתה היחידה בימים שבהם אסור לנגן לפני קהל ) . במקרה 
של הטלוויזיה הסכימה הפילהרמונית להסתפק בדרישות מינימום של תשלום , לדברי 
המזכ"ל , אבי שושני . בעצם אין שום סיבה שרשות השידור לא תשלם כראוי לכשרונות 
שהיא מעסיקה . על פי הנתונים שהתפרסמו , לא חסרים לה משאבים כתוצאה מגבייה 
מסודרת ועקבית של האגרה . התחושה שבעצם מדובר בסוג של מונופול בעל כוח של 
שידור , מביאה לכך שגישת רשות השידור בעיקר הטלוויזיה לגופים המופיעים 
בה היא גישה של עושה טובה למשודר . גופים כמו הפילהרמונית חשים , ובמידה 
לא מעטה של צדק , שהם העושים טובה גדולה לצרכן , שהוא רשות השידור , כשהם 
מסכימים לאפשר לו ליהנות משירותם . צריך מידה לא קטנה של טקט כדי לפשר בין 
גישות אלה . מה שמעכב את חתימת החוזה שיסדיר שידורי קונצרטים של הפילהרמונית 
בטלוויזיה , הן גם החלטות בעניין הקביעה האמנותית . הטלוויזיה צריכה להחליט 
מה היא רוצה להקליט מהמבחר של הפילהרמונית . הפילהרמונית צריכה להשיג את 
הסכמתם של סולנים שרבים מהם קשורים בחוזי הקלטה אקסקלוסיוויים או כובלים 
להעניק את חזותם ללא תשלום או בתשלום מינימלי לקונצרט מצולם . בעיה נוספת 
היא שצילום או שידור של קונצרט בטלוויזיה הוא מבצע לוגיסטי מסובך ביותר , 
שהמוקלטים או המשודרים ( הנגנים , הסולנים והמנצח ) לא תמיד מודעים למורכבויותיו . 
זו היתה אחת הסיבות למתח שהיה באולפן הרצליה בעת צילום הקונצרט הזה . אילו 
היו הרגלי עבודה מוסדרים , קבועים ומוכרים לשני הצדדים , היה נחסך הרבה 
מתח . לא תמיד מה שנשמע טוב באולפן , מאלפי סיבות , נראה טוב בחדר הבקרה . 
אילו היתה זאת עבודת שגרה ולא מבצע מיוחד שאורגן בתוך 84 שעות תוך תחושת 
חירום , הרבה דברים היו מתגלגלים הרבה יותר חלק . יש הרבה רצון טוב מצד 
אנשי הטלוויזיה בעניין הזה . הבמאי יוסי צמח השקיע בשידור הזה את כל מרצו 
ויכולתו , ושירת כמיטב היכולת את הכשרונות , את המוסיקה ואת המדיום הטלוויזיוני . 
יש מגבלה קשה בקונצרטים מצולמים : כמה פעמים אפשר לעבור , גם אם זה ברגע 
הנכון , מפני המנצח לפני הסולן ומהם לידי נגן הקלרינט ? בעולם יש מומחים 
לעניין זה , ולקהלים בעולם יש הרגלים של צפייה כזאת . אצלנו התחום הוא 
בכל זאת בחיתולים , וחבל . גם יוסי צמח , שהוא מתומכי הקלטה ושידור קונצרטים 
כאלה , איננו כל יכול . היתה אפשרות להקליט את " השיר על הארץ " של מהלר 
עם דניאל ברנבוים ועם זמרים אורחים , והפילהרמונית היתה מוכנה לעשות זאת 
אף שלא היה עוד חוזה חתום , רק כדי שיהיה סרט מוקלט . אז התברר שמבחינה 
טכנית הטלוויזיה לא יכולה להתארגן לכך . האידיאל , מבחינה טלוויזיונית , 
הוא לשדר קונצרט בשידור חי . זה מקנה לשידור לא רק אופי של תיעוד מוסיקלי , 
אלא גם אופי חדשותי , מתח וספונטניות . אלא שזה יוצר בעיות אין - ספור 
לקהל שנמצא באולם ובא ליהנות ממוסיקה ולא ממראה צלמים המתרוצצים על הבמה . 
זה גם לא מאפשר לטלוויזיה חופש בקביעת התוכנית . התוכנית ששודרה היתה פרקים 
מיצירות : קצת מוצרט עם סולנים ישראלים צעירים , הפרק הראשון מתוך החמישית 
של בטהובן , הפרק הראשון מהשמינית של שוברט , פולקה של יוהן שטראוס ו"כוכבים 
ופסים לעד " של סוזה , כמחווה לאמריקאים . אני לא יודע על שום מה התעקש 
מי שהתעקש לטעון ( בכתוביות שתירגמו את דברי מהטה , חוץ מן העובדה שהוא 
לא אמר שום דבר כזה ) שהמארש הזה הוא ההמנון האמריקאי , אבל אם זה המחיר 
שצריך לשלם כדי שישדרו באופן סדיר את הפילהרמונית וגופים מוסיקליים ישראליים 
אחרים בטלוויזיה ניחא . 
