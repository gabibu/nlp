הקניון הגיע אלינו באיחור ניכר , בתקופה שבה החלו להישמע בעולם דברי ביקורת 
וכפירה בעצם נחיצותו ותרומתו . ההאשמה העיקרית היא כי הקניונים רוקנו את 
הרחוב המסחרי מתכניו והפכו את מרכזי הערים לאזורי הזנחה ופשיעה . הקניון 
כמו האוטוסטרדות העירוניות והמבנים הציבוריים הענקיים תרם להריסת המרקם 
העירוני העדין ובעל קנה - המידה האנושי של העבר . הבשורה החלולה של מבנים 
נוצצים מושכת את ההמונים בלהטוטי שיווק מתוחכמים וביצירת גירויים ופיתויים . 
היא נותנת לגיטימיות לכל קיטש , מבטאת טעם רע , ומשלה בחזות חגיגית ובעושר 
מזויף , שאין לו דבר עם המציאות הסביבתית והחברתית - הכלכלית שמעבר לשעריו . 
קיימת אמת מסוימת בטיעונים אלה , כנגד המבנים הענקיים המפנים לרחוב בדרך 
כלל קירות אטומים ומגרשי חנייה רחבי - ידיים . הם ראויים אולי לכינוי " קתדרלה 
של מסחר ובילוי " . אך מנגד מיישם הקניון את חזון העיר תחת קורת גג , ביוצרו 
חלל ציבורי מוגן , בעל אקלים מווסת , העונה לאילוצים של החיים המודרניים 
הקשורים בטבורם אל המכונית והנגזרים ממהותה של המגה - פוליס . את שורשיו 
אפשר לחפש בתפישות אנטי - אורגניות , כפי שהתבטאו בפירמידה המצרית , במקדשי 
יוון הקלסית , במישור הצורות והפרופורציות הרציונליות של ברונלסקי איש הרנסנס , 
או בגני ורסאי של המאה השמונה - עשרה . כל אלה , כמו גם חשיבתם היצירתית 
של חלק נכבד מאבות הארכיטקטורה המודרנית , הם ניסיון להציג אלטרנטיווה מהונדסת , 
מתוכננת ומחושבת עד לאחרון פרטיה , כנגד המקריות והסתמיות של הטבע . אך 
כמו בעבר הרחוק והקרוב , חשים גם היום בני האדם ניכור וזרות בתחליפים סטריליים 
אלה . את מקורותיו המיידיים של הקניון אפשר למצוא ברחובות המקורים של איטליה 
במאה השש - עשרה , בגלריות ובמעברים המסחריים , וכן בשווקים הסגורים של 
המאות השמונה - עשרה והתשע - עשרה , בבתי הכל - בו הגדולים של סוף המאה 
הקודמת , בסופרמרקטים שהופיעו בשנות השלושים ובמרכזי הקניות הפרווריים בארה"ב . 
דיזנגוף סנטר וקניון איילון , שניזום על ידי דוד עזריאלי , היו פריצות 
דרך מוצלחות מבחינה זאת . אותו יזם בנה גם את הקניון בבאר - שבע , שתוכנן 
על - ידי משרד יסקי - גיל - סיוון וממוקם בדרך הנשיאים בלב העיר . מבחוץ 
מצופה הבניין הגדול והאופקי באבן מסותתת , שנדבכיה אינם שווים בגובהם . 
תוכניתו כאות " ח " ארוכה , הנשברת בפינתה הצפונית - מערבית בכעין מגדל 
טירה מעוגל . אטימותו של הקיר החיצוני וחומרי הציפוי מזכירים את העיר הישנה , 
הנמצאת במרחק מה ממנו . חומות האבן האופקיות מאפיינות את הבנייה הערבית . 
הבית המוסלמי לרוב אינו פתוח ופונה לרחוב , כבית האירופי , אלא מופנם 
ומסתגר סביב חצרו הפנימית , ושולטים בו הכיוונים האופקיים הרוגעים . חזות 
חיצונית שקטה ומרוחקת זאת נשברת מדי פעם במסגרות מתכת זוויתיות ואדומות נפרדות 
מהקיר , ובגגונים מקומרים או מעוגלים העשויים מתכת או מצופים באריחי קרמיקה 
אדומים . המשחק בשני אלמנטים כה שונים ומנוגדים זה לזה מקנים לבניין הקניון 
את אופיו העכשווי . הקניון בנוי משתי קומות מסחריות , הממוקמות לאורך ציר 
אורכי . הן מוארות באור השמש הטבעי , החודר מבעד לחלון תאורה משולש , 
הקרוע לאורך התקרה . שתי קומות חנייה תחתיות ואגף נמוך של מסעדות משלימים 
את המערך . בקצה האחד ממוקם כל - בו גדול ובצד הנגדי חנות מזון מסוג " היפר - 
שוק " . אלה הם העוגנים מושכי הקהל . ביניהם מצוי מגוון של חנויות , דוכנים 
ובתי - קפה . שני הרחובות נקרעים מדי פעם בפתחים אנכיים , המאפשרים קשר 
עין בין המפלסים השונים , המקושרים זה לזה במערכות של מדרגות רגילות ונעות , 
ובמעלית חלומות בונבוניירית שקופה ועטוית נורות צבעוניות . יחסית לקניונים 
אחרים בארץ , ובהם קניון השרון בנתניה שתיכנן אותו משרד , זהו מוסד צנוע 
למדי בממדיו , בעיצובו ובתפישתו האסתטית . פריטי המעקות ברחובות הפנימיים , 
הספסלים והאבזרים השונים מעוצבים בסגנון פשוט , שמרני וכמו כפרי , מצינורות 
מתכת עגולים , עץ או לוחות זכוכית . הבליל המצוי של אורות מרצדים , פסלים 
נעים , מראות נוצצות ואפקטים זולים אחרים צומצם למינימום . האווירה החזותית 
שקטה , החלל מתוחזק היטב ובולטים בניקיונם קטעי התקרה והקורות העליונות 
הצבועים לבן . יש לציין לטובה גם את רמת העיצוב הכללית של החנויות , השילוט , 
התאורה והריהוט , שבדרך כלל אינם חורגים מהידור מאופק , סולידי ומרוסן . 
בבאר - שבע נראית הטענה כי הקניון הורס את המרקם העירוני כמופרכת מעיקרה . 
בבאר - שבע אין רחובות . יש דרכי גישה וכבישים רחבים וצרים , שפה ושם 
משובצים לאורכם בחנויות . אין כיכרות , ואין דבר המסוגל לפתות מישהו ללכת 
ברגל . הסמטאות הצרות של העיר הישנה הן שוק דחוס וזנוח , בנוסח המצוי בסלמס 
המזרחי . באר - שבע נבנתה על - ידי מוסדות ממשלתיים והסתדרותיים . רחובה 
הראשי , דרך הנשיאים , הוא אוטוסטרדה שלאורכה שיכונים עלובי - צורה בצד 
האוניברסיטה , בית - החולים המרכזי ובנייני מוסדות אחרים , שכולם מפנים 
גבם או צדם לרחוב ומתרחקים ממנו בסלידה גואה , ברצועה מוזנחת של שטחים עזובים . 
כעיר שיכונים דהויה לא הצליחה באר - שבע להצמיח מעצמה מרקם עירוני חי וממשי . 
הדבר כנראה לא יכול להיווצר בערים שהוטלו בהחלטה פקידותית אל לב השממה , 
כפתרון לבעיות דיור , תעסוקה ושירותים . עידן המכוניות הנוכחי אינו יכול 
להסתפק בפתרונות הישנים והאורגניים , שצמחו מעליהם בעיר הקטנה של העבר . 
חבל רק שהקניון הוא בניין אחד ומבודד , וכי האוטופיות הארכיטקטוניות לא 
יושמו בתבונה ובתעוזה בקנה מידה רחב יותר בערים החדשות , שנוצרו יש מאין . 
