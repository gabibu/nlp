הרמטכ"ל , רב - אלוף דן שומרון , גילה בראיונות שהעניק בסוף השבוע כי ארה"ב 
התייעצה עם ישראל בכל הקשור למיגור משגרי הטילים במערב עיראק . " כאשר 
עבר זמן , ושיגור הטילים לעברנו עדיין נמשך , ראתה ארה"ב צורך להתייעץ 
אתנו בדבר הפעולות שיש לערוך כדי לחסל את האיום הזה " , אמר שומרון . מקור 
בכיר במערכת הביטחון אמר אמש כי ארה"ב מתייעצת עם ישראל הן במישור המודיעיני 
והן במישור האסטרטגי , על נושא הטילים ועל עניינים נוספים . משנשאל אם ניתן 
לומר בוודאות כי לסדאם חוסיין יש ראשי קרב כימיים , ביולוגיים או גרעיניים 
לטילים שלו , אמר רב - אלוף שומרון : " מבחינת הנחת העבודה שלנו , יש 
אפשרות שהוא יירה גם ראשי קרב כימיים לעבר מדינת ישראל . ככל שיהיו בלתי 
יעילים או פרימיטיביים , מדובר בגז וצריך להתייחס לכך ברצינות . אנחנו 
חייבים להתנהג לפי הנחיות הג"א " . הרמטכ"ל הוסיף כי ניאלץ לחיות עם אי הוודאות 
באשר לקיומם של ראשי נפץ לא קונוונציונאליים בידי עיראק עד לסיום המלחמה . 
דבריו של הרמטכ"ל סותרים במעט את ההערכות שהשמיעו גורמים בישראל בתחילת השבוע 
במהלך תדריך לכתבים צבאיים . אז אמרו הגורמים , כי לסדאם חוסיין יש מאות 
טילים וכי ככל הנראה נושאים חלק מהם ראשי קרב כימיים . " ההשערה היא ששליט 
עיראק עלול להשתמש בטילים הכימיים , במידה שיש כאלה בידיו , כשיחוש לחוץ 
אל הקיר או כשתיפתח המערכה היבשתית " , אמרו הגורמים . רא"ל שומרון נשאל 
אם יכולתו של סדאם חוסיין הצטמצמה מאז פרוץ המלחמה . " איני יכול לומר , 
או לפחות אין לי מידע על כך , שהיכולת הזאת חוסלה . אני מעריך שהיא עדיין 
קיימת , ואולי היא נשמרת לשלב מאוחר יותר . " אין ספק שהיכולת שלו נפגעה 
מאוד , ולמרות שעדיין משוגרים טילים , אני מניח שנהרגו חלק מן המפעילים . 
אבל אני בהחלט מציע לכולנו להניח שעדיין קיימת יכולת שיעורית אולי לא גבוהה , 
אבל יכולת . יש לנו , לצה"ל , יכולת טובה מאוד לעסוק בנושא של המשגרים . 
השאלה היא אם יכולתנו להשמיד את אותם משגרים אחרונים תשפיע על סדאם או על 
עיראק במערכה . אינני חושב כך " . הרמטכ"ל ציין כי אפילו אם לעיראקים יש 
ראשי קרב כימיים לטיליהם , ההערכה היא כי הם פרימיטיביים למדי . " חלקם 
לא יגיעו לכאן , ואלה שאולי יצליחו להגיע לקרקע יהיו בעלי יכולת נזק חלקית " . 
