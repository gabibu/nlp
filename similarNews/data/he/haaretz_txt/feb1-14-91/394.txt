אתה כבר קובע שמדובר ברשת ריגול . מישהו כבר הוכיח את זה ? בית המשפט כבר 
הרשיע אותם ? אני חושב , לפי הפרטים שפורסמו בעיתון , שמדובר במלכודת 
שטמן השב"ך לקבוצה של צעירים ערבים אקטיוויים שפעילותם לא מצאה חן בעיני 
שירותי הביטחון ואלה החליטו כי עדיף שישבו בכלא מאשר יסתובבו חופשי . אתה 
הרי פונה אלי כבעל ניסיון . לפי מה שכתוב בעיתון , גיוס החשודים נעשה בשיחות 
טלפון של איש פת"ח שהתקשר לבתיהם מניקוסיה שבקפריסין . אתה שמעת שמגייסים 
מרגלים בשיחות טלפון ? אם באמת היה מדובר ברשת ריגול , הגיוס לא היה נעשה 
בצורה כל כך חובבנית . אני חושב שאני מכיר את האיש שעליו מצביעים כמי שגייס 
כביכול את הרשת . אני כמעט בטוח שהוא ישב איתי בכלא , גוייס על ידי השב"ך 
ופעל בשירותו כדי להפיל בפח את הקבוצה הזו של ערבים פטריוטים . אצלנו זה 
היה שונה . הקשר שלנו עם החברים היהודים היה בכינוס של השמאל שנערך בתל 
אביב , ואני חושד ששירותי הביטחון הביאו אותנו , הערבים בקבוצה , להשתתף 
בכינוס הזה ואז נוצר הקשר בינינו . אבל על הפעילות שלנו אני לא רוצה לדבר . 
אם מחליטים להכניס מישהו לבית הסוהר , אין בעייה . גם גלויה עם הנוף של 
נמל חיפה שישלח לקרוב משפחה שלו בחו"ל עם ברכת חג מולד שמח , תיחשב על ידי 
שירותי הביטחון כניסיון להעביר אינפורמציה בטחונית רגישה לאויב , והוא ייעצר 
בגלל זה . מה אתה מצפה מערבי , ש24 שנה מרגיש שהוא לא רצוי כאן ? מה אתה 
רוצה , שירגיש כיהודי ? לא צריך להתפלא שדבר כזה קורה כאשר ערביי ישראל 
מרגישים כאן כאזרחים סוג ב , כאשר בהתחלה נישלו אותם מאדמותיהם ועכשיו זורקים 
אותם מהעבודה ולוקחים להם את הפרנסה . לא משאירים לו ברירה , בנפשו הוא 
מזדהה עם הצד הערבי . אל תבקש ממנו נאמנות כאשר אתה כל הזמן בועט בו . 
קודם כל תתייחס אליו כאזרח שווה , תהיה טוב אליו , ואז הוא לא יעיז לעשות 
דברים כאלה , כי יהיה לו מה להפסיד . היום אין לו מה להפסיד . צריך להבין 
על איזה רקע אישי זה צמח . בתקופת המנדט הייתי קצין מכס ופרנסתי בכבוד את 
משפחתי . אחרי קום המדינה הפסדתי את מקום העבודה , חיפשתי עבודה ומכל מקום 
זרקו אותי בגלל שאני ערבי . האמנתי אז בסוציאליזם , הצטרפתי למק"י , ובגלל 
ההשתייכות הפוליטית שלי ודעותי סבלתי כל ימי חיי . אני חושב שהצעירים האלה , 
במידה ועשו מה שמיוחס להם , עשו זאת כצעד של ייאוש . אי אפשר לדבר על דו - 
קיום , כאשר לממשלת ישראל מצטרף אבי רעיון הטרנספר של הערבים . הדו - 
קיום לא קיים . הוא מלאכותי . בתחומי הקו הירוק הוא כאילו מתקיים , כי 
הערבים פוחדים על עצמם ושומרים על שקט והשלטונות עוזרים להם , כדי לא לפתוח 
חזית נוספת על זו הקיימת בגדה עם האינתיפאדה . זה לא תפקידי להעביר מסרים . 
כל אחד עושה ופועל כפי שהוא חושב . מסרים כאלה גם לא יעזרו , כאשר הצעירים 
הערבים מרגישים תחושות קשות של קיפוח . הצעירים האלה מבטאים מה שמרגיש הרוב 
של הפלשתינאים , שסאדם חוסיין במלחמתו משרת את עניינם . 
