ספק אם שר הביטחון משה ארנס יצא לביקורו החטוף בוואשינגטון כדי לקבל אור 
ירוק חד - משמעי לפעולה ישראלית עצמאית נגד עיראק . ואם כן , קשה להניח 
כי קיבל היתר כזה . מעצמות אינן נותנות בדרך - כלל אור ירוק כזה , ואפילו 
אם הן מבינות את הלחצים בהם נתון בן חסותן , לא תקבלנה על עצמן אחריות לפעולה 
עצמאית מחשש להסתבכות גדולה . למרות זאת , אין ארנס מאוכזב משליחותו . 
שר הביטחון לא ציפה לקבל אור ירוק מוואשינגטון . הוא רצה רק להשמיע , להעביר 
מסר ולהבטיח כי ההתקפות על ישראל ושתיקתה לא יתקבלו כמובנות מאליהן . הנשיא 
ועוזריו הבכירים שמעו , אך לא הזהירו את ישראל שלא לפעול בשום פנים ואופן . 
האמריקאים הסתפקו בהצגת הסיכונים הנובעים מפעולה ישראלית . שוב ושוב הזכירו 
את סימני השאלה המוכרים הנובעים מפעולה ישראלית , כמו הסתבכות אפשרית עם 
ירדן . מה שחשוב לא פחות הוא שראשי הממשל האמריקאי הסכימו , למעשה , כי 
שימוש עיראקי בנשק כימי תהווה עלייה קיצונית בדרגת האלימות נגד ישראל . 
מצב חדש , כפי שהוגדר הדבר . עם זאת , גם במקרה זה לא אמרו האמריקאים 
כי יסכימו שישראל תפעל באורח אוטומטי . מהשיחות בוואשינגטון לא ניתן להסיק 
מה תהיה תגובת ארצות הברית , אם למרות הכל תחליט ישראל לפעול בשלב כלשהו . 
ברור שהדבר תלוי בנסיבות ובעיתוי הפעולה והיקפה . 
