שיחת הגישור שלשום בין שר האוצר מודעי , מזכ"ל ההסתדרות , ישראל קיסר , 
ונשיא לשכת התיאום של הארגונים הכלכליים , דב לאוטמן , הזכירה יותר את 
הוויכוח בין שוללי החדר האטום לבין מחייביו מאשר כינוס פורום כלכלי עליון 
שנועד לסגל את המשק לשגרת החירום ולהתוות עסקת חבילה . לאוטמן דיבר בצאתו 
מהפגישה על יתרונות עסקת חבילה , קיסר העדיף להכתיר את חשיבותה בעצם קיומה , 
מודעי , שנגרר לפגישה ביוזמת השניים , נזכר בחצי פה בעסקת החבילה שנחתמה 
ב58 ביוזמת שמעון פרס , ראש הממשלה דאז , ללמדך , שהוא גם מצדד בעסקה 
חדשה וגם אינו משוכנע שהיא דרושה עכשיו . מהפגישה עם מודעי מיהר קיסר לישיבת 
לשכת מפלגת העבודה , שממנה שיגר חצי ביקורת לעבר שר האוצר על כך שהוא לא 
נוטל לידיו את המנהיגות הכלכלית הדרושה עתה למשק לא פחות מהמנהיגות המדינית - 
ביטחונית . ביקורת זו עמדה ברקע יוזמתו המשותפת עם דב לאוטמן להקים על קביים 
פורום משקי עליון , שכן ביומה ה22 של המלחמה הוברר כי רק יום קודם לכן החלו 
להתוות בקבינט הכלכלי ראשי פרקים למדיניות , אך עסקת חבילה הס מלהזכיר . 
אחד מבכירי המעסיקים אמר בתום הפגישה המשולשת , שעצם קיומה מהווה שבירת 
קרח ביחסים עם מודעי . לעומת זאת , עם ההסתדרות נוצרו דפוסי תיאום מראשית 
המלחמה , שכן שני גורמים אלה חיים עם היד על הדופק ונאלצו בלית ברירה לפתור 
בעיות שהתעוררו בשטח . ככל שהסיכומים ביניהם נראו מוסמכים ומחייבים , התברר 
שהם חסרי תוקף ומשקל בהעדר הצלע השלישית הממשלה . הולך ונוצר הרושם שעסקת 
חבילה היא יותר בבחינת משאלת לב או ניחוש של התקשורת מאשר מהלך יזום על ידי 
האוצר , ההסתדרות והמעסיקים . שלושתם מגששים באפילה , מתקשים לעשות הערכת 
מצב מוסמכת באשר לסיכויי המשק להתאושש , בשל אי - הוודאות ביחס לקצב סיומה 
של המלחמה במפרץ ומעמדה העתידי של ישראל בסדר מדיני חדש שיתעצב באזור אחריה . 
נראה כי ההסתדרות והמעסיקים , אף על פי שהם מצטיירים כמי שחותרים לכך , 
אינם משוכנעים שעסקת חבילה היא תרופת הפלא . מי שזקוק יותר מכל לעסקת החבילה 
היא דווקא הממשלה . ה51 בינואר היה לא רק מועד פקיעת האולטימטום במפרץ , 
כי אם גם מועד פקיעת האולטימטום ביחסי העבודה , שנקבע לאחר השביתה הכללית 
בראשית דצמבר אשתקד . עד לאותו מועד , האוצר וההסתדרות אמורים היו ליישב 
את חילוקי הדעות על חוק שכר מינימום . בהעדר הסכם , הדרך היתה פתוחה בפני 
השר מודעי להניח על שולחן הכנסת את הצעתו לשנות את החוק , ואילו ההסתדרות 
שמרה לעצמה את האופציה לשוב ולאחוז בנשק השביתה . הדיבורים על עסקת חבילה 
או על אמנה כלכלית - חברתית נשמעו רק ברקע הוויכוח הזה . במקום הסדר משקי 
כולל , שיכול היה לנתב את המדיניות הכלכלית עוד לפני פרוץ המלחמה ולפני 
שממדי העלייה הגיעו לשיאים חסרי תקדים , המשק קיבל את התוכנית הכלכלית של 
מודעי " שאין בלתה " , את הסחרור ביחסי העבודה כבר בקיץ ואת השביתה בסוף 
השנה . הוא האמין שיש בכוחו לגייס רוב פרלמנטרי , גם אם דחוק , כדי להסדיר 
את יחסי העבודה דרך חוק ההסדרים . בחודשיים שחלפו מאז , רבות מנוצותיו 
של חוק זה נמרטו , ומה שנשאר ממנו איננו אלא תזכורת מעורפלת למה שמכונה 
אצלנו " ימים כתיקונם " . עתה נוספו הבעיות החדשות המיתון העמוק , קשיים 
בתזרים מזומנים , אבטלה גוברת בחלק מהענפים לעומת מחסור בידיים עובדות בחקלאות 
ובבניין , ובפתח עומדות שתי תוספות שכר באפריל : תוספת יוקר של כ%5 ועדכון 
שכר המינימום בשיעור דומה , ובסך הכל העלאת שכר של כ%01 . ועוד לא דיברו 
על האבטלה שהגיעה ערב פרוץ המלחמה לכ%01 מכוח העבודה . התוצאה המעשית מפגישת 
הגישור היא , לפי שעה , בעלת אופי מוגבל תוקם קרן למימון ביניים שנועדה 
לסייע בתזרים המזומנים למגזר העסקי , וביוזמת הממשלה ישוגרו משלחות של אנשי 
עסקים לחו"ל כדי לעודד השקעות ועסקות יצוא . הקרן אמורה לפעול על בסיס תרומה 
שווה של שלושת הגורמים , כך שההסתדרות תידרש ללא ספק " לתרום " למימונה 
ימי עבודה . קיסר יודע לאן חותרים המעסיקים : הם מבקשים לעקר את תוספת 
היוקר ולדחות את עדכון שכר המינימום . כמי שחובש שני כובעים , את כובע 
האיגוד המקצועי ואת כובע המעסיק השני בגודלו במשק , הוא לא יוכל לעמוד לאורך 
זמן בהתנגדותו לתביעה זו , בין אם ייענה לה במישרין ובין אם יתחייב לדחות 
ולבסוף לוותר כבעבר על חלק מהעלאת השכר וקיצוץ שעות העבודה , שהושגו בהסכמי 
העבודה במגזר הציבורי והעסקי כאחד . לא במקרה העלה קיסר כבר שלשום את בעיות 
תזרים המזומנים גם לקופת חולים . הכל שייך לעסקת בעיות , בין אם פתרונותיהם 
יוכתרו כעסקת חבילה או כשורת הסכמות בלתי נמנעת כדי לעבור בשלום את השפל . 
שגרת החירום מזמנת לקיסר למודעי ולמעסיקים הזדמנות ליישר את ההדורים ביניהם , 
לרדת מהצמרות שמהן איימו רק לפני חודשיים לזעזע את המשק , ולמסד פורום 
כלכלי עליון שיחזק את מעמדו של מודעי בממשלה ואת קיסר במפלגתו לקראת ההתמודדות 
על הנהגתה , גם אם היא תידחה לזמן מה . 
