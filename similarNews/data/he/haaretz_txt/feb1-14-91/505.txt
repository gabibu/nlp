בודפשט ( מיוחד ל"הארץ " ) . שר החוץ ההונגרי , גיזה יסנסקי , שוקל להתפטר 
מתפקידו נודע ממקורות במשרד החוץ . הסיבה לכך היא שהוברר מעל לכל ספק כי 
השר אמר לא אמת , כאשר הכחיש את קיומו של משלוח הנשק לקרואטיה וטען שאינו 
יודע דבר על הפרשה . בישיבה המשותפת של ועדת החוץ וועדת ההגנה של הפרלמנט 
התברר כי שר הפנים , שר החוץ ולפחות שלושה מזכירי מדינה ידעו על העסקה והיו 
מעורבים בה . הפרשה מוסיפה להכות גלים , ואף שדובר משרד החוץ הכחיש ששר 
החוץ שוקל להתפטר ( ולאחר מכן הצטרף להכחשה גם יסנסקי עצמו ) , נראה כי 
האפשרות עלתה על הפרק . מפלגת האופוזיציה הליברלית תבעה רשמית את פיטוריהם 
של שני השרים ושלושת המזכירים שהיו מעורבים בעסקה . לטענתה , משלוח הנשק 
לקרואטיה פגע קשה באינטרסים ההונגריים ודברי השקר שהשמיעו כמה שרים ערערו 
את אמינותם . מזכיר המדינה במשרד החוץ ההונגרי , טאמאש קאטונה , אמר כי 
הממשלה שגתה כאשר לא מסרה הודעה ברורה על העסקה השגויה מיד עם פרסום ההאשמות 
היוגוסלאוויות . העיתון היוגוסלאווי " בורבה " קידם בברכה את הודאת ההונגרים 
במשלוח הנשק לקרואטיה , אך טען כי זו מציגה את כל הפרשה כ"משגה מנהלי " , 
אינה מבהירה את הכוונות הפוליטיות המסתתרות מאחוריה ואינה מצביעה על האחראים 
לה . ביקורת כלפי הונגריה השמיע גם דובר משרד החוץ הרומני . לדבריו , עסקת 
הנשק מוכיחה כי הונגריה אינה מקיימת במלואן את התחייבויותיה , שעל יסודן 
התקבלה למועצת אירופה . " מוטב שהונגריה תטפל בהתנהגותה שלה , במקום שתנסה 
לחסום את דרכה של רומניה למועצת אירופה " , אמר . כזכור , נמנעו הצירים 
ההונגרים בפרלמנט האירופי בהצבעה על מתן מעמד של משקיפה לרומניה במועצה . 
שר ההגנה הקרואטי , מרטין שפגל , הכריז בינתיים כי מכוחות המשטרה הקרואטיים 
יפורק הנשק , שהובא לקרואטיה בדרכים בלתי - חוקיות . הוא תבע שגם שאר הרפובליקות 
של יוגוסלאוויה ינהגו כך . על ההאשמות שהוא עצמו היה מעורב בהבאת הנשק לקרואטיה 
אמר שפגל , כי המסמכים המוכיחים את מעורבותו מפוברקים . הוא הכחיש שבכוונתו 
להתפטר מתפקידו . 
