הפנייה לציבור בכמה קולות בנושא המקלטים והחדרים האטומים עלולה לגרום לבלבול 
ונזקים ואף לחוסר אמון בהודעות צה"ל וראשיו . אתמול עשו ראשי צה"ל מאמצים 
לתקן רושם זה , אך רבים ממשיכים להתלבט אם לא טוב יותר להעדיף את המקלט , 
כפי שמשתמע מדברי ראש הג"א תא"ל אורי מנוס . חוסר התיאום בדברי ההסברה לאוכלוסייה 
ואי הקפדה על נוסח הדברים גרמו כבר נזק , שיש למהר ולתקנו . אם ייווצר 
חוסר - אמון בציבור , יהיה הדבר מסוכן בהרבה מהטילים הנורים לעבר ישראל . 
כרגע נוהגים רבים בציבור כאותם חיילים המשוכנעים שקצינם אינו חכם דיו , 
ומוטב לפעול בשדה הקרב על - פי לקחים שכל אחד הפיק בעצמו . אין פסול בשינוי 
מדיניות , אם הצטברו פרטים חדשים והלקחים מחייבים התנהגות אחרת . במקרה 
כזה יש לומר זאת בבירור לאוכלוסייה , המגלה ריסון עצמי , ולא לדבר אליה 
בלשון המשתמעת לשתי פנים ואחר לתקן זאת בדברי פרשנות המוסיפים בלבול . נושא 
המקלטים והחדרים האטומים הוא רק אחד הנושאים המעסיקים את הציבור בהקשר להג"א . 
שאלות הועלו גם בקשר לצופרים שגילם עשרות שנים ושקולם אינו נשמע כראוי במקומות 
שונים , ושלעתים גורמים לאזעקות - שווא . היתה הזנחה משוועת במשך שנים 
בנושא הצופרים . אפילו לאחר הפלישה העיראקית לכוויית היו עיכובים מוזרים 
במשך חודשים . עתה נמסר כי מותקנים צופרים חדשים , שהובאו מחוץ - לארץ . 
מסתבר כי חלק מהצופרים החדשים היו במחסנים זמן רב , ורק לאחר מספר התקפות 
טילים החלו להתקינם . מצד שני מיהרו לשגר , לאחר הפלישה לכוויית , משלחת 
של קצינים לארה"ב כדי שתבדוק צופרים בשני מפעלים . הדו"ח של המשלחת המליץ 
להמשיך ולבדוק , ובינתיים החלו הטילים ליפול בישראל . 
