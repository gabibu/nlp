אם עיראק תפעיל נשק כימי או ביולוגי נגד יריביה , יהיו לכך " ההשלכות החמורות 
ביותר " אמר גיימס בייקר בוועדת החוץ של בית - הנבחרים האמריקאי . אנו 
יכולים רק לקוות , כי סדאם חוסיין יתרשם מאיום זה ולא יתפתה לפקפק בנחרצות 
רצונה של ארה"ב לממש אותו . את עיקר נאומו הקדיש מזכיר המדינה להצגת תמונת 
המזרח התיכון בתקופה שלאחר התבוסה שינחל סדאם חוסיין . מן הראוי להדגיש , 
שבייקר הבטיח כי שחרורה של כוויית הוא מטרת המלחמה , ולא הריסת עיראק . 
יותר מכך : יהיה צורך להעמיד גם את הכלכלה העיראקית על רגליה . בהבטחות 
האלה יש מן הניסיון לתקוע טריז בין העם העיראקי לבין העריץ שהשתלט עליו . 
בייקר לא יכול , בנסיבות השעה , לצייר את דמות האזור אלא בקו כללי ביותר , 
ויש לייחס חשיבות לעובדה שלא פסח על הסכסוך הערבי - הישראלי , אלא תיאר 
אותו כאחת הבעיות הטעונות פתרון . הוא דיבר על הצורך בהשגת " פיוס " בין 
ישראל לבין הערבים והפלשתינאים . נוסח ביטוי זה מזכיר מושג שרווח בשנת 9491 , 
כאשר ישראל והמדינות הערביות , שצבאותיהן פלשו לארץ שנה קודם לכן , שלחו 
נציגים ל"ועדת פיוס " שהתכנסה בלוזאן . נציגי הערבים סירבו אז לשבת עם 
נציגינו , והניסיון להביא לידי החלפתם של הסכמי שביתת - הנשק בחוזי שלום 
נכשל . זכר העבר המכזיב לא הרתיע את מזכיר המדינה להשתמש גם עכשיו במונח 
" פיוס " ; ויש מקום לשער כי עשה כך כדי להבהיר כי שומה על מדינת ערב לחפש 
מודס ויוונדי עם ישראל וכי הסכסוך לא נוגע לפלשתינאים לבדם . פרשנים ישראלים 
רוצים להסיק מהשימוש בתיבה " פלשתינאים " במקום " הפלשתינאים " , שההנהגה 
האמריקאית מוותרת למעשה על אש"ף כפארטנר לדיאלוג עם ישראל ; על משקלה של 
החלטה 242 אשר מצווה על ישראל לסגת מ"שטחים שנכבשו בקונפליקט האחרון " , 
להבדיל מ"השטחים " . ייתכן כי זהו פירוש נכון ; אולם מוטב שהממשלה לא תתברך 
בכך טרם זמנה , בהניחה שיאסר ערפאת כבר סולק באופן סופי מזירת המשא ומתן . 
גיימס בייקר דיבר על כך שארה"ב מתכוונת לפעול " בתיאום ובשיתוף פעולה עם 
עמיתותיה וידידיה בעולם " לקידומו של תהליך השלום הישראלי - הערבי . מאחורי 
ניסוח זה מסתתר החיזיון של ועידה בין - לאומית , בדמות כלשהי ; וכדאי שראש 
הממשלה ישים לב לכך . חיל האוויר האמריקאי עושה מאמץ גדול כדי לשחרר אותנו 
מההטרדה שבטילים העיראקיים . אבל ההנהגה המדינית של ארה"ב לא שוכחת גם בימים 
אלה להזכיר לישראל , כי עדיין לא המציאה לידיה את כל הנתונים " הפיננסיים " 
שתובעת ההנהגה האמריקאית כדי להיות סמוכה ובטוחה כי כספי המלוות הבנקאיים 
שישראל מקווה להשיג על סמך ערבות הממשל לא ינוצלו לשיכון עולים מעבר לקו 
הירוק . ההנהגה האמריקאית דורשת השלמת המידע שכבר סופק לה , כדי שתוכל 
להשוות אותו עם דיווחי ממשלת ישראל על היקף הבנייה העתידית . משמע , שהיא 
רוצה לדעת ביתר דיוק מאיזה מקורות מממנת ישראל את ההתנחלויות בשטחים . העיכוב 
במתן הערבות צריך ללמד את הממשלה , כי ואשינגטון מותחת קו הפרדה בין מחויבותה 
לביטחון ישראל לבין הקפדה על התחייבויות שממשלת ישראל קיבלה עליה ( במכתבו 
הידוע של שר החוץ ) בדבר אי שימוש ב004 מיליון דולר למען קליטת עולים בשטחים 
שלא היו בשליטת ישראל לפני יוני 76 . כוונתה המדינית של ואשינגטון ברורה : 
היא מוסיפה שלא להתייחס אל השטחים כאל חלק ממדינת ישראל והיא מצפה ממנה 
שתגלה נכונות לפיוס , כפי שהיא מצפה לכך ממדינות ערב והפלשתינאים . 
