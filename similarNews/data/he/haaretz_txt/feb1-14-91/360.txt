במאמרו " ההפתעה הבאה " תיאר לאסלי גאלב , הפרשן הנודע של " ניו יורק 
טיימס " , תרחיש : סדאם חוסיין מכין למערב מארב בצורת נכונות לנסיגה מכוויית . 
העברת מטוסיו לאיראן ועידת טהרן ומתקפת השריון בחאפגי , ובעיקר ההודעה 
האמריקאית - סובייטית , מעלים את החשד שמא פיתה עיראקית כזאת נאפית בחשאי 
בבגדד . על ארצות הברית ובעלות - בריתה להרהר מה יעשו אם יבוא סדאם בעורפם 
המדיני . ישראל אינה נזקקת למחשבה חדשה . כל מה שיסתיים בהישרדותו של סדאם 
ייהפך למשבר אזורי . ישראל תתקשה להיכנס למשא ומתן כל עוד סדאם מחזיק ברסן 
השלטון בבגדד . דומה כי גם חאפז אל - אסד וחוסני מובארק והמלך פאהד יאבדו 
את עיקר עניינם בסכסוך כאן . שכן ייאלצו להקדיש את כל מאמציהם להדוף את 
חתרנותה של עיראק . אך מיגורו של סדאם חוסיין יפתח נתיבים לפעילות מדינית 
המותאמת ללקחים שיופקו מן המלחמה . אחד הראשונים הוא , שפתרון הסכסוך אינו 
יכול להתמקד ברמה הישראלית - פלשתינית בלבד . הרשעות וקלות - הדעת וההיגררות 
של הנהגת אש"ף אחרי הטירוף מבגדד והאספסוף משכם יצרו מצב חדש , שהעם הפלשתיני 
זקוק לאומנת מדינית מטעם העולם הערבי . בארצות הברית מתגבשת , אפוא טכניקה 
כפולה של ניהול משא ומתן אחד במישור הישראלי - פלשתיני , ומגע אחר ברמה 
שבין ירושלים לבין כמה בירות ערביות , שבראשן כנראה דמשק . ( אם כי , 
בניגוד לרושם הפומבי העולה מוואשינגטון , התגלה לה אסד כמנהיג מסוכן לא 
פחות מאשר סדאם . ארצות הברית מעריכה , כי אסד מכין מחדש את האופציה הצבאית 
החותרת לשוויון אסטרטגי עם ישראל , וזה אולי ההסבר לביקורתו המפתיעה של 
שר החוץ דוד לוי על סוריה . ) האם אפשרי משא ומתן בשתי רמות ? האם רצוי ? 
בהעדר נכונות ישראלית לצעד חד - צדדי כמהלך ביניים , אין כמעט מוצא אחר . 
כל משא ומתן בשתי רמות , לאחר מלחמה זו שחשפה את כמות הנשק הנצברת בארצות 
ערב , יחזיר אל שולחן הדיונים נושא שעלה ונשכח ובכוונה טואטא אל מתחת לשטיח : 
שאלת הסכם ההגנה הישראלי - האמריקאי . היה קומץ , בראשות השר לשעבר יצחק 
ברמן , שהעלה את העניין כבר בשנות ה07 . גולדה מאיר ושמעון פרס , וגם 
מנחם בגין משורות האופוזיציה , אמרו לי אז שהדבר לא יעלה על הדעת . " איננו 
רוצים שחיילים אמריקאים ישפכו את דמם למעננו " , דיקלמו הסוליסטים הפוליטיים 
כבמקהלה , ובעיקר הזהירו כי הסכם הגנה עם ארה"ב יחייב את ישראל לנסיגה כמעט 
מוחלטת מן השטחים . הם מוכנים לקבלו כתוספת להסדר מדיני שישיגו בנפרד , 
אבל לא כחלק ממנו , ובלי תשלום מדיני . אך בהתמדה התפכחה ישראל . מזכר 
ההבנה ושיתוף הפעולה המודיעיני שבהם משתבחים אריאל שרון ( אז ) ומשה ארנס 
( עכשיו ) הם חלק מן החתירה להכללת הסכם ההגנה עם ארה"ב כמרכיב מרכזי בתפיסת 
הביטחון הישראלית . הרי מסתמן כבר , כי בכוויית לא תחזור הכווייה של וייטנאם , 
וההיערכות האמריקאית אמנם דובית ואטית אבל אמינה , ודבר לא נפגע בריבונותן 
של מדינות אירופה שאירחו חיילים אמריקאים על אדמתן בכל שנות המלחמה הקרה . 
גם אי אפשר להתעלם מכך , שהעוצמות הצבאיות הנצברות ממזרח כה גדושות , 
שישראל נאלצת להישען על מה שנראה כחזונם של דוד בן - גוריון ושמעון פרס ודוד 
ארנסט ברגמן : דימויה של מדינת היהודים כבעלת פוטנציאל גרעיני . הרי אם 
במהלך טפטוף הטילים הנוכחי נזקק ריצארד צייני לאזהרה גרעינית וארנס דיבר 
על מקום לדאגה אצל נשיא עיראק , מה יקרה כאשר תעמוד ישראל לבדה מול מבול 
החזית המזרחית ? איני רוצה לחזור כאן על רשימת כל הטיעונים שהושמעו אז בזכות 
ברית - הגנה עם ארצות הברית . מי שעיקם את האף כאילו אחרי וייטנאם אין האמריקאים 
ראויים לאמון , ייאלץ לחזור בו . ההוכחה רועמת בשמי בגדד ובצרה . בעיקר , 
שכל הסכם כזה יהיה מלווה בהתחייבות אמריקאית להעניק לישראל עוצמה מספקת 
לאזן בכוחה היא את הסכנות הצבאיות האורבות לה משכניה . גם נזכיר , כי נוכחותה 
כאן תהיה בבחינת הרתעה של ממש . כל הנימוקים ההם תקפים ושרירים וקיימים . 
חבל רק שהשלטון על אישיו שהתחלפו ממשיך להחזיק בטיעונים הישנים כאילו 
השטחים עדיפים על כל אלה . 
