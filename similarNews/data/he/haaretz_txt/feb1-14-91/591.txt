בודפשט ( מיוחד ל"הארץ " ) . סערת רוחות בפוליטיקה הפנימית בהונגריה לאחר 
שהתגלתה פרשת משלוח רובי " קלצניקוב " מהונגריה לקרואטיה , שנועד לכוחות 
הקרואטיים החצי - סדירים . נודע כי לפחות שני שרים ידעו זה זמן על הפרשה , 
ועד לפני שבוע ימים הכחישו את מעורבותם בה ומסרו הודעות כוזבות . בעקבות 
הפרשה האשימה יוגוסלאוויה את הונגריה בהתערבות בענייניה הפנימיים . דובר 
ממשלתי ברומניה טען כי הונגריה מנסה למלא תפקיד של שופט באגן הקרפאטים . 
כדי ליישר את ההדורים עם השלטונות הפדראליים היוגוסלאוויים ייצא לבלגרד כבר 
היום ( במקום יום ד , כפי שתוכנן ) מזכיר המדינה במשרד החוץ ההונגרי טאמאש 
קטונה . אם שליחותו תצליח , ייתכן שהוא יכין את הקרקע לביקורו בבלגראד 
של ראש הממשלה יוזף אנטאל , שהודיע כי הערב יפסיק את שתיקתו הממושכת ויופיע 
בראיון בטלוויזיה ההונגרית . כבר בסוף השבוע התקשר אנטאל טלפונית עם ראש 
ממשלת יוגוסלאוויה , אנטה מרקוביץ , ובשיחה שנמשכה חצי שעה ביקש להפיג 
את חשדותיה של יוגוסלאוויה . מפלגת האופוזיציה " איגוד הדמוקרטים החופשיים " 
תובעת רשמית את פיטוריהם של שר הפנים פטר בורוש ושר החוץ גיזה יסנסקי , 
כיוון שבהודעותיהם הכוזבות " פגעו באמינות הממשלה כולה ובאינטרסים המדיניים 
של הונגריה " . ועדות החוץ וההגנה של הפרלמנט ידונו מחר בגיבוש עמדה משותפת 
בעניין פרשת - הנשק ומחרתיים יידונו בפרלמנט הצעות החוק של צירים , התובעים 
להקים ועדת חקירה ולהחמיר את התקנות בדבר יצוא הנשק מהונגריה . 
