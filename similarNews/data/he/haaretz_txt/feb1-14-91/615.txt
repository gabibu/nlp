אחרי עשרות אחדות של טילים עם ראשי נפץ , הגיע הזמן להציג כמה שאלות לא 
נעימות על הקן הישראלי החדש : האם החדר האטום איננו מלכודת ? האם אנחנו 
לא שבויים בחדרים האלה בתוך עוד קונצפציה שמחירה עלול להיות יקר מדי ? הספקות 
האלה מרחיבים בהדרגה פער לא בריא בין השכל הישר של ישראלים רבים לבין הביחד 
הלאומי שמאחורי המסכות והניילונים . יותר מדי אנשים חשים , בצדק , שהם 
מטרות נייחות לאיום , אשר מאות אלפי החדרים הללו הם ההגנה הגרועה ביותר 
בפניו . אני רואה מה קורה בסביבה שלי בתל - אביב : שכנים ומכרים רבים שומעים 
את דובר צה"ל מחוץ לחדר . בשבילם הגנת החדרים היא שיטה רעועה שהתיישנה . 
הם ( גם אני ) יוצאים לחדר המדרגות או למקלט בהישמע האזעקה ונכנסים לחדר 
רק לאחר שלפי מיטב ידיעתם נפל טיל , או חמש - שש דקות אחרי הצפירה . ההיגיון , 
המוכר כנראה כבר לרבבות , הוא זה : על פי הניסיון , הסיכוי העיקרי הוא 
לפיצוץ . הרביצה בחדר היא הסיכון הגדול ביותר . יש חשבון קשה ואכזרי שבגללו 
הקונצפציה הלאומית נשמרת בעקשנות למרות הגיון ההישרדות הזה . מספר הקרבנות 
היה עד עכשיו קטן . הסיכון של נשק כימי , עם אבדות גדולות בהרבה , מצדיק 
לכאורה את המשך ההוראות הקיימות . ההיגיון הרשמי : מוטב לחשוף אוכלוסייה 
גדולה לפיצוץ ללא שום הגנה , אך לגונן עליה במחיר נסבל של קרבנות בפני 
האיום החמור יותר . אחרי שלושה שבועות החשבון הזה נראה בלתי משכנע . נדמה 
שיש בו לא רק מכוח ההתמדה של קונצפציה ממכרת , המבוססת על חוסר מידע . 
לא פחות מזה החשבון הרשמי הצונן נובע מהשערורייה של מחסור במקלטים מוגנים 
בפני התקפות רגילות וכימיות . ונכון שקשה לטלטל את כל הישראלים , על טפם 
וזקניהם , לחדרי מדרגות ולמקלטים ולהחזירם במהירות לחדרים . אבל אילו הורו 
להם כך , רובם לא היו חוסכים מעצמם את ההתרוצצות : האלטרנטיווה היא התקווה 
שלא ייכללו באותה סטטיסטיקת נפגעים המצדיקה בעיני השלטונות את המצב הקיים . 
