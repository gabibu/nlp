ההיכרות האינטימית של ישראל סגל עם העולם החרדי אינה מביאה אותו בהכרח לשנאה 
מתלהמת ובלתי מבוקרת כלפיו , כפי שזה קרה לרבים שהפנו לו עורף והם חשים 
צורך להצדיק את עצמם . אדרבה , יחסו של סגל אמביוולנטי ומורכב , והדבר 
בא לידי ביטוי בסגנונו הטלוויזיוני . סגל מכיר את הדרכים הפתלתלות שבאמצעותן 
אפשר לחדור אל המציאות זו , שלגבי רבים היא מסתורית , מסקרנת ומרתקת כאחד . 
הוא מצליח להעניק לה מימד נוסף וגם לדובב את אלה המסתירים פניהם במחיצת 
המצלמות , אם כי באותה שעה אינם אדישים כלפיהן ומציצים בהן ובנו מבעד לאצבעותיהם . 
וכך , בכתבה חושפנית מעולה באמת , מגלה סגל מקצת מן היחסים הסבוכים שבין 
החרדים לבין המלחמה שניחתה עליהם ועלינו . הגישה והקווים של סגל אינם חדים , 
קשוחים ואגרסיוויים , אלא רכים ומעוגלים . עוזר לו בכך הצלם המצוין והרגיש 
יעקב ספורטה , ההופך את הכתבה גם למלאכת מחשבת ויזואלית . צירוף זה של 
סגל וספורטה מצייר את העולם החרדי כעולם אפל ושחור שאין לחדור אליו , וגם 
אם התפלגו השורות של לבושי השחורים במקצת , מאחוריהם ניצבות שורות נוספות 
בגוון זהה . זהו בראש וראשונה עולם מאורגן ומסודר ששולטים בו עקרונות של 
חטא ועונש . הוא אינו מתנהל בעצמו , אלא כוח עליון שולט בו ומכוון את צעדיו 
ואת גורלו . משום כך חייבים גם שם להכניס את המלחמה והטילים למסגרת היסטורית , 
לתת תשובה לשאלה מה קורה כאן ולמה . את מלחמת יום כיפורים , למשל , הסבירו 
כעונש על האופוריה של מלחמת ששת הימים , ועל חטא שחטאנו שהאמנו שאנחנו בכוחנו 
בלבד עשינו זאת . הפעם קל יותר לציבור החרדי ומכאן שיתוף הפעולה שלו עם 
סגל להיאחז ולהיתפס באמונותיו . מבחינה נפשית מוצאים כאן עקרונותיו הגלותיים 
את צידוקם . כיום זרים הם הלוחמים עבורנו , ולא חייליה של המדינה הציונית 
השנואה עליהם . וזו פעם ראשונה שהציבור החרדי היושב בחדר האטום פאסיווי 
לגמרי כמו כולם שותף לממשלה הציונית וחש פחות מנותק מן הרגיל מהחברה החילונית . 
בראיונות שערך סגל עם רבנים חרדים , ובעזרתו המאלפת של הסוציולוג פרופסור 
מנחם פרידמן , אנו גם מגלים זרמים שונים בקרב הציבור החרדי , אם כי בולטת 
בו הגישה המשיחית . פעמי משיח כמו נשמעים שם , והמלחמה מצטיירת להם על 
רקע המאבק בין כוחות הרוע והחושך אל מול כוחות הטוב והאור . הרב יוסף הכט 
רואה לנגד עיניו , בנוסח חב"ד , את מלחמת גוג - סאדם במגוג - ארה"ב . 
בחב"ד משוכנעים באמת ובתמים שהגיעו ימות המשיח , וזה עניין של ימים ושבועות 
עד שהוא יגיע . לעומתם הקיצונים , כמו חסידי סטמאר , עדיין רואים במלחמה 
ובטילים עונש על חטאיה של המדינה הציונית , והמודעות הזועקות מן הקירות , 
צורת הקומוניקציה המקובלת במציאות החרדית , חושפות עמדה זו . ויש גם מי 
שרואה בנפילת הטילים ברמת - גן , ולא בבני - ברק הסמוכה , עדות ניצחת שאכן 
התורה ולימוד התורה ובתי מדרש מהווים את המיגון הטוב ביותר . 
