ניו - יורק ( מיוחד ל"הארץ " ) . " הדלת לא ננעלה בפני סיוע אמריקאי מיוחד 
לישראל בעקבות הפסדי המלחמה , אמר אתמול ל"הארץ " סימור רייך , שנמנה 
עם קבוצת המנהיגים היהודים שנפגשו בסוף השבוע שעבר עם מזכיר המדינה , גיימס 
בייקר . רייך אמר כי לאחר שהמנהיגים היהודים הביעו בפני בייקר את דאגתם 
בעניין הקשיים הפיננסיים שנגרמו לישראל כתוצאה מהמלחמה , השיב בייקר כי 
הוא מודע להפסדי ענף התיירות והכריז : " אנו ננסה לעזור לישראל " . מזכיר 
המדינה אמר עוד כי שוחח עם עמיתיו בקהילייה האירופית ודן עמם על סיוע לישראל . 
" נדהמנו מהבקשה בסכום של 31 מיליארד דולר , אך מודעי טילפן אלי והבהיר 
לי כי אין המדובר בבקשה רשמית " , הוסיף בייקר . ועידת הנשיאים נקלעה למצוקה , 
בעקבות הרושם שנוצר מהתבטאויותיה של יושבת הראש שלה , שושנה קארדין , 
שאמרה בראיון לכתב " רויטרס " כי הממשל האמריקאי אינו מוכן להגיש לישראל 
סיוע נוסף בגין הפסדי המלחמה . מנהיגים יהודים השתדלו אתמול לתקן את רושם 
הדברים ולהפריך את המסקנה שהשתמעה מהם , כאילו הממשל אינו מוכן לדון על 
סיוע מיוחד לישראל . קארדין פירסמה אתמול הודעת הבהרה , שבה היא טוענת כי 
הדברים שיוחסו לה הוצאו מהקשרם ויצרו רושם מוטעה . לדבריה , " נכון שהנשיא 
בוש ומזכיר המדינה בייקר התייחסו למשבר בתקציב הפדרלי , אך באותו זמן הם 
הטעימו כי הם מכירים בצורכי ישראל וכי יבדקו דרכים לסייע לה " . קארדין ציינה 
כי הפגישות שקיימו היא וחבריה עם הנשיא ועם שר החוץ של ארה"ב היו מעודדות . 
" שניהם שיבחו את ישראל והביעו הערכה לתמיכת היהודים האמריקאים במדיניותו 
של בוש " . ראשי ועידת הנשיאים שוקלים לכנס מנהיגים יהודים מכל רחבי ארה"ב , 
כדי שידונו בדרכים לסייע לישראל בתחומים שונים . ועידת הנשיאים קיימה אתמול 
ישיבה מיוחדת , שדנה בכינוס זה . הוא ייערך לקראת סוף החודש , ובין הנואמים 
תהיה אישיות בכירה בממשל האמריקאי . 
