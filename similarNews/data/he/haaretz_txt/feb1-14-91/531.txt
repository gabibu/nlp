( עת ) . תיק החקירה בפרשת פטירתה הפתאומית של אשה בת 53 , במרפאת השיניים 
של ד"ר מריאן מרקוזון ( 53 ) ברחוב אבן - גבירול בתל - אביב לפני כארבעה 
חודשים , יועבר לפרקליטות , לצורך הכנת כתב אישום נגד הרופא באשמה של גרימת 
מוות בהתרשלות ; כך מסר אתמול בבית משפט השלום בתל - אביב בא כוח המשטרה , 
שביקש לעכב את יציאתו של החשוד מן הארץ . החוקר ציין כי המטופלת נפטרה בעת 
טיפול השיניים . לאחר מותה הוקמה ועדת בדיקה של משרד הבריאות , שקבעה כי 
המוות נגרם עקב רשלנותו של הרופא המטפל . בא כוח המשטרה הדגיש כי תיק החקירה 
הועבר לפרקליטות מחוז תל - אביב לצורך הגשת כתב אישום נגד החשוד בתקופה הקרובה . 
סנגורו של החשוד טען , כי מדובר בהתרשלות מקצועית , וכי החשוד מבקש לנסוע 
לגרמניה כדי לבקר את אביו החולה . השופטת חיה חפץ נעתרה לבקשת המשטרה לעכב 
את יציאת החשוד מן הארץ . הסנגור הגיש ערר על ההחלטה לבית המשפט המחוזי 
בתל - אביב . 
