המרכז למוסיקה של משכנות שאננים בירושלים חידש את סדרתו " צעירים במרכז " , 
שגם לפני ימי - החירום היתה מתקיימת בשעות אחר הצהריים של יום ששי . לזמרת 
המצו - סופרן איריס סיון קול בעל גוון חם , צלול ובהיר בצלילים הגבוהים . 
אלה הם צלילים מעוגלים , נקיים ומעוצבים היטב , והדבר מעניק לזמרתה איכויות 
הקרובות יותר לסופרן . התרשמות זאת גברה בגלל נטייתם של צליליה הנמוכים 
להיחלש עד כדי הבלעה , כמעט , בצלילי הוויולה של שירי ברהמס ( אוף 19 ) 
. זה לא צריך לקרות אצל זמרת המקפידה להציג את עצמה כמצו - סופרן . בכושר 
עיצובה מורגשות עוצמת - ביטוי וגם דקויות שהצליחו לרגש בשירי מרי סטיוארט " 
הייחודיים של שומן , שזמרות מבוגרות ומפורסמות יותר נוטות לפסוח עליהן משום - 
מה . תחושה מפותחת לדקויות , לתחכום ולהומור של הוגו וולף באו לביטוי בשירי 
גיתה ומהריקה שלו . את שירי העם הצרפתיים של בריטן ואת שירי אברן של קנטלוב 
שרה סיון בחינניות ובטוב - טעם , תוך הימנעות מגלישה אל הפרזות וולגריות . 
בשירי קורט וייל החוליה החלשה של התוכנית היתה חסרה החדות והאירוניה המורעלת . 
בהיגוי של השירים הגרמניים נותר עדיין מקום לשיפור . לצלילי הוויולה שבידי 
מידד יהודיין היו סגולות זמרתיות , שהשתלבו היטב בתפקיד הקולי של שירי ברהמס . 
צבי זמל העניק לתפקיד הפסנתר נוכחות משכנעת , ברוח סגנונותיהם של השירים 
השונים , בלי להתבלט יותר מן המתבקש . 
