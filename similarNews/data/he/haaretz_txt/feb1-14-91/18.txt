ההצהרה המשותפת החתומה על - ידי מזכיר המדינה של ארצות הברית ושר החוץ של 
ברית המועצות פותחת בסעיף של הכרזה חד - צדדית אמריקאית . גיימס בייקר , 
כך נאמר , הדגיש שאין בכוונת ארה"ב והקואליציה הרב - לאומית להרוס את עיראק , 
אלא לשחרר את כוויית . מזכיר המדינה מבטיח לעמיתו הסובייטי שוואשינגטון 
אינה מתכוונת לפגוע בשלמותה הטריטוריאלית של עיראק וכי אינה מעוניינת בהרחבת 
הסכסוך . נראה כי אלכסנדר בסמרטניך הגיע לוואשינגטון כדי להשיג הבטחות אלה , 
וגיימס בייקר נאלץ לספק אותן לאורחו כדי להקטין את סכנת הסתלקותה של ברית 
המועצות מן החזית הבין - לאומית שהוקמה נגד תוקפנותו של סדאם חוסיין . ההנהגה 
הסובייטית רואה לנגד עיניה את ניצחון הקואליציה שהיא עצמה סייעה להקמתה , 
והיא מוכנה להמשיך לתמוך בה במישור המדיני להבדיל מהשתתפות במאמץ הצבאי . 
הקרמלין רוצה להיות בטוח , כי ארה"ב תמנע מן הטורקים לנצל את הצרה שסדאם 
חוסיין הכניס את עיראק לתוכה כדי לתפוס ולהחזיק במחוז מוסול שאבד להם עקב 
תבוסת הקיסרות העותמנית במלחמת העולם הראשונה . הסובייטים חושדים גם באיראן 
כשהם מחייבים את ארצות הברית שלא להתיר פגיעות בשלמותה הטריטוריאלית של עיראק ; 
ובהבטחתו של גיימס בייקר שארה"ב " אינה מעוניינת להרחיב את הסכסוך " גלום 
גם רמז לישראל , שוואשינגטון רוצה להחזיקה מחוץ לקואליציה . רשימת ההבטחות 
האמריקאיות לבריה"ם אינה תמה באלו שהוזכרו . בייקר אף הבטיח לבסמרטניך כי 
ברית המועצות תשותף במאמצים מדיניים שייעשו אחרי סיום המשבר כדי " לטפל 
בגורמי האי - יציבות ובגורמים מעוררי סכסוך וביניהם הסכסוך הישראלי - הערבי " . 
שני השרים מסכימים כי " ללא תהליך שלום בעל משמעות שיקדם שלום צודק , 
ביטחון ופיוס של ממש לישראל , למדינות ערב ולפלשתינאים לא יהיה אפשר לטפל 
במקורות הסכסוך והאי - יציבות באזור " . כלל סעיפי ההצהרה המשותפת מצטייר 
בעיני המשקיף כאחד הפרסים שארה"ב מעניקה לסובייטים תמורת סילוק איומם על 
אירופה ועל עצמה . סוף המלחמה הקרה בין שני הגושים הביא עתה לידי הכרה אמריקאית 
בזכותה של בריה"ם להתייצב כערב שווה - זכויות עם ארה"ב לצורך קביעת הסדרי 
שלום ויציבות במזרח התיכון . אם סדאם חוסיין יתחייב באופן חד - משמעי לסגת 
מכוויית ויתחיל מיד להוציא ממנה את כוחותיו הצבאיים , מבטיחים שני שרי החוץ 
למעשה , מזכיר המדינה האמריקאי להפסיק את מעשי האיבה . מן הראוי להדגיש , 
כי ההצהרה המשותפת אומרת במפורש , כי הקואליציה " אינה מתנצחת עם העם 
העיראקי " ולא מוקיעה את סדאם חוסיין כפושע מלחמה . מה יקרה אם השליט העיראקי 
יעלה על הגשר שההצהרה המשותפת בונה לו ? במקרה זה הוא יציל את עצמו ואת 
שלטונו , וגם את מכונת המלחמה שלא נפגעה עד עתה אלא בשיעור חלקי בלבד . 
הסובייטים יהיו מרוצים ; חיזיון של ניצחון מוחץ של הקואליציה אינו קוסם 
להם , ולבם אינו משתוקק לראות את הגנרל נורמן שוורצקופף יושב בבגדד , כפי 
שגנרל מק - ארתור ישב פעם בטוקיו . ארה"ב וסעודיה לא יתלהבו דווקא אם סדאם 
חוסיין ייסוג עכשיו מכוויית . המאמץ העצום של ארה"ב היה אמנם משיג את שחרורה 
של כוויית , אבל לא היה מצליח לסלק אחת ולתמיד את האיום שעיראק של סדאם 
חוסיין יוצרת לאזור כולו . ייתכן שגיימס בייקר חתם על ההצהרה המשותפת מתוך 
ציפייה כי השליט העיראקי ידחה אותה בבוז ; ויכול להיות שציפייתו תתאמת . 
ואם תתאמת , תוכל ההנהגה האמריקאית לומר לכל אלה בארה"ב וברחבי יבשת אירופה 
המגנים אותה , ושאינם מוצאים צידוק למלחמה , כי הושיטה את ידה לעיראק פעם 
נוספת , בטרם עברה המלחמה לשלב של קרבות על הקרקע . כך או אחרת , ההבטחות 
שבייקר נתן לבסמרטניך יישארו בעינן . בין שסדאם חוסיין ייסוג עתה מכוויית , 
ובין שיסתכן בהמשך המלחמה ובמפלתו ארצות הברית וברית המועצות הודיעו ביחד , 
כי בכוונתן לדאוג לכינונו של משטר יציב ברחבי המזרח התיכון וכי יחתרו במשותף 
לפיוס בין מדינות ערב והפלשתינאים מצד אחד לבין ישראל מן הצד השני . רחוקים 
הימים שבהם טרח הנרי קיסינגר להחזיק את הסובייטים מחוץ לאזור . אין משקל 
לכל ההבטחות אשר דוברים אמריקאים מרעיפים בשפע על ישראל , שלא חל שום שינוי 
במדיניותם , וההצהרה המשותפת אינה קובעת לינקג בין כוויית לבין השטחים שישראל 
מחזיקה בהם מאז שנת 7691 . נציגי ארה"ב מדברים אמת במובן זה , שמעולם לא 
גרסו המשך הכיבוש הישראלי עד בלי די . יצחק שמיר , המתרעם על כך כי ידידינו 
האמריקאים נתנו הבטחות לסובייטים בלי להתייעץ עם ירושלים , ואף בלי להודיע 
לה על המשא ומתן עם שר החוץ הסובייטי , מדבר אמת גם הוא במובן זה שההנהגה 
האמריקאית קובעת על דעת עצמה קו דיפלומטי אשר צפוי להשפיע באופן מקיף על 
עתידה המדיני והביטחוני של ישראל . זהו המצב . ומי שהכשיל במשך שנים כל 
ניסיון לשחרר את ישראל מעול הכיבוש בלי להזיק לביטחונה בדרך של הידברות 
עם ההנהגה האמריקאית , אינו רשאי להתלונן עתה על שזו מחליטה לטפל באופן 
עצמאי בצורך הזה , ושהיא מחפשת למשימה זו שותף אשר ממילא דרוש לה כדי לקיים 
ולבצר את הקואליציה האנטי - עיראקית ; כלומר ברית המועצות . אם שתי המעצמות 
הגדולות ובריה"ם עדיין צריכה להיחשב ככזאת , למרות היחלשותה יהיו תמימות 
דעים , הדברים במזרח התיכון יסתדרו על - פי רצונן . כך היה בעצרת האו"ם 
בכ"ט בנובמבר , כך היה במלחמת העצמאות עת צכוסלובקיה שלחה לנו נשק ; חרושצוב 
ובולגנין איימו עלינו בשעה שאייזנהאור כעס על ירושלים בגלל " מבצע קדש " ; 
גונסון שיכנע את ברזנייב להפקיר את נאצר למר גורלו , וקיסינגר העתיק אלינו 
את הלחץ הסובייטי וכפה עלינו הפסקת אש במלחמת יום הכיפורים . מבצע ליטני 
נקטע אף הוא עקב החלטת מועצת הביטחון , וכוח יוניפי"ל מזכיר לנו זאת עד 
עצם היום הזה . ישראל תיטיב לעשות , אם תסתגל למציאות בין - לאומית שאין 
בכוחה לשנות אותה . 
