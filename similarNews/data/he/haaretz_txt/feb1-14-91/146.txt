מאות חיילים החולים באסתמה לא צוידו במסכות עם מפוח וקיבלו ערכות אב"ך רגילות , 
הכוללות מסכת אב"ך רגילה לחייל . חיילים רבים התלוננו כי למרות שאזרחים 
חולי אסתמה מקבלים מסכות עם מפוח , הרי שהם החיילים קופחו , וחבישת מסכה 
רגילה גורמת להם קשיי נשימה . מדובר במאות חיילים החולים באסתמה קלה וקשה . 
מקורות בצה"ל אישרו כי אכן חיילים טרם קיבלו מסכות עם מפוח מאחר והצבא עוד 
לא נתן על כך את הדעת . לדברי המקורות הצבאיים כל חייל כזה הפונה לרשויות 
צה"ל מופנה לחיל הרפואה . עם זאת אמרו המקורות הצבאיים , כי בשלב זה מחלקים 
מסכות עם מפוח רק לאותם אזרחים הזקוקים לכך . " אין כל בעיה לחיילים חולי 
אסתמה לחבוש את המסכה שקיבלו . במקרה התקפת טילים הם נכנסים לחדר האטום 
ויכולים גם להשתמש במשאף שנמצא ברשותם " , אמרו בצבא . המקורות הצבאיים מסרו 
כי ייתכן שבשלב ב של החלוקה יקבלו גם החיילים האסתמאטיים מסכות עם מפוח . 
