כל ממשלה המעורבת במלחמה חייבת שלא להזניח , מרוב דאגותיה לניהול המלחמה 
או לניווט צעדיה בתוך תסבוכת מלחמתית שנקלעה לתוכה שלא מרצונה , את המחשבה 
על מה שעשוי להיות , או רצוי שיהיה , אחרי שהמלחמה תבוא לקצה . שר החוץ 
מצווה לתת על כך את דעתו במיוחד בתוקף תפקידו . דוד לוי אינו מתחמק מכך , 
והוא עמד לשטח את מחשבותיו , עקב הופעתו בכינוס של ארגון יהודי חשוב בעיר 
מיאמי , גם בפני מזכיר המדינה של ארה"ב בוואשינגטון . לפתע פתאום ביטל 
לוי את ביקורו בארה"ב כאות מחאה על שראש הממשלה שלח את שר הביטחון לפגישה 
עם נשיא ארה"ב , ומשה ארנס גם יזם פגישה נפרדת עם גיימס בייקר בלי שיצחק 
שמיר הודיע לו על שליחות זו . יש מקום לשאול מדוע ראש הממשלה הסתיר את כוונתו 
משר החוץ ; ואם התשובה תימצא בתחום היחסים האישיים , היא לא תספק את האזרח 
אשר מצפה ליחסי עבודה תקינים בין כל חברי הממשלה . אבל גם אם נודה כי לדוד 
לוי היה יסוד להתרעם על התנהגותו של ראש הממשלה את מי העניש לוי על ידי 
ביטול הופעתו במיאמי , אשר גרר גם את ביטול פגישתו עם בייקר ? ראש הממשלה 
חשב כי נחוץ לדרבן את ההנהגה האמריקאית שתגביר את מאמצי חיל האוויר שלה במערב 
עיראק נגד משגרי הטילים . שיגורו של שר , שיוכל לחדד את תחושת האמריקאים 
לחומרת האיום אשר ישראל נתונה בו זה שבועות , יכול היה להיראות בעיני שמיר 
כאמצעי המתבקש לתכלית זו . אפשר לגרוס כי צריך היה להטיל שליחות זו על שר 
החוץ דווקא ; אבל קשה לגנות את ראש הממשלה על שהעדיף להטיל אותה על שר בכיר 
שהשפה האנגלית שגורה בפיו , ולא על שר הנזקק למתורגמן . יצחק שמיר חותר 
לשילובה של ישראל במלחמה נגד סדאם חוסיין , והוא מודע להכרח להתנות שילוב 
זה בתיאום עם ארה"ב . יש להודות כי רק שר הביטחון מסוגל להשיב על שאלות 
בתחום הצבאי - טכני שהיה צפוי להישאל בוואשינגטון , אם יעלה נושא זה לדיון . 
משמע כי רק שר הביטחון בא בחשבון לשליחות כפולה זו . חזקה על משה ארנס 
שבין הדברים שהעלה בשיחה עם בייקר , לא נגע בסוגיה כיצד לקדם את תהליך השלום 
בינינו לבין הפלשתינאים ; סוגיה זו אינה מעסיקה אותו כעת . ישנם משקיפים 
הסבורים כי יצחק שמיר אינו מעוניין שבייקר ישמע עתה מפיו של שר החוץ על נכונות 
ישראל לדבר עם הסורים , הגם שידוע בירושלים כי הסורים דרשו מישראל לסלק 
את מתיישביה , או לפחות את צבאה , מרמת הגולן . אבל שמיר לא נקט כל צעד 
למנוע את פגישת לוי עם בייקר . אם שר החוץ חשד בראש הממשלה שהלה מעדיף שלא 
ייפגש עם מזכיר המדינה ובכל זאת מיהר לבטל את הביקור , הוא רק שיחק לידיו 
של יצחק שמיר . מן הראוי לשאול בהזדמנות זו את לוי , אם הוא מאמין לתומו 
כי בייקר יבטיח לו עתה כי הנהגת אש"ף בשום אופן לא תשותף בכל פורום שיקבע 
את דמות האזור , אחרי שסדאם חוסיין יובס או יופל . עם כל הכעס שגיימס בייקר 
חש כלפי יאסר ערפאת הבטחה כזו קרוב לוודאי שהוא לא יספק לישראל גם עתה . 
בתקפות ניסוחו של לוי " כן לבייקר , לא לערפאת " מותר לפקפק כבר עכשיו , 
ולתהות אם יש בכלל סיכוי שהאמריקאים יקבלוהו בבוא העת . אבל חוסר הוודאות 
בנוגע לסוגיות אלה אינו צריך להטריד את שר החוץ ברגע זה . אם הוא בדעה כי 
כדאי להתחיל ולשוחח על ההסדר שאחרי המלחמה עם מזכיר המדינה של ארה"ב , מחובתו 
לחפש כל הזדמנות לכך . ואם הוא מבטל הזדמנות להיפגש עם בייקר משום שהרגיש 
את עצמו נעלב על ידי ראש הממשלה , הוא פוגע בסיכויי ההצלחה של מאמציו . 
אם דוד לוי באמת הפך מחישוקאי ליונה ובזאת עדיין מותר לפקפק הוא עשה , 
בהתנהגותו הרגשנית , שירות של דוב לעצמו ולעניין ההסדר שהוא מתיימר לטפח . 
