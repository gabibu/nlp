ישראל ממתינה לתגובה האמריקאית לרפורמות שעליהן בישר נשיא דרום אפריקה , 
פרדריק דה - קלרק , כדי לדון מחדש בצעדים נגד משטר האפרטהייד , שעליהן 
החליטה הממשלה ב7891 . בירושלים מיחסים משמעות למינויו של יהודי , ממתנגדי 
האפרטהייד , לשגריר החדש של דרום אפריקה בוואשינגטון . לדעת גורמים מדיניים , 
מצביע הדבר על מגמה של ממשלת פרטוריה להסתייע בשדולה היהודית והישראלית , 
כדי לקדם את הנורמליזציה ביחסיה עם ארה"ב . בהופעה בפני משלחת הזדהות של 
יהודי דרום אפריקה , אמר אתמול ראש הממשלה יצחק שמיר כי ישראל עוקבת מקרוב 
ובעניין רב אחר הצעדים התחיקתיים מרחיקי הלכת של דה - קלרק , שמטרתם לשים 
קץ לאפרטהייד . שמיר הביע תקווה כי אמצעים אמיצים אלה יתרמו לחיזוק היחסים 
הטובים עם הקהילה היהודית בדרא"ף . דובר משרד החוץ אמר כי ממשלת ישראל ומשרד 
החוץ מקבלים בברכה את הנאום החשוב של דה - קלרק . הוא ציין כי ישראל תוסיף 
לעקוב באהדה גדולה אחרי ההתפתחויות בדרום אפריקה , שיועילו לכל הקהילות 
בארץ זו . 
