גם מבלי שיצהירו על כך מפורשות , הרחיבו כוחות ארה"ב במפרץ זה זמן - מה 
את מסגרת יעדי ההפצצות שלהם בעיראק , והם פוגעים עתה בתשתית הכללית ולא 
רק במטרות צבאיות גרידא . מטרתם העיקרית היא להבטיח , שגם אם יישאר סדאם 
חוסיין בשלטון לאחר המלחמה , יחלוף עוד זמן רב עד שיתאושש משטרו . ייתכן 
גם , שבהפצצות אלו מבקשת ארה"ב ליצור לחץ פנימי על העיראקים , שיעמדו בפני 
השאלה האם לסגת מכוויית או לחזות בהרס ארצם . בהצהרות הפומביות של ראשי הממשל 
האמריקאי דובר על פגיעה בריכוזי הצבא העיראקי בכוויית ובמטרות צבאיות בעיראק 
כמרכזי פיקוד ושליטה , מפקדות , שדות תעופה , מתקני מכ"ם וכדומה . בשלב 
הראשון מיהרו האמריקאים לפגוע גם במפעלים לייצור נשק לא - קונוונציונלי 
גרעיני , כימי וביולוגי . מתן עדיפות ראשונה ליעדים אלו נבע כנראה מחשש , 
שהמלחמה תופסק בשלב מוקדם מסיבה כלשהי , ולכן רצתה ואשינגטון להבטיח את 
הריסתם . בשלב השני עברו האמריקאים לפגוע במטרות תשתית כלליות , המשמשות 
הן את הצבא והן את האוכלוסייה האזרחית . בין מטרות אלו נכללו תחנות כוח , 
בתי זיקוק , גשרים , מרכזי קשר , מכונים להתפלת מים וכיוצא בזה . בשל 
כך טענה בריה"ם כי ארה"ב והקואליציה האנטי - עיראקית הרחיבו את מטרות המלחמה 
מעבר למה מהשתמע בהחלטת מועצת הביטחון , שהתייחסה לשחרור כוויית מכוחות 
הצבא העיראקי . כאשר פועלים נגד יעדי התשתית הכללית , אין מנוס גם מנפגעים 
בקרב האוכלוסייה האזרחית . מספרם של אלה אכן עלה מאז החל השלב השני של ההפצצות . 
הפגיעה אתמול באחד המקלטים בבגדאד , שבו שהו גם אזרחים רבים , היא דוגמא 
לכך . עיראק תנצל זאת , מן הסתם , להגביר את לחציה על המדינות הערביות , 
החברות בקואליציה ובעיקר על מרוקו ופקיסטאן כדי שתחזרנה את כוחותיהן מסעודיה . 
באשר לתגובות בעיראק להפצצות אלה , קשה להעריך את התנהגותם של הציבור ושל 
חוגים בצמרת השלטון ומפלגת הבעת . יש עמים , כמו הווייטנאמים , שההפצצות 
הכבדות תרמו להתקשחותם ולהתגבשותם , אך יש גם דוגמאות הפוכות : אפילו היפנים 
הבינו בגבור ההפצצות במלחמת העולם השנייה כי אין תכלית בהיצמדות ליעדי המלחמה 
של ממשלתם . אין לדעת כיצד ינהג העם העיראקי , שסדאם חוסיין דאג זה שנים 
לטהר מקרבו כל ניצנים של אופוזיציה . 
