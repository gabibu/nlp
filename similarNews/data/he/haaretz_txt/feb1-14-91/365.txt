צבה של ישראל היום אפשר להמשיל למצבו של גברתן , שמתגרים בו והוא צועק 
לעבר הסובבים : " החזיקו אותי או שאני מתחיל להכות " . יתרונה הגדול 
של ישראל הוא , שיש מי שמחזיק אותה , ויש רק לחשוש מהרגע שבו תרפה ארה"ב 
את אחיזתה . פגיעתם של טילי הסקאד בעורף היא ההוכחה הניצחת לכישלונה של ההרתעה 
הישראלית באמצעות איום בענישה . האיום שהפנו מנהיגיה של ישראל אל סדאם 
לא היה יעיל . החשש עתה בקרב קובעי המדיניות בירושלים הוא , שהימנעותה 
של ישראל מתגובה על ירי הטילים לשטחה עלולה לפגום באמינות כושר הרתעה שלה 
בעתיד ולגרום כרסום מסוכן באחד מיסודותיה החשובים של תפיסת הביטחון . משום 
כך , ככל הנראה , מיהרו ראש הממשלה , שר הביטחון והרמטכ"ל להבטיח כי 
תגובתה של ישראל בוא תבוא . המחויבות להגיב בכל מקרה , ובכך לשמר כביכול 
את כושר ההרתעה , עלולה להתגלות כמוטעית . השיקול באשר לפעולותיה של ישראל 
מול עיראק חייב להיגזר משאלת - מפתח אחת בלבד האם אכן נפגמה ההרתעה הישראלית 
הכוללת בעקבות אירועי הימים האחרונים ? כישלונה של ההרתעה , שהוביל לירי 
טילי הסקאד לעבר תל - אביב וחיפה , אינו מבשר בהכרח גם על קצה . יש להבדיל 
בין שני סוגי הרתעה : הרתעה מיידית והרתעה כוללת . ההרתעה המיידית היא 
זו המכוונת להניא את האויב ממהלך מוגדר , או לבטל סוג ספציפי של איום . 
משנכשלה הרתעה זו , נותרה שאלת אמינותה של ההרתעה הכוללת . על פי הגדרתה , 
חותרת הרתעה זו לביטול או נטרול של כלל האיום הפוטנציאלי שמציב האויב על 
קיומה של ישראל . אך כשם שלגבי שיגור טילים לעבר העורף לא עמדו ההגדרות 
וההנחות הישראליות במבחן , נשקף חשש כי לקראת שלב ההסלמה הבא עלולה תפיסת 
ההרתעה הישראלית המתעדכנת לנחול כישלון נוסף . החשש הזה קיים בעיקר משום 
שדומה שבשבוע האחרון הוסיפו קובעי המדיניות נדבך חדש לתורת ההרתעה הישראלית . 
ברווח שבין ההרתעה המיידית לבין ההרתעה הכוללת , נוספה הרתעה מסוג חדש 
המכוונת למנוע את ההסלמה באמצעי הלחימה שסדאם חוסיין משתמש בהם . שר הביטחון 
וסגן הרמטכ"ל הבהירו כי אם יחליט שליט עיראק להשתמש בנשק כימי נגד ישראל , 
מבחינתה של ישראל מדובר בקפיצת - מדרגה ובשינוי עקרוני של כללי המשחק בין 
שתי המדינות . שינוי כזה יחייב , לדעתם , בכל מקרה תגובה ישראלית . השר 
ארנס נדרש לאפשרות של הסלמה באמצעי הלחימה העיראקיים ולתגובתה של ישראל על 
כך , כאשר השיב לשאלה של כתב רשת אן - בי - סי שציטט את שר ההגנה האמריקאי . 
ריצארד צייני הזהיר את עיראק כי אם תשתמש בנשק כימי , ישראל עלולה להגיב 
על כך בנשק לא קונוונציונלי . " אם תאמר שלסדאם חוסיין יש סיבה לדאגה " , 
הגיב על כך ארנס , " זה יהיה נכון " . שר הביטחון אמנם לא התייחס במישרין 
לתרחיש שצייר צייני , שלפיו תשתמש ישראל בנשק גרעיני טקטי , אך לא שלל 
בתשובתו מכל וכל את הגיונו . אולם ספק אם יש היגיון רב ביצירת מחויבות חד - 
משמעית לתגובה אוטומטית של ישראל על שימוש בנשק כימי נגדה . ספק גם אם יש 
טעם לקשור , ואפילו בעקיפין , בין שימוש עיראקי בנשק כימי לבין מימוש 
האופציה שלהערכת הכל , לרבות סדאם חוסיין , מצויה בידיה של ישראל . שני 
טעמים עיקריים מחייבים את ישראל להסתפק בהדגשת כושר ההרתעה הכוללת שלה , 
בלי לפרטו ובלי לקשור אותו לפעולה זו או אחרת של עיראק . ראשית , התברר 
כי אפשר להמשיך להבליג על פגיעת טילים עיראקיים בעורף , ואף להפיק מכך רווחים 
מדיניים וצבאיים . ייתכן שגם פגיעת טילים כימיים בעורף הישראלי , שלא 
תגרום אבידות רבות , תוכל לעבור בלא תגובה של ישראל , בלי שהדבר ייחשב 
פגיעה באמינות הרתעתה . שנית , גם אם יוחלט להגיב אוטומטית בכל מקרה של 
שימוש בנשק כימי , אין זה ודאי שתימצא מטרה שפגיעה קונוונציונלית בה תשקם 
את כושר ההרתעה הישראלי בצורה מוכחת . לא ברור מה עוד ניתן לתקוף , כאשר 
מדי יום כותשים מאות מטוסים כל מטרה אפשרית ברחבי עיראק . פגיעתו של חיל 
האוויר הישראלי , אם וכאשר תבוא , במטרות בלב בגדד כמוה " כהוספת דלי 
מים אחד לתוך בריכה אולימפית מלאה " . ייתכן שאירועי מלחמת המפרץ ושבירת כללי 
המשחק על ידי סדאם חוסיין מבשרים את תחילת עידן ההרתעה הגרעינית במזה"ת . 
קיימת אפשרות שהשימוש בטילים בליסטיים והמגבלות שהתגלו ביכולת התגובה על 
כך יחייבו , ככל שהטילים יהיו משוכללים ומסוכנים יותר , את מימושה של 
ההרתעה הגרעינית . על ישראל לתרום לכך שזו לא תהיה אחת מתוצאות המלחמה . 
