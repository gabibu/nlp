בית שנהרס כמעט כליל מפגיעת הטיל משמש בשעות היום כמשרד של שגרירות זרה . 
השגריר גר עם משפחתו בהרצליה פיתוח ואתמול בבוקר הוא הוזעק למקום ובחן מקרוב 
את הנזקים . עובדי השגרירות ניסו להציל את מה שניתן מתוך ההריסות . " כולנו 
בידי האלוהים . אנחנו מתחלקים עם הגורל של עם ישראל " , אמר השגריר , בשומרו 
על קור רוח והופעה נינוחה . אתמול בבוקר דיווח למשרד החוץ בארצו על אשר 
אירע . בשיחה עם עיתונאים הקפיד השגריר שלא להיגרר להצהרות פוליטיות מחייבות 
ולשמור על ניסוחים דיפלומטיים : " אנחנו חברים באו"ם והצבענו בעד החלטות 
מועצת הביטחון בעניין עיראק " . צוות מטעם משרד החוץ הישראלי הגיע אתמול מירושלים 
כדי לטפל בשיקום בניין השגרירות והעברתה למשכן ארעי . בית סמוך שגם נהרס , 
הוא בית משרדים שנבנה ללא רשיון והעירייה מנעה את אכלוסו . " הטיל עשה 
בשבילנו את העבודה ומימש את צו ההריסה שהיה תלוי ועומד נגד מבנה זה " , אמר 
עובד עירייה . בית אחר שנפגע באורח קשה משמש מרכז גמילה מסמים והמטופלים 
עסקו אתמול בשיקומו . בשני בתים דו - משפחתיים שנהרסו לחלוטין שהו בזמן הפיצוץ 
רק זוג קשישים בדירה אחת . בשלושת הדירות הנותרות עברו שתי משפחות באורח 
זמני מחוץ לעיר ומשפחה אחת שוהה בחו"ל . זוג הקשישים בני ה07 שביתם נהרס 
מיאנו לתחינות ילדיהם לעבור לגור אצלם . בני הזוג , ילידי הארץ ששירתו 
בהגנה הסתגרו בחדר האטום בדירתם עם הישמע האזעקה . חדר זה הוא היחידי בכל 
הבית שנותר על תלו . שאר הבית נהרס לחלוטין . הזוג נפצע משברי זכוכיות . 
הבעל כבר שוחרר מבית החולים ואשתו הושארה בטיפול , כשהיא סובלת מחתכים 
בראשה . 
