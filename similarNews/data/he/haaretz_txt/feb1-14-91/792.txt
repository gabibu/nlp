תוכנית " מצב הרוח " חזרה לשידור אחרי פגרה של חודש כדי לבדוק את מצבה 
של התרבות במלחמה . בתוכנית רואיינו שני מנהלי תיאטרונים : מנכ"ל הקאמרי , 
עודד פלדמן , והמנהל האמנותי של הבימה , חנן שניר . השניים , בעלי כריזמה 
אישית לא מבוטלת בימי שלום , נחשפו כאנשים הנעדרים הבנה בסיסית בנוגע להנהגה 
בתחום האמנות , בימי מלחמה או שלום . בתוכנית רואיינו גם שחקני תיאטרון , 
המתוסכלים מן המצב שנכפה עליהם , שבו אין הם יכולים להציג . ההתרגשות 
של עדנה פלידל ויוסי גרבר בהצגה ראשונה אחרי שלושה שבועות מובנת היטב , 
כמו גם תהייתה של זהרירה חריפאי על המצב ומשמעותו . שמוליק סגל סיפר שהוא 
מופיע בבתי - חולים . כל הכבוד לו . מה שהתיאטרון זקוק לו עכשיו כמו בימי 
שלום הוא הנהגה . זו נחשפה במערומיה . הדבר הראשון שהיה לפלדמן ולשניר 
להגיד הוא שהמלחמה גרמה לתיאטרונים אובדן הכנסה . זוהי אמת חלקית בלבד . 
במציאות שבה הם פועלים בימי שלום , ההקצבה הציבורית מממנת בקושי את קיומם 
הבסיסי של מוסדות התרבות , ולא את פעילותם התרבותית . לפיכך , רובם החליטו 
בעבר , בלית ברירה או בשיקול קר ומחושב , על מדיניות תרבותית שמבוססת כולה 
על שיווק . זה מחייב בדרך - כלל הגדלת הוצאות כדי להפיק הרבה הצגות ולהעסיק 
הרבה אנשים , ומאפשר לקוות להכנסות . בימי שלום זוהי מדיניות ניהול לא אחראית 
במקרה הטוב , אם כי היא מבטחת מפני כישלון : אם היא מצליחה , היא מאפשרת 
לטשטש את ליקויי הניהול והעדר ההנהגה האמנותית לאורך זמן . כל עוד אפשר 
לגלגל את הגירעון הלאה , גם אם הוא גדל , המנהלים יישארו במקומותיהם , 
כי שאלות תרבותיות אפשר תמיד לדחות בקש . אם הצגה נכשלת ויש גירעון , 
אפשר לטעון נגד הקצבה ציבורית לא מספקת , מה שנכון בכל מקרה . על תכנים 
ואיכויות מדברים מעט . באה המלחמה ומנעה את השיווק . מנהלי התיאטרונים 
אינם יכולים עוד להסוות את חוליי המצב ואת הסיכון שבמדיניות הניהול שלהם . 
לפיכך מגלגלים את אשמת מחדלי העבר שלהם ושל המערכת כולה על המלחמה . 
הם באים בטענות שהשלטונות אסרו להציג , וכי עתה הם מרשים להציג רק בפני 
קהל מוגבל . יכול להיות שהמצב אכן היה מתוח בימים הראשונים , וכי יש הוראות 
הג"א מגבילות , אבל בדיוק כאן נדרשת מנהיגות ועשייה : האופרה הישראלית 
החדשה שכל הפקה שלה מורכבת לפחות כמו הצגת במה גדולה בתיאטרון הציגה כמה 
פעמים בפני אולמות מלאים , ב"נגה " . אורי עופר הוא בעל כריזמה אישית פחותה 
מזאת של פלדמן ושניר , ובכל זאת הוא עשה את מה שהם אומרים שנאסר עליהם . 
איפה המאמצים שלהם להציג ככל שאפשר , בכל מקום שאפשר , עכשיו ? אם אפשר 
לעשות " מוספשבת " באולם הגדול של הבימה , למה אי אפשר להציג שם ? מה 
שהיה לפלדמן להגיד בתוכנית לענייני תרבות הוא שבגלל המצב הוא נאלץ לפטר שחקנים 
צעירים שבהם רצה התיאטרון להשקיע , כי בישראל אי אפשר לפטר עובדים קבועים . 
אם הצעירים חשובים לתיאטרון , אסור לו לפטר אותם מלחמה או לא מלחמה . 
אפשר היה לעבוד אתם על תוכנית מיוחדת שתנבע גם בתכנים מן המצב . לבנות 
מהם צוותים שיופיעו במקומות שונים בארץ , ולא באולמות התיאטרון . למצוא 
להם מחזה קלסי שמביע מצב דומה של מצוקה וחוסר אונים . אם יש בתיאטרונים 
עודף עובדים בימים כתיקונם , אין זה בגלל המלחמה , אלא בגלל שיטות הניהול . 
העובדים הללו אינם אשמים במלחמה . מנהלי התיאטרונים אשמים , כי אינם יודעים 
איך לנהל את כוח האדם שלהם , וזו כבר אינה שאלה של הנהגה , אלא של תכנון . 
חנן שניר , אדם חדש במקום מורכב , החליט להשתלב באווירה . במצב הקיים , 
שבו נכפה על התיאטרון אי עשייה ( בעיקר על - ידי חוסר אונים של מנהליו , 
שמסתמך על המצב ונבנה ממנו ) , הוא מציע לשחקניו קורסים . זה יפה , 
אבל רחוק מלספק . שניר גם הסכים עם המראיינים שאחרי שהמלחמה תעבור יציג , 
לפחות בהתחלה , יותר הצגות בידור . אני לא נגד בידור טוב או רע כבריחה 
ממצוקות המצב , אבל ציפיתי שלמנהל אמנותי יהיה מה להגיד בענייני תוכן , 
איכויות ועשייה , ולא רק בענייני אובדן הכנסה ובידור . 
