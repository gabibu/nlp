שופטת בית המשפט המחוזי בירושלים מוסייה ארד דנה לששה חודשי מאסר בפועל שני 
חוקרים של שירות הביטחון הכללי שהורשעו בגרימת מותו של עציר ביטחוני בכלא 
עזה . גזר הדין ניתן בעקבות עסקת - טיעון בין התביעה להגנה , לפיה הומר 
סעיף האישום מהריגה לגרימת מוות ברשלנות . פרקליטיהם של המורשעים , עורכי 
הדין הלנה ביילין ודב וייסגלס , הודיעו כי יערערו על גזר הדין . ב21 . 9 
אשתקד הובא העציר חאלד שייח עלי לאגף השב"ך בכלא עזה לאחר שהוחשד בפעילות 
חבלנית ובהסתרת כלי - נשק כדי לסייע למחבלים לבצע פיגועים . שני אנשי השב"ך 
היכו את העציר תוך כדי חקירתו , וגרמו למותו . בעקבות חקירה הוחלט להגיש 
כתב - אישום נגד שני החוקרים , ובצעד חסר - תקדים הורה ראש השב"ך להשעותם , 
צעד שזכה לביקורת חיובית מצד גורמים בכירים במערכת הביטחון . משפטם של השניים 
התנהל בדלתיים סגורות . הם הודו בסעיף של גרימת מוות ברשלנות , והרשעתם 
נקבעה לפני כחודש ימים . במהלך המשפט הושמעו עדויות של מומחים מקצועיים וכן 
עדויות אופי של גורמים בכירים בשב"ך . בגזר הדין ציינה השופטת כי לשני הנאשמים 
נגרמה תקלה , במהלכה של חקירה חשובה ביותר שמטרתה לאתר כלי - נשק כדי למנוע 
פיגועים , בתקופה קשה של האינתיפאדה . יחד עם זאת , הטעימה השופטת , 
מדובר במקרה קשה של מותו של עציר , ואפילו אם לא במתכוון , ולפיכך גזרה 
על השניים מאסר בפועל . העיכוב בפרסום גזר הדין נגרם בשל רצונה של מערכת 
הביטחון לבדוק אילו פרטים ראויים לצאת לאור . גורמים במערכת אמרו אמש ל"הארץ " 
כי השב"ך לא ניסה להעלים את העובדות , והוכיח כי הוא מוציא מקרבו גורמים 
חריגים . שני החוקרים יפוטרו כנראה מהשירות . 
