מכבי תל אביב חזר ביום שישי בבוקר מגרמניה ומחרתיים ימריא לצרפת למשחק החוץ 
נגד לימוז . גם בסוף השבוע לא התבררה הסוגיה שמטרידה את קברניטי הקבוצה , 
היכן יקיים מכבי את משחקי הבית שאמורים להיות באולמות נייטראליים . יו"ר 
הקבוצה שמעון מזרחי אמר , כי ההצעה לקיים את המשחקים בבריסל ירדה מהפרק . 
אחד המקומות שהועלה בימים האחרונים הוא מדריד . לשם בירור העניין יצא מנכ"ל 
המועדון אמי אשל לספרד בסוף השבוע , אך עדיין אין לכך הסכמה סופית . אשל 
יחזור היום לישראל . שמעון מזרחי אמר , כי החלטה על מקום קיום המשחקים 
לא תיפול לפני מחר בערב . אפשר שפיב"א תתיר בכל זאת לקיים משחקים במדינות 
שקבוצותיהן משחקות בבית הגמר , בגלל הקשיים של מציאת מדינה שתסכים לאבטח 
את האירוע . רגשות מעורבים ליוו את שובה של הקבוצה מלוורקוזן . מצד אחד 
חזרו כל השחקנים כולל דונאלד רויאל שבילה את השבועיים האחרונים באירופה . 
כך תוכל הקבוצה לקיים מאתה את אימוניה עם כל הסגל , לראשונה אחרי פרוץ 
המלחמה . מה שהפריע לראשי הקבוצה ולמאמנים הוא שדווקא משחק משובח שלהם , 
בעיקר במחצית השניה , לא הוקרן בשידור ישיר , בגלל מחדל של פירסומאים . 
ההפסד האכזרי 101201 לא הטריד אף אחד . " במשחק כזה כל אחד יכול היה לנצח " , 
אמר עוזר המאמן יעקב אדלר . אתמול קיבלו השחקנים חופשה . הם יחזרו להתאמן 
היום אחר הצהריים ביד אליהו . היחיד שלא ברורה עדיין כשירותו הוא איציק 
כהן , שלא יצא לגרמניה בגלל פציעה בברך . הוא קיבל טיפולים מרופא מומחה . 
החופשה הקצרה נוצלה על ידי מאמן הקבוצה צבי שרף והקפטן דורון גמצי לרדת 
לאילת , שם שהו משפחותיהם . יו"ר הקבוצה שמעון מזרחי כעס על כך שקשרו את 
אנשי מכבי בביטול שידור המשחק מלוורקוזן . אתמול שלח הודעה לעיתונות בה 
נאמר : " זכויות הפירסום באולמות מחוץ לישראל , בהם משחק מכבי תל אביב , 
נמסרות על ידי בעלי האולמות לגורמים פרטיים , אשר למכבי תל אביב אין כל 
נגיעה ואו שליטה לגבי פעולותיהם . אף אין לקבוצה כל טובת הנאה שהיא מפעולתם 
זו . עובדות אלה היו ברורות וידועות לרשות השידור הישראלית ואף הובהרו מספר 
פעמים רב בעבר . " מכבי תל אביב רואה ויראה בחומרה רבה , כל נסיון באם 
אכן נעשה כזה , לכרוך אותו במישרין או בעקיפין בעבירה שהשידור לא בוצע . 
למכבי יש ענין רב שהציבור בישראל יוכל לחזות במשחקיו , ובפרט בימים אלו , 
כאשר הוא עושה מאמצים בלתי נלאים להמשיך ולהשתתף במשחקי גביע אירופה , 
חרף הקשיים הרבים שנוצרו בעקבות מלחמת המפרץ . גם להבא יעשה הכל שאינטרסים 
פרטיים לא יוכלו למנוע את שידור משחקיו בחו"ל " . 
