אין בכוחה של חקיקה להפוך את ישראל לאמריקה : המועצה לביטחון לאומי , שעל 
כינונה אצלנו הורתה הכנסת בשבוע שעבר , מתאימה מן הסתם למבנה המשטר בארה"ב , 
ודוגמת צמחים מסוימים אינה נקלטת בקרקע זרה . היינו , היא כל - כך ייחודית 
למבנה המשטר האמריקאי , עד כי ככל הידוע אין לה אח ורע בארצות אחרות , 
לרבות דמוקרטיות בעלות משטר נשיאותי . הייחודיות הזאת נובעת משתי תכונות 
יסוד של מבנה המשטר האמריקאי . ראשית , הנשיא הוא באופן בלתי אמצעי מפקדם 
העליון של הכוחות המזוינים , אשר בינו ובין המפקדים הצבאיים אין חיץ מוסדי , 
ובתור שכזה הוא עשוי להיזקק למטה יועצים מקצועיים . שנית , החוקה האמריקאית 
לא מכירה את המושג ממשל קבינטי : השרים הם עוזרי הנשיא . המועצה לביטחון 
לאומי היא צירוף של שתי הפונקציות המוכרות : כעין קבינט לדיון מזדמן בנושאים 
בעלי נגיעה לביטחון לאומי במובן הרחב ; ומזכירות , בניהול היועץ לביטחון 
לאומי , המורכבת מביורוקרטים בעלי מומחיות בהיבטים השונים של עיצוב וביצוע 
מדיניות הביטחון . כלומר , חלק מתחום עיסוקה של המועצה האמריקאית חופף 
את שטח פעילותה של ועדת השרים הישראלית לענייני ביטחון . ואילו החלק האחר , 
הביורוקרטי , יוצר כפילות , ששכרה , כך יש לחשוש , יוצא בהפסדה . כדאי 
להתעכב , ולו בקצרה , ליד הכפילות האמורה . מן הבחינה התפקודית , קיום 
הביטחון החיצוני על ידי מנגנונים ממלכתיים נושא עיסוקה הייחודי של המועצה 
האמורה לקום אינו שונה מקיומו של חוק וסדר פנימי , או היציבות הכלכלית 
והמוניטארית , או אספקת שירותי חינוך ובריאות . אך אין מי שיציע לכונן 
מהדורות כפולות בחלקן או בשלמותן של מנגנונים ממלכתיים המופקדים על התחומים 
הנזכרים ; ובמיוחד לא בנימוק שהכפיל נחוץ כדי לפקח על טיב תפקודו של המקור . 
והרי זה , כאמור , הנימוק הראשי בזכות כינון המועצה בישראל : להעמיד 
לרשות הממשלה ( או ראש הממשלה ? ) דעה שנייה בנוגע לעיצוב תפיסות אסטרטגיות , 
ותכנון וביצוע אופרטיווי בתחום הצבאי . על - פי המשטר החוקתי שהונהג בישראל , 
לא מקובל אצלנו דירוג של שרים , למעט ראש הממשלה , שהוקנו לו אי אילו 
סמכויות בעלות חשיבות משנית . ספק אפוא אם יימצא שר שישלים עם אפלייתו לרעה 
ביצירת מעורבות משמעותית של גוף נלווה לתחום שעליו הוא מופקד . בארה"ב 
המצב שונה במהות : שר הביטחון ומזכיר המועצה לביטחון לאומי אינם אלא עוזרי 
הנשיא שמעמדם וסמכויותיהם נגזרים ממנו . הם אינם נושאי תפקידים עצמאיים 
שמעמדם וסמכויותיהם קיימים מכוח החוק או הנוהג . נדמה כי זו אחת הסיבות 
העיקריות לכך , שהדגם תוצרת ארה"ב לא הועתק עד כה אף לא לישראל , הנלהבת 
בדרך כלל להעתיק דפוסים אמריקאיים , ולא רק בצריכה . מסתבר שחברי הכנסת 
שהעניקו את הגושפנקא החוקית לדרישת אחדים מעמיתיהם , ולדרישת לא מעטים מן 
הציבור , לא עמדו על אי - התאמתה של המועצה לסדרים החוקתיים הנהוגים . 
בפשטות , ישראל אינה זקוקה למשרד ביטחון - מטכ"ל שני , כמו שאינה זקוקה 
להעתקים לאוצר או לבנק ישראל , או למשרד הבריאות . אדרבא , לא אחת נראה 
שאפילו אחד מהם הינו יותר מדי . מערכת ביטחון המתפקדת בתוך חברה פתוחה שבה 
פועלים גופים לא - כפופים העוסקים באיסוף ובניתוח של אירועים בנושאי ביטחון , 
ואשר בראשה עומד שר ביטחון ששאפתנותו האישית לא העבירה אותו על דעתו , 
בדין שתספק את כל הצרכים הלאומיים . הם לא יסופקו טוב יותר על ידי מנגנונים 
כפולים , מה עוד שכל מנגנון ישראלי , יהיה אשר יהיה , מסוגל להפיק מגוון 
כמעט בלתי מוגבל של דעות מוכנות ליישום מיידי . נדמה כי שושביני החוק הראשיים , 
התרשמו יתר על המידה מהצלחתו של השר אריאל שרון להוביל את הממשלה באף בעת 
מלחמת לבנון , וחשבו למנוע את הישנות השערורייה על ידי מינוי מפקח קבע על 
יורשיו . אך במקרה ההוא לא חוסר הפיקוח איפשר את ההולכה שולל , אלא משהו 
הרבה יותר בסיסי : רצונם הקיבוצי של חברי הממשלה ( שלא לדבר על חלקים מן 
האופוזיציה ) לא לדעת , או אפילו להיות מובלים באף , והוא הדין במלחמת 
יום הכיפורים , עילה נוספת לשימוש שוחרי המועצה לביטחון לאומי . ועוד שתי 
הערות אגב , שנמעניהן הם הנוהים אחרי הדוגמה האמריקאית . ראשית , המועצה 
לביטחון לאומי שם עוסקת בעיקר במדיניות חוץ , במובן הצר של המונח : אין 
זה מקרה שמי שעשה את המועצה האמריקאית לשם דבר היה הנרי קיסינגר , אזרח 
מובהק שלא פיקד מעולם אף לא על כיתת חיילים . והערה שנייה : ברנט סקוקרופט , 
היועץ הנוכחי לביטחון לאומי , הינו דמות משנית במערכה האמריקאית הנוכחית . 
מטביעי חותמם הם הנשיא , כעוגן המדיני של המערכה , וה"ה צייני ופאואל , 
שר הביטחון והרמטכ"ל . אם ארה"ב היא הדגם , מדוע לא נלמד לקח ממנה ? 
