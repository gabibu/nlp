מייקל איגנטייף , עיתונאי קנדי ממוצא רוסי שהוא בעל טור בעיתון הבריטי " אובזרוור " , 
בחר לאיש השנה שלו ל0991 ביהודי רוסי אלמוני שפגש ברכבת שהובילה עולים חדשים 
למטוס שיביאם ארצה . הצעיר שעמו קשר איגנטייף שיחה היה מלא חששות : על 
ישראל לא ידע דבר , ולעומת זאת היה קשור בכל מאודו לתרבות הרוסית ולא ידע 
איך יוכל להיפרד מעליה . הוא הראה לעיתונאי את הצלב שהיה תלוי על שרשרת 
סביב צווארו . " אתה חושב שהם ירשו לי שם להמשיך לשאת את הצלב הזה ? " , 
שאל את איגנטייף שסיפר לו לפני כן שהוא ביקר בישראל , וכי זו ארץ טובה 
ואל לו לחשוש מפניה . על השאלה האחרונה השיב העיתונאי הקנדי תשובה חיובית , 
אם גם מהוססת משהו : " זאת ארץ חופשית ויש לשער שירשו לך " . הייתי נותן 
הרבה לדעת האם נושא היום היהודי הרוסי הצעיר ההוא , השוהה זה כמה חודשים 
בארץ , את הצלב שעל צווארו . לא שאני מפקפק חלילה יותר מן העיתונאי הקנדי 
בכך שישראל היא ארץ שבה מקובל , עקרונית לפחות , חופש דת . איש ודאי לא 
אילץ את העולה החדש הזה להוריד מצווארו את הצלב שהוא בשבילו , ככל שאפשר 
היה להבין , בראש וראשונה סמל של השתייכות לתרבות מסוימת . מה שאינני בטוח 
הוא האם לא הוריד הצעיר עצמו את הצלב מצווארו כשלב ראשון להתאקלמותו בארץ 
החדשה . בעיתון " העיר " התפרסמה לפני זמן מה כתבה על פולמוסים תרבותיים 
בקרב אנשי הרוח של העלייה הרוסית החדשה . זעקתו של אחד מהם העניקו את הכותרת 
לכתבה ששוב אינה לפני , ואני מצטט מן הזיכרון : " רק אל תעשו ממני ישראלי " . 
כבר בעמוד הראיון עמו הוא זכה לקיתונות של צוננים מפי עולים אחרים וישראלים 
ותיקים . אני יכול לתאר לעצמי את תגובתו של הישראלי הממוצע על התגרותו 
או שהיתה זו תחינתו ? של העולה שביקש שלא יעשו אותו לישראלי , למרות שעלה 
לישראל . תגובה כזאת היתה ודאי של זעם ועלבון : במקום לרצות בכל מאודו 
להתאקלם בישראל , לשאוף להתערות מהירה ככל האפשר בקרב עם הארץ , מחציף 
האיש פנים ומסרב להיות מה שנותנים לו להיות ; במקום להגיד תודה הוא שולח 
רמז גס שאין הוא מעוניין כלל בברכת התרבות הישראלית שזכה להתקבל בה , למצער 
רשמית . היש כפיות - טובה מרגיזה מזו ? אם אני יודע לשחזר יפה את התגובה 
הישראלית הממוצעת על דבריו של העולה ההוא , שעמדתו ודאי אינה מבודדת , 
הרי זה משתי סיבות מנוגדות . משהו מן התגובה הזאת עלה גם בי למקרא דבריו 
הפרובוקטיוויים של העולה החדש שזה מקרוב בא , וכבר הוא יודע ש"אין תרבות 
ישראלית " ושואל שאלות מבטלות : " מה זה בכלל ישראלי ? " וכיוצא באלה . 
אלה , כמובן , שאלות שהישראלים עצמם אינם חדלים לשאול זה ארבעים שנה ויותר . 
במאות סימפוזיונים נאמרו על הנושאים הללו מיליוני מלים , נוצרה גם ספרייה 
לא קטנה של חיבורים הנדרשים לעיון בשאלות - זהות אין - סופיות ומייגעות אלה . 
אם יטען מישהו שבירור השאלה " מיהו ישראלי " הוא בעצם הנושא היסודי , 
ושמא היחידי ממש , של הספרות הישראלית , צריך יהיה , ולו גם בלי חמדה , 
להסכים לטענה הזאת ; הרי לא יקשה להוכיח שגם הבריחות מן הנושא הן בבחינת 
תגובות עליו . אבל אותם הישראלים התוהים תהיות בלי קץ בנושאים אלו , וספק 
אם מסוגלים להגיע להסכמה כלשהי בהיבט כלשהו שלהם כשהם נתונים בוויכוח זה 
עם זה עליו , יזדעקו ברגיל כאיש אחד כנגד מי שאין לו עדיין רשות לשאול את 
השאלות הללו , ומתוך עומק בורותו הוא קם ומודיע ש"אין תרבות ישראלית " 
לאחר שהות של חודשים ספורים בארץ . כנגד התקפה כזאת תהיה לישראלים נטייה 
ליצור חומת - מגן מיידית סביב הרך הנולד , שהם מגדלים ומטפחים בדי עמל , 
והאיש מקרוב בא מודיע להם שהוא איננו רואה אותו כלל . אדרבא , יתקרב ויראה , 
ורק אחר - כך יחווה את דעתו . אם לחזור לרגע ליהודי הרוסי של איגנטייף 
אפשר להוסיף כאן : וכדי להיטיב לראות מוטב גם שיוריד מעל עצמו את המשא המיותר . 
צלב , סמל דתי או תרבותי , ודאי שאיננו האביזר המסייע ביותר לראות את 
התרבות הישראלית , הזהות הישראלית , או איך שנקרא לזה . אין לי , כאמור , 
קושי להבין את העמדה הזאת ואף להצדיק אותה . נטייתם של עולים חדשים להתלונן 
על דלותה של התרבות ( השפה וכו ) שהם נתקלים בה יכולה לעתים להרגיז ממש . 
על יסוד כמה עשרות , או אפילו אלף מלים , בא אדם ולועג לדלותה של העברית , 
מתנשא עליה עם שפתו העשירה כביכול אלף מונים . עם כל ההבנה שאני מסוגל לחוש 
כלפי העמדה הישראלית הממוצעת הזאת שהצגתי , עלי להצהיר מיד שעמדתו של הצד 
שכנגד מובנת לי עוד יותר , ולמרות הכל אני נוטה להצדיק אותה יותר מאשר את 
עמדתו הנעלבת - נרגזת של הישראלי הוותיק העשוי לחוש שנוהגים כלפיו בכפיות - 
טובה . העולה החדש צודק שעה שהוא מתעקש לא להשיל מעליו את התרבות שעמה הוא 
מגיע , ותובע שלא להיאנס על - ידי תרבותו של הישראלי הוותיק , אפילו בשמה 
של התאקלמות ואחווה . הכלל הראשון באמנות הקליטה צריך להיות יחס של כבוד 
כלפי תרבות העולים החדשים . אם האיש שתבע " רק אל תעשו ממני ישראלי " 
יכול היה לזעוק זאת , סימן שלא הרבה נלמד מן הניסיון המר של הקליטה בעשורים 
הראשונים של קיום המדינה . אמצעי קליטה אלה היו נושא לוויכוח גדול משך כל 
שנות קיומה של המדינה , ובייחוד בשנים שלאחר המהפך של 7791 . ובכל זאת 
אנחנו היום בנקודת - האפס מן הבחינה הזאת . גם אין בכך כל פלא : מדובר 
בגישות פסיכולוגיות יסודיות עמוקות , משני הצדדים , ומצוות קליטה מלומדות 
אינן יכולות להתגבר עליהן . אדם המגיע בבגרותו , שלעניין זה יכולה להתחיל 
בגיל עשר או שתים - עשרה , ויש האומרים זמן רב קודם לכן , לתרבות שעליה 
אין הוא ידוע דבר , ומעל לכל אינו יודע את לשונה , הוא בעמדת נחיתות מופלגת . 
במשל שהוא בבחינת קלישאה בל - תגונה אפשר להמשילו לילד המתחיל את צעדיו 
הראשונים , המהוססים , נתון לעינם הביקורתית , החסודה , ולעתים גם הלעגנית - 
חביבה , של המבוגרים . אך המשל רחוק מלהיות מדויק , בעיקר משום ש"הילד " 
המבוגר אינו בא מתוך האין , ואינו לוח חלק המתחנן שהטבע יכתוב עליו דבר 
מה , אלא הוא על פי רוב לוח רשום היטב , לעתים רישום צפוף כל כך שהוא מקשה 
על הכנסתו של חומר חדש . כל זה הוא מן המפורסמות . אך מה שלא הובא בחשבון 
בדרך - כלל הוא המטען האמוציונלי המלווה את המפגש הזה , נכון יותר ההתנגשות 
הזאת , של ה"תרבות לשעבר " עם תרבות היעד . עוצמתה האמוציונלית של ההתנגשות 
הזאת מביאה עמה תגובות שונות , החל בכניעה ובהתבטלות ועד קריאת - תיגר וניסיון 
להדוף את ההתקפה באמצעות התקפת נגד , מה שאולי בא על ביטויו בהלעגתו של 
היהודי הרוסי שרואיין ב"העיר " על התרבות המבקשת לאקלם אותו . שתי התגובות 
הקיצוניות הללו מתגוונות במציאות בעשרות גוני - ביניים , המוכרים לכל ישראלי 
שבא במגע עם עולים חדשים . מובן גם שההתנגשות הזאת , הנפרשת ברגיל על פני 
שנים רבות , עשויה לעצב שרשרת של תגובות , אפילו שונות אלה מאלה , אפילו 
מנוגדות באורח קיצוני . ההתבטלות בפני התרבות הקולטת עשויה להתחלף בבוז 
כלפיה , אפשריים גם רגרסיות , קיצורי - דרך וקפיצות - דרך , וכיוצא באלה . 
בשביל פסיכולוג ( וגם בשביל פסיכולינגוויסט ) אין אולי מחזה מרהיב יותר 
מעיקוב אחרי ההתנגשות הזאת בין תרבות המוצא הטעונה הדחקה לבין התרבות הקולטת 
הטעונה הפנמה - תוך - התנגדות . לגבי המושא ההיפותטי של מחקר כזה עלול החיזיון 
להיות לאו דוקא מרהיב , אלא מדכא ומשפיל . אגב , לא פעם תהיתי מה היה עולה 
בגורלו של פרויד אילו עלה ארצה , לפי הצעה שהועלתה בשעתו , במקום לברוח 
מפני הנאצים מווינה אל לונדון ? מובן שהזמנים ההם היו שונים לכאורה תכלית 
שוני מבחינת הקליטה מן השנים שלאחר קום המדינה . אך אולי לא לגמרי שונים : 
כדי להיווכח בזה די לקרוא למשל את ההתכתבות של בובר עם ידידיו בארץ , ששידלו 
אותו לעלות ארצה במשך שנות ה03 . והוא , מלא עכבות והסתייגויות , ומקונן 
על ההכרח שיוכרח להורות בעברית , עתיד שהוא צופה לקראתו בבעתה מסוימת , 
כהשפלה ומעין הורדה בדרגה . מדוע אפוא ויתר פרויד על הזדמנות הפז לבחון 
את כל הנוירוזות בבת אחת תוך עיקוב אחרי ההתאקלמות ( איזה מונח יפה , איזו 
לשון נקייה ) של העולים ארצה ? האם חשש גם הוא ש"יעשו ממנו ישראלי " ? 
שיסבירו לו שהוא אפס ואין , ועליו ללמוד קודם כל משהו על תרבות המקום לפני 
שיתר לו לחרוץ עליה משפט ? כל אלה היפותזות היכולות לשמש נושא לאחת מאותן 
הדרמות שהיו מקובלות לפני שנים אחדות , המחיות דמויות היסטוריות ומפגישות 
אותן עם בעיות ההווה . והרי לא בבובר ולא בפרויד עסקינן . כל עולה , אולי 
אף מעל גיל שנתיים , נושא עמו עבר עשיר החייב להתנגש עם ההווה ועם העתיד 
שלו , תוך כדי השבר הביוגרפי הנגרם עם העלייה לארץ . אנשים רבים בעלייה 
הרוסית נושאים תרבות עצומה שלא בקלות הם יכולים ורוצים להשילה מעליהם . 
התרבות הזאת היא בהכרח תרבות העבר שלהם , המתנגשת בכוח עם תרבות היעד . 
אי - אפשר למנוע את ההתנגשות הזאת . מה שאפשר אולי הוא לאבחן את התסמונות 
שלה , לעצב אפילו איזה מדע סדור שלהן , בבחינת תרומה ישראלית ייחודית לפסיכולוגיה 
הכללית , מה גם שהבעיות שתהיינה נדונות במדע כזה הן אקטואליות בארצות רבות 
בעולם . דומני שרק מתוך ידיעה והבנה בתחום המוקשה הזה אפשר להגיע לתפקוד 
טוב יותר , הן של הקולטים והן של הנקלטים . 
