( ע ) . ד"ר רות וסטהיימר , שזכתה בארה"ב לכינוי " כוהנת המין " , מגלה 
לזוגות הישראלים : " היחסים ביניכם יתחזקו בתקופת המלחמה , ולאחר שהכל 
יסתיים תוכלו להגיד ששרדתם ביחד . ייתכן שהמלחמה תביא למשבר בחיי בני הזוג , 
אך אסור להגיע עכשיו להחלטות גורליות . תנו למלחמה להסתיים , ורק אחר 
כך תפתרו את בעיותיכם . אל תמהרו " . ד"ר רות וסטהיימר הגיעה לארץ עם משלחת 
של פסיכולוגים ופסיכיאטרים מפילדלפיה , מטעם ההסתדרות הציונית של ארה"ב , 
כדי להציע עזרה והמלצות מקצועיות לטיפול בטראומות ובחרדות , במיוחד בקרב 
ילדים , נוכח המלחמה והשפעותיה על ישראל . חברי המשלחת נפגשו עם עיתונאים 
במלון לרום בירושלים . ד"ר וסטהיימר התעקשה להסביר , שלא באה לארץ לתת 
לנו עצות בענייני מין , אך עם זאת , לשאלת כתבים אודות מין בחדר האטום , 
הבהירה , כי " מין בחדר האטום לא מומלץ . מותר לגעת ולדבר , תעשו הכל 
כדי ליהנות אחד מהשני בחדרים האטומים ותכינו עצמכם למין טוב שיבוא אחרי שהסכנה 
תחלוף " . בהמשך העניקו חברי המשלחת צרור עצות למשפחות בארץ , כיצד להתמודד 
עם הקשיים שנתקלים בהם עם הילדים , בחדרים האטומים ובחבישת מסכות גז . בין 
העצות : חשוב שההורים יהיו מאוד רגועים , שכן הילדים מחקים את הוריהם , 
ואם ההורים יפחדו , הדבר עלול להקרין לרעה על הילדים . כדי לפתור בעיות 
של ילדים המתקשים לחבוש את מסכת הגז , ניתן להציג בפני בובה של דובון קטן 
או של פילון , את מסכת האב"ך , ולהראות לילד כיצד הדובון נינוח ונושם נכון , 
בזמן השימוש במסכה . הדבר חשוב , שכן אם הילד ילמד כיצד לנשום נכון בזמן 
חבישת המסכה בתנאי לחץ , יש סיכוי רב שיירגע . יש להרבות בשיחות עם הילדים 
ולהבהיר להם שמותר להם לפחד . בנים בדרך כלל מנסים להיראות יותר גיבורים 
ואפילו מתבדחים על המצב , אך בפועל הבנים הם אלה המפחדים יותר מהבנות . 
לאחר צרור העצות סיפרו המומחים , כי נדהמו מעמידתם של הישראלים , ובמיוחד 
הילדים , בימים קשים אלה , ומההומור שהם מגלים לגבי המלחמה במפרץ בהקשרה 
של ישראל , אותה כינו " מלחמת האבות והאמהות " . המומחים האמריקאים העניקו 
מחמאות רבות לשירותי בריאות הנפש הישראליים , בציינם כי הפסיכולוגים והפסיכיאטרים 
הישראלים הרבה יותר מנוסים ומאורגנים לטיפול במצב , מעמיתיהם האמריקאים . 
בתום הפגישה התריעה ד"ר פאולה בראם עמר , מומחית בין - לאומית לטיפול בחרדות , 
כי ככל שמטפלים במתח ובחרדה יותר מוקדם , כך הסיכוי שייראו אצל הילדים 
" צלקות נפשיות " לטווח ארוך יותר קטן . " בישראל בריאות הנפש כה מפותחת " , 
הטעימה ד"ר בראם , " עד כי אני משוכנעת שילדים שסבלו מטראומות , טופלו 
בזמן המתאים , ורוב הסיכויים הם שלא יישארו אצלם צלקות נפשיות " . 
