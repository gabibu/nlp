" פגישה זו נועדה לנסות למצוא פתרון לחידוש הפעילות הספורטיווית הממוסדת " , 
אמר אתמול סגן שר החינוך , פנחס גולדשטיין , בהתייחסו לישיבה המיוחדת 
שהוא מכנס היום בצהריים בלשכתו בתל אביב . לישיבה זומנו כל ראשי הספורט בישראל 
ובהם נציגי ההתאחדות לכדורגל , איגוד הכדורסל וראשי ענפי הספורט השונים 
של ההתאחדות לספורט . כן ישתתפו נציגו של דובר צה"ל וראש הג"א . סגן השר 
גולדשטיין מייחס חשיבות רבה לנוכחותם של השניים , שכן חידוש האימונים והמשחקים 
תלוי בהחלטת גורמי הביטחון . סגן השר אמר עוד , כי הוא מצדד בחידוש האימונים 
הסדירים בענפי הספורט השונים , אולם הוא שולל קיום משחקי ליגה : " הרעיון 
לקיים משחקי ליגה ללא קהל זה כמו לתת לשחקן תיאטרון להופיע על במה בפני כסאות 
ריקים " . 
