ראש הממשלה תיאר את אפשרות צירופו של חה"ך רחבעם זאבי לממשלה כצעד המרחיב 
את המשענת הקואליציונית בכנסת . יצחק שמיר יכול לציין , כי הדלת פתוחה 
בפני זאבי מאז הדיונים על כינון הממשלה וכי גם הפעם דחה את דרישתו של ראש 
סיעת " מולדת " לקבל לידיו את השליטה על השב"ך או על משרד המשטרה . החידוש 
טמון , לכאורה , רק בהתנהגותו של זאבי . הוא , שמיאן בעבר להסתפק במעמד 
שר בלי תיק , מוכן לכך עתה . הוא מוותר על ההצעה לקבל את המשרד לאיכות 
הסביבה ומוכן לשמש כשר בלי תיק וחבר בוועדת השרים לענייני ביטחון . על מה 
כך בערך שאל שמיר יש להתרגש ? התשובה לכך היא , כי חשיבות שולית בלבד 
נודעת להגדלת הרוב הפרלמנטרי של הקואליציה לכדי 66 קולות , אבל הסכם קואליציוני 
בין הליכוד לבין " מולדת " משנה באופן מוחשי את צביונה הפוליטי של הממשלה . 
שמיר , אשר חתם על ההסכם כראש הליכוד , חייב לנמק מדוע החליט להכניס עתה 
לממשלתו איש המייצג את הקצה הקיצוני ביותר של המחנה הימני . זאבי יכול להצטדק 
בפני תומכיו : הוא רואה חובה לחזק את המחנה של חסידי ארץ ישראל השלמה בתוך 
הממשלה . אם הוא משער , כי לא כל נציגי הליכוד בממשלה דבקים עדיין בעיקרון 
של שלמות הארץ באותה אדיקות שאיפיינה את עמדתם לפני שנורו הטילים של סדאם 
חוסיין אל גוש דן בלי שמתנחלי אלון - מורה וקרני - שומרון יכלו לעצור אותם 
הוא מן הסתם לא טועה . אבל ראש הממשלה חייב לדעת כבר היום , כי הסיכויים 
שישראל תוכל להוסיף ולהחזיק בגדה המערבית ורצועת עזה , אחרי התבוסה שארה"ב 
ובנות בריתה מכינות לסדאם חוסיין , שואפים לאפס . נוכחותו של זאבי בממשלה 
אין בה כדי לשנות מאומה לגבי הערכת מצב זאת . לעומת זאת עלולה נוכחותו להכביד 
על מאמציו של שמיר להחזיק את ישראל מחוץ למלחמה . ראש הממשלה השכיל עד כה 
לדחות את הטרדתם הבלתי פוסקת של שלושה שרים אריאל שרון , יובל נאמן ורפאל 
איתן להפעיל את צה"ל כדי לפתור את בעיית הטילים , בלי להקדים ולהבטיח את 
התיאום האופרטיווי עם הכוח הרב - לאומי ( למעשה , האמריקאי ) . רחבעם 
זאבי לא הסתיר את דעתו , כי ישראל צריכה לפעול נגד עיראק ולסלק כל התחשבות 
במורכבותו המדינית של המצב . האם מעוניין שמיר לחזק דווקא את המיעוט המסתער 
בלא הרף נגד קו האיפוק ? צירופו של זאבי לוועדת השרים לענייני ביטחון מעורר 
ספק באשר להחלטיות רצונו של ראש הממשלה שלא לסבך את ישראל עם ארה"ב ובנות 
בריתה הערביות , ויש בספק הזה כדי להדאיג . זאבי דוגל בתפיסה עקרונית , 
שלפיה ארץ ישראל מן הים עד לירדן חייבת להיות נקייה מכל אוכלוסייה ערבית . 
הוא רוצה טרנספר , וייתכן כי הוא מקווה כי המטרה הזאת עשויה להימצא בהישג 
יד , אם ישראל תשתתף במלחמה נגד עיראק . ראש הממשלה , המצרף דווקא עתה 
לחבר שריו פוליטיקאי שיצאו לו מוניטין כהוגה רעיון נפסד , השולל מערביי 
ארץ ישראל את זכות המולדת שלהם , חושף את עצמו לחשד חרף הכחשותיו כי הוא 
שותף לדעתו של בעל - בריתו החדש . האמריקאים אומרים , שבמלחמתם הם מתכוונים 
להניח יסודות לסדר חדש במזרח התיכון . כלום מאמין שמיר , כי ישראל תשותף 
בדיונים על הסדר הזה כשהגשמת מאווייו של זאבי היא להפוך את תושבי השטחים 
לפליטים ? מקומו של זאבי צריך להיות מחוץ לממשלה . כל השרים ששמרו על כושר 
שיקולם הפוליטי חייבים לומר ליצחק שמיר בלשון ברורה , שאין הם רוצים ברחבעם 
זאבי כחבר בממשלה . ממשלה המדביקה לעצמה את תווית הטרנספר , עלולה להוציא 
את ישראל מכל פורום בין - לאומי שיעצב , אחרי הניצחון על סדאם חוסיין , 
את דמותו המדינית של האזור . 
