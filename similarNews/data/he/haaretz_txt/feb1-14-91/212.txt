אין חוכמה נלעגת לבד מן החוכמה שלאחר מעשה . לסוג זה של חוכמה ניתן לשייך 
את התגלית כי נפילת מספר טילים מסוג סקאד בישראל היא פרי של " טעות אסטרטגית " . 
ולא רק כיוון שעד כה לא הומצאה מערכת הגנה של נ"ם חסינה ב%001 , אלא הואיל 
ועניין הטילים כולו נופח מעבר לכל מידה סבירה : עצם אזכורם בשכנות למושג 
אסטרטגיה הוא המשגה . מי שגורס על פי מה שאירע עד כה לישראל כי הופתענו בירי 
טילים ומסיק מקביעה זו פסק דין בעל יישום מערכתי , הולך או מוליך שולל . 
לא הטיל הפתיע אלא הנס מן השמים , היינו שנמצאה מעצמת - על שמטעמיה היא 
יצאה ללחום את מלחמתה של ישראל . ולא עוד , אלא בליווי התביעה כי ישראל 
תדיר את רגליה מקרבת הזירה . והואיל ועל פי חוכמת ישראל " אין סומכין 
על הנס " , ומן הסתם גם לא לומדים לקח ממנו , ייטיבו לעשות כל הנוגעים בדבר , 
אם יחדלו לבנות מודלים ברמה האסטרטגית או הטקטית על פי התרשמויות שליקטו 
ממבצע " סופת המדבר " . על פי כל הנתונים פוליטיים , גיאוגרפיים , היסטוריים 
וכו אסור שישראל תבנה את תורת הביטחון הלאומי שלה אלא על פי ההנחה , כי 
את מלחמותיה - היא , בלית ברירה , יהיה עליה לנהל לבדה ; וזה בניגוד 
לאויבותיה הפוטנציאליות העשויות לארגן קואליציה , אד הוק או באורח קבע . 
במקרה הטוב , תזכה ישראל לסיוע חיצון שיינתן ממרחק מה . על כן , הוויכוח 
לגבי אופייה של תפיסת הביטחון הלאומי יכול להתרכז סביב העדפת המתקפה או המגננה 
( כמובן , רק בסיכום , שהרי אין מערך צבאי שלא מצויים בו בהיקף זה או 
זה יסודות התקפיים ומגננתיים כאחד ) . אך כדאי לשוב ולשנן אמת זו : לעולם 
אין לעצב תורת ביטחון לאומי לישראל על פי הנחת היסוד שארה"ב תילחם למען השגת 
מטרותיה האסטרטגיות של בת חסות במזרח - התיכון . אם נכון מה שנאמר עד כה , 
מן הראוי להוסיף עוד מדד , והוא , שאפילו לרשותה של מעצמת - על עשירה 
כארה"ב לא עומדים משאבים בלתי מוגבלים , קל וחומר למדינה קטנה כישראל . 
ככל שיש טעמים נכבדים בזכות ציוד חיל האוויר בטילי חץ או פטריוט , השאלה 
בעיקרון לעולם תעמוד כך : כמה מטוסי תקיפה או יירוט או ביון או תובלה שווים 
כמה טילי חץ או פטריוט ? ואין זו שאלה שבעיקרון בלבד , אלא גם של דחיפות 
האספקה החלופית , וזאת על אף העובדה כי תהליך ההצטיידות בציוד שישמש את 
החיל לא מעט שנים , נמשך בעצמו שנים מספר . מאחר שכאמור אין סומכין על 
הנס , ישראל בעתיד , כמו גם בעבר , תידרש להיות הנושאת הראשית בעומס ביטחונה 
שלה . כלומר , השאלה שהעסיקה רבים וטובים לפני משבר המפרץ , אם לשים את 
הדגש האופרטיווי על המתקפה או על המגננה ( ובהתאם לכך , במה לצייד את זרועות 
צה"ל במסגרת האילוצים החומריים ) חייבת להעסיק אותם גם להבא . ובאשר לשאלות 
יסוד אלו המלחמה המתנהלת עתה אינה מחדשת דבר . רוצה לומר , טילי פטריוט 
ואו מקלטים , ולו במהדורה משופרת , לא יבטיחו ניצחון במלחמה מן הסוג שישראל 
עלולה להיות מסובכת בה בעתיד ; וכנ"ל , גם לא תחמושת חכמה בלבד הנורה אל 
מחפורות מבוצרות כמו המקלט של סדאם חוסיין . מסתבר , גם על פי דבריו האחרונים 
של הנשיא בוש , כי בארה"ב עדיין ניטש הוויכוח בין המאמינים בכוחו של חיל 
האוויר להכריע ובין הגורסים כי הכרעה תיתכן רק ע"י כוחות יבשה . אך צדקתו 
של מי שלא תוכח בוויכוח זה , שתי האסכולות מאוחדות בדעה שניצחון לא ייתכן 
אלא באמצעים התקפיים : רק בור בעניינים אסטרטגיים כסדאם חוסיין , עשוי 
להאמין כי צבא מחופר ינצח במערכה נגד אויב עדיף בכוח אש וניידות גם יחד . 
מה עוד שתפיסתו של האיש מבגדד בנויה על פירורה של הקואליצה הנערכת נגדו 
באמצעות הגנה - התשה . כנגד זה , ישראל אינה יכולה לבנות על יישום שיטה 
דומה כדי לפורר קואליציה ערבית אשר תקום להכריע אותה . יש אפוא להשלים עם 
עובדת ייחודיותה של מלחמת המפרץ , ולא רק מבחינתה של ישראל , ולהישאר דבקים 
בתורת הביטחון שעוצבה לפני 04 שנים ויותר , נבחנה פעמים אחדות , ולא נמצאה 
טובה ממנה , על אף מגרעותיה שנתגלו במרוצת השנים . 
