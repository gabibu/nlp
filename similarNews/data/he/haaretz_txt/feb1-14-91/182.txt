השאלה איננה מדוע החליט יצחק שמיר לצרף את מפלגת הטרנספר לממשלתו . השאלה 
צריכה להיות מדוע החליט לקלוט את המפלגה הקיצונית הזאת דווקא עכשיו , כאשר 
ממשלתו מקבלת זרי פרחים מכל רחבי העולם בזכות האיפוק שהיא נוהגת מול התוקפנות 
העיראקית ? ובכן , מינויו של רחבעם זאבי לחבר הקבינט בא ללמד את גויי הארצות 
שהחברים האמיתיים של שמיר אינם דדי צוקר ויוסי שריד . ההסכם הקואליציוני 
עם " מולדת " ישחרר מן הסתם את ראש הליכוד מחיבוק הדב של השמאלנים ויזכיר 
לידידים האמריקאים עם מי יהיה להם עסק אחרי שיתפנו ממלחמת המפרץ . לא ייתכן 
ששמיר לא צפה את התגובות בממשל , בקונגרס ואף בקרב המנהיגות היהודית בארה"ב , 
להקצנת הפרופיל של ממשלתו . הוא יכול היה לשמוע על כך מפי חברים ובהם דוד 
לוי , משה ארנס , דן מרידור ואהוד אולמרט פוליטיקאים שישיבה במחיצתו של 
" גנדי " ליד שולחן הממשלה היא לדידם חלום בלהות . הם יודעים איזה נזק 
גרמו כמה הצהרות חסרות רסן של השר יובל נאמן ( " בוש הוא צמברליין " גררה 
מחאה רשמית של ארה"ב ) . די להסב את התואר ח"ך ל"שר " זאבי כדי להפוך 
את אמרי השפר שהשמיע בחודשים האחרונים לתקריות דיפלומטיות . בצירופה של 
" מולדת " לממשלה הזמין אפוא שמיר , במודע , עוד חישוקים על רגליו . 
בבוא השעה למו"ם יוכל לטעון שהוא רוצה לוותר , אך אינו יכול . ממילא , 
כפי שהוכח בפרשת השאלות של בייקר , ועכשיו בדיונים על התגובה לטילים , 
הרי שבסופו של דבר , שמיר עושה ( או לא עושה ) מה שהוא רוצה ( או לא 
רוצה ) . מבית , היה מעשה משה נסים אשר שוב בחש בסתר והוכיח פעם נוספת 
מי הוא האיש המקורב ביותר למלכות מעשה מרכבה פוליטי מחוכם ביותר . העיתוי 
היה מושלם : בין טיל לטיל , כאשר השמאל עסוק בתחרות על קשירת כתרים לממשלה . 
המטרה קיצוץ כנפיו של יצחק מודעי מאחדת כמעט את כל חברי הממשלה , למעט 
אולי אריאל שרון . מעתה אין ממשלתו של שמיר תלויה בתנועתו הקיקיונית ובעוד 
ששה חודשים , כאשר מודעי יתבע את ה"שריון " וחברים כבני בגין , יסרבו , 
תישאר למודעי רק דרך אחת החוצה . בעזרת " מולדת " יוכל שמיר לממש את 
ההסכם עם אגו"י ולמנות את ח"ך משה זאב פלדמן ליו"ר ועדת הכספים . ולבסוף , 
צירופו של " גנדי " עשוי להתברר כמקח טעות דווקא ל"מולדת " , ועסקה מצוינת 
של הליכוד שעקב בדאגה אחרי נדידה עקבית של בוחריו למפלגת הימין האחרונה שנותרה 
באופוזיציה , והיום תתמזג גם היא בממשלה . 
