המשרד לאיכות הסביבה פנה להנהלת המכס בבקשה לחדול מנוהלי השמדת הסחורות הבלתי 
נתבעות , הנהוגים זה שנים במסוף המטענים בנתב"ג , שעיקרם שריפת טובין ודחיסת 
מכוניות האסורות ביבוא ארצה . הפנייה באה עקב הבעיות הסביבתיות שגורמים 
הנהלים הנוכחיים . בתזכיר ששיגר לא מכבר ראש אגף חומרים מסוכנים במשרד , 
ד"ר ישראל ברזילי , אל שלמה ברקן מהנהלת המכס בירושלים נאמר , כי לפני 
עשר שנים ניתנה לאנשי ממ"ן הנחיה לשרוף את כל הסחורות הבלתי נתבעות וכי " נוהל 
זה , שאינו קביל מבחינה סביבתית , נאסר באחרונה על פי - חוק ויש להחליפו 
בנוהל אחר " . לכן מתבקשת הנהלת המכס לשתף פעולה עם המשרד לאיכות הסביבה 
בעיבוד הצעה לנוהל חדש להשמדת סחורות כאלה . בקשר להשמדת מכוניות האסורות 
ביבוא נאמר בתזכיר , כי כאשר נדחסים מצברי המכוניות נשפכות חומצות רעילות 
ומתפזרות " כמויות של עופרת , שהיא מתכת הרעילה לסביבה " . הנהלת המכס 
מתבקשת לשקול שינוי במדיניות הנהוגה , למשל למסור את המצברים למחזור לפני 
השמדת המכוניות . רעיון המחזר מוצע בתזכיר גם לגבי סחורות אחרות שכעת מושמדות , 
, כמו זכוכית שבורה , גביעי אלומיניום וכלי פלסטיק . 
