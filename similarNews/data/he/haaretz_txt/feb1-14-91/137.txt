עברנו את היומן בשלום , בפעם הראשונה זה שלושה שבועות הכריז אליעזר יערי 
בסיומו , ואנו , הספונים בבתינו , מודעים היטב לכך שהפעם יצאנו בשלום . 
הרי זה הזמן המועדף על - ידי סדאם לירות לעברנו טילים . אולי גם משום - 
כך , בגלל הציפייה והחרדות , " סוף - שבוע " הוא בטונים מינוריים , 
וכולל חשבון - נפש , גם של איש כחיים הנגבי כופר בציונות לדבריו , ומייסדה 
של הרשימה היהודית - ערבית מודה בכשלון כל מה שהאמין בו שנים ארוכות . 
ואמנם השמאל הישראלי מכה על חטא , אם כי חשבון הנפש הנוקב עדיין לא נעשה . 
כולם דומה , מדברים עם אלוהים . " אתה המכונה זה זמן רב אלוהים " , שר 
יוסי בנאי , " אולי תהיה בן - אדם " . אבל אלוהים לא עונה , וגם לא מצלצל . 
הוא מסתיר פניו מאתנו . מוטי קירשנבאום ב"מסע חוזר " , שב אל מרואיניו 
משכבר , וגם זה היבט של ישראל העכשווית ומצב רוחה . משהלה ליפשיץ מיבנאל 
אינו מאמין באלוהים ואינו מפחד . מגדל קמליות יפהפיות , וממשיך במלחמת 
החרמה שלו על חסידי ברסלב . זוזו אבוטבול מאשדוד " לא אריה בחורף " , פוחד 
כמו כולם , ומביע אי - אמון בפרשנים למיניהם . מוחמד עזאם מטייבה , אינו 
מאמין למנהיגים הערביים התופסים טרמף על פלשתין . הוא משוכנע שהעם היהודי 
לא יברח מכאן , ונותן לנו שיעור אותנטי באהבת מולדת . סיגל וייס , בכתבה 
ראשונה ומבטיחה , חושפת את צדה השני של המוסיקה הכבדה , והלכי - רוח של 
בני - נוער , שחלקם משתייכים לכת השטן . אלא שהאימה עליה הם מדברים , 
היא בעצם אימה של קומיקס , ולא הדבר האמיתי . במדור האסונות , מדבר יאיר 
שטרן על השואה האקולוגית המרחפת על המזרח - התיכון בתהליך הטרור הסביבתי , 
כשהקורמרון הגווע שהפך לסמלה , קורע לב . הנשיא מובארק מגלה שחש בפגישה 
עם סדאם " משהו לא נורמאלי " . רחבעם זאבי האיש ללא ספקות רוצה להיות 
בפנים ( בממשלה ) , כדי להחליט על השטחים . וירון לונדון , ללא אגרסיה 
או פטרונות , מצטט את אמיר גלבוע : " לא הנבלים יעשו טוב . ב"מוסף - המוספים " , 
החוגג חמש שנים לקיומו , מתראיין הרמטכ"ל . העורך יוסי רונן , ודן מרגלית 
מציגים לו שאלות המטרידות את האזרח המצוי , וסוגרים עליו . רונן מנסה להוציא 
מפיו כיצד הוא מפריד בין החשוב לדחוף , אם כי אינו ממצה את הנושא , ולא 
שואל מה יקרה אם הדחוף יהפוך לחשוב , שעה שהרמטכ"ל במיטבו , עונה בצורה 
סדורה ומאורגנת . בשורות טובות ממש , יש רק בפיו של החזאי דני רוף , החוזר 
למסך כמרואיין . ואולי באמת הגשם הוא סימן לבאות , וזאת דרכו של אלוהים 
להשיב על מקצת ממשאלות לבנו . 
