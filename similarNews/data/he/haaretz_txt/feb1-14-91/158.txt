ואשינגטון ( מיוחד ל"הארץ " ) . ראש אש"ף , יאסר ערפאת , האשים שלשום 
את ישראל כי היא משגרת טילי שיוט מהנגב אל שטח עיראק , ומנסה לטשטש עובדה 
זו בטענה שהטילים שוגרו מספינות אמריקאיות בים - סוף . ערפאת דיבר בראיון 
לרשת סי - אן - אן , שהועבר בשידור חי באמצעות הלווין . הוא ביקש לא לחשוף 
את מקום הימצאו מטעמי ביטחון . כשנשאל מדוע עדיין לא הגיבה ישראל על התקפות 
הטילים העיראקיים , ענה ערפאת כי ישראל היא חלק מהקואליציה נגד עיראק , 
וכי ביום חמישי ירתה טילי שיוט מהנגב לעבר עיראק . הוא האשים את המוסד 
הישראלי ברציחת סגנו אבו - איאד ( סלאח חלף ) ועוזרו אבו אל - הול . ערפאת 
נשאל אם הוא רוחש אהדה לאלה היוזמים פעולות טרור נגד ארה"ב ובנות בריתה . 
הוא הזכיר למראיין כי הוא רואה בנוכחות הצבאית המערבית בעולם הערבי משום 
" כיבוש של אדמה ערבית " . ראש אש"ף הלין על כך שכוחות הברית הורסים את 
התשתית האזרחית של עיראק . " אני חושב שאין אף החלטה של מועצת הביטחון , 
המתירה להרוס את התשתית של העם העיראקי , להרוג אזרחים עיראקים ולהרוס 
בתי - חולים , מפעלי תעשייה ובתי - ספר " . הוא לא ביאר את טענותיו בדבר 
שיגור טילים מהנגב אל תחומי עיראק . האנגלית הרצוצה שבפיו הקשתה על הבנת 
כוונתו המדויקת , אך נראה כי הוא ביקש לומר שבמסווה של שיגור טילי שיוט 
מספינות של ארה"ב בים - סוף , משגרת ישראל את הטילים הללו מבסיס כלשהו בנגב . 
לדברי ערפאת , הציוד והתחמושת האמריקאיים הועברו מאירופה לישראל . ערפאת 
הכחיש בראיון את הטענה , כאילו קיבל הוראות מסדאם חוסיין לפתוח חזית שנייה 
נגד ישראל . טענה זו נכללה בידיעה של סי - אן - אן , שבה נאמר כי מקורות 
מודיעיניים מערביים קלטו הוראות שהעבירה עיראק לנציגות אש"ף ברבת - עמון 
לתקוף את ישראל מדרום לבנון . " הטענה הזו היא בדיחה ושקר גדול " , אמר 
ערפאת לסי - אן - אן . " איני מקבל הוראות משום צד " . 
