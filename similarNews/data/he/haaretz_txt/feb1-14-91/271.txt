מנהל מרכז הצפרות של החברה להגנת הטבע , עפר בהט , אומר כי חופי המפרץ 
הפרסי ידועים כאחד מבתי הגידול הטובים למינים שונים של ציפורי חוף וים . 
החופמאים וציפורי ים שונות , כגון הקורמורנים , הסולות והשחפים , מעדיפים 
את החופים החוליים של מדינות המפרץ בשל הטמפרטורות הנוחות השוררות שם בחורף , 
ומכיוון שבתקופה זו ניתן למצוא באזור מזון זמין . הזרמת כמויות גדולות של 
דלק גולמי למי המפרץ גורמת לקטילת בעלי הכנף . בהט , שהוא אחד מבכירי הצפרים 
הארץ , מציין כי ההערכה הראשונה היא שמדובר לפחות בעשרות אלפי ציפורי ים , 
וייתכן שאף מאות אלפים . נוצותיהן של הציפורים הטובלות במי המפרץ נדבקות 
זו לזו בגלל הדלק הגולמי שהוזרם למים , ומשקלן הסגולי עולה . הן מאבדות 
את יכולתן לעוף , ובהמשך אינן יכולות לבצע את פעולות האכילה והקיום הרגילות . 
חלק מעופות אלה חייבים לצלול במים כדי למצוא מזון כמו הקורמורן שנראה בשבוע 
שעבר על מסכי הטלוויזיה אולם גם מינים אחרים , שאינם צוללים בכל גופם , 
נפגעים מעיסת הדלק . 
