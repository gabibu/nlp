ימים משונים אלה לעלייה , ימי הטילים . לא הצמצום במספר העולים מפתיע , 
אלא העובדה כי 51 אלף איש בחרו לבוא לישראל המאוימת . אמנם המושג " בחירה " 
שנוי במחלוקת בקרב הנוגעים בדבר . יש הגורסים , שהיהודים המצויים ממילא 
בשלבי יציאה אחרונים מבריה"ם לא מסוגלים עוד , נפשית ופיסית , לדחות את 
יציאתם . מה גם שהתערערות המצב ברפובליקות הסובייטיות מהווה אף היא איום 
הדוחף אותם לצאת . ובכל זאת אפשר לקבוע , שהם בוחרים לבוא . הם מודעים 
למצב בארץ , ומי שאינו יודע בדיוק , מקבל הסבר נוסף בתחנות המעבר באירופה , 
ועדיין שמורה לו היכולת התיאורטית לחזור בו מכוונתו לעלות . ועובדה שהדבר 
לא קורה . הנה למשל , מטוס עולים , שהגיע לנמל התעופה בעיצומה של אזעקה , 
נאלץ לשוב על עקבותיו . מששב לישראל כעבור שעות מספר , ירדו ממנו כל העולים 
שהיו בו בטיסה הראשונה . איש מהם לא נשר , ואף נוספו להמראה השנייה עוד 
04 עולים . באורח פרדוקסלי מצב החירום משמש כמאיץ בתהליך הקליטה . בכל מלחמותיה 
האחרות נחלקה ישראל לא רק בין עורף לחזית , אלא גם פיתחה הוויה בלעדית שלא 
איפשרה דריסת רגל למי שבא מן החוץ . הפולקלור הישראלי עתיר באזכור רגעים 
מכריעים במלחמות השונות . אלה הופכים את החברה הישראלית ליחידה סגורה , 
שלה זיכרון קולקטיווי מאחד , המפריד בין ותיק לחדש . האיום העיראקי , 
שהוא מסוג חדש , אינו מעורר אסוציאציות ממלחמות קודמות . הוא מעורר מטען 
חוויות זר וחדש לוותיקים כמו לעולים , המקבלים את ערכות המגן ברגע בואם 
לנמל התעופה . כך הם הופכים לחלק בלתי נפרד מן החברה , שבויים , כמו כולם , 
באותם ריטואלים של התנהגויות בעת התקפות הטילים . כאן לא יצוצו זיכרונות 
פלגניים מן הבונקר , אלא חוויות מאחדות מהחדר האטום . בימים כתיקונם נקלעים 
עולים חדשים לחברה בעלת דפוסים מובנים וקבועים של היום - יום . במצב נורמלי 
הם היוצאים מן הכלל , שרויים במבוכה ובאי - ודאות , תלושים ומושלכים בעלכורחם 
למצבו הקיומי של ילד התלוי בהנחיותיהם של אחרים . האי - נורמליות השוררת 
עתה במדינה מטששטת במידה רבה את השוני שבין הוותיקים לחדשים . גם ותיקים 
רבים נודדים עתה ממקומות מגוריהם , מושבתים מעבודה ומלימודים . כולם מרגישים 
קצת כילדים , לאחר שניטלה מהם מידה של חופש החלטה ותנועה , והם מצייתים 
להוראות " מלמעלה " , הבוקעות ממקלטי הרדיו והטלוויזיה . טשטוש גבולות זה 
יוצר סימביוזה רגשית . אם עד כה התקבלו גלי העלייה ברגשות מעורבים של שמחה 
וחרדה מהנטל הצפוי , מציבים עתה העולים מקור עידוד לישראלים . המוראל הלאומי 
ניזון במידה לא מבוטלת ממראה העולים היורדים מהמטוס , ומהצהרות שותפות הגורל 
שהם משמיעים . העולים , מצדם , קולטים מהישראלים את רוח העמידה במצב והעדר 
ההיסטריה . על פי מעקב של מומחים במדעי ההתנהגות , רמת החרדה בקרב העולים 
כקבוצה גבוהה רק במעט מזו של הוותיקים , וגם אצלם נקבעת החרדה על ידי הבדלים 
אישיים ולא מעצם היותם עולים . אחת התופעות המעניינות בשולי הקליטה בשבועיים 
האחרונים היא העובדה , כי פיזור העולים על מפת הארץ לא השתנה על פי מפת 
נפילת הטילים . הפיזור היחסי בין גוש דן , הצפון ושאר החלקי הארץ נותר כפי 
שהיה , ולא נרשמו מקרים של עולים הבוחרים שלא ללכת אל אזורים מועדים לפגיעות 
הטילים . משפחות של עולים שנקלעו דווקא לרמת - גן בעת התקפת הטילים , 
גילו מיד לוקל - פטריוטיזם בלתי מעורער , נטול כל רגשות חרטה על עיתוי 
עלייתם . המעקב המקצועי שמקיימים צוותים של פסיכולוגים אחר הסתגלות העולים , 
שהגיעו בשבועות האחרונים , למצב החירום מאושש תחושות אלה . בין העולים 
לא התגלו בעיות נפשיות ייחודיות , להוציא תחושת ניתוק מוגברת ממקורות מידע 
בשל אי ידיעת השפה . ככולם , ניצבים העולים בפני הקושי של ילדים המסרבים 
לחבוש את המסכות , חוסר האונים של קשישים והחרדות מפני הבלתי צפוי . הבעיות 
המיוחדות לעולים יצוצו , כמובן , מחדש לכשיירגע המצב . מעניין יהיה אז 
לשוב ולבחון את השפעתה של התקופה הנוכחית על דפוסי הקליטה . 
