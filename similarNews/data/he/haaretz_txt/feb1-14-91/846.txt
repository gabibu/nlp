סדר חדש של יציבות במזרח התיכון יוכל לקום רק אם יטופלו כראוי ארבע מבעיותיו 
הבסיסיות של האזור . הבעיה הראשונה היא חוסר האיזון בין עושר משאביהן של 
סעודיה ומדינות המפרץ לבין יכולתן להגן על עצמן מפני המדינות השוכנות מצפון 
להן , איראן ועיראק . לשתיים האחרונות יש גם משאבי טבע וגם משאבי כוח אדם , 
שצירופם מאפשר בניית עוצמה צבאית . למדינות הנפט הקטנות של המפרץ יש היכולת 
הכספית לרכוש את מיטב מערכות הנשק , אך הן דלות בכוח אדם לקיום תשתית צבאית 
רחבה . נוצר , איפוא , חוסר איזון לחופו של המפרץ הפרסי בין המדינות הגדולות 
והקטנות . בעוד שהמשטרים באיראן ובעיראק הם רדיקלים קיצוניים , יצואני 
טרור , אלה שבסעודיה ובמדינות המפרץ האחרות הם אוליגרכים ושמרניים , וחוסר 
האיזון הצבאי יוצר מתיחות קבועה ואיום מתמיד על קיומם של המשטרים השמרניים . 
בעיה שנייה היא החלוקה הלא - זהה של העושר באזור , חוסר איזון בין המדינות 
עתירות הנפט ודלות האוכלוסייה לבין המדינות שאוכלוסייתן רבה יחסית למשאביהן 
הטבעיים , בעיקר נפט ומים . הפער בין עושרם המופלג של המעטים בנסיכויות 
הנפט , לבין עוניים המרוד של ההמונים בארצות ערב האחרות , הוא גורם מובהק 
לתסיסה , רדיקליזם וחוסר יציבות אזורי . התמיכה העממית בסדאם חוסיין , 
החצה גבולות בעולם הערבי , היא אותנטית ונרחבת , בשל התייצבותו כנגד האוליגרכיה 
השנואה של מדינות הנפט . אחד הפתרונות שייתכנו במסגרת " סדר אזורי חדש " 
עשוי לענות על שתי הבעיות האלה גם יחד . מטעמים פוליטיים ואחרים לא תוכל 
ארצות - הברית להחזיק את כוחותיה בחצי האי הערבי באורח קבע ולאורך זמן . 
אפשר יהיה להציב במקומם כ"שומרי בארות הנפט " גייסות ערביים ממדינות הקואליציה . 
סעודיה ומדינות המפרץ יממנו את שהייתם של כוחות אלה על אדמתן . כך ייווצר 
איזון צבאי מול איראן ועיראק , תינתן הגנה הולמת למדינות המפרץ וגם כלכלתן 
של כמה מדינות ערביות תצא נשכרת . אולם הסדר זה אין בו כדי לתקן במדה מספקת 
את הפער בין עשירים לעניים . אחד ממרכיבי הסדר החדש חייב להיות הקמתה של 
קרן מזרח - תיכונית להשקעות ולפיתוח האזור . אחוז מוסכם מסוים מרווחי הנפט 
יתועל לקרן זו , שלא תהיה קרן צדקה וסעד לנזקקים , אלא תשקיע בפיתוח החקלאות , 
בפיתוח מקורות מים והשקיה , בתשתית ובתעשייה במדינות ערב הזקוקות לכך . 
החלוקה החדשה של רווחי הנפט חייבת להיראות היטב , כדי לצנן את תחושותיהם 
של ההמונים . פן נוסף לבעיה זו הוא אופיים הסמכותי - אוליגרכי של המשטרים 
במדינות המפרץ . מעצביו של הסדר החדש לא יוכלו לכפות דמוקרטיה על איראן , 
עיראק וסוריה . זו אשליה לחשוב כי " הסדר החדש " יהפוך את המזרח התיכון 
לבנלוקס או סקנדינוויה . אך יש להניח כי לשליטי סעודיה ומדינות המפרץ תינתן 
עצה ידידותית לפתוח בתהליך מדורג של דמוקרטיזציה , שאם לא ייעשה כן , הפלתם 
של המשטרים האלה מבפנים היא שאלה של זמן . הבעיה הפלשתינית היא השלישית . 
התהליך ההיסטורי של הדה - קולוניזציה באזור פסח על שני עמים בעלי מודעות 
לאומית גבוהה : הכורדים והפלשתינאים . מסיבות שונות , ולא כיוון שזכויותיו 
פחותות מאלו של אחרים , העניין הכורדי אינו מונח על סדר היום הבין - לאומי . 
שעתו ודאי תגיע , אך את המשבר הנוכחי ניתן יהיה ליישב גם מבלי לתת פתרון 
לבעייתם של הכורדים . אולם בניגוד להם , בעיית הפלשתינאים מונחת על סדר 
היום הבין - לאומי במידה כזו של חריפות ובשלות , שאין סיכוי ריאלי שיוכרז 
על " סדר חדש " במזרח התיכון מבלי שיכלול לפחות לוח זמנים ממשי לפתרון 
הבעיה . כל עוד תוכל הבעיה הפלשתינית לשמש נפץ ביד הרדיקליזם המוסלמי , 
כל יציבות באזור היא קצרת - ימים . אם נוסיף על כך את המניעים הידועים 
של ארה"ב ושותפותיה הערביות להפגין " גישה מאוזנת " , ברור שלא ניתן להשמיט 
את הבעיה הפלשתינית מרשימת הנושאים שהסדר החדש יבקש לפתור . הבעיה הרביעית 
היא ביטחונה של מדינת ישראל . גם כאן קיים חוסר איזון , במקרה זה בין אוכלוסייה 
יהודית של כארבעה מיליון נפש לבין סביבה ערבית מוסלמית המונה עשרות ואף מאות 
מיליונים . גם כשתושלם עליית יהודי בריה"ם , יישארו בעינן עובדות היסוד : 
ישראל היא מדינה יהודית שונה מסביבתה , נחותה ממנה מבחינה מספרית , ואוכלוסייתה 
מרוכזת ופגיעה . את אי האיזון המאפיין את מצבה האסטרטגי של ישראל ניתן יהיה 
לתקן במסגרת הסדר החדש בשני אופנים : הראשון נוגע לנשק הבלתי - קונוונציונלי . 
ברור שאיסור על פיתוח נשק זה , רכישתו והחזקתו , יהיו מרכיב בכל הסדר 
אזורי . אך שוויון בין לא - שווים הוא אי - שוויון , וישראל חייבת להיות 
פטורה מהאיסור הזה . זו הדרך העיקרית לקזז את אי השוויון האסטרטגי בינה 
לבין סביבתה . השני נוגע לגבולות המדינה : יש לאפשר לישראל להגן על אוכלוסייתה 
מהקו הנוח ביותר מבחינה אסטרטגית קו הירדן . באזור שכבר הוכיח כי הכל ייתכן 
בו , יש לאפשר לישראל אחיזה צבאית לאורך הירדן גם כאשר תחדל להיות הריבון 
שם . סדר שאין בו ערבויות ביטחון מוצקות לישראל גם הוא קצר מועד ומכיל את 
זרעי המלחמה הבאה . מארבע בעיות היסוד של האזור , האחרונה היא לנו בעיה 
קיומית . לא נוכל לצפות מארצות הברית וממדינות אירופה כי יבינו את הצורך 
לפתור אותה לשביעות רצוננו , אם נגלה עקשנות ואטימות ביחס לצורך לפתור את 
שלוש הבעיות האחרות ובייחוד את הבעיה הפלשתינית . יש היום שעת רצון להבנת 
צורכי הביטחון האמיתיים של ישראל , ואסור להחמיץ אותה בסרבנות , חוסר מעש 
ותרגילים נדושים . 
