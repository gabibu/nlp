חיי המוסיקה מתעוררים שוב לחיים , אם כי בתנאי שגרת חירום של שעות אחר הצהריים . 
הסנונית הראשונה , שעדיין ספק אם היא מבשרת את האביב , נתנה בשבוע שעבר 
את קולה באולם האטום של מרכז התרבות לעולי ברית המועצות , הפועל עתה בבית 
ההסתדרות הרפואית בירושלים . במקום התקיים רסיטל משותף בביצועם של שני פסנתרנים 
מרוסיה : אוסקנה יבלונסקי , המשמשת זה 51 שנים מורה בגוליארד , ואדים 
מונסטירסקי , עולה שהגיע לפני כמה חודשים . יבלונסקי היא נציגה של אסכולת 
הפסנתר הרוסית במיטבה . טכניקה מבריקה שירתה את העיצוב של סונטות סקרלטי 
ושל הסונטה במי במול מזור מאת שופן , והקרינה תחושת קלילות וחוסר מאמץ , 
אך גם מיכניות . הדגש החזק על השכלול הטכני בא לא מעט על חשבון החינניות 
והדקויות של סקרלטי והערכים החווייתיים של שופן . נימה פיוטית בפרק האטי 
של הסונטה אופוס 13 מס 2 מאת בטהובן נתנה פסק זמן להתאוששות בין הפרקים המהירים , 
שנגינתם בוצעה בתוקפנות ולאו דווקא בנמרצות האופיינית למלחין . את כושרו 
לבנות מתח בהדרגה , ממגע רך ועדין עד שיא עז - הבעה , הגשים מונסטירסקי 
בפרלוד ופוגה של שוסטקוביץ , בפתיחת חלקו ברסיטל . וירטואוזיות מלוטשת , 
ברורה רבת - תנופה ועוצמת ביטוי מרשימה בלטו בנגינת הסונטה בסי מינור של 
ליסט . נוסף על הישגיו הטכניים המרשימים , הצליח האמן לשלב בנגינתו נימה 
אישית מלבבת ודקויות הבעה , העשויים להעשיר את הנוף הפסנתרני בארץ . בריקודים 
הונגריים לארבע ידיים מאת ברהמס , התמזגו כישוריהם השונים למדי של שני הפסנתרנים 
לנגינה שניכרה בה הבנה הדדית . 
