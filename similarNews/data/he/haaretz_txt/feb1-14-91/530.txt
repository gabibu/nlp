טיל סקאד נורה בשעה אחת לפנות בוקר לעבר מזרח סעודיה ויורט על ידי פטריוט . 
בדהראן הושמעה אזעקה ולא נמסר על כל נפגעים . מסרים סותרים התפרסמו ביממה 
האחרונה בוואשינגטון ובסעודיה לגבי אפשרות תחילתם של קרבות היבשה נגד עיראק , 
בקרוב . בריאד בירת סעודיה אמר מפקד הכוחות של בריטניה במזרח התיכון , 
הגנראל פיטר דה - לה - בילייאר , כי המתקפה על הקרקע תתחיל " בעתיד הלא 
רחוק " וכי היא " בלתי נמנעת " . הוא אמר את הדברים בתדרוך לעיתונאים , 
שבו סקר תמרוני יבשה משותפים של כוחות בריטניה וארה"ב . הגנראל דה - לה - 
בילייאר אמר : " אנו עוברים עכשיו לשלב הבא בקרב הזה , שיהיה שלב המלחמה 
על הקרקע , כנראה השלב הקשה ביותר , ובוודאי השלב האחרון במלחמה . כל 
המערכה האווירית נועדה להכשיר הקרקע לפעולות על היבשה " . אחריו דיבר הדובר 
בשם צבא ארה"ב , קולונל ריצארד ניל , שאמר כי מלחמה על הקרקע נגד עיראק 
אינה בלתי - נמנעת . ניל ביטא בדבריו השקפה השוררת בקרב ראשי המערכת הצבאית 
של ארה"ב , לפי דיווחים בעיתונות האמריקאית . הדיווחים מתבססים על דברים 
שאמרו מזכיר ההגנה ריצרד צייני והרמטכ"ל קולין פאוול , בתדרוך סגור לקבוצה 
של חברי הקונגרס והסנאט שלשום . חברי הקונגרס יצאו מהפגישה עם השניים ואמרו 
לעיתונאים כי לפי התרשמותם , יש בכוונתם של מפקדי מבצע " סופת המדבר " 
להמשיך לאורך זמן במתקפה האווירית , וכי הם אינם חסרי סבלנות . " כולם 
רוצים להמשיך להכות באמצעות כוח אווירי ככל האפשר " , אמר מנהיג סיעת המיעוט 
הרפובליקאית בסנאט , רוברט דול . מזכיר ההגנה של ארה"ב והרמטכ"ל קולין 
פאוול יצאו אתמול לביקור בחזית , שבמהלכו יוועדו עם מפקדי הצבא בשטח , 
ויבדקו את האפשרויות ואת לוח הזמנים לפתוח במתקפה היבשתית . המזכיר צייני 
רמז אתמול כי המלחמה לא תארך זמן רב , כאשר נשאל בשימוע בפני ועדת הקונגרס 
לענייני שירותים מזוינים , אם הצבא האמריקאי מתכוון להנהיג רוטאציה בכוחות 
המשרתים בסעודיה , ואמר שאין צורך בכך , משום שהמלחמה לא תהיה ארוכה במידה 
שהיא תחייב תחלופה ביחידות המוצבות במפרץ . 
