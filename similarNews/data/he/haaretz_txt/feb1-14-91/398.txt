מכבי תל אביב יארח את משחקי הבית שנותרו לו בבית הגמר האירופי בפרבר של בריסל , 
אה - פרה , באולם קטן שבו רק כמה מאות מקומות ישיבה . בפרבר הזה היו בעבר 
משחקים נגד צסק"א מוסקווה , אך לא באולם שבו יהיו הפעם המשחקים . אחרי שראשי 
מכבי ניסו למצוא עיר שתארח את המשחקים ונתקלו בקשיים , נכנס שוב לעובי הקורה 
ליאון ונדל , היהודי - בלגי שבעבר אירגן את המשחקים של מכבי נגד הרוסים . 
אתמול נפגש ונדל , שהוא חבר הנהלת פיב"א , בפאריס עם יו"ר מכבי שמעון 
מזרחי והשניים קיימו עשרות שיחות טלפון . אחרי שנמצא המקום המתאים , אישרה 
אותו פיב"א ושלחה פאקסים לקבוצות שישחקו שם סקאווליני פזארו , ברצלונה , 
אריס סלוניקי , פוף 48 ספליט ובאייר לוורקוזן , כדי להודיע להן היכן יתארחו 
במשחקים נגד מכבי . רק בשעות הערב נתקבל אישור מכוחות הבטחון בבריסל , 
שאכן אפשר יהיה לקיים שם את המשחקים . למכבי ניתנה הברירה לפרוש מהמשחקים 
או לקיימם באולם נייטרלי . הרצון להמשיך ולשחק בבית הגמר גרם לאובדן הביתיות . 
הנחמה הגדולה של השחקנים והקבוצה , למרות ההפסד הכספי האדיר וההוצאות המרובות 
של 5 טיסות נוספות , שבריסל היא עיר נוחה שמגיעות אליה טיסות אל - על . 
