שתתפי הפגישה במועדון השחקנים של תיאטרון הבימה , ביום חמישי בבוקר , 
היו שם כל הסממנים של מפגש תראפיה קבוצתית . מצד אחד המנהלים של מוסדות 
התרבות : קבוצת מטופלים נבוכה ולא - מגובשת , שתנאי המלחמה המוזרה כפו 
עליה חוסר פעילות והחריפו את מצבה החמור . רובם נתמכים בכספי ציבור ורובם 
במצוקה גם בימים כתיקונם . מולם היו שני המטפלים , על תקן השוטר הטוב והשוטר 
הרע . האחד , שר החינוך והתרבות זבולון המר , שדביר לעניין וללא הפומפוזיות 
של קודמו בתפקיד , גילה הבנה לבעיות הנחה לחזור לשגרה והבטיח לנסות לעזור . 
השני , ראש מינהל התרבות אבנר שלו , סיפק את הפרטים הקודרים על המגבלות 
שבחזרה לשגרה ועל הקשיים שבהשגת הסיוע המיוחד והרגיל . הדימוי הנכון ביותר 
לתיאור מצבם של מוסדות התרבות בעיקר התיאטרונים הגדולים , שנתנו את הטון 
בפגישה הוא של לוליין המהלך על חבל דק ומתוח מעל הקרקע . אם הוצאות גדולות 
משבשות את שיווי משקלו לצד אחד , הוא מפיק מיד עוד הצגה ומקווה שההכנסות 
מהקהל יאזנו אותו . הגירעונות השוטפים והמצטברים מכבידים עליו מלמעלה , 
אבל עסקה מוצלחת והצלחה של הצגה אחת מחזיקים אותו באוויר . הסיכוי היחיד 
שלו לשרוד על החבל הוא להמשיך בתנועה מהירה , שהיא כשלעצמה מונעת ממנו ליפול . 
מנהלי התיאטרונים עושים בימים כתיקונם תרגילי לוליינות של שיווי משקל , 
כשהם מגלגלים את החובות . העיקר לא לעצור . באה המלחמה שכפתה את הפסקת 
הפעילות והפסקת ההכנסות השוטפות , ובבת אחת הלוליין נעצר , נשמט מן החבל , 
ועתה הוא נאחז בו בידיו . פתאום כל ההוצאות שנדחו נוחתות על פתחי קופות 
התיאטרונים , וההכנסות אינן מספקות תזרים מזומנים . כדי להתחיל בהצגות 
צריך קודם כל לטפס על החבל בחזרה ולהתחיל לנוע . המצב כל כך לא - מאוזן , 
שתנועה אטית אינה אפשרית כלל , וללא תנועה אטית אי - אפשר להתחיל . שר 
החינוך והתרבות אומר שהמשרד השיג אישור מהג"א לחדש את הפעילות בכל אזורי 
הארץ , בכל שעות היום . המשרד , לצורך זה , אינו מוסמך לתת את האישור 
והוא תלוי בשלטונות הביטחון . הללו אינם רוצים להסתכן . גם האישור לחזור 
לבתי - הספר ניתן " בידיעת " שר הביטחון , שפירושו כי הוא לא נלהב לעניין . 
לכאורה זו בשורה טובה , המאפשרת ללוליין לעלות על החבל ולרוץ . אך מיד 
בא ראש מינהל התרבות ומספק את האותיות הקטנות : קהל של עד 005 איש בכל אזורי 
הארץ , ועד 003 באזורים א וב , והבטחה של מקום מוגן לקהל הזה בזמן פינוי 
סביר . העובדה שאפשר להציג אינה אומרת שהקהל יבוא . ציבור שנסגר בבתים עם 
רדת החשיכה לא ימהר לצאת לתיאטרון , והצגות בשעות היום הן בעלות סיכוי מוגבל , 
כי בשעות האור המועטות אנשים צריכים גם לעבוד . אין לציבור כסף פנוי , 
לא זמן פנוי ולא ראש פנוי לתרבות , אף שזה סימן השיבה לשגרה . החינוך 
הוא חובה ; התרבות היא רשות . מה שיקרה עם פתיחת בתי - הקולנוע אמור להיות 
מקרה המבחן לתיאטרונים לגבי מידת ההיענות של הקהל . אך לתיאטרונים , וגם 
לתזמורות , יש בעיות ייוחדיות : כמעט אף אחד מהם אינו בנוי לתנאי האישור 
של הג"א , כי כמעט אף אחד מהם אינו יכול להתארגן למיגון ואיטום מקום ל003 
אנשים , שיוכלו להתפנות בזמן סביר בעת אזעקת אמת . החמור מכך הוא שכל הצגה 
בפני 003 איש , באולם שיכול להכיל 008 או 000 , 1 , היא הגדלת הגירעון 
הקיים , שנוצר גם מפני שאולם מלא לא היה מסוגל תמיד לכסות את הוצאות ההצגה 
וקיום המוסד שהפיק אותה . זה היה הרקע לדבריו של מנכ"ל הקאמרי עודד פלדמן , 
המיליטנטי בין המטופלים , שאמר כי סדאם חוסיין הביס את התרבות וכי את הדגלים 
שמניפים עכשיו צריך לעטר בסרט שחור . הוא תבע לפתור את בעיות המערכת כולה 
לפני שמבקשים ממנה לחזור לשגרה . בשיחות בין מנהלי התיאטרונים נשקלה האפשרות 
לסרב לחזור להציג עד שלא ייפתרו הבעיות מימי השגרה , אבל הם לא נתנו לה 
פומבי . המר אמר לפלדמן בפגישה , בנועם , שמי שמאיים באקדח בלי כדורים 
מסתכן בעצמו . מנכ"ל הבימה שמואל עומר הודה שאינו יכול כעת לחתום על צקים , 
כי אין לו מזומנים . אמנם התיאטרונים קיבלו הקצבה וחצי החודש , אבל אם 
בחודש הבא יקבלו רק חצי הקצבה , זה יאפשר להם לשלם בקושי חצי משכורת לעובדיהם . 
משרד החינוך עושה אמנם מאמצים שהקדמת ההקצבה שהועברה עכשיו לא תנוכה בעתיד , 
אבל לזה צריך להשיג את שיתוף הפעולה של האוצר . דברי עומר מדגימים היטב 
את הבעייתיות של המערכת בימים כתיקונם : ההקצבה הציבורית מצליחה בקושי לקיים 
את המוסד . כדי לקיים בו גם פעילות תרבותית שהיא הסיבה לקבלת ההקצבה הציבורית 
עצמה צריך להביא הכנסות מהקופה . ההיקף הרב של הפעילות התרבותית , שבו 
השתבח הדו"ח של מינהל התרבות , מתנהל על חבל דק . שלושה שבועות של סגירה 
מאונס , והמשק הזה התמוטט . בראשית דבריו אמר אבנר שלו לקבוצה אחת של מטופלים , 
שמראש אין להם סיכוי : האוצר מסרב לעזור למגזר העסקי הפרטי בפיצוי על נזקי 
המלחמה . אלה האמרגנים הפרטיים , והדבר הזה גרם למרים עציוני לומר ואף 
להדגים בתנועות ידיים כי המגזר הזה מרגיש כמו הקורמורן בים הנפט . חשוב 
לזכור את זה , מפני שבמידה רבה התיאטרונים נוהגים בימים כתיקונם כמפיקים 
פרטיים . ההקצבה הציבורית מספיקה בקושי לתשלום המשכורות לעובדים הקבועים . 
הרצון הטבעי ליצור ומצבים של הצלחה מסחרית רגעית גורמים לתיאטרונים לבנות 
תוכניות עבודה ותקציבים לפי שיקולים מסחריים , כי הם תלויים בהכנסות . 
" הערב מחזמר " , שבגלל חוסר אפשרות להציגו בהיכל התרבות גורם לעודד פלדמן 
לטעון לאובדן הכנסה ולדרוש שהמדינה תפצה אותו , הוא הפקה מסחרית לכל דבר . 
אילו היה שמואל צמח מציג אותה , לא היה זכאי לפיצוי . חלק גדול מן ההכנסות 
להצגות שהתבטלו בתיאטרונים בגלל המלחמה נכנסו לקופות שלו מזמן , בכספי 
מנויים ומכירה מאורגנת . השבת הפעילות והוצאת עובדים לחופשה ( ואף סיום 
עבודה של עובדים זמניים לא - מעטים ) צימצמה את ההכנסות . לכאורה , אם 
יש הקצבה ציבורית , לא היתה צריכה להיות בעיה של תזרים מזומנים גם בלי הכנסות 
קופה . לכן הבעיה אינה אובדן הכנסה בפועל של התיאטרונים , אלא העובדות 
הקשות של המבנה והתפקוד הלקוי של המערכת כולה . זו מערכת שמבחינה כלכלית 
בגלל הקצבה ציבורית לא - מספיקה וגם בגלל ניהול לקוי של התיאטרונים יכולה 
להמשיך לנוע ולעשות רוח , כל עוד ממשיכים להציג . למרות ההצהרות שצריך , 
בינתיים התיאטרונים וגם התזמורות אינם חוזרים לפעילות מלאה . המוזיאונים 
חוזרים לאט , כי תנאיהם אחרים . אפילו " אמנות לעם " , שהיא תקוותם של 
האמנים היחידים כפי שאמר מוסקו אלקלעי דאגה קודם כל שתהיה מכוסה מבחינה 
תקציבית ושילמה לאמנים מחצית שכרם , כשהיא נותנת אשראי ליישובים שמשכו הופעות , 
ולא מסבסדת אותם כנדרש מן המצב . מנכ"ל תיאטרון חיפה עודד קוטלר אמר שגם 
אם כולם ישובו לפעילות בסופו של דבר , כי זה חשוב ברמה הלאומית , בעוד 
חודש ייסגרו התיאטרונים מעצמם , כי יגיעו לפשיטת רגל . הוא גילה כי התיאטרונים 
לא מעבירים ניכויי מס הכנסה , וזו עבירה פלילית . אבנר שלו הוסיף מיד את 
העובדות הקשות , שאי - העברת נעכויי מס ההכנסה תגרום לאי - העברת ההקצבה , 
וחוזר חלילה . הועלו בפגישה כמה הצעות לפתרונות : הקמת קרן או השגת ערבות 
מדינה לקווי אשראי לתיאטרונים . לדרישות התקציב יכלו המר ושלו רק להבטיח 
שינסו . הכל ממילא תלוי באוצר . המטפלים והמטופלים ימשיכו להיפגש . מה 
שנשאר לאסיפה הוא להביע מחאה על כך שמפיצים לציבור הנחיות מטעם הג"א , 
אבל לא מתיעצים עם מוסדות התרבות לגבי ישימותן . וגם לתנות את מצוקתו של 
האמן היחיד , שאם הוא מועסק במוסד ציבורי הוא מקבל שכר יסוד ללא פרמיות , 
שזה לא הרבה , אבל אם הוא עצמאי הוא גם לא יקבל סיוע , גם לא מרשות השידור 
או אמנות לעם , בינתיים . האסיפה גם הביעה הוקרה לזובין מהטה , בהסכמה 
מלאה . השורה התחתונה היא שחוזרים לפעילות במוסדות התרבות באופן מטופטף ומוגבל 
מאוד . יהיו הצגות שירדו , ויהיו שינויים גדולים בתוכניות התיאטרונים והתזמורות 
לעתיד הקרוב . יהיו הצגות קטנות שיוצגו באולמות קטנים . נותרה הציפייה 
שהאוצר יסייע , אבל צריך לזכור שלא מדובר בסיוע בגלל נזקי מלחמה , אלא 
בשינוי מהותי בנושא סבסוד התרבות . המלחמה חשפה את החולי הכללי במשק הזה , 
ואולי היא תאפשר את ריפויו . 
