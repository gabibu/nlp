ליצחק שמיר , ששמר עד כה על לשונו והשמיע דברים שקולים ומדודים סביב המשבר 
במפרץ , היתה בשבוע שעבר פליטת - פה . בחגיגה של בני ובנות מצווה של יתומי 
מלחמה בירושלים אמר כי ישראל " תשמח " להשתתף במלחמה , אך היא מנועה מכך , 
לפי שעה , עקב התנגדותה של ארצות הברית . עם שוחר שלום אינו " שמח " 
ללחוץ על ההדק , גם כאשר אין לו ברירה . מנהיג מדינה שולח את בניו לשדה 
הקרב בדחילו ורחימו , לא בשמחה ובששון . צריך להגיד לזכותו של שמיר שעד 
כה , במלחמה עם עיראק , מעידים עליו מעשיו ולא התבטאותו . הוא הורה לצה"ל 
לנצור אש ובלם יוזמות לפעולות צבאיות במערב עיראק שהעלו אחדים משריו ואחדים 
מאלופיו . ובכל זאת , אין לעבור לסדר - היום על כשל - הלשון הנ"ל : יתכן 
שהוא משקף הלוך - רוח החבוי עמוק בנפשו של ראש הממשלה . יתכן שהוא מעיד 
כי שמיר מתוסכל על שבכורח הנסיבות נבצר ממנו להתיר לצה"ל לגמול על ההתגרויות 
החמורות של עיראק . רוצה לומר : ישראל אינה מתערבת במלחמה לא כל כך משום 
שזה פרי שיקולה המושכל ( ובוודאי לא משום שזו תגובתה האינסטינקטיווית ) 
, אלא משום שכך כופה עליה ארה"ב . בהעדר הסכמה אמריקאית , ישראל אינה 
מסוגלת לצאת למבצע צבאי בעיראק . זו אינה הפעם הראשונה ששמיר נותן דרור למחשבותיו 
הכמוסות . הוא טבע , כזכור , את הביטוי האלמותי " עלייה גדולה זקוקה 
למדינה גדולה " , והוא זה שאמר כי לעתים , קור הרוח שהוא מפגין כלפי חוץ 
הוא העמדת פנים , משום שחשוב לא לגלות בהלה . הוא גם זה שהציע בזמנו ליובל 
נאמן למסגר ולתלות על הקיר הסכם קואליציוני שחתם עמו . אלו היו אמירות עסיסיות 
שיהדהדו ימים רבים בפולקלור הפוליטי הישראלי ( ויעצבו אותו ) . לבד מצבעוניותן , 
הן חשפו תכונה אחת באישיותו של שמיר : יש לו , לעתים , התפרצויות מילוליות 
שאחר כך הוא מצטער עליהן . פליטת הפה מהשבוע שעבר עשויה להצטרף אליהן . שכן , 
קרב היום שבו יתבקש שמיר להוכיח שהוא שש אלי שלום . המלחמה במפרץ תסתיים 
וישראל תתבקש לתרום את תרומתה לייצוב המזרח התיכון . כדאי לקבל ברצינות 
הראויה את מגמת ארה"ב למנוע ממנה , ומהעולם כולו , את הצורך לחוות פעם 
נוספת משבר אלים . ההודעה המשותפת שפירסמו בשבוע שעבר גיימס בייקר ואלכסנדר 
בסמרטניך מצביעה על תפישת - עולם בסיסית : ואשינגטון רואה את המזרח התיכון 
כאזור מועד לפורענות המסכן את האינטרסים שלה ושל העולם כולו . היא ערה לכך 
שבין מנהיגי האזור יש כאלה ששיפוטם לקוי , ושכתוצאה מכך עלולות להתרחש התפתחויות 
הרות אסון . היא שמה לה למטרה לנטרל סכנה זו על - ידי עיקורם של מוקדי הנפץ 
באזור . לשם כך , היא תחתור להגביל את מרוץ החימוש , להשיג פיוס בין המדינות 
הנצות , לכונן הסדרי ביטחון ופירוז . היא רואה בסכסוך הישראלי - ערבי ( 
כולו ) פתיל נפיץ במיוחד , והיא מתעתדת לטפל בו בהשגת שלום כולל ( ברוח 
התפישה הישראלית ) שיכלול גם את המרכיב הפלשתיני ( ספק אם על - פי הגישה 
הישראלית ) . היא תצרף את ברית המועצות למהלכיה אלה ( שלא לטעמה של ישראל ) 
. לא ירחק היום ויהיה על שמיר לעמוד מול יוזמת שלום אמריקאית - סובייטית . 
כוח הלחץ שמפעילה ארה"ב על ישראל בזמן המלחמה , שמתבטא בהימנעות צה"ל מתגובה 
על שיגור הטילים מעיראק , ירחף כתקדים מעל התהליך המדיני שיחל מיד לאחר 
שוך האש . מי שהיה " שמח " להורות לצה"ל להשתתף במלחמה ייבחן אז ביכולתו 
לגלות התלהבות לנצל את ההזדמנות להשיג שלום עם העולם הערבי ועם המרכיב הפלשתיני 
שבתוכו ( אגב , מעצרו של סרי נוסייבה לא היה פוליטי , כפי שמעיד יוסי 
שריד , שבדק את הנושא ) . כאשר התנהל המשא והמתן המפותל והמתוח בין ישראל 
למצרים , אמר פעם משה דיין כי מנחה אותו התפישה שלאחר 03 שנות מלחמה עם 
מדינות ערב , חייבים למצות את הסיכוי לכונן שלום עם אחת מהן . זו הכרה 
עמוקה ; לא תכסיסנות . מי שמצפה לגישה אחראית ורצינית מצד יצחק שמיר לקראת 
סיכויי השלום שייוולדו ביום שלאחר המלחמה , אינו יכול שלא להיות מודאג מהחלטתו 
לצרף את רחבעם זאבי לממשלתו . שמיר לא שיתף במהלך איש משריו המקורבים ומדובר 
בהקשר זה בארנס , לוי , מרידור ואולמרט ויש יותר מאחד מהם המתלבטים כיצד 
להגיב ואם להישאר בממשלה . בדיעבד , מסביר שמיר את ההחלטה בשיקולים פוליטיים 
פנימיים ( בעיקר , הרצון לממש את ההבטחה לאגודת ישראל להחליף את יו"ר ועדת 
הכספים ) . אבל יש להחלטה גם השלכה חיצונית : היא מאותתת לסביבה שלגרעין 
מקבלי ההחלטות בישראל נוסף אדם בעל השקפת עולם חדה , העומדת בניגוד מוחלט 
לפשרה עם העולם הערבי . לא רק דעותיו של זאבי מטרידות ; גם אישיותו . 
הוא מצטרף לקבוצת שרים מודעי , שרון , נאמן שקור רוח ושליטה עצמית אינם 
סגולותיהם המובהקות . בקבינט הביטחוני יושבת חבורה גדולה והולכת של אנשים 
קיצוניים , לא רק בהשקפת עולמם אלא גם בנפשם . 
