גם בבית הספר הערבי בכפר מוקיבלה , למרגלותיו המערביים של הגלבוע , ביקשו 
המחנכים מהתלמידים לכתוב על תחושותיהם עקב המלחמה . תלמיד כיתה ו כתב : 
" אני פוחד מהגזים ובמיוחד מהחרדל ואם בכלל המסכה תועיל " . מוקיבלה כלול 
באזור ה . בית הספר היחיד בכפר , מונה 064 תלמיד ( כיתות גן עד ט ) . 
הוא מנוהל על - ידי גאזי בטאח , האחראי מטעם היחידה לחינוך לדמוקרטיה ולדו - 
קיום במשרד החינוך , על חלק ניכר מבתי הספר במחוז הצפון . צוות המורים 
בבית הספר פועל בהשראת תפישתו של בטאח . מחנך כיתה ו , ואליד אבו - עמר , 
אמר אתמול שרבים מהתלמידים , אתם נפגש בקבוצות , ביטאו חרדה . תלמידה 
סיפרה : " אני מפחדת מהגשם . למה ? יש רעמים וברקים והקול כמעט אותו 
קול של התפוצצות " . אחר כתב : " אחרי שיש צפירת ארגעה , קשה לי להירדם . 
פשוט מאוד , אני מפחד . הרי טיל לא מבדיל בין יהודי ובין ערבי " . תלמיד 
אחד הסתפק באמירה : " אני מפחד מהקול של הסירנה " . תגובה של ילד אחר : 
" כשאני שומע את הרדיו אחרי הרעש . . . ישר אומרים נחש צפע . אני מפחד 
מנחש , אפילו אם אני רואה את זה בטלוויזיה . ובסוף כשהם אומרים שרב כבד , 
לפי דעתי זה לא טוב . צריך להיות דבר אחר כמו פרחים או אביב . משהו טוב 
ויפה " . תלמידה כתבה כי המראות בטלוויזיה של תל - אביב ובגדאד , הם כמעט 
אותו דבר . " איפה שנופל טיל , יש הרס ואנשים ( ילדים וזקנים ) בלי 
שום כוונה פשוט מתים " . חובבת טבע הביעה צער על אבדן בעלי החיים : " אני 
מרחמת על העופות שנמצאים במפרץ ועל הגמלים . הם שיגעו אותם והרגו אותם " , 
כתבה . היא הסבירה למורה כי היא מתכוונת לשני הצדדים במלחמת המפרץ . ילד 
אחר קבע : " הרס זה הרס ומוות זה מוות , לא משנה איפה " . ילדים רבים ביקשו 
מהמחנך מידע מפורט על נשק כימי וביולוגי . אולם לא כולם ביטאו חרדות . 
אחדים טענו שהמבוגרים פוחדים יותר מהם . " אבא שלי מפחד וכמעט משתגע . 
. . הוא אומר , תביאי לי את הדלי עם המטלית וצועק על אמא שתלביש לי את 
המסכה " , תיארה תלמידה סיטואציה משפחתית . " ואני צוחקת . למה ? שאני 
מאמינה שזה יעבור כמו אלו שהיו מקודם " . התבטאות של ילדה אחרת : " אני , 
נמאס לי מללבוש את המסכה ומלהיכנס כל פעם לחדר האטום וכל פעם לא קורה כלום " . 
אחת הילדות שיש לה קרובי משפחה בכפר גלמה בגדה , כשני ק"ם ממוקיבלה , שאלה : 
" אנחנו עם מסכות והם לא . למה השלטונות לא נותנים להם מסכות ? הרי הם 
אומרים שזה חלק בלתי נפרד מארץ - ישראל " . היו התבטאויות נוספות בנוגע לערביי 
השטחים . " למה בכלל ערביי הגדה המערבית ועזה נמצאים בעוצר ? הרי הם מסכנים 
ואין להם שום קשר עם המפרץ " . " אני מפחד מתוצאות המלחמה והשפעתה על המזרח 
התיכון " . " כואב לי שאזרחים חפים מפשע ימותו לכל הצדדים " . חרדות עלו 
גם בשיחה שקיים אתמול עם תלמידיו , מחנך כיתה ח , נאצר עבדאללה . ההתבטאויות 
התמקדו בחששות פן יפלו טילים בטעות על הכפר , פן יחדור הגז בעד הפילטר במסיכה 
ופן לא ייכנסו התושבים במועד לחדר האטום , בגלל שבכפר אין אזעקה . עבדאללה 
ציין שחלק מהתלמידים והמבוגרים במוקיבלה , פיתחו שאננות נוכח העובדה שהטילים 
נפלו בעיקר באזורים א וב . אחד אמר : " אני יוצא החוצה כשיש אזעקה . 
אני כבר יודע מה הכיוון של הטיל " . עבדאללה רשם לעצמו את הערות התלמידים . 
" הם אמרו לי : מה , הוא ישלח טילים לגדה ? לא יכול להיות " . אחת התלמידות 
טענה : " אני לא אשתמש במסכה אפילו אם יהיו גזים , כי אני נראית כמו קוף 
עם המסכה " . תלמיד התבטא : " אני חושש שעכשיו היהודים יהרגו את הערבים 
בגדה " . חלק ניכר מהתלמידים הביעו סולידאריות עם סדאם חוסיין . היות שהמחנך 
ביקש מהם לכתוב בבית את תחושותיהם , בהמשך לשיחה , כדי שהדברים יודפסו 
אחר - כך בעלון בית הספר , שאלו המצדדים בחוסיין אם מותר להם לכתוב זאת . 
עבדאללה השיב שהם יכולים לכתוב כל מה שהם חשים אם כי , " מה שאסור לכתוב " 
כהגדרתו , יצונזר על - ידו ולא ייכלל בעלון . לדברי המחנך , עשו המצדדים 
בשליט עיראק , לינקייג בין המלחמה במפרץ ובין הבעיה הפלשתינאית . " הם 
אמרו : אם ישראל לא יוצאת מהגדה , למה שסדאם ייצא מכוויית ? " אחד התלמידים 
טען באזני המורה שיש בעיות מדיניות שלא ניתן לפתרן אלא באמצעות מלחמה . 
עבדאללה הוסיף : " אני מתאר לעצמי שיש הרבה שיכתבו דברים כאלה " . 
