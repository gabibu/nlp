צה"ל פוצץ ביום חמישי בשכם את ביתו של מוחמד כמחאוי , שבנו כאמל , בן 53 , 
נדון זה לא מכבר לעשר שנות מאסר . הפיצוץ גרם לשבירת חלונות בבתים סמוכים , 
מסר מקור פלשתיני בשכם . בשכם חטפו אתמול רעולי פנים את עורך הדין סאמח 
אבו רבאח . הצעירים נכנסו בשעות הבוקר למשרדו שבבניין משרדים ליד הכיכר 
המרכזית בעיר והובילוהו למקום בלתי ידוע . על גג אותו בניין מוצבת תצפית 
קבע של חיילים . במחנה הפליטים טול - כרם היכו אלמונים , המכנים עצמם " הנמרים 
השחורים " גבר . הפצוע הובא לבית החולים בעיר , כשהוא פצוע קשה ממכות 
גרזן בראשו . בשל מצבו הקשה הועבר לבי"ח אחר , ייתכן שבתוך מדינת ישראל . 
העוצר ברצועת עזה נמשך בסוף השבוע . באזור שרר שקט ולא נרשמו תקריות . 
אתמול בבוקר הוסר העוצר במחנה הפליטים נוסיראת , למשך כמה שעות , כדי 
לאפשר לתושבים להצטייד במזון . בעת הסרת העוצר הושלך בקבוק ריק לעבר סיור 
של צה"ל במחנה נוסיראת . איש מחיילי הסיור לא נפגע . היום בבוקר יחלו פועלים 
מן הרצועה לצאת לעבודה בישראל . הממשל הצבאי חילק אישורים מיוחדים לפועלים . 
הם ירוכזו במחסום ארז ומשם יוסעו למקומות עבודתם באופן מאורגן על - ידי 
המעסיקים . אלה יהיו אחראים גם להחזרתם בתום יום העבודה . 
