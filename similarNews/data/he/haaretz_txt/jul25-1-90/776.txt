אם מדינת ישראל הכירה עד לאחרונה בחשיבות ההידברות עם הפלשתינאים , שהם 
" הנוגעים בדבר " האמיתיים , שהסדר אתם מתנה קיום יחסים תקינים עם המדינות 
השכנות , באה היום הממשלה והופכת את הסדר : קודם כל מו"ם על שלום עם המדינות 
השכנות , ואילו העניין הפלשתיני יכול להמתין . אם מדינת ישראל קלטה מיליון 
עולים בשנות החמישים , כפליים ממספר תושביה , הושיבה אותם במעברות וריכזה 
את מאמציה הדלים בהבטחת מינימום תעסוקה להם בעבודות יזומות , רואה הממשלה 
הנוכחית את עיקר הבעיה במתן פתרון דיור נאות רק לא מעברות חלילה להמוני 
העולים , מבלי לתת די את הדעת לבעיית התעסוקה שלהם . וכך אנו מוצפים בכל 
יום בנתונים מדהימים ובמספרים משתנים , על בתים מוכנים , צריפים , קראוונים , 
בתי עץ , דירות משופצות , שכונות חדשות , מחנות צבא , בתי מלון , אכסניות , 
ועוד כהנה וכהנה תוכניות . וכל זאת , כדי לא לעשות מה שעשתה ממשלת ישראל 
בשנות החמישים , שהקימה מעברות כפתרון זמני , חרף העובדה שניתן לבנות היום 
מעברות נוחות יותר , ולתת לעולים שירותי קהילה מלאים ורמת חיים נאותה , 
המותאמים כמובן ליכולתה של המדינה . יישוב העולים במעברות יאפשר למדינה 
לתכנן את שיכון הקבע שלהם בנחת , ללא חיפזון , ובכך יועמד נושא הדיור במקומו 
הראוי , לא בראש סדר החשיבויות . בו - בזמן ירוכז המאמץ בעיקר בנושא התעסוקה . 
אתבעיית התעסוקה יש לפתור בשני שלבים : בשלב הראשון תעסוקה יזומה מיידית , 
בשלב השני , הדורש תכנון ארוך טווח , השקעת משאבים ציבוריים בפרויקטים 
נרחבים כמו בניית כבישים , קווי מים וחשמל , גינון , מבני ציבור ועוד , 
בשילוב עם עבודות פיתוח והרחבה במפעלים פרטיים בסיוע ממלכתי . התעסוקה היזומה 
תבוצע במשאבים שיגויסו ע"י הציבור הישראלי באמצעות היטלים , לעומת המשאבים 
הנחוצים לטווח הארוך , שיגויסו בסיועו המאסיווי של העם בתפוצות . ההתגייסות 
העצמית שלנו תוסיף תוקף לקריאתנו ליהודים בתפוצות להיות שותפים פעילים במשימה 
הגדולה של הדור . הגדרת המשימה , קליטה של חצי מיליון עולים בתוך שלוש - 
חמש שנים , עם אפשרות של הכפלת מספר זה , תאפשר לחשב כמה מקומות תעסוקה 
יצרניים , כמו מפעלים , שירותים חיוניים , מוסדות אקדמיים , מכוני מחקר 
וכו , נחוצים כדי לקלוט את המוני העולים , שרבים ביניהם אקדמאים ומדענים . 
המשימה דורשת הקמתו של גוף מיוחד , ישראל - תפוצות , מוסד אופרטיבי , 
שיעסוק , בניגוד לגופים הקיימים , כמו הסוכנות וההסתדרות הציונית , בתכנון 
ובביצוע פרויקטים גדולים , בשיתוף הון מהתפוצות , כגון : התקנת רכבות 
לאילת ולפרוורי הערים , פיתוח אזורי - מרפא ייחודיים , פיתוח מקורות מים 
לשימושים מגוונים ; ובעתיד גם פיתוח אזורי בשיתוף עם המדינות השכנות . 
ממשלת ישראל והציבור חייבים להכיר בכך כי תוכניות לאומיות גדולות כמו פיתוח 
וניצול אוצרות טבע ויצירת משק וכלכלה שיוכלו לקלוט מיליון עולים בעשור אחד , 
ייתכנו רק עם הליכה לקראת פתרון הסכסוך בינינו לבין שכנינו . במצב של אי - 
ודאות פוליטית וביטחונית , קשה להעלות על הדעת היענות משמעותית של יזמים 
בעולם ולשיתופם הפעיל בקידום המשק הישראלי . לחצן של המעצמות ושל מדינות 
אירופה להתקדמות לקראת פתרון המצב בשטחים , הופך את הסכסוך לנושא מרכזי 
בסדר יומנו , ואינו מאפשר ריכוז המאמץ הלאומי הדרוש כדי להרים המשימה של 
קליטת מאות אלפים העולים . רק יוזמות ישראליות והתקדמות בתהליך השלום , 
במקום קיפאון ובריחה מדומה מן המציאות , ובו - זמנית שיתוף פעיל עם יהודי - 
התפוצות יענו למשימת הדור . 
