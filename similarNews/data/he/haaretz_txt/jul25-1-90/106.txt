כישראלים רבים החוזרים הביתה לאחר תקופת העדרות ממושכת , נדהמתי גם אני , 
בחוזרי ארצה בימים אלה משבתון באוקספורד , מעוצמת העוינות המפלגתית , 
מהאלימות המילולית הבוקעת ממרקע הטלוויזיה ומהדיווחים על החשדות לשחיתות 
כספית הקשורה בשרי הממשלה . בשבת הראשונה לשובי ביקרתי בבית הכנסת הספרדי 
בשכונתי . בית כנסת זה הוא בעל מבנה יפה מאוד וחבריו מתפללים בכוונה יתרה 
בהנחיית חזן צעיר בעל קול ערב העובר לפני התיבה . היתה בידי הזדמנות להינפש 
בשבת קודש מכל ההמולה התקשורתית שהייתי עד לה בימי הראשונים בבית . לבית 
הכנסת הזה אין רב , אולם התברר כי האדם המכובד היושב במזרח על הבימה ליד 
ארון הקודש , כאשר פניו מופנות אל הקהל , הוא הרועה הרוחני של הקהל . 
אדם זה , שעומד לשאת את הדרשה לאחר קריאת התורה , התגלה כשר הדתות , הפרופסור 
אבנר שאקי . השר שאקי ידוע כנואם מבריק וכבר - אוריין , וכל הקהל היה דרוך 
לשמוע את דרשתו על פרשת השבוע . אולם במקום להתחיל בפרשת פנחס , אמר השר : 
" מאחר שהיו כאלה אשר אולי לא ראו אותי בטלוויזיה בתוכנית חדשות הלילה 
שלשום , ברצוני לספר לכם , מתפללים יקרים , מה שאמרתי על האשמות השווא 
והזדונית בעניין ההקצבות לעמותות שבהן בני משפחתי , כביכול , היו מעורבים " . 
הקהל שמע מפי השר הדרשן על מיליון שקלים שהוקצבו ע"י ועדת השרים שהיה חבר 
בה , על הוצאות למוניות , למברקים ולכיבוד שרעייתו של השר , המכהנת כנשיאת 
כבוד של אחת העמותות , הוציאה מכיסה . כמו כן סיפר השר על הכסף הרב שגייסה 
אישתו לעמותתה בערב אחד בהיכל התרבות שבו נכחו 005 , 2 איש . הוא דן בסוגיה 
אם לשכת עורכי הדין מרשה לבני משפחתו לקבל שכר טרחה עבור עבודתם המשפטית 
כמתנדבים בעמותות . לאחר מכן התברר לי כי לא היה דבר חדש בכל הטענות אשר 
טען השר בדרשתו , וכי דבריו אלה כבר נמסרו לציבור פעמים רבות בכל כלי התקשורת . 
החידוש היחיד היה שהפרופסור המלומד הרשה לעצמו לנצל את בימת בית הכנסת בניגוד 
להלכה הפסוקה , וחזר בשבת על דברי החולין שהשמיע בטלוויזיה הישראלית . ידוע 
כי לגבי חשבונות חול בשבת קובעת הגמרא במפורש : " שלא יהא דיבורך של שבת 
כדיבורך של חול " ( שבת קי"ג ע"א - ע"ב ) . רש"י מפרש : " כגון מקח 
וממכר וחשבונות " . והרי זה מה ששמע קהל המתפללים מפי השר הדן בחשבונות גדולים 
של כמיליון ש"ח ועד לחשבונות הקטנים עבור נסיעות רעייתו במוניות . אולי 
השר הסתמך על מקור תנאי קדום שמביא התלמוד : " כל החשבונות שצריך להן , 
בין לשעבר בין לעתיד לבוא אין מחשבין אותן בשבת , אלא חשבונות שאינן אלא 
מה בכך מחשבין אותן בשבת ( תוספתא שבת י"ח , ט ; שבת ק"ן , ע"א ) . 
ייתכן שהפרופסור פסק לעצמו כי ההקצבות האלה , בנות שבע ספרות , מהוות 
חשבונות " שאינן אלא מה בכך " ועל כן מותר לחשב אותן בבית הכנסת בשבת . 
אולם כל הפוסקים פסקו כי אסור לחשב חשבונות של דברי חול בשבת ( עיין בין 
היתר רמב"ם , שבת כ"ד , ד ; שולחן ערוך , אורח חיים , ש"ז , א ו ) 
. היה ברור כי פרשה זו הציקה מאוד לשר , אולם הוא היה צריך להכיר את אזהרתו 
של הרב אברהם גומבינר , באחד מנושאי כליו לשולחן ערוך : " אסור לספר בשבת 
איזו דבר שמצער בו " ( מגן אברהם , ש"ז , א ) . והרי לפי ההלכה אסור 
להתעסק במחלוקת בשבת . " החפץ חיים " , הרב ישראל מאיר הכהן מראדין , 
פסק : " בזוהר ומקובלים הזהירו מאוד , שלא יהיה שום מחלוקת בשבת , חס 
ושלום " ( משנה ברורה , רס"ב , ם ) . והרי השר מעורר דבר שבמחלוקת 
חריפה ומתווכח עם מתנגדיו ( שאינם נוכחים באותו מועד ) . בכך הוא עובר 
על פסקו של הרב חיים יוסף דוד אזולאי ( חיד"א ) , הפוסק הנודע בן המאה 
השמונה עשרה , אשר קבע : " יום שבת אסור מאוד לעורר מחלוקת או להתכעס 
והוא חטא גמור כפליים מהעושהו בחול " ( עבודת הקודש סימן קנ"ב ) . ידועות 
לנו השלכותיו הקשות של עירוב הזה בפוליטיקה על חיינו הממלכתיים , אולם מקרה 
זה מהווה דוגמה מובהקת להשפעה השלילית של עניין פוליטי על דת ישראל . קשה 
היה לי להבין מדוע מנהיג אורתודוקסי ומומחה בדיני התורה ראה לנכון לפעול 
בניגוד להלכה בצורה זו , כאשר עומדות לרשותו כל כך הרבה במות אחרות להסביר 
את עמדתו מתוך הפגנת ביטחונו העצמי בצדקת דרכו . וכמי שחזר זה עתה מאנגליה 
נזכרתי בדברים ששם שייקספיר בפיה של המלכה , אמו של המלט , בתיאור אחת 
הדמויות במחזה : " כמדומני שהיא מוחה יתר על המידה " . האם מצפונו הנקי 
של מנהיג בישראל יכול להובילו למחות יתר על המידה ובניגוד לדברי חז"ל בשעת 
עבודת הקודש בשבת בבית הכנסת ? 
