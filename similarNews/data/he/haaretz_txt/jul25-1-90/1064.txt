אין כבר צורך בהוכחה שברית - המועצות הישנה הלכה לעולמה . לא רק בתחומה 
ובאירופה , אלא גם במזרח התיכון . חלפו עברו ימי הבולשוויקים מן הגוורדיה 
הישנה . אפילו אנדריי גרומיקו היה כותב בלשון אמת את הפרק על הסכסוך הישראלי - 
ערבי ב"זיכרונותי " , ל האריך ימים לראות במו עיניו את המהפכה שחולל מיכאיל 
גורבצוב גם בזירה המקומית . יותר מ02 שנה היתה לישראל טענה בסיסית מובנת 
כלפי ברית - המועצות : היא אינה " מתווך הוגן " . מעולם לא הסתייגה מאיזו 
תביעה ערבית קיצונית . במידה שנמצאו סימני שפיות ומתינות בעמדתה , הם התגלו 
בספרי הזיכרונות המאוחרים של עיתונאים ומדינאים כמוחמד חסנין הייכל ואיסמעיל 
פהמי , שסיפרו על נטיית הסובייטים לצמצם את מחויבותם לתוקפנות הערבית נגד 
ישראל . צה"ל נאלץ להגיע למרתפי אש"ף בביירות כדי לחשוף מסמכים , שלפיהם 
יעץ גרומיקו ליאסר ערפאת לעלות על דרך המתינות הטקטית . בריה"ם מעולם לא 
נהגה בערבים בפומבי , כפי שעשתה ארצות - הברית לישראל בפרסום תוכניותיהם 
של ויליאם רוגרס ורונלד רייגן . אך מוסקווה של 0991 שונה לגמרי . היהודים 
זורמים לארץ , הלחץ הערבי לחסום את העלייה נדחה , משלחת כלכלית מברית - 
המועצות מוכרת נפט וקונה ציוד ליהלומים והמסחר עתיד לפרוץ , ואפילו העיתונות 
הסובייטית לא רק מראיינת את יצחק שמיר אלא גם אוהדת לישראל . ברק"ח מתפוצצים 
מזעם למקרא ידיעות עיתונאיות באותיות קיריליות כי בקרוב יהיו בארץ אזרחים 
סובייטים כה רבים שארץ - האם שלהם לא תרצה למלא תפקיד עוין כלפי ישראל חרף 
מדיניותה ; שלא להזכיר את קשרי התרבות והרוח שיתהדקו עם כל תזמורת ולהקת 
ריקודים וקרקס שיגיעו מלנינגראד ומקייב . הקרמלין של אדוארד שווארנאדזה 
גרם ליקיצת חאפז אל אסאד מחלום האיזון האסטרטגי עם ישראל , בשימו דגש רק 
על כושר הגנתו . המתינות האופנתית האחרונה של דמשק ניזונה במידה רבה ממוסקווה . 
מה עוד נחוץ כדי שישראל תשלים עם שיתופה של ברית המועצות בתהליך המדיני ? 
רק חידוש היחסים הדיפלומטיים , שממילא מובטח ומוצע לירושלים , ברגע שתיאות 
לראות בשווארנדזה נציג של מעצמת - על שיש לה מה לומר באיזור . כדאי לזכור , 
כי אחרי מלחמת יום הכיפורים הסכימה ישראל לכינוס ועידה בין - לאומית בחסות 
שתי מעצמות - העל וגרומיקו פגש במהלכה את אבא אבן . הסובייטים באו לשווייץ 
בלי אש"ף ובהיעדר כל משלחת פלשתינית , ואפילו ללא הסורים . עכשיו , כאשר 
ממשלת הליכוד מסכימה , לכאורה , לייצוג אותנטי של תושבי השטחים במפגש - 
קאהיר אי אפשר לראות במעורבות הסובייטית מכשול כלשהו בשאלת הייצוג הפלשתינאי . 
היא אינה גורם מכביד ומשהה ומעכב . להיפך , אם בכלל מעוניינת עדיין ישראל 
הרשמית בתוכנית השלום שלה , יכולה מוסקווה להיות גורם מדרבן , שיסכים להסתיר 
בשלב הראשון את אש"ף , לנוחיותה המילולית של הממשלה בירושלים . כל דיפלומט 
ישראלי מבין כי נוצרה הזדמנות נדירה . בריה"ם , שראתה בקריסת חומת ברלין , 
ונהנית עתה מצמצום האיום הגרעיני של חיל האוויר האמריקאי על עריה , תפעל 
בהתאם גם במזרח התיכון . היא רוצה כאן שקט בזול , ותעדיף כל מגע מדיני 
על מימון המלחמה הבאה . ישראל דוחה את פייסל חוסייני ? רוסיה לא תעמוד 
בדרכה . ירושלים מעדיפה לחזר אחרי אסאד ? הקרמלין עשוי לסייע . שמיר רוצה 
שנציגיו יציגו את צורכי הביטחון של ישראל בפני השלטון החדש בבריה"ם ? אפילו 
על זה יש עם מי לדבר . הסובייטים אינם תובעים דבר הזר באמת לשאיפות האמריקאיות . 
הם גם יכולים לשמש עלה תאנה למתונים בממשלת הליכוד . מי שקשה לו להשיב בחיוב 
לשאלותיו של גיימס בייקר , עשוי להתגדר בשינוי עמדתה של ברית המועצות כבתירוץ 
ועילה נאותים לחידוש התהליך המדיני . כאשר השמיע שמיר את ה"עוד לא " להצעה 
לאפשר את שיתוף הסובייטים במהלך המדיני , לא טרח איש לשאלו מה עוד חסר לו ? 
הוא לא נדרש לנמק . עתה ברור , כי לא זו בלבד שהתחולל שינוי מדיני מסוים 
בגישה הסובייטית , אלא שיש לישראל עניין להשיג את חתימתה וערבותה לכל הסדר 
חלקי או כולל שיושג במזרח התיכון , ויש סיכוי להיעזר בה במהלך המשא ומתן 
המפותל . ועידה בין - לאומית או פתיחה בין - לאומית או כל התכנסות בין - 
לאומית אחרת , בחסות שתי מעצמות - העל כבר אינה מילה גסה כבעבר . גם לא 
צריך לתקוף את שמעון פרס על תמיכתו בפורום כזה , שהרי ממילא הוא מתבצר 
מחוץ לממשלה . ההתנגדות למעורבות הסובייטית בתהליך המדיני נשענת על שגרת 
המחשבה והנוחות הסרבנית של ממשלת ישראל . ליחסי ירושלים - מוסקווה עלול 
לקרות מה שאירע לפולמוס הישראלי - ערבי , כאשר עמדת הממשלה כאן , שנשענה 
שנים רבות על טיעון צודק , הפסיקה להיות מובנת ונתמכת בעולם כולו . 
