קופנהאגן ( מיוחד ל"הארץ " ) . הרב האמריקאי אברהם וייס , שזכה לפרסום 
עולמי כאשר התפרץ יחד עם מספר מחסידיו אל חצר המנזר הכרמליטי במחנה אושוויץ , 
מתכנן להפגין היום בפתיחת הפסטיבל המוסיקלי בזלצבורג נגד פגישתו של נשיא 
צכוסלובקיה , ואצלב האוול , עם נשיא אוסטריה , קורט ולדהיים . יתכן כי 
הרב , האמור להגיע מברלין , לא יורשה להכנס לאוסטריה . בזלצבורג מתוכננת 
גם הפגנת חסידי איכות הסביבה ו"ירוקים " נגד הכור הגרעיני המסוכן בבוגוניצה 
שבצכוסלובקיה . אתמול קיימה קבוצה של מפגינים , בראשות הרב וייס , לבושים 
בטליתות ובבגדי מחנה ריכוז עצרת מול מעונו של נשיא מערב - גרמניה , ריכרד 
פון וייצזקר , בברלין , במחאה על פגישתו הקרובה עם ולדהיים . הרב וייס 
מניו - יורק החזיק בידו כרזה ועליה צילום של ולדהיים במדי הצבא הגרמני מתקופת 
השואה . המפגינים מסרו מכתב הקורא לוייצזקר לבטל את ביקורו , אותו הגדירו 
כ"מעורר סלידה " . בעת ההפגנה היה נשיא מערב - גרמניה בבון . 
