ואשינגטון ( מיוחד ל"הארץ " ) . הבהרות הממשל האמריקאי , כי אין לפרש 
את דחיית השיחות לשיתוף פעולה אסטרטגי עם ישראל כמסר מדיני לירושלים , אינן 
מפיגות את הדאגה והאכזבה הישראלית מהצעד הזה . כך אומרים דיפלומטים ישראליים 
בוואשינגטון . השר ארנס אמר שלשום כי הוא מודע לכך שהמצוקה התקציבית האמריקאית 
עלולה להשפיע על היקף הסיוע לישראל . לאחר פגישתו עם עמיתו האמריקאי ריצארד 
צייני , בתשובה לשאלה אם הצעד הזה הוא בבחינת איתות פוליטי , אמר שלשום 
שר הביטחון : " אני מקווה שלא " . העניין עלה בשיחותיו של ארנס עם מזכיר 
ההגנה צייני . ארנס אמר כי צייני הסביר לו שהדחייה נובעת מכך שהדיונים סביב 
גובה התקציב האמריקאי עדיין לא הסתיימו , אך לא הסתיר את חוסר שביעות רצונו 
מההחלטה . השר ארנס מסר , כי ההחלטה נמסרה לישראל רק ביום חמישי שעבר בשעות 
הערב , שלושה ימים לפני המועד המיועד של פתיחת השיחות בוואשינגטון . דוברת 
מחלקת המדינה מרגרט טאטוויילר אמרה שלשום כי דחיית השיחות היתה החלטה משותפת 
של ממשלות ישראל וארה"ב . אך משגרירות ישראל בוואשינגטון , המוסמכת לתאם 
את ההיבטים הסידוריים של השיחות , נמסר , כי הודעת הדחייה היתה הפתעה גמורה . 
טאטוויילר אמרה כי הדחייה אינה מהווה לחץ מדיני על ישראל , וכי היא נובעת 
משיקולים " פראקטיים לחלוטין " , שמקורם בכך שמסגרת התקציב האמריקאי אינה 
ברורה עדיין . בימים אלה מתקיימים דיונים קדחתניים בין הקונגרס לבית הלבן 
לגבי מסגרת התקציב לשנת 1991 . גורמים מדיניים ישראליים בוואשינגטון מסרו 
כי כמה עניינים הקשורים להודעה האמריקאית מעוררים אצלם דאגה רבה . נימוק 
הדחייה בבעיות התקציב האמריקאיות , מהווה רמז ברור לכך שתקציב הסיוע הצבאי 
לישראל עלול להיפגע , עקב המצוקה התקציבית של הממשל . מסר כזה לא נמסר 
רשמית לישראל עד כה . 
