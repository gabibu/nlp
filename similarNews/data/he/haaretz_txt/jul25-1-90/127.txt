החומה שקרסה ונפלה בדרמטיות במהלך אופרת הרוק הראוותנית שהועלתה בברלין המאוחדת 
היתה חומה של קל - קר חום ומכוער . החומה שבלב נשארה בעינה . מופע הרוק 
היה בנוי רובו ככולו על פעלולים טכנולוגיים מתקדמים . אפקטים של תאורה ואנימציות , 
צעקות רמות ועיכוסים , ווליום מחריש אוזניים , לצד רגעים דרמטיים , קטעים 
מומחזים פשטניים , זמרי הפינק פלויד הנודעים , דמויות נודעות אחרות בעולם 
הרוק ומסר נטול כל תחכום . ובאמת , כיצד אפשר להציג את הפינק פלויד , לבושי 
חליפות העור השחורות ההדוקות אל מול הפאשיזם שאותו הם אמורים להוקיע ? 
האם באמת הם מבינים את משמעותה של חומת ברלין ? יש מי שמסביר ברצינות לשם 
צידוק , שהחומה היא בין האמן לקהלו , ולפנינו מופע צדקה ענק , שאין לו 
קשר עם איחוד גרמניה , גם אם הוא נערך בשטח ההפקר שבין שתי הגרמניות . 
ואכן , אנו צופים ברצף של צילומים מוגדלים בשחור - לבן , המדווחים על אסונות 
בעולם , מלחמות ואסונות טבע , רעבים באפריקה לצד ניצולים ממחנות ריכוז . 
כך הופכת השואה לעוד אסון טבע , שעושים בו שימוש לשם אפקט נוסף . וההמונים 
מריעים באקסטזה , מזכירים משום מה , אולי בגלל המיקום , המונים אחרים 
שנסחפו באקסטזה זרה בעיר הזאת . מה לנו ולשמחה הזרה הזאת ? לנו יש חשבון 
ארוך וקודר , שעדיין לא הסתיים , ומשא כבד של זיכרונות רובץ עלינו , מערפל 
ומעוות את המעמדים החגיגיים ואת התמונות שטופות התאורה הצבעונית . די שישנו 
ניצול שואה אחד , המאיים להצית את עצמו בגלל השידור החי לפי יו"ר יד ושם , 
יצחק ארד , המתראיין בחדשות הלילה לשם איזון כנראה כדי לבטל את השידור . 
איחוד גרמניה אינו חגיגה שאנו מוזמנים לקחת בה חלק . גם אירופה אינה מאמצת 
אותנו אל לבה הקריר והמסויג , וההשתייכות למשפחת העמים האירופיים היא עדיין 
בחזקת משאלת לב ואשליה . יש מי שמנסה להרגיע , שהאיחוד הפעם הוא כלכלי , 
והנחמה היא בכך שחוזקה ועוצמתה של גרמניה לא באים לה מכוח הנשק , ממש כפי 
שהיפאנים קונים להם שליטה בכוחה של טכנולוגיה מתקדמת ועוצמה כלכלית , ולא 
כמו בעבר בכוח הנשק . גם אם אין אנו יכולים לעמוד בדרכה של ההיסטוריה , 
עדיין מותר לנו לחוש פחד למול גרמניה מאוחדת , בעלת בסיס כלכלי איתן . 
ומה שנכון ומותר לשר המסחר והתעשייה הבריטי , שנתן ביטוי חריף לא רק לדעתו , 
אלא לדעת רבים באירופה , שעדיין זוכרים ולמדו לקח מן ההיסטוריה , נכון 
עוד יותר לנו . יש מי שמדבר על האופי הגרמני - לאומי שהשתנה . אבל הנה 
באה חינגת ההמונים לאחר ניצחון נבחרת גרמניה במונדיאל , ההתפרעויות האלימות 
המשולבות בביטויי גזענות ושנאת זרים דווקא במזרח גרמניה . ההמונים המשולהבים , 
הזכורים לנו טוב כל כך מן ההיסטוריה הלא רחוקה כל אלה מעוררים פחדים ישנים . 
דווקא בישראל לאומנית , שבה שולטת מפלגת ימין קיצונית אף מממשלתו של מנחם 
בגין , שהיה מוכן לעלות על הכנסת במאבקו בשילומים מגרמניה , משדרים מופע 
רוק מברלין המאוחדת . אפילו התנגדותו של יו"ר הכנסת , דב שילנסקי , אינה 
מגיעה אל הלבבות והמוחות האטומים . האם זו ירושלים שהתאחדה מחדש ? האם 
נפלו החומות בינינו לבין אירופה , והחומה שבלב בינינו לבין גרמניה ? בשבילנו 
זו שעה של הרהורים והעלאת זיכרונות קשים אל מול טלוויזיה אטומה שאינה מבינה 
היכן ולמי היא משדרת . 
