ואשינגטון ( מיוחד ל"הארץ " ) . מזכיר המדינה של ארה"ב , גיימס בייקר , 
מהמר על סיוע מצד מנהיגים יהודים אמריקאים , כדי לשכנע את ממשלת הליכוד 
להתייחס ברצינות ליוזמתו לקידום דיאלוג ישראלי - פלשתיני כך כותבים בעלי 
הטור רולאנד אוואנס ורוברט נובאק . במאמר שפרסמו שלשום , כתבו כי הדיפלומטים 
הראשיים של בייקר , המקיימים קשר קבוע עם מנהיגים יהודים בארה"ב , אמרו 
להם בשיחות פרטיות שאזהרות אותן מביעים באחרונה מנהיגים יהודים בולטים בפני 
ממשלת ישראל , עשויות למצוא אוזן קשבת אצל שר החוץ החדש , דוד לוי . לדברי 
בעלי הטור , התקווה כי השיחות עם לוי יאפשרו קידום ממשי של תהליך השלום , 
היתה הטיעון שסייע לבייקר לשכנע את אנשי הבית הלבן ( הכוונה לצוות המועצה 
לביטחון לאומי ) כי יש לתת סיכוי נוסף ליוזמת בייקר . " כשדוד לוי יבוא 
לוואשינגטון ב9 באוגוסט , מצפה לו קבלת פנים חמה , אך אזהרה קרה : נשוחח 
רק אם אתה רציני " , כותבים אוואנס ונובאק . לדבריהם , אם בייקר וגורג 
בוש יחליטו שלוי מנסה לגרור רגליים ולהוליכם שולל , הם ייזמו שורה של מאמצי 
שלום אחרים , ובכללם מגעים קרובים בין ואשינגטון לדמשק . לדברי אוואנס ונובאק , 
ההימור של בייקר על השר לוי בא במקביל לשורת מסרים שנשלחו באחרונה לממשל 
ממנהיגים יהודים בארה"ב , המפצירים בממשלת יצחק שמיר לגלות פתיחות רבה יותר 
בתהליך השלום , ומתרים על הכרסום הניכר במעמדה של ישראל בוואשינגטון . לדברי 
בעלי הטור , מסרים ועמדות שהובעו באחרונה מפי מנהיגים יהודים כמו סימור 
רייך ( יו"ר ועידת הנשיאים של הארגונים היהודיים ) , תאודור מאן ( היו"ר 
לשעבר של ועידת הנשיאים ) והנרי סיגמאן ( יו"ר הקונגרס היהודי האמריקאי ) 
, מעוררים תקווה בלבם של בייקר ואנשיו , שממשלת שמיר תגמיש את עמדותיה . 
" אם שמיר האזין לידידיו היהודים באותה מידת ריכוז שבה השמיעו את דבריהם , 
הרי שהאופטימיסטים במחלקת המדינה עשויים להיראות פיקחים יותר מאשר האנשים 
הסקפטיים בבית הלבן " . מקור רשמי במחלקת המדינה אישר , כי הציפיות מביקורו 
של לוי בוואשינגטון אכן גבוהות מאוד , וכי בעיני בייקר , הביקור יהיה אפשרות 
לבחון את מידת הרצינות של ממשלת ישראל במאמצי השלום . המקור אמר גם כי יש 
לברך על כך שמנהיגים יהודים מסכימים עם עמדת הממשל האמריקאי ביחס לתהליך 
השלום , ועל כך שהם נכונים להביע זאת באוזני ממשלת ישראל . 
