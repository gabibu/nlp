זה מכבר חלפו הזמנים ומי ילין על כך שבהם היה הלחם הפריט הראשי , ולכן 
גם הסמל למזונם של בני אנוש ( לבד , כמובן , מן העשירים ) . עדיין יש , 
מן הסתם , משפחות שעבורן מחיר הלחם הוא עניין חשוב במיוחד , והוא מוסיף 
למלא תפקיד תזונתי מרכזי עבורן . אבל אפילו ה"ה קיסר והברפלד , מן המוחים 
התקניים נגד עליית מחירים כלשהי , אינם טוענים כי הלחם אינו מסמל את מה 
שהיה בעידן היסטורי אחר , וכי ביטול סבסודו וייקורו עבור הצרכן המצוי הינו 
גזירה קשה הנוחתת על ראשה על דלת העם . ואמנם אפשר כי מבחינת היקף תחולתה , 
גם אם לא שיעורה , יחושו רבים יותר את פגיעת ביטולה של הסובסידיה על בשר 
העוף ומרגרינה למיניהם . אפשר היה לנחש מראש כי קיסר והברפלד יתבעו פיצוי 
מידי לשכירים בגין ההתייקרות , שספק אם תישאר במסגרת האופטימית יתר על המידה 
של רבע האחוז ; ספק אם אי - פעם ניחשו השלטונות את שיעור עליית המחירים 
שנגרמה הודות לצעד זה או אחר שעליו החליטו . בין אם ההתייקרות עקב ביטול 
הסובסידיות מאתמול תהיה בשיעור רבע אחוז ובין אם תהיה יותר , מוטב שלא להזיל 
דמעות אחריהן . אם יש מעוטי יכולת שייפגעו בפועל , מוטב לפצותם במישרין . 
בעזרת הביטוח הלאומי , למשל . ההעדפה שאנשים רציונליים נותנים לתמיכה 
בנצרך , ולא במצרך , לא איבדה כהוא זה מתקפותה . זו גם הזדמנות נאותה לא 
רק להיפרד ( כליל , במקרה הלחם , חלקית במוצרים אחרים ) מסבסוד מצרכים , 
סחורות ושירותים למיניהם , אלא להעמיד במקומן הנכון את הטענות החוזרות 
ומועלות כנגד ביטול סובסידיות כאמצעי לשיפור האיזון בתקציב . אחד מכתבי הטלוויזיה 
נוטה במיוחד לעשות מטעמים מן הידיעות החוזרות בדבר קיצוץ תקופתי בסובסידיות : 
אחרי שהעלה על המרקע מדפים בסופרמרקט שתגי המחירים המודבקים עליהם מתוקנים 
כלפי מעלה , ואת עקרות הבית חמוצות הפנים ליד הקופות , הוא מוסיף בנימתו 
של מטיף דתי : שוב מונף הגרזן על הצרכן , הלה היה ויהיה הקורבן בכל פעם 
שצריך לקצץ בהוצאות הממשלה . ובכן , מה עוד יכול האוצר לעשות ? החלופה 
המעשית היחידה העולה על הדעת להעלאת מסים ( ביטול סובסידיה כמוהו כהעלאת 
מס ) היא קיצוץ בפעילות הממשלתית ; לעתים זו החלופה העדיפה , במיוחד בתנאי 
תעסוקה מלאה . אפשר בהחלט להסכים , שיש פעילויות ממשלתיות שונות ואפילו 
משרדים שלמים שהם מיותרים על - פי כל הכללים של אנשים מן היישוב . ואולם , 
פירוש הדבר הוא ביטול מקומות העבודה שהם מספקים . מכל מקום , ייתכנו לפחות 
שתי דעות לגבי עדיפותם היחסית של צרכנים רוטנים על תורים מתארכים ליד לשכות 
עבודה . השאלה רצינית מדי מכדי לנסות ולהשיב עליה בסיסמאות דמגוגיות . במקרה 
הנוכחי השתכנעו הנוגעים בדבר , ואפילו ראש הממשלה הצטרף אליהם , שיש לקצץ 
בתקציב כדי לבלום את ההשפעה המערערת את היציבות שיש להקצאת משאבים רבים לקליטת 
עולים וליישובם . השיטה הנקוטה לצורך זה היא הרע במיעוטו ; יש לקוות , 
שגם להבא לא ישכיחו הצרכים הלוחצים את הצורך הנגדי , והחשוב לא פחות , 
של שמירה על יציבות מחירים מרבית . 
