סוכנות הידיעות רויטר הפיצה לכלי התקשורת בעולם את החלטתו של איל ההון היהודי - 
בריטי , רוברט מקסוול , לסגת מרעיון התמיכה במועדוני הכדורגל הירושלמיים , 
הפועל ובית"ר . בידיעה מירושלים נאמר , כי חלום קבוצות הכדורגל של רוברט 
מקסוול " גרוזלם יונייטד " נעלם ביום שלישי בעננת עשן ישראלית פוליטית . 
הדיווח כולל את המניע של ההתאחדות לכדורגל לחסום את תוכניותיו של המוציא 
לאור , לקנות ולאחד את הקבוצות הירושלמיות , בטענה כי מאוחר מדי לשנות 
את לוח הזמנים של העונה הקרובה שתחל ב - 1 בספטמבר . בהמשך ניתן הנוסח המלא 
של הודעתו הרשמית של מקסוול , ובה הוא תוקף בחריפות את ההתאחדות לכדורגל , 
את מרכז מכבי ואת העומד בראשו , מ"ם יו"ר הנהלת ההתאחדות , עזריקם מילצן . 
כן ניתנה תגובתו של מילצן לדברים . בדברי ההסבר בכתבה , נאמר כי בית"ר 
שייך פוליטית למפלגת הליכוד , מכבי למפלגה הליברלית והפועל לתנועת העבודה . 
מקסוול מתואר בכתבה כציוני מוצהר בעל השקעות בישראל יו"ר חברת המחשבים סאיטקס ; 
בעל 54 אחוז ממניות העיתון מעריב ובעל 81 אחוז במפעל טבע . בבריטניה הוא 
בעל קבוצת העיתונות מירור ; יו"ר מועדון הכדורגל דרבי קאונטי . בנו , 
קווין , משמש יו"ר קבוצת אוכספורד יונייטד . 
