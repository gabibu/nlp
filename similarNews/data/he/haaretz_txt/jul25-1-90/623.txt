שולחן בעל רגליים המתעקלות בגנדרנות , עומד במרכז של " משלושה יוצא אחד " 
של נעה דר ( מוסיקה : סטיב הורנשטיין , תאורה : שי יהודאי ) . אשה ושני 
גברים נתפסו בעיני , בשל ההבדלים הפיזיים שבין הגברים , כאשה , בעלה ובנם 
המתבגר . בארועי הפתיחה הבעל משתוקק לאשתו הדוחה אותו , והנער עורג אל 
אמו . ההתפתחויות , בהן משתנים כיווני ההשתוקקות , הערגה , התמיכה והדחיה , 
משכנעות , מורכבות ומרתקות , בזכות העלילה הריגשית , ובשימוש רב הדמיון 
בשולחן . השולחן הוא " הבית " , הצר מלהכיל את השלושה . פירוקו ובנייתו 
מחדש , כמו גם ההתרחקות והשיבה אליו , אינם רק סמלים , אלא אף עילות מצויינות 
לפיתוח השפה התנועתית ההבעתית , המיוחדת לכוריאוגרפיה זו . הרקדנים יוסי 
יונגמן ומאיר שעשוע , שהשתתפו גם באופן פעיל בכוריאוגרפיה , והרקדנית - 
כוריאוגרפית נעה דר , ביצעו תפקידיהם במעורבות רגשית גדולה וביכולת טכנית 
מרשימה . כדורגל אינו מן האביזרים המצויים על הבמה היפה של " איגרא בירא " 
מאת אמיר קולבן ( מנהל הלהקה ) , שמעליה תלויים נעלי ספורט , דאון , 
כינור ומעין סף , ובצידה פירסומות , של " מיפעלי דיסקונט לתרבות ועוד . 
אך בזכותו מתפתחת כאן שפת תנועה מקורית שמשחק הכדורגל הוא מקור השראתה . 
במשחק הכדורגל , דרכי ההתנהגות של השחקנים , הצופים , השופט וגם המנחה 
המגוחך ( שבטלויזיה ) , מוצא אמיר קולבן , בצדק , מעין ראי של החברה 
הישראלית . בהומור אירוני , המעקם מציאות זו עד ל"סוריאליזם " , מפתח קולבן 
תמונות , ששתי המילים " תיאטורן - מחול " , מוצאות בהן ביטוי מלא ומהנה . 
אין להתפלא על כך שבמהלך הענינים משתמשים הרקדנים ב"חנוכיה " , ושהמנחה ( 
אמיר קולבן ) מזמר ומנגן בכינור כהלכה , ואף משמש כמהפנט , שמילותיו " ספור 
עד שלוש ותפסיק לחשוב " , מסיימות כוריאוגרפיה משעשעת וביקורתית זו , שגם 
ביצועה הטכני ראוי לשבחים רבים . 
