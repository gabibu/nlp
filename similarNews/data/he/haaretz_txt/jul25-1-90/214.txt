משפחת געברי מחברון , שביתה נהרס בהוראת ראש מועצת קרית ארבע לשעבר , שלום 
ואך , הגישה השבוע לבית משפט השלום בירושלים תביעת נזיקין נגד המועצה המקומית 
קרית ארבע , נגד ואך ונגד מזכיר המועצה , שמעון שלום . לפני שבע שנים הורה 
ואך לעובדי המועצה להרוס באמצעות טרקטור את ביתה של משפחת געברי ( קרוביו 
של ראש עיריית חברון לשעבר , שייח עלי געברי ) שהיה מצוי אז בשלבי בנייה 
מתקדמים . הבית , בגודל של 741 מ"ר , על גבעת געברה בחברון נבנה כחוק 
לאחר שקיבל רשיון בנייה על פי ההליך המקובל מרשויות התכנון בחברון . לאחר 
שנהרס הבית , הועמד ואך וחבר מועצה נוסף , שמעון שלום , לדין פלילי בבית 
משפט השלום בירושלים ושניהם הורשעו על עבירה של היזק בזדון . השבוע הגישה 
משפחת געברי תביעת נזיקין בה נאמר , כי אנשי המועצה הוזהרו קודם לכן שביצוע 
ההריסה הוא מעשה בלתי חוקי . הנתבעים הועמדו , כאמור , לדין פלילי והורשעו , 
אך התברר כי התיק נעלם מבית משפט השלום בירושלים שבו התקיים המשפט . עתה 
טוענת משפחת געברי כי למועצה המקומית קרית ארבע אחריות ישירה ושילוחית למעשה 
ההריסה . להערכתה היה שווי הבית בעת ההריסה למעלה ממיליון שקל ישן . מלבד 
הנזק שנגרם לבית , דורשת המשפחה לפצותה על הוצאות התכנון והרישוי ועל עוגמת 
הנפש הקשה שנגרמה לבניה למראה הריסת ביתם שלא כדין . כן דורשים בני משפחת 
געברי לפצותם על הצער והסבל הכרוכים בדיור בשכירות לעומת האופציה שנשללה 
מהם לגור בבית השייך להם כבעליו . כתב ההגנה על כתב תביעה זו טרם הוגש . 
