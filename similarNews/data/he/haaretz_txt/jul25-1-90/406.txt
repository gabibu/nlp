ביקורת קשה על אופן לימודי העברית בבתי הספר הדרוזים מותח המפקח הארצי על 
המקצוע , נעים עריידי , במאמר בכתב העת " במורשת ובחינוך " , היוצא לאור 
מטעם האחראים לחינוך הדרוזי במשרד החינוך . לדברי עריידי , יש להדגיש בבית 
הספר הדרוזי יותר מבבית הספר הערבי את לימודי הלשון העברית וספרותה , 
ולחולל שינוי יסודי במטרות הוראת העברית לדרוזים , נוכח חלקם בהוויית מדינת 
ישראל ורצונם להזדהות עם המדינה . עריידי ציין כי תכניות הלימוד לדרוזים , 
ישנות כחדשות , שהוכנו על ידי הממונים על החינוך לערבים במשרד החינוך , 
מתעלמות מתרבותה הייחודית של העדה הדרוזית . " יש התעלמות מסופרים דרוזים 
הכותבים במקור , בלשון העברית , ומסופרים עברים שכתבו על העדה הדרוזית " . 
עקב כך , כותב עריידי , הוכנו באחרונה תכניות ייחודיות להוראת עברית לדרוזים . 
בבטאון מופיעה סקירה על שיבושי לשון אופייניים לתלמידים דרוזים וערבים . 
רבים מהתלמידים הדרוזים נוהגים לומר " כמור " במקום חמור , " כבל " 
במקום חבל , " לשבור " ( ב רפויה ) במקום לשבור ( ב דגושה ) , " מסכירות " 
במקום מזכירות , " פדגם " במקום פתגם . חלק משיבושי ההגייה מוסברים בכך 
שרבים מהתלמידים אינם כותבים עברית כהלכה , ואינם יודעים לנקד מלים . שיבושים 
אחרים נובעים מההבדלים במבנה המשפט בערבית ובעברית , כאשר בערבית הנשוא 
קודם בדרך כלל לנושא ובא בצורת יחיד , גם כשמדובר ברבים . לכן אומרים רבים 
מהתלמידים הדרוזים " הלך התלמידים לבית הספר " , ונוטים לומר " רחובים " 
במקום רחובות , " יסודים " במקום יסודות , " מקורים " במקום מקורות . 
נסיון לתרגם מלים מערבית , מוליד שגיאות נוספות ובהן " חדר גדולה " , " אבן 
כבד " , " ציפור נחמד " , " טלוויזיה צבעוני " , " דלת אחורי " . בהשפעת 
הערבית , אין התלמידים הדרוזים משמיטים את האות ן במקרה הצורך . הם אומרים : 
" נתנתי " במקום נתתי , " ינפול " במקום יפול , " ינסע " במקום 
יסע . בין שיבושי הכתיב של התלמידים הדרוזים , נפוצה ההחלפה בין אותיות 
דומות בצלילן . למשל : " סים לב " , " הסתכר " ( במקום השתכר ) , 
" סכר " במקום שכר , " כבר " במקום קבר , " כל " במקום קל , " קרה " 
במקום קרא , " עונה " במקום עוני ו"שונה " במקום שוני . 
