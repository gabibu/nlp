במופעו הראשון מאז עזב את הארץ לפני שמונה שנים , העמיד מורדי פרבר את מתי 
המעט שטרחו להגיע לאמפי בעין - הוד על כמה מהמרכיבים בזכותם הוא מתחיל באחרונה 
לפלס את דרכו הבטוחה בשוק הפיוזן העולמי . פרבר , גיטריסט מצוין , הגיש 
מפגן הראוי בהחלט לשבח , בו ניכרו מיומנותיו הטכניות הרבות וכושר האלתור 
המקורי והנאה שלו . הקטעים שהגיש , מאלבומו האחרון " כל הדרך לסנדאי " 
ומאלבומו הבא המצוי בשלבי הפקה , נעים על הטווח שבין אווריריות מעודנת עם 
איכויות ריחוף בנוסח חברת התקליטים אי . סי . אם לבין רגעים כוחניים עתירים 
בקטעי סולו ארציים ורוקיסטיים כמעט . בנוסף , אפשר היה לשמוע הרבה מאוד 
השפעות לטיניות , בלוזיות , פה - ושם רגעים גזיים לשמם , ואפילו נגיעות 
קלות באוונגארד . אולם למרות חומרי - גלם טובים בתחומם ומנהיג מוצלח מאוד , 
קשה קצת להכתיר את המופע הזה בתואר " פיוזן במיטבו " . החמישייה שניגנה 
עמו לא ידעה , למרות גיבוש פנימי נאה , להעניק לפרבר את המצע הנכון להפגנת 
כישוריו . היחידי הראוי לציון הינו הסקסופוניסט בעל האוריינטציה הגזית והמגע 
החם , קוני מסקלין . כל היתר היו בעייתים למדי : מרטין ריצרדס , אשר 
על התופים , חשף חשיבה מגושמת , חסרת השראה ונטולת רגישות ; הבאסיסט גילגה 
בוקלה התקשה בתפקיד המנוע , בפרט בקטעים האנרגטיים ; והקלידן ברט הטפילד 
הסתפק בתרומה קורקטית ולא משמעותית במיוחד למרקם הכללי . נראה שקבוצה מקומית 
היתה עומדת באתגר הזה טוב לא פחות , וחוסכת לאמרגנים לא מעט ממון . אולם 
כל אלו , וכן בעיית סאונד קרדינאלית , לא הצליחו לפגום בהצגת התכלית האישית 
המרשימה של פרבר . המופע שלו מחרתיים בתל - אביב מומלץ , לפיכך , בכל 
זאת . גיטריסט ברמתו לא מזדמן בכל יום לארץ , ככלות הכל . 
