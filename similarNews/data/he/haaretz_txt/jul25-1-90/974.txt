לרעיון האיחוד של קבוצות הכדורגל הירושלמיות , בית"ר והפועל , היו מתנגדים 
רבים , אך גם מצדדים . מתברר , כי שני הקטבים הללו אינם האפשרויות היחידות . 
יור אגודת מכבי רמת גן , משה פרנסיס , שהיה שנים רבות יו"ר קבוצת הכדורגל 
של הכח רמת גן , מצדד באיחוד אך לא בנוסח שהציע רוברט מקסוול כתנאי לסיוע 
כספי בסך מיליוני שקלים . " אני חושב שיש מקום לשתי קבוצות בירושלים , 
אך המצב מחייב איחוד קבוצות מאותם מרכזים " , טוען פרנסיס , בעל מסעדת היוקרה 
אולימפיה . פרנסיס אינו צריך להרחיק לכת כדי להסביר למה הוא מתכוון . ברמת 
גן יש מספר רב של קבוצות שלדעת רבים היו חייבות להתאחד לקבוצה אחת : בליגה 
הארצית הפועל רמת גן ומכבי רמת עמידר ; בליגה א הכח רמת גן ומכבי רמת 
חן שהתאחד עם רמת השקמה . לדעתו , " אם הקבוצות של מכבי היו מתאחדות , 
היה לקבוצה הרמת גנית החדשה עד היום מקום של כבוד בליגה הלאומית " . לשם 
תזכורת הכח היה אמנם מועדון קטן ומשפחתי , אך קצר הישגים מרשימים בקנה 
מידה ישראלי . אולי רק לארבע קבוצות ( מכבי והפועל תל אביב , הפועל פתח 
תקוה ומכבי חיפה ) היו הישגים גדולים יותר . הכח זכה פעמיים באליפות , 
פעמים בגביע המדינה ופעם נוספת הגיע למשחק הגמר . בשנות השמונים הידרדר , 
ירד לליגה הארצית וגם לליגה א . עד כמה תלולה הירידה תעיד העובדה שלא היתה 
עוד קבוצה אלופה שירדה לליגה השלישית . " ריבוי קבוצות כמו ברמת גן מפזר 
ללא תכלית את המשאבים האנושיים , הכספיים , הניהוליים והמקצועיים . זהו 
פיצול אדיר " , אומר פרנסיס . הוא אינו מתכוון להתאחד עם הפועל רמת גן . 
" במצב הנוכחי של הספורט בישראל איני רואה כיום סיכוי לאיחוד קבוצות שלא 
מאותם מרכזי ספורט . לדעתי , לא חייבים להתחיל מצעד מרחיק לכת שכזה . 
אפשר להתחיל בצעד ראשון של איחוד קבוצות מאותם מרכזים . יש די איזורים בארץ 
שאפשר לאחד בהם קבוצות , דוגמת עכו , נהריה , הקריות במפרץ חיפה , הדרום 
ועוד . עובדה שהאיחוד בין רמת חן לרמת השקמה הצליח " , טוען פרנסיס . את 
ההידרדרות של הכח הוא מסביר בכך שראשי הקבוצה לא רצו ליטול עליהם התחייבויות 
כספיות שלא יוכלו לעמוד בהן . לפרנסיס יש תחזית קודרת מאד לגבי הנעשה באגודות 
אחרות . " ברמת התשלומים הנוכחית , הכדורגל בישראל לא יחזיק מעמד . כעת 
הוא נמצא באינפוזיה של לא לחיות ולא למות . אם נמשיך כך , יקרוס הספורט 
הישראלי והקבוצות יתמוטטו אחת אחרי השניה " . 
