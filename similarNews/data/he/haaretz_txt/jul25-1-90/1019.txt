( ע ) . מרני קימלמן בת ה71 , שנהרגה בשבת בפיגוע בחוף הים בתל אביב , 
הובאה אמש למנוחות בבית העלמין " בית צדק " במרכז טורונטו בקנדה , כשלמעלה 
מאלף איש מלווים אותה בדרכה האחרונה . טקס האשכבה נערך בבית הכנסת המרכזי 
" עדת ישראל " , וניהל אותו הרב סטיוון סולצמן . מברקי תנחומים נשלחו מישראל 
על ידי ראש הממשלה יצחק שמיר , שר החוץ דוד לוי , שגריר ישראל באוטווה , 
הקונסול הכללי בטורונטו ושר החוץ הקנדי גו קלרק . מנהיגי הקהילות היהודיות 
בקנדה נועדו עם שר החוץ קלרק ודרשו כי ממשלת קנדה תנתק את קשריה עם אש"ף . 
קלרק גינה את הפיגוע . 
