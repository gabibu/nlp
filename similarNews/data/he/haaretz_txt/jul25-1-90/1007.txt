מזרח - ברלין ( ע"ר ) . מיליון מכוניות , שנוספו לברלין מאז נפרצה החומה , 
גרמו לשיתוק מוחלט של התנועה ברחובות ובשדרות העיר , בעוד האוויר נתמלא 
בערפיח המקשה על הנשימה . קציני משטרה במזרח ומערב ברלין המודאגים לנוכח 
מצב זה , הורו על מסע נמרץ נגד חנייה בלתי - חוקית ונהיגה חסרת - מעצורים 
בניסיון להכניס סדר לתוהו ובוהו התחבורתי שהשתרר ברחובות ברלין . " אנו 
על סף התמוטטות " , אמר קלאוס שפרינגר , קצין בכיר במחלקת התנועה של מערב - 
ברלין , בראיון ל"ברלינר צייטונג " . " אני סבור כי כבר בסתיו הקרוב תצא 
התראה רשמית נגד סכנת הערפיח " . קרוגר וקצין התנועה המקביל לו במזרח - ברלין , 
גינתר ווס , העריכו כי 2 . 1 מיליון מכוניות נוספות יירשמו בשני חלקי העיר 
עד סוף השנה הנוכחית , מהן רבות של תושבי מזרח - גרמניה שבפעם הראשונה ניתן 
להם לקנות מכוניות בשוק החופשי . שני הקצינים התלוננו כי האופוריה נוכח התמוטטות 
הקומוניזם במזרח - גרמניה איננה מאפשרת להם לבצע פעולות שיטור מתאימות ברחובות 
הערים . " החופש הזה מאיים על יישומם של כל חוקי התנועה שלנו " , אמר קרוגר . 
עם זאת הוחלט כי משטרת ברלין תתחיל לגרור מכוניות , תטיל קנסות על חנייה 
אסורה , ותנקוט צעדים נגד אנשים הנוהגים במצב של שיכרות . ברלין , שלפי 
התחזית תהיה בירתה של גרמניה המאוחדת , נפתחה לפלישה אדירה של תיירים , 
אנשי עסקים ותושבים מזרח - אירופים המחפשים עבודה ובאים למסעי קניות . 
