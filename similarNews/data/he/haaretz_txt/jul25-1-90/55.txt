לידס ( שרות " ספורט הארץ " ) . הכדורגלנים הישראלים אלי אוחנה ושלום 
תקוה ערכו גם אתמול שני אימונים במדי קבוצת לידס , שחזרה לליגה הראשונה . 
הם קיימו אימון בוקר , שכלל בעיקר תרגילי כדור , ואחר הצהריים השתתפו 
באימון כושר . סוכניהם של שני השחקנים הישראלים נפגשו מאוחר יותר עם המנהל 
האוורד וילקינסון . אין אישור לגבי מהלך הפגישה , אך ראשי לידס הבהירו 
כי טובים מאד הסיכויים להחתמתו של אחד משניהם , וכי בכל מקרה לא יוחתמו 
שניהם . שלום תקוה הביע מאוחר יותר מישאלה , כי יוחתם יחד עם חברו , אך 
נראה כמעט בוודאות שיהיה זה אלי אוחנה שישחק בעונה הבאה במדים הלבנים של 
לידס כמובן , אם המו"ם הכספי עם קבוצתו הבלגית מאלין יוכתר בהצלחה . העדפתו 
של אוחנה , והסבירות הגבוהה שיוחתם , אושרו על ידי גורמים בכירים בלידס . 
היום שוב יתאמנו שני הישראלים ומחר ישתתפו במשחק אימון , שבעקבותיו יוכרע 
כנראה עתידם סופית . 
