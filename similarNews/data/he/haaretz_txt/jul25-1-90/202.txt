( ע"ר ) . שגריר מערב גרמניה בישראל , וילהלם האס , אמר אתמול כי רצוי 
שמדינת ישראל תדחה את השיחות על קבלת פיצויים לקורבנות הנאצים ממזרח גרמניה 
עד לאחר איחוד גרמניה . ישראל הודיעה קודם לכן , כי בעיית הפיצויים כבר 
הוסדרה באורח נפרד עם מזרח גרמניה , אשר סירבה בעבר להכיר באחריותה לשואה 
ולא היתה מוכנה לשלם פיצויים כלשהם . " גרמניה המזרחית אינה יכולה לחתום 
על המחאות שאין ביכולתה לשלם " , אמר השגריר בראיון ל"קול ישראל " . הוא 
הוסיף , כי בסופו של דבר תיאלץ מערב גרמניה לשלם את הפיצויים הללו . " המלצתי 
היא שבישראל יזכרו את הרצון לשלם פיצויים נוספים , ואולם , יש לדון על 
כך עם גרמניה המאוחדת , לאחר האיחוד מחדש שיתבצע בדצמבר " , אמר האס . בהמשך 
הראיון אמר השגריר , כי ישראל חייבת לנסות ולכונן יחסים דיפלומטים עם מזרח 
גרמניה לפני האיחוד , מבלי להתחשב בשאלת הפיצויים . חשוב שגרמניה המזרחית 
תעשה תפנית לעומת עמדתה הקודמת נגד ישראל ונגד הציונות של המשטר הקומוניסטי 
הקודם " , אמר האס , המסיים בקרוב את כהונתו בישראל . פקיד ישראלי בכיר 
הגיב על הדברים באומרו , כי " זוהי שאלה של אחריות . היא צריכה להיות 
מלאה . הבעיה לא תיפתר על - ידי איחודה של גרמניה . מזרח גרמניה דחתה במשך 
שנים כל אחריות לשואה . כיום הם מכירים באחריותם , והתחושה היא שיש להשלים 
את המעגל על - ידי הסכם נפרד על היחסים ועל השילומים " , אמר המקור . הוא 
הוסיף , כי לא ברור אם הערותיו של האס משקפות את מדיניות מערב גרמניה . 
