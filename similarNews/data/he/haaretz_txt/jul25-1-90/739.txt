המשטרה לא השתתפה בתרגיל רחב היקף שערך צה"ל בשבוע שעבר ובו תורגלו ליקחי 
אירוע חדירת המחבלים לחוף ניצנים בחג השבועות . במשטרה טוענים כי לא השתתפו 
בגלל תיאום לא מספיק ואי שיתופם מראש בתיכנון . הן במשטרה והן בצה"ל , 
הביעו גורמים בכירים חוסר שביעות רצון מהעובדה שהמשטרה לא השתתפה בתרגיל 
גדול וחשוב , שבו תורגלו מצבי חרום שבהם לכוחות המשטרה יש תפקיד נכבד באירועי 
אמת . יצויין כי באירוע נסיון החדירה של המחבלים לחופי הארץ בחג השבועות , 
התגלו ליקויים קשים , חוסר תיאום ובעיות דיווח בשיתוף הפעולה שבין הצבא 
למשטרה . התרגיל שנערך בשבוע שעבר , אמור היה לתרגל את המערכת המשולבת של 
צה"ל , המשטרה , כל גורמי הביטחון וכוחות הסיוע וההצלה בטיפול באירועים 
דומים . בתרגיל השתתפו כוחות גדולים של צה"ל ולפי התיכנון היו כוחות המשטרה , 
משמר הגבול והמשמר האזרחי , אמורים לקחת חלק פעיל . ראשי המשטרה טענו כי 
צה"ל תיכנן ואירגן את התרגיל ללא ידיעתם ומבלי לשתף את גורמי המשטרה הבכירים 
בתיכנון התרגיל , שהצריך מבחינת המשטרה היערכות והזזת כוחות באופן מאסיווי 
במקומות שונים בארץ . למשטרה , לדברי גורמים בכירים בה , ניתנה התראה 
של ימים אחדים בלבד , שלא הספיקו להיערכות מתאימה . מפכ"ל המשטרה יעקב טרנר 
שוחח עם הרמטכ"ל דן שומרון פעמים אחדות , במטרה לדחות את התרגיל בשבועיים , 
אך צה"ל לא הסכים לדחות את התרגיל , אף כי הזמין את המשטרה להשתתף בו . 
בעקבות זאת נטלו בתרגיל הצבאי חלק רק מפקדות משטרתיות , שהגיבו לפניות 
בטלפון ובאלחוט , וגורמים משטרתיים מעטים בלבד . האלמנט של שיתוף הפעולה 
בין כוחות צבא לכוחות משטרה בשטח ופעולה חופפת ומקבילה שלהם , לא תורגל . 
קפידבינממצאי התחקיר שנערך במשטרה לאחר ניסיון הפיגוע בניצנים , מעלים כי 
שיש לארגן ולצייד בהקדם האפשרי רכבי חפ"ק , בעיקר למפכ"ל המשטרה . להקים 
בעת אירוע חרום מפקדה משימתית ארצית , שתחל לפעול באורח מידי . לארגן ולרענן 
מחדש את פקודות המבצע הקיימות בנושא ביטחון הפנים . לצייד את כוחות המשטרה 
ומשמר הגבול ואת כלי הרכב שלהם , בכלי נשק אוטומטיים , בכלל זה מיקלעים 
משוכללים , כמו אלה הנמצאים בשירות צה"ל , ולהציב על סירות משמר החופים 
של המשטרה , כלי נשק ארוכי טווח וכוחות חמושים של משמר הגבול שיעלו על סירות 
המשטרה בעת חרום . כמו כן יש לקבוע נוהל ארצי לפינוי חרום של חופי הרחצה , 
בכלל זה שימוש בכלי התיקשורת האלקטרוניים להתרעה ולאזהרת האזרחים . מלבד 
כל אלה הוחלט במשטרה כי יש לספק אמצעים שונים נוספים ליחידה המיוחדת למלחמה 
בטרור וליחידות המשטרה , ובעיקר משמר הגבול , האמורות להיות מוזנקות לחופים 
בעת חרום . יש להיערך בהתאם גם לאפשרות ירי טילים מהים מטווח רחוק יחסית , 
לעבר הערים הגדולות . חדר המבצעים במטה הארצי יתוגבר ויוצב בו קצין בכיר , 
בכל מקרה של הפעלת התרעה לפיגוע ביטחוני . ( הוברר כי בבוקר חג השבועות , 
למרות ההתרעה שהיתה קיימת , אוייש חדר המבצעים כרגיל על ידי שני תורנים 
בלבד , שלא השתלטו על העומס . בשעות הקריטיות לא נכח אף קצין בחדר המבצעים 
במטה הארצי ) . עוד הוחלט כי בכל מקרה של התפתחות אירוע ביטחוני בתוך תחומי 
הקו הירוק , יוצבו קציני קישור של המשטרה , ובהם אנשי מודיעין משטרתי , 
במפקדות הצבאיות , כדי לשפר את העברת המידע מצה"ל למשטרה . בכירי המשטרה 
החליטו כי עד שלא תתוגבר המשטרה בכלי רכב ובתיקני שוטרים , לא תבקש המשטרה 
לקבל לידיה את האחריות הטריטוריאלית על ביטחון הפנים באזורים בתוך תחומי 
הקו הירוק הנמצאים כיום באחריות צה"ל . 
