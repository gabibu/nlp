ועדת הכלכלה סיכמה אתמול את הדיונים בנושא משק המים . היא המליצה בפני הממשלה 
להקים ועדה ממלכתית , שתבחן את התוכנית לפיתוח משק המים שהגיש תה"ל תכנון 
המים לישראל עם העדכונים של נציב המים וכל תוכנית אחרת , ותמליץ על תוכנית - 
אב לפיתוח משק המים והביוב לטווח הארוך . ועדת הכלכלה מציינת את ריבוי הגורמים 
העוסקים בנושא המים והביוב ואת חוסר השיתוף והתיאום בין משרדי הממשלה בנושא . 
היא המליצה להטיל על הוועדה הממלכתית לבחון ולהציע מבנה שישלב את משק המים 
כולל מים מושבים , שיותאם לצרכי מדינת ישראל בעתיד . באשר לשיקום מידי של 
משק המים , ועדת הכלכלה דורשת משר החקלאות להביא תוך שלושה חודשים תוכנית 
שיקום מפורטת לוועדת השרים לענייני כלכלה לשם אישור וביצוע . הוועדה דרשה 
משר החקלאות להסדיר מיד את דרכי העבודה , שיתוף הפעולה והקשר האדמיניסטרטיווי 
בין נציבות המים , מקורות ותה"ל , ותפקידיהם . הוועדה קבעה כי המשבר החריף 
שנוצר השנה אינו תוצאה מקרית של מצב אקלימי חריג , אלא המשכו של תהליך מתמשך 
של דלדול מקורות המים . הוועדה המליצה כי תוכנית לפיתוח משק המים לטווח הארוך , 
תתבסס על שיקום ושימור מקורות המים של המדינה לדורות הבאים . יובטחו מי 
שתייה בכמות ובאיכות הנדרשת ע"י הפניית המים השפירים ממגזרים אחרים לצריכה 
ביתית , והתקנת מערכות טיפול וסינון של מים בכניסה לכל שטח עירוני . כן 
המליצה הוועדה לבחון בחינה מדעית מעמיקה של הקווים האדומים שנקבעו בשעתו 
ע"י ההידרולוגים , ואת התקנה שנקבעה לפני 21 שנים באשר לקו התחתון האפשרי 
להורדת מפלס הכנרת . כדי להתגבר על המצוקה הכלכלית של משק המים , הנובעת 
ממחירם הנמוך , וכדי להבטיח שימוש כלכלי במשאבים המדולדלים , המליצה הוועדה 
לקבוע תוכנית הדרגתית של העלאת מחירי המים השפירים , לצריכה הביתית ותעשייתית , 
עד לעלותם הריאלית . סבסוד המים יימשך לחקלאות בלבד , אך יש להגדיר את 
המקור לסבסוד המים לחקלאות . הוועדה שמעה בצער רב את החלטת נציב המים לצמצם 
את מכסות המים לחקלאים בשעור של 01 עד 52 אחוז , וקבעה כי קיצוץ המכסות 
יפגע בפרנסת החקלאים . הוועדה דרשה ממשרד האוצר לפצות את החקלאים על הנזקים 
שנגרמו להם בעקבות הקיצוץ שנעשה , לפי תוכנית שתעובד ע"י משרד החקלאות בשיתוף 
נציגי החקלאים . 
