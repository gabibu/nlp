קהיר ( ע"ר וע"ץ ) . נשיא מצרים , חוסני מובארק , פתח אתמול את פגישת 
שרי החוץ של המדינות האיסלמיות בקריאה לאחדות בקרב המוסלמים . " האחדות 
המוסלמית צריכה להיות אבן הפינה של כל מה שאנו מנסים להשיג " , אמר מובארק 
למשלחות מ54 המדינות החברות בארגון המועצה האיסלאמית . " דרושה לנו תחייה 
של התרבות האיסלמית נוכח המצב כיום התקפות לא מוצדקות מבחוץ ומגמות של סטייה 
מבפנים " , אמר מובארק בדברי הפתיחה שלו . הוא גם קרא לחברות הארגון ליטול 
על עצמן תפקיד רב יותר בפיתרון סכסוכים ולהימנע מאיבה ועימותים ביניהן . 
במהלך הפגישה יידונו נושאים שונים , ביניהם עליית היהודים מבריה"ם והסכסוך 
בין הודו לפקיסטן באזור קשמיר . פרשנים מעריכים , כי הוועידה , שתימשך 
ארבעה ימים , לא תדון במשבר בין כוויית לעיראק , שפרץ על רקע סכסוכי גבול 
ונפט . סדר היום של הוועידה כולל 38 סעיפים , ביניהם אין כל התייחסות לעימות 
העיראקי - כווייתי . שרי החוץ של שתי מדינות אלה לא הגיעו לוועידה בקהיר . 
פגישה זו היא הפגישה הראשונה של הארגון , הנערכת במצרים מאז שובה לזרם המרכזי 
של העולם הערבי , ממנו נודתה בשל הסכם השלום עם ישראל . סוריה הגישה בפגישה 
הצעת החלטה בת שמונה סעיפים , שאחד מהם קורא להקמת חזית איסלמית נגד ישראל . 
נציגים אחרים מסרו , כי פארוק קאדומי מהנהגת אש"ף , יחזור בוועידה על 
הקריאה לכינוס ועידה בין - לאומית לפיתרון בעיית השטחים המוחזקים על - ידי 
ישראל . זמן מה לפני שפתח מובארק את הוועידה תקפו קנאים מוסלמים שוטר בפתח 
ביתו של שגריר בחריין בקהיר . השוטר נפצע מדקירות סכינים ומהלומות גרזינים . 
היתה זו התקפה שניה של קנאים מוסלמים על כוחות המשטרה בקהיר בחמשת הימים 
האחרונים . לוועידה הגיע גם נציג של המוסלמים מבריטניה , הזמר יוסוף איסלם , 
הלא הוא קט סטיבנס . הוא אמר , כי בא להשיג את תמיכת המדינות המוסלמיות 
במאבק המוסלמים בבריטניה נגד אפלייה גזעית . 
