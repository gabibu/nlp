משפחת געברי מחברון , שביתה הסמוך לקרית ארבע נהרס בפקודת ראש מועצת קרית 
ארבע לשעבר , שלום ואך , הגישה השבוע לבית משפט השלום בירושלים , תביעת 
נזיקין נגד המועצה המקומית קרית ארבע ונגד שלום ואך ומזכיר המועצה שמעון 
שלום . לפני שבע שנים הורה שלום ואך לכמה מחברי המועצה , להרוס באמצעות 
טרקטור , את ביתה של משפחת געברי ( קרוביו של ראש עיריית חברון לשעבר , 
השייח עלי געברי ) , שהיה מצוי אז בשלבי בנייה מתקדמים . הבית , בגודל 
של 741 מ"ר , על גבעת געברה בחברון , נבנה כחוק , לאחר שקיבל רישיון בנייה 
עפ"י ההליך המקובל מרשויות התכנון בחברון . לאחר שנהרס הבית , הועמדו שלום 
ואך וחבר מועצה נוסף , שמעון שלום , לדין פלילי בבית משפט השלום בירושלים 
והורשעו על עבירה של היזק בזדון , אך לאחרונה התברר כי התיק נעלם מבית המשפט . 
השבוע הגישה משפחת געברי תביעת נזיקין , בה נאמר כי אנשי המועצה הוזהרו 
מראש שביצוע ההריסה הוא מעשה בלתי חוקי וכי למועצה המקומית קרית ארבע , 
יש אחריות ישירה ושילוחית למעשה ההריסה . להערכתה היה שווי הבית בעת ההריסה 
למעלה ממיליון שקל ישן . מלבד פצוי על הנזק שנגרם לבית , דורשת המשפחה 
לפצותה על הוצאות התכנון והרישוי ועל עוגמת הנפש הקשה , שנגרמה להם למראה 
הריסת ביתם שלא כדין . כן דורשים לפצותם על הצער והסבל הכרוכים בדיור בשכירות , 
לעומת האופציה שנשללה מהם , לגור בבית השייך להם כבעליו . כתב ההגנה על 
כתב תביעה זו טרם הוגש . 
