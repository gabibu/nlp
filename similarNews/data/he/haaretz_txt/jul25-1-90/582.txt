המשנה למנכ"ל משרד העבודה והרווחה , ד"ר יצחק קנדל , אמר בשבוע שעבר כי 
אינו מכיר בגוף שנקרא ועדת המעקב לענייני רווחה במגזר הערבי , וכי התייחסות 
משרדו היא לכל יישוב בנפרד , במגזר הערבי כמו במגזר היהודי . הוא הורה 
לעובדי משרדו שלא להשתתף במפגש נוסף שארגנה ועדת המעקב בעכו , בנימוק שכל 
כינוס מקצועי ארגוני חייב להיות מוכר על - ידי משרד העבודה והרווחה . ועדת 
המעקב לענייני רווחה במגזר הערבי הוקמה לפני שלוש שנים ובראשה עומד ד"ר סמי 
גרסי מנצרת . בתחילת דרכה עסקה הוועדה במחקר ובסקרי צרכים ולפני שנה החלה 
ליצור קשרים עם הגופים הנוגעים בדבר . במסגרת זו , פנתה ועדת המעקב למנהלי 
המחוזות ולמשרד העבודה והרווחה בבקשה להגדלת התקנים ולביטול לשכות הרווחה 
המקובצות המעניקות שירותים חלקיים למספר יישובים במרחקים גאוגראפיים גדולים . 
פנייה זו נותרה עד היום ללא מענה . ד"ר גרסי אמר כי מטרת הוועדה היא לסגור 
את הפערים החברתיים בין המגזר היהודי למגזר הערבי . " אנחנו כועסים על 
אדישות הממסד היהודי אך לא מיואשים . עד כה לא נעשה דבר " , אמר . בתגובה , 
אמר ד"ר קנדל כי למרות מצוקת התקציב , הושקעו באחרונה משאבים להרחבת שירותי 
הרווחה למיעוטים . מנגד , טענה בסוף השבוע , יו"ר ועדת העבודה והרווחה 
של הכנסת , אורה נמיר , כי הוועדה שלה זימנה את ועדת המעקב לישיבה , אך 
אנשיה לא הופיעו וגם לא התנצלו . היא הפריכה את טענות ד"ר גרסי כי פניית 
חברי הוועדה להתקבל בוועדת העבודה והרווחה נותרה ללא תגובה , למרות שלוש 
תזכורות . חברי ועדת המעקב כועסים במיוחד כי לא הוזמנו לסיור ועדת העבודה 
והרווחה שהתקיים בנצרת לפני שבועיים . " המזמין היה ראש העיר , והוא קבע 
את המוזמנים " , אמרה נמיר . " אבל אני מוחלת על כבודי . אצור קשר עם 
ועדת המעקב כבר בימים הקרובים " . 
