בודפשט ( מיוחד ל"הארץ " ) . ממשלת פולין נסוגה בפני תביעותיהם של האיכרים 
והבטיחה להם לרכוש כמות מינימלית מוסכמת של תבואות החיטה במחירי מינימום 
מובטחים . אומנם המחיר נמוך בהרבה מכפי שתבעו האיכרים אך דומה כי הצעת הממשלה 
תיראה בעיני האיכרים כפשרה מתקבלת על הדעת . כן הבטיחה הממשלה לאיכרים אשראי 
זול וסיוע מיוחד לבעלי הרפתות . אין ספק כי נסיגת הממשלה נועדה למנוע עימות 
מחודש עם האיכרים כפי שארע לפני כמה שבועות , כאשר האיכרים הנזעמים שפכו 
ברחוב כמויות חלב גדולות , הקימו מיתרסים ו"כבשו " את משרד החקלאות ואף 
החזיקו זמן מה את השר כבן ערובה . בעת הוצאת המפגינים מן המשרד פגעו השוטרים 
גם בכמה בצירי ה"סיים " ( הפרלמנט ) , שהתבצרו במשרד יחד עם האיכרים . 
אתמול התנצל שר הפנים הפולני בפני הצירים שנפגעו אך עם זאת ציין כי לא רק 
השוטרים אלא גם חברי הפרלמנט הפרו את החוק . 
