כלכלנים בארץ נוהגים לדבר על " העשור האבוד " , אותן שנים של קיפאון כלכלי 
שלא נוצלו לצורך שינוי מבני וחידוש הצמיחה . ברוח זו ניתן לדבר על השנים 
האבודות בפיתוח תשתית ממשלית איכותית , בעלת יכולת לתמוך בניהול ענייני 
המדינה ובהיערכות למשימות לאומיות . ברוב תחומי הממשל השתרשה תרבות של אי - 
קבלת החלטות " גדולות " , משום שהחלטות גדולות מטיבן יוצרות אי - שקט וחושפות 
את מקבליהן לביקורת ציבורית . למעשה , התפתחה בישראל תרבות של " ניהול 
על סף התהום " , או גרוע יותר " ניהול לאחר קטסטרופה " . כך היה המצב לגבי 
ויסות מניות הבנקים וההיפר - אינפלציה , וכך הוא כיום בנושא העלייה . 
אי - היערכותו הטרומית וחוסר יכולתו של הממשל המרכזי לפעול בראייה כוללת 
ואינטגרטיווית משקפים פגמים מהותיים במבנה הממשל ובדרך תפקודו . השנים " האבודות " 
מאופיינות גם בדה - לגיטימציה של העבודה המקצועית , עקב הפוליטיזיציה של 
רוב המערכות . התפתחה תרבות פוליטית וארגונית המבטלת את הצורך במקצועיות 
ברמה גבוהה . לא זו בלבד שלא נעשה שום מאמץ רציני לחזק את יכולת התכנון 
והניהול על ידי גיוס כוחות בעלי רמה מקצועית גבוהה , במקביל אף חל פיחות 
במעמד היחסי של הגורמים המקצועיים במערכות השונות . תכנון לאומי הפך למושג 
זר בלקסיקון הממשל הישראלי . הפיאודליזם הפוליטי כפה ראייה מידורית , 
מתוך התעלמות מהאופי המורכב ( הרב - תחומי ) של הבעיות המעסיקות מדינה 
מודרנית . הניסיונות לבנייה מחודשת של ממשל אפקטיווי לא הניבו עד כה תוצאות . 
דו"חות שונים שהוכנו בשנים האחרונות בנושא זה לא זכו להתייחסות ראויה . 
על רקע זה , מתעוררת דאגה טבעית באשר ליכולתו של הממשל לעמוד בצורכי השעה . 
אין יסוד להניח , ששינוי יתרחש באופן אנדוגני , שהרי לא חלה כל תמורה 
בתנאי היסוד שהביאו להתפתחות המגמות האמורות . עם זאת , סביר לצפות לשינוי 
מהותי עקב שינויים אקסוגניים . טענתי המרכזית היא , שהעלייה יכולה לשמש 
כממריץ לשינויים מבניים והתנהגותיים בממשל . העלייה הנוכחית טומנת בחובה 
כוח חברתי ופוליטי רב עוצמה . היא החלה לחשוף באופן בוטה את היציבות המדומה 
שהושגה בארץ עקב השתרשות הדפוס של אי - קבלת החלטות " גדולות " . ראיה ראשונה 
לכך היא משבר הדיור . קיומו של רובד רחב של אזרחים המתקשים להגשים את ציפייתם 
לדיור משלהם היה ידוע כל השנים , אולם הבעיה לא השיגה הבלטה ציבורית מספקת 
על מנת להביא ממשל עצל לפעול . העלייה החלה להתגלות כמגבר רב - תהודה לבעיות 
החברתיות של ישראל . היא לא רק תובעת פתרונות חיוניים לצורכי קליטה המונית , 
אלא אף מפחיתה את סף הסבילות של התושבים הוותיקים , יהודים ולא - יהודים , 
לבעיותיהם שלהם . התחרות על משאבים מוגבלים יוצרת מתח בלתי נמנע בין שתי 
האוכלוסיות . הדרג הפוליטי עומד כיום בפני דילמה קשה , אולי הקשה ביותר 
שידע עד כה : מתן פתרונות שלא בהתאם לציפיות , תוך כדי הסתכנות באי - יציבות 
חברתית ודה - לגיטימציה פוליטית , או עמידה באתגר על ידי הפעלת תוכניות 
התערבות בקנה מידה בלתי רגיל . על סמך ניסיוני המקצועי , אסתכן ואעריך , 
שהמערכות הקיימות לא יהיו מסוגלות לעמוד באתגרי השעה . נפח הבעיות ומורכבותן 
התכנונית והניהולית דורשים גישה לא - שגרתית . הניסיון לקצר תהליכים בתחום 
התכנון והבנייה , על - ידי צווי חירום , הוא מן הסתם הוכחה לסגנון פעולה 
חלופי , אך למעשה זהו ביטוי מחודש לריכוזיות האנכרוניסטית המאפיינת את הממשל 
הישראלי . במקום תכנון לאומי מתוחכם , על בסיס רב - מגזרי ואינטגרטיווי , 
התבצע כאן מהלך של הלאמת התכנון . ניתוק נושא הבנייה מפיתוח כולל של מענים 
ברמה המקומית ( תעסוקה , חינוך , רווחה ) , דבר המחייב את מעורבותו 
הפעילה של השלטון המקומי , הוא ביטוי של גישה מידורית צרה . אי - ההתאמה 
המבנית והתפיסתית בין דפוסי הפעילות של הממשל ובין הבעיות הלאומיות שהקליטה 
ההמונית יוצרת ומגבירה , תיחשף בתוך פרק זמן קצר יחסית . בשלב הראשון ינסה 
הממשל להתמודד עם בעיות אלו בדרכיו המקובלות אם גם בקצב שונה , בעיקר במישור 
הטקטי והנקודתי . אולם , כפי שכבר עתה מתברר מתחום הדיור , פתרונות אלו 
לא יענו על הצרכים . מיצוי סגנון קבלת ההחלטות השכיח , והמתחים החריפים 
הצפויים מתחרות על משאבים מוגבלים , עלולים להוביל למשבר חברתי וממשלי רב - 
היקף . משבר זה חב בתוכו פוטנציאל להרס ולדעיכה , אך בו - בזמן טמון בו 
היסוד לבניית סדר חברתי חדש וסגנון ניהול לאומי חלופי . תנאי הכרחי למימוש 
מודע ומושכל של הפוטנציאל הזה הוא ההכרה בצורך בשינוי ובנכונות לפעול בהתאם . 
תנאי נוסף הוא פתיחות חשיבתית , הנשענת על ההכרה שחלק מסדרי הממשל וטכנולוגיות 
ההתערבות מיצו את עצמם . השאלה הנשאלת היא , אם השינויים הנדרשים יהיו יזומים , 
מתוכננים , מקדימים , או שמא , לדאבוננו , יהיו נגזרת כפויה של משבר 
לא הכרחי . 
