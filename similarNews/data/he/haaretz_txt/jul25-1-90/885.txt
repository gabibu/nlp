כותב שורות אלה נמנה לפני שנתיים על המצדדים בכניסתו של גק ליברמן לעסקי 
דלק בישראל . לא כולם אהבו את הרעיון שמשקיע זר ירכוש את חברת פז הממשלתית 
והיו גם כאלה , כמו ח"ך חיים רמון , שטענו כי פז נמכרה לליברמן במחיר נמוך 
משוויה . אז , בתחילת 88 , הערכתי שהמחיר שהתקבל היה הוגן , מה גם שהיה 
מכרז גלוי ופתוח לכל . נקודה שנייה שמשכה את לבי היתה דווקא כניסת איש 
עסקים אוסטרלי לענף הדלק שהיה בעיצומו של המאבק נגד הרפורמה . חברות הדלק 
רצו להישאר בהסדר הישן הקרטליסטי , כאשר המחירים נקבעים לפי שיטה בדוקה 
של קוסט - פלוס והשוק מחולק ביניהן די במדויק . שלוש חברות הדלק נאבקו אז 
במשותף נגד משה שחל , שר האנרגיה , שרצה לקדם את הרפורמה , ולתומי חשבתי 
שכניסתו של משקיע אוסטרלי לפז תתרום לרפורמה ולעידוד התחרות כי אוסטרליה 
היא אחד המדינות עם כלכלה תחרותית וחופשית במיוחד גם בנושא הדלק . אך המציאות 
היתה שונה . כאשר סונול ניסתה באחרונה להתחרות על ידי הכנסת תוסף לדלק שהיא 
מוכרת , בלי לבקש תוספת מחיר הזדעקה פז . סונול ניסתה למשוך לקוחות , 
אך פז פעלה בכל הדרכים והאמצעים והצליחה לבלום את סונול . כך נמנע מהציבור 
תוסף המקובל כבר בכל מערב אירופה וארה"ב כחלק בלתי - נפרד מהדלק , תוסף 
המשפר את פעילות המנוע . כך מנעה פז בכוחה הרב את ביצוע חוקי השוק וחוקי 
התחרות ומנעה שיפור השירות ואיכות המוצר ללקוח . ליברמן לא היה מעז לחלום 
אפילו לפעול בדרך דומה באוסטרליה . שם , אם חברה א משפרת את השירות או 
את המוצר , חברה ב מחפשת מיד תשובה כלכלית - שיווקית . אף אחד לא מתלונן 
או לוחץ אצל הרשויות , אלא חופת שרוולים ועובד קשה יותר . לכן מתעוררת היום 
השאלה , האם זה רעיון טוב שליברמן ישתתף במכרז לרכישת בנק המזרחי . אמנם 
אנו בעד בעלות פרטית , אך לא בכל תנאי . המקרה של פז מעורר סימני שאלה 
אם ליברמן ראוי לרכוש בנק בישראל . אם הוא מתכוון לפעול בבנק המזרחי בשיטות 
שפועלת פז אנו מוכנים לוותר על כספו ועל ניסיונו העסקי . לנו נחוצים אנשי 
עסקים שיקדמו את המשק , שיכניסו אווירה של תחרות , אווירה של שוק חופשי 
לטובת הלקוח . 
