שאלת הסירוב לשרת בשטחים המוחזקים עולה מדי פעם , כאשר חיילים , בשירות 
סדיר ומילואים , מעדיפים להיענש כדין ולא לנהוג בניגוד לצו מצפונם . מספרם 
של סרבני השירות בשטחים מאז פרוץ האינתיפאדה מוערך בכ511 איש בלבד ( נתון 
הנכון לתחילת יולי 09 ) , אולם הכרעה זו מעוררת סבך מורכב של שיקולים , 
החורג מעבר להיקף הסרבנות . במה שונה הסירוב מהפרת כל חוק אחר ? האם יש 
צידוק לתרגומה של עמדה מצפונית כלשהי למעשה המנוגד לאותה הסכמה כללית , 
או הסכמת הרוב , המבוטאת בחוקי המדינה ? ימיו של פולמוס זה כימי המחשבה 
המדינית המודרנית . כתוצאה ממעשיהם של משטרי - רשע בזמננו וממעשי פשע שבוצעו 
בהתאם לחוק , התאשרה במשטרים דמוקרטיים רבים הזכות לסרב לפקודה בלתי - חוקית 
בעליל . המסרבים לשרת בשטחים עושים את צעדם החמור מפני שאינם מוכנים למלא 
תפקיד שהוא בעיניהם מנוגד לצו מצפונם . " כאן אני עומד אין לי ברירה אחרת " : 
אמירה מפורסמת זאת מראשית הרפורמציה הפרוטסטנטית , ביטאה אחת ההכרעות הללו , 
שכמותן שזורות בהיסטוריה . הנחתו של המסרב היא כי עליו לנהוג כך ולא אחרת , 
יהיה העונש שיושת עליו אשר יהיה . יתר על כן : במקרים קיצוניים , המוכרים 
בדברי ימינו , הסירוב להישמע להוראות חוק מסוים נחשב בדיעבד , וגם על - 
פי המוסר שנהג בחברות אחרות באותו זמן , לא רק כזכות אלא כחובה . אין לתמוך 
בהתפשטותה של הסרבנות , אך יש מקום להצביע עליה כעל תופעה כמעט בלתי - נמנעת 
בחברה השסועה מכוח מדיניות מסוכנת ושנויה במחלוקת . מדיניות הממשלה מובילה 
אותנו בנתיב שגוי . מדיניות זו היא שהולידה את הנחרצות של קומץ סרבני שירות 
בשטחים , אשר אינם יכולים ליישב אותה עם מצפונם . הכרעתם האישית והציבורית , 
שעליה הם נענשים כדין , חייבת לשמש אות אזהרה לחברה הישראלית : מהדהדת 
ממנה מצוקה מוסרית שאין להתעלם מעומקה וממשקלה . המפלגות , אל להן להיאחז 
בהחלטתם המצפונית של יחידים , להפקיעה מתחום הפרט ולהופכה למכשיר פוליטי . 
אולם ההמיה העולה ממעשיהם של עשרות צעירים , הנוהגים בריש גלי על - פי 
תכתיב מצפונם , אינה ניתנת להחנקה . 
