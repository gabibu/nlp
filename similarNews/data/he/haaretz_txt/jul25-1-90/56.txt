אבידגאן ( ע"ר ) . חיילי המשמר האישי של נשיא ליבריה , סמואל דו , מתחפרים 
לקראת קרב אחרון מר באחוזתו המבוצרת במונרוביה , בעוד כוחות המורדים מתקדמים 
אל לב עיר הבירה כך מסרו אתמול מקורות דיפלומטיים במונרוביה . " דו אמר 
כי הוא עומד להילחם עד הסוף , ופירושו של דבר כי צפוי התסריט הגרוע ביותר . 
הוא יהרוס חלק רב ככל האפשר של מונרוביה בטרם ימות " , אמר דיפלומט מערבי 
בחוף - השנהב השכנה . הוא ודיפלומטים אחרים באבידגאן , המקיימים קשר הדוק 
עם שגרירויותיהם בליבריה , אמרו , כי המצב במונרוביה מעורפל , ונשמעות 
יריות בכל אתר ואתר . שגריר מערבי שהעז לצאת שלשום לרחובות כדי לעמוד על 
המצב , נקלע לחילופי ירי ונאלץ לבלות את הלילה בביתו של אחד מעמיתיו . כתבים 
בליבריה מציינים כי האחוזה המבוצרת של הנשיא דו , שנבנתה על צוק בידי ישראלים , 
גדושה תחמושת לקראת הקרב הסופי עם המורדים . עוד מסרו דיפלומטים כי דו , 
שלא נראה זה שבועיים בפומבי , הוא למעשה אסיר בידי אנשיו , המפחדים שמא 
יטבחו בהם המורדים , כנקמה על מעשי זוועה שביצעו אנשי הצבא . ייתכן שראשי 
הצבא , שנשארו בפמלייתו של דו , מתכוונים להסגיר את דו למורדים תמורת הבטחה 
כי לא יאונה להם רע . קפידבינספינת תותחים של המורדים תקפה אתמול לפנות בוקר 
את ארמון נשיא ליבריה שלחוף הים , וחיילים בתוך הבניין המבוצר השיבו אש , 
מסרו עדי ראייה . הספינה ירתה לפחות ששה פגזים לעבר הבניין , בו התבצר 
דו יחד עם מעט החיילים שנשארו נאמנים לו . כתבים דיווחו כי ניתן היה לראות 
את ההבזקים כאשר הספינה פתחה באש מתותחיה לפני עלות השחר . בתוך כך נמסר 
כי פלג של כוחות המורדים , בהנהגת הנסיך גונסון , נלחם מבית לבית על השליטה 
ברחובות הבירה . רבים מחיילי הממשלה השליכו את כלי נשקם ונסו על נפשם . קבוצת 
מורדים חצתה אזור ביצות בדרכה למרכז הבירה והפתיעה כוח של חיילי הממשלה שהגן 
על שני גשרים חשובים המובילים לתוך העיר . בין הנסיך גונסון לבין מנהיג קבוצת 
המורדים העיקרית , צארלס טיילור , שורר קרע מזה מספר חודשים . 
