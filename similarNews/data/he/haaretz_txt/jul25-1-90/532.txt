התאחדות הכדורגל של פולין עדיין לא הודיעה לישראל היכן ובאיזו שעה יהיה משחק 
הרעים בין הנבחרות האולימפיות של שתי המדינות המתוכנן ל - 4 בספטמבר . " שלחנו 
מברק לפני שבועיים אך עדיין לא קיבלנו תשובה " , אמר אמש מנהל הנבחרות אברהם 
בנדורי . המשחק בפולין יהיה המבחן הראשון של האולימפית מאז הוחלט שהמאמנים 
הלאומיים יצחק שניאור ויעקב גרונדמן ידריכו אותה , במקום שלמה שרף ( מונה 
למאמן מכבי חיפה ) . היום יציגו שניאור וגרונדמן את תוכנית עבודתם לעונה 
הקרובה . ישראל שובצה בטורניר הקדם אולימפי בבית אירופי עם שוודיה , יוון 
וקפריסין . ישראל חייבת לסיים ראשונה כדי להמשיך לשלב הבא שבו תתמודד עם 
נציגת אוקיאניה על הכרטיס לאולימפיאדת ברצלונה . האולימפית תקיים מחנה אימונים 
מדי שבוע , במכון וינגייט , שיימשך יממה ומחצה כנראה בימים ב ו - ג . 
מחרתיים ייפגשו שניאור וגרונדמן עם מאמני הליגה הלאומית וכמה ממאמני הליגה 
הארצית , כדי לתאם שיתוף פעולה מירבי ולהפחית למינימום האפשרי פגיעה בפעילות 
הקבוצות . ביום ב הבא ייפגשו שניאור וגרונדמן לשיחת היכרות עם שחקני הסגל 
האולימפי . האימונים יחלו בסוף אוגוסט . 
