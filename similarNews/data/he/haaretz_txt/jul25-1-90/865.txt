משפחות מיושבי האוהלים בגן סאקר בירושלים פלשו שלשום למרכז קליטה בשכונת 
גילה , ופרצו לכמה מבין 46 הדירות הריקות הנמצאות בו . פלישה זו , אשר 
הוצגה על ידי מבצעיה בכלי התקשורת כפרי של תכנון מדוקדק , באה לבטא מלבד 
אקט המחאה עצמו את תביעתם לחזקה על דירות ריקות אלה . הפולשים הודיעו שלא 
יפנו את הדירות עד שלא יימצאו עבורם " פתרונות דיור מתקבלים על הדעת " . 
לפחות מבחינת היקף הפרסום לו זכו , יכולים הפולשים לראות את רעיון הפלישה 
כהצלחה . זמן קצר לאחר שפרצו לדירות הריקות הגיעו למקום גורמים בכירים בתחום 
הדיור והקליטה , ובהם מ"ם יו"ר הנהלת הסוכנות היהודית , מאיר שטרית . 
גם התקשורת , אשר נהרה למקום , איפשרה לפולשים לבטא בהרחבה את דבר מצוקתם . 
עתה החל להתנהל משא ומתן על פינוים מן המקום , ועל מחירו של פינוי זה , 
כאשר נציגי הגורמים הציבוריים והמשטרה נוהגים בפולשים אורך רוח . במקורן 
נועדו הדירות הריקות הללו לשיכונם של עולים , אך מחמת בנייה לקויה ותשתית 
מעורערת הוחלט על פינויין ההדרגתי מדייריהן והחזרת הנכס כולו למשרד השיכון . 
עתה מבקשים הפולשים להתגורר בדירות אלה ובכך להשפיע על קביעת ייעודן . 
כבר ביומם הראשון במקום הובטח , בשיחה בין מאיר שטרית לאריאל שרון , שהדירות 
יועמדו לרשות חסרי הדיור , על פי הקריטריונים הקיימים של הזכאות לדיור . 
הפולשים יכולים איפוא לזקוף לזכותם גם הישג מעשי בעל משמעות . רק שאלה אחת 
נותרה , אם כך , פתוחה : האם פלישה מאורגנת זו צריכה לשמש דוגמה לחסרי 
דיור אחרים , בודדים וקבוצות , החיים במצוקת דיור או יושבים באוהלים . 
ככל הנראה , ולאור מבוכת הרשויות והצטדקות הגורמים המשכנים , ישכילו לעשות 
אלה שיאתרו דירות ריקות ויפלשו לתוכן . מיד עם הפלישה ימצאו אוזניים קשובות 
לטענות שהם אוצרים בלבם כבר שנים רבות . יתרה מזאת , אנשים שלא ימהרו לבטא 
את מצוקתם במחאה פיזית ותוך הסגת גבול פלילית עלולים למצוא את עצמם מחמיצים 
את ההזדמנות הלא - שכיחה להישמע , ואולי גם להשפיע ולשפר את תנאי מחייתם . 
בשבועות שחלפו מאז פרצה מחאת חסרי הדיור היו כמה מקרים של הסגת גבול תוך 
עבירה על החוק , בניסיון לתפוס דירות ריקות ולהתבצר בהן . בין אלה , שפעלו 
על פי רוב כבודדים , באופן ספונטני , נמצא גם זוג שהתבצר בדירת עמידר בפתח - 
תקווה , על אף שלא עמד בקריטריונים לזכאות לקבלת דירה מעמידר . אבל מקרה 
הפלישה למרכז הקליטה בגילה בולט בהיקפו ובהיותו פרי תכנון וביצוע מחושב . 
אווירה ציבורית אוהדת או סלחנית לפלישות מעין אלה עלולה לתת לגיטימציה לתופעה , 
ובכך להתיר לכל מי שרואה עצמו מקופח , להסיג גבול ולתבוע חזקה על רכוש 
הציבור , או אף על רכוש פרטי . הגורמים המשכנים משרד השיכון , חברות הדיור 
העממי והרשויות המקומיות חייבים לבלום את תופעת הפלישה לדירות ריקות בטרם 
תתרחב . על גורמים אלה להבהיר בתקיפות כי לא היסודות האקטיוויסטיים או הקולניים 
יותר הם אלה שייהנו מהקלות במציאת פתרון , כי אם אלה שזכאים לכך . תנועת 
המחאה של חסרי הדיור תוכל להשיג מעבר לאהדה הציבורית הנמכה בסף הזכאות 
לדיור וזירוז באיתור הפתרונות , אך הגורמים המשכנים לא יוכלו להשיג לכל 
פונה דיור אופיטימלי . הפולשים ובמיוחד המאורגנים שביניהם חייבים להבין 
זאת . 
