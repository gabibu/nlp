ביקורת נוקבת לגבי מחירים גבוהים המוצעים על - ידי החברה הכלכלית שליד התאחדות 
המלונות וכן על תקלות במועדי אספקה , נמתחה בישיבה סגורה של פורום קנייני 
בתי המלון בתל - אביב . מנכ"ל החברה , מיכל עמיר , מסרה על מספר שינויים 
בחברה הכלכלית והדגישה , כי מטרתה של החברה תהיה כפולה : לספק מוצרים לענף 
המלונאות במחירים נמוכים ככל הניתן , ולמתן את רמת המחירים בשוק המוצרים 
הרלוונטיים . לדבריה תושגנה מטרות אלה רק עם בתי המלון יגלו שיתוף פעולה 
אלמנטרי . מנהל אגף הרכש ברשת מלונות דן , יוסף אריאלי , סקר את תנאי השוק 
היום , המחייבים והמאפשרים להערכתו לאלץ ספקים למתן מחירים . הוא המליץ 
להירתם לפעולה משותפת לריסון ספקים מפקיעי מחירים . מנכ"ל התאחדות המלונות 
של תל - אביב רבתי , אלי זיו , הציע שהחברה הכלכלית תצא במבצעים להוזלת 
מחיריהם של מספר מוצרים בשוק , על בסיס הזמנה מרוכזת מראש . בתום דיון ממושך 
הוחלט על הקמתו של צוות פעולה משותף בן שלושה נציגים , שיפנה בשם התאחדות 
המלונות וכלל בתי המלון לגורמים מונופוליסטיים וידרוש הוזלת מחירים . הפנייה 
תיעשה לגבי מוצרי זוהר - דליה , תנובה ומשקאות קלים . מנכ"ל החברה הכלכלית , 
מיכל עמיר , תציע את המוצרים המומלצים על ידה להזמנה מרוכזת של המלונות . 
כן תבחן החברה הכלכלית אפשרות לקבל מחברות מסויימות מעמד של סוכן בלעדי 
לענף המלונאות על בסיס מחירים מוזלים . הוסכם עקרונית שקניינים יביאו לידיעת 
החברה הכלכלית הצעות מחיר זולות יותר שהם מקבלים , כדי לתת לה סיכוי להתמודד 
כנגדם . מקובל היה על המשתתפים שיש להעדיף קנייה בחברה הכלכלית במקרה של 
מחירים זהים . הפורום יכונס לפגישה נוספת בעוד כשלושה חודשים ותיבדק האפשרות 
להרחיבו . 
