במכת חסד של כמה מיליוני שקלים יצליח ( כנראה ) רוברט מקסוול להמית מסרים 
אידיאולוגים גוועים שתוקפם הישראלי רחב הממדים מקיף עד היום גם את מגרשי 
הספורט בארץ . זה מתחיל בירושלים . לא עוד " הפועל " ולא " ביתר " , 
אלא סתם מועדון כדורגל עירוני . את סמל המנורה הלאומית מאז ימי פלוגות הגיוס 
הרווזיוניסטיות ישליכו , לפחות בספורט , לסל הגרוטאות . ואליו יצטרפו 
הסיסמה הנשכחת של הפועל " לא אלופים אלא אלפים " וסמל האגודה המזכיר לרבים 
( ולא במקרה ) את הפטיש והמגל הסובייטים . מחוץ למגרשי הכדורגל מה נשאר 
מ"הפועל " ? לפני הרבה שנים , בבית - ספר עממי של תחילת שנות ה05 , ביקשו 
אותנו , הילדים , למלא טפסים של העירייה ובהם שאלה לגבי מקצוע האב . באותם 
זמנים רחוקים רצו כולם לכתוב שאבא פועל . זה היה מכובד חרף העובדה שבית - 
הספר היה בורגני למדי וכך רוב ההורים . קשה היה לעמוד מול האתוס הפועלי 
של " ארץ ישראל העובדת " ששלט בכיפה . רק ילדה אחת , מסכנה , שלהוריה 
היתה חנות גלנטריה קטנה ליד בית - הספר לא היתה יכולה להתחכם והיא כתבה שהאב 
סוחר . אחד הילדים ניגש אליה ושאל : " למה את כותבת שאבא סוחר ? תכתבי 
שאבא גנב . הוא הרי לא עובד ולא מייצר כלום , רק לוקח ממישהו בזול ומוכר 
ביוקר ומרוויח על חשבון זיעתם של הפועלים " . הילדה בכתה . והנה חלף זמן , 
והילדים שלי הלכו לאותו בית - ספר ממש , ובבוא היום קיבלו גם הם טפסים 
דומים של העירייה . הפעם כבר לא היה אף ילד שיכול או רצה לכתוב שאבא פועל . 
לא היו הורים כאלה , מלבד לילד אחד שאביו הוא השרברב השכונתי . הוא עובר 
לבדו מבית לבית , פותח סתימות ביוב ומתקן צינורות שהתפוצצו . הילד לא העז 
לכתוב שאביו פועל ורשם שאבא " קבלן לעבודות אינסטלציה " . " הפועל " בנסיבות 
החברתיות שלנו היום הוא ערבי . וכאשר המדובר ביהודים , מכנים אותם בדרך 
כלל " עובדים " . רק בענפים מסוימים מאוד ממשיכים להשתמש במונח " פועלים " . 
פועלי בניין , פועלי ניקיון , פועלים חקלאיים , בכולם רוב לפועלי שכם , 
חברון , עזה ואום אל - פחם . בחברת החשמל יש רק " עובדים " ויש " עובדי 
התעשייה האווירית " , וראשי ההסתדרות של היום מדברים על " ציבור עובדים " , 
לעומת קודמיהם שדיברו על " ציבור הפועלים " ואפילו על " ציבור העמלים " 
ביטוי שהיה פעם בעל תוקף אידיאי - מעמדי מחייב מאוד . לפני זמן מה ביקרתי 
במפעל לשימורי מזון שמעסיק בעונות הבוערות קבוצות גדולות של פועלים מעזה . 
היה שם לוח נוכחות , עם שעון ושלט שעליו כתוב " פועלים זמניים " ( קרי : 
ערבים ) ולוח אחר , נפרד ובו כתוב : " עובדים קבועים " ( קרי : יהודים ) 
. שאלתי באחת המחלקות כמה אנשים מועסקים כאן ופועל ערבי אמר לי בעברית : 
" אצלנו יש עשרים פועלים וארבעה עובדים , אבל רק הפועלים עובדים , העובדים 
לא עובדים " . אולי אין זה מקרה שמפלגת פועלי ארץ ישראל , מפא"י ההיסטורית , 
שינתה כבר מזמן את שמה למפלגת העבודה , ואת הבדיחה השחוקה ש"דבר " צריך 
להופע בערבית מכיוון שבכותרת נאמר " עיתון פועלי ישראל " מכירים כולם . 
על - פי עיקרון זה , צריכות להישאר במרכז " הפועל " רק קבוצות הכדורגל 
של בני - נצרת ומכבי תמרה . מקסוול יודע שכספו יכול לשכנע מהר מאוד פטרונים 
פוליטיים ועסקנים של קבוצות ישראליות למחוק הבדלים שיצר משטר מפלגתי רב - 
כוח בין ספורט לאומי ( בית"ר ) לספורט בורגני ( מכבי ) או ספורט פועלי . 
ספק אם הוא יודע שבכסף , לפי שעה בירושלים , הוא יכול גם לשנות את השפה 
ואת עולם המושגים הישראלי הוותיק . לא עוד " ספורט הפועלים " ולא עוד הדר 
בריתו של טרומפלדור , אלא סתם ספורט וכדורגל . עם עוד כסף הוא יכול לעשות 
זאת עם קופת - חולים של העובדים הלאומיים וקופת חולים מכבי ואפילו הכללית . 
