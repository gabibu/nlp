קשה למצוא היום את הידיים והרגליים בתוך בליל המספרים , תוכניות החירום , 
הקרוואנים , הבתים המוכנים , התחלות הבנייה והתקציבים הנוספים שמפיל 
עלינו אריאל שרון כמעט מדי יום . השבוע הוא הגיש לממשלה בקשה לתקציב נוסף 
בסך שלושה מיליארד שקל , וזאת כאשר הכנסת רק החלה לדון בתקציב הנוסף בסך 
5 . 2 מיליארד , המיועד לאותה מטרה ממש . ברור שאין סיכוי שהממשלה תאשר 
ביום ראשון את הבקשה לשלושה מיליארד . איך יכול שר אוצר לקבל הנחתות מעין 
אלה , כאשר הוא יודע שהוצאה נוספת של שלושה מיליארד תגדיל את הגירעון בתקציב 
לסכום בלתי נסבל ותביא לסכנת התפרצות אינפלציונית ? אבל שרון מבקש תמיד ובכוונה 
תחילה את הבלתי אפשרי . לכן כאשר תידחה הצעתו , הוא ישיג את מה שהוא רוצה : 
אליבי . הוא הרי רצה לבנות , הוא רצה להקים , ורק הממשלה צרת המוחין 
מנעה זאת ממנו . כך בדיוק קרה עם צווי החירום . שרון ניגש ליוזמה של הוצאת 
צווי חירום לבניית 000 , 3 יחידות דיור , כאשר הכנסת כבר היתה באמצע תהליך 
חקיקה לזירוז הליכי התכנון והבנייה . חבר הכנסת אברהם פורז פנה לבית המשפט 
נגד צווי החירום , ובית המשפט פסל את הצווים וכך סיפק לשרון את האליבי המבוקש . 
יכול להיות שפורז לא היה פונה לבית המשפט , לו היה מדובר בשר אחר , במשה 
נסים או בדן מרידור , למשל . אך שרון הוא בבחינת שור מועד , שחובה תמיד 
לחשוד בכל מעשיו ובמה שמסתתר מאחוריהם . אצל שור נגח לא בודקים בציציות . 
בולמים אותו מיד , בכל האמצעים . התוצאה הסופית של כל ההכרזות וכל תוכניות 
החירום של שרון היא אפס אחד גדול . כמו שאומר שר הפנים אריה דרעי : " עד 
היום לא הגיש משרד השיכון אף תוכנית בנייה אחת לאישור הוועדות המחוזיות , 
גם חוזים חדשים עם קבלנים לא נחתמו , טרם הוחל בהכשרת קרקע " . כלומר , 
גם האגדה שנבנתה סביב הבולדוזר הביצועיסט איננה תואמת את המציאות . מה קרה 
במשך חמש שנותיו במשרד התעשייה ? היכן התעשיות החדשות ? היכן פריצות הדרך ? 
היכן העובדים החדשים שהיו צריכים להצטרף ? בתקופת שרון קרה בדיוק ההיפך . 
התעשייה סבלה , מפעלים נסגרו , התפוקה ירדה , האבטלה המריאה . לשרון 
לא היתה כל מדיניות תעשייתית . הוא לא הכין את התעשייה לקראת 2991 , הוא 
לא סילק את הבירוקרטיה הפוגעת במשקיעים , לא ביצע ליברליזציה , לא הקים 
תשתית , לא קידם את המחקר והפיתוח . שממה אחת גדולה . הוא נהג לקיים 
ישיבות עם תעשיינים ומשקיעים כשמסביבו עדת אנשי המשרד , מהמנכ"ל ומטה . 
כל בקשה של התעשיין היתה מתקבלת ללא ערעור מיד ובמקום . שרון היה מרעים 
בקולו על הפקיד : מדוע לא ביצעת , מדוע אורך הדבר כל כך הרבה זמן . והפקיד 
היה יושב רועד מאימה . עם תום הישיבה היה התעשיין יוצא מרוצה ובחיוך רחב , 
באמונה שהשיג את כל חפצו . אך האמת התבררה לו כעבור זמן , כאשר מאום 
לא קרה , כאשר עניינו לא קדם . הפקידים לא ביצעו , שרון לא עקב , הבירוקרטיה 
התגברה בקלות על השליפות מהמותן . האנטגוניזם והיריבות שיצר שרון ביחסיו 
עם שר האוצר דאז משה נסים , כמו עם השר הנוכחי , גרמו לכך שלא עלה בידו 
להשיג תקציב לשום דבר . בכל הדיונים המשותפים בנושאי תעשייה היתה ידו על 
התחתונה . את שרון לא עניינה התעשייה עצמה , אלא רק הכוח הפוליטי העשוי 
לנבוע ממנה . משום כך היה דבר אחד שהוא אכן ביצע : יותר הגנה על תעשיות 
מקומיות כושלות . תוצאת מדיניותו היום היא תעשיות רבות יותר התלויות בחסדי 
השלטון , שהשכר המשולם בהן ופריון העבודה שלהן נמוכים , בעוד כל העולם 
צועד לקראת סחר חופשי . בתפקידו כשר הביטחון הוא הביא לשיא את יכולתו לבנות 
לעצמו אליבי . שיטתו היתה להאריך בדיבור סביב נושא מסוים , וברגע האחרון , 
כאשר כל בני שיחו כבר עמדו לסיים את הישיבה , הוא היה זורק הסתייגות כלשהי . 
כך השתלשלה פרשת המגע עם הסורים במלחמת לבנון . שרון חזר ואמר שישראל לא 
תיתקל בסורים , ויהי מה , וכך ישבו הכל רגועים . בסוף הישיבה , כשכולם 
כבר התכוונו לצאת , הוא היה זורק משפט בנוסח : אך אם הסורים יתעקשו לתת 
חיפוי למחבלים , ייווצר מצב חדש . כך הוא קיבל את האישור להיכנס לקרב גם 
עם הסורים . כך הוא הצליח לסדר לעצמו צידוקים לכל פעולותיו במלחמת לבנון . 
דרך אגב , מישהו זוכר ששרון היה פעם שר החקלאות ? גם שם לא חולל הבולדוזר 
הגדול שום מעשה בעל משקל . עכשיו משחק שרון משחק כפול . הוא מבין שנכנס 
לצרה צרורה . לכן , קודם כל הוא הציג את דוד לוי ככישלון , כאילו בכל 
תקופת לוי לא נבנתה אפילו דירה אחת ברחבי ישראל . בקרוב , כאשר מצוקת הדיור 
אף תחמיר , והמשרד לא יצליח לספק דירות לעולים ולוותיקים , הוא ישלוף את 
האליבי לחוסר המעש . הוא הרי הגיש תוכניות חירום , הוא רצה צווי חירום , 
הוא תבע שלושה מיליארד , ואילו הממשלה סירבה . לכן חברי הכנסת הם האשמים , 
שר האוצר אשם וראש הממשלה גם הוא אשם . 
