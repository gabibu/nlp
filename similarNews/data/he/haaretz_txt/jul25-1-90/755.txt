שירות הביטחון הכללי חשף חוליה בת ששה מחבלים החשודים בהנחת מטעני חבלה בשנה 
האחרונה בצפון הארץ ובניסיון לבצע הרג המוני באולם שמחות בצפון הארץ . ארבעה 
מהעצורים הם מהכפר תמרה ושתי צעירות הן מהכפר גדידא וממגדל כרום . ראש החוליה 
חאלד כנען , מהכפר תמרה , נסע לגרמניה בניסיון ללמוד משפטים , שם גייס 
אותו לפתח עורסן עבדל ראני , איש הפתח האחראי על מנגנון הפיגועים . עורסן 
עצמו הוא בן הכפר איכסל מהגליל , המתגורר כיום באלגיר . חאלד כנען עבר קורס 
בדירת הפתח ביוגוסלוויה ולפני עשרה חודשים כשחזר ארצה , הניח מטען במרכז 
חורב בחיפה . המטען לא התפוצץ , הוא התגלה ופורק שבועיים לאחר מכן . כנען 
גייס חבר נוסף מתמרה , שוב יצא לאימונים בגרמניה , וכשחזר גייס עוד שני 
צעירים מהכפר ואת שתי הצעירות . בתחילת חודש יוני , בהוראת מפעילו מגרמניה , 
חסן אבו - חסן , הוא הניח מטען בטרמפיאדה סמוך לקרית - אתא . לאחר מכן 
הניח מטען במרכז המסחרי בקרית ביאליק ומטען נוסף בחוף נהריה . אך שלושת 
המטענים נתגלו על ידי אנשי כוחות הביטחון לפני שהתפוצצו . חסן אבו - חסן 
מתגורר בברמן שבגרמניה , שם הוא משמש כמתורגמן מטעם העירייה . נמסר כי 
שימש גם כמתורגמן למשלחת של אישי ציבור מחיפה , שהגיעה למקום כדי לחתום 
על ברית ערים תאומות . למשלחת זו יצאו גם כמה צעירים מהכפר תמרה , לרבות 
אלה שגויסו בסופו של דבר לפתח . בחקירתם הודו כי התכוונו לפרוץ לאולם שמחות 
בצפון ולבצע הרג המוני , וכמו כן התכוונו לפוצץ בית מגורים , על ידי הנחת 
מטעני חבלה על בלוני גז . 
