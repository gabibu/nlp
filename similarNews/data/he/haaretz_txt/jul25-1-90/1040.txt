בשקט מופתי התקיימה אתמול בירושלים עצרת המונית של חסרי דיור מכל רחבי הארץ . 
כמה מאות חסרי דיור מאילת ועד לצפון צעדו במשך כשעתיים מבנייני האומה לקריית 
הממשלה , שם קיימו דקת דומייה לאות אבל על " ממשלה שאינה פועלת " . בין 
הצועדים במסלול הארוך היו גם נכים , תינוקות ונשים הרות ממאהלים בכל רחבי 
הארץ . כוחות גדולים במיוחד של משטרה ומג"ב אבטחו את המסלול , מחשש לגילויי 
אלימות . בניגוד לצפוי , הצליח הוועד המארגן להשליט סדר , שהותיר את כוחות 
המשטרה ללא מעשה . הגוף העיקרי שארגן את ההפגנה ומימן אותה היה מפ"ם , שנציגיה 
נוכחו באירוע . למפגינים הצטרפו גם כמה עולים מבריה"ם ונציגים של סטודנטים 
חסרי דיור , שצעדו בקריאות קצובות של " מות לממשלה " וקריאות גנאי למודעי . 
כביש הכניסה לירושלים נחסם עקב ההפגנה למשך כחצי שעה . התהלוכה עוררה ענין 
מועט בלבד , כאשר חלפה ליד משרדי הממשלה והכנסת , שהיו נטושים בגלל תשעה 
באב . כלי תקשורת מכל העולם תיעדו את מחאתם של חסרי הדיור . בתום התהלוכה 
ירדו מאות המפגינים לעצרת ב"מעברת הכנסת " לעמק המצלבה . בראשית העצרת 
הוקראה מעל הבמה " מגילת החרם והנידוי " , שחוברה על - ידי אחד מפעילי השכונות 
ובה הוטל חרם ונידוי " על הממשלה הזו , הפוגעת בכבוד האנושי של האדם " . 
בזה אחר זה עלו על הבמה נציגים של המאהלים והדליקו משואת מחאה לתפארת מדינת 
ישראל . במחיאות כפיים סוערות זכה נציג המאהל החרדי בירושלים , דוד נחמן 
רוטנר , שקשר את המעמד לט באב . הוא אמר , כי " כעת אנו מאוחדים , כאחים 
לעת צרה . כוחנו ביהדותנו . מכאן נדליק להבת האחווה " . ימין סוויסה , 
נציג האוהלים , קרא להתאחד ולהסלים את המאבק , תוך נטילת החוק בידים . 
" אם שר המשטרה , רוני מילוא , יפעיל כוח נגד הילדים האלה , נעלה עליהם 
כולנו ולא ניתן להם " . רבים מהמשתתפים , שהגיעו מכל קצות הארץ , הביעו 
אכזבה מאופיה השקט של ההפגנה . קפידבינשר המשטרה , רוני מילוא , הנחה את 
מפכ"ל המשטרה לנקוט ביד קשה כלפי חסרי דיור , אשר יפרו את החוק . שר המשטרה 
הדגיש , כי הנחייה זו באה בעקבות הפרות חוק מצד המפגינים שהשתלטו בימים 
האחרונים על מבני ציבור , עיריות ומרכזי קליטה . עד כה , נהגה המשטרה באיפוק 
רב וביד רכה כלפי המפגינים . השר מילוא ציין , כי " למרות מצוקתם הקשה 
והמובנת של חסרי הדיור , הם צריכים להבין שגם את מחאתם , כואבת ככל שתהיה , 
הם צריכים להביע במסגרת החוק , תוך שמירה על הסדר הציבורי והחיים התקינים 
במדינה " . " המגמה כיום היא לנסות ולשכנע את הפולשים לפנות את המבנים , 
אבל אין ספק שאם השכנוע לא יעזור , אנו נאלץ לנקוט גם באמצעים תקיפים יותר , 
כדי לפנות מבנים שפלשו אליהם ולקיים את הסדר הציבורי " , אמר מילוא . המשפחות 
שפלשו למרכז הקליטה בגילה עדיין נמצאות שם ונמשכים המגעים לפנותן מרצון . 
לפי שעה , אין כוונה לפנותן בכח . 
