בית - המשפט המחוזי בתל - אביב , ישי לויט , אישר אתמול את מכירת מרבית 
נכסיו של המלונאי חיים שיף לחברת אפריקה ישראל . הנכסים נמכרו בסכום של 
23 מיליון דולר . חברת אפריקה ישראל תשלם סכום נוסף של 9 מיליון דולר , 
בתנאי שחלק מנכסיו של שיף יקבלו אישורי בנייה . המדובר באישור להסבת מלון 
דיפלומט בתל - אביב למלון דירות , ואישורי בנייה למגרשים של שיף בירושלים . 
גורם המעורה בנושא הביע אתמול באוזני כתב " הארץ " אופטימיות באשר לסיכויים 
שאותם נכסים יקבלו את האישורים מהרשויות המוסמכות . מרבית הכספים שיתקבלו 
ממכירת הנכסים לאפריקה ישראל יועברו לבנק לאומי , שהוא הנושה העיקרי של 
קבוצת שיף . פרקליט הבנק , עו"ד רובי בכר , טען בדיון שהבנק מעוניין שאפריקה 
ישראל תרכוש את נכסי שיף , מפני שהחברה בעלת אמצעים כספיים , ותוכל לא 
רק לרכוש את הנכסים אלא גם לקדמם . עו"ד בכר הודיע עוד כי במסגרת ההסדר 
ויתר הבנק על חוב ( כולל ריבית ) בסך 9 מיליון דולר שהיה חייב שיף בנק . 
הוא אמר , כי אפריקה ישראל נושאת ונותנת לקבל את היתרי הבנייה הדרושים . 
כפי שפורסם הבוקר ב"הארץ " , חזר בו איש העסקים אפרים אוריון , מכוונתו 
להתחרות בחברת אפריקה ישראל . אוריון כתנאי להיכנס למכרז הצטווה על - 
ידי בית המשפט להפקיד ערבות בנקאית של חמישה מיליון דולר . פרקליטו , עו"ד 
אמנון עברון , הודיע אתמול כי עברון חזר בו בגלל המחיר הנדרש . במהלך הדיון 
איפשר השופט לשיף לומר את דברו . שיף הדגיש פעם נוספת את תרומת הבנקים לנפילתו , 
דרך " הריביות הרצחניות " , כלשונו . שיף טען כי הבנק עשק אותו ומכירת 
נכסיו היא קנוניה בין הבנק לבין החברה שבשליטתו , הקונה , חברת אפריקה 
ישראל . שיף ישוחרר מפשיטת הרגל , לאחר שישלם את חובו למס הכנסה וביצוע 
ההסדר הזה יבוא לסיומו . 
