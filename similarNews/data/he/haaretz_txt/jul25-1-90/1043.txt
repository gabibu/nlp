עתה , כאשר עונת הקונצרטים בארץ הגיעה לסיומה , יש לי כמה הערות בשולי 
תופעה שנתנה את אותותיה לרעה גם בעונה הזאת . אני מתכוון להעדר מידע מעודכן 
ושוטף על הנעשה במרכזי המוסיקה בעולם . התוצאה בארץ : אפשר למכור לציבור 
בלונים צבעוניים של שמות ותארים מפוצצים , וקשה למכור לו כרטיסים לקונצרטים 
של גדולי האמנים והאנסמבלים . ישראלים רבים צפו והאזינו למפגש שלושת הטנורים 
הגדולים באיטליה , בסיומם של משחקי המונדיאל שם . פאבארוטי , דומינגו 
וקארראס גרמו לכך שרבים כאן האזינו לזמרתם וגם הקליטו בווידיאו את המפגש 
הנדיר . אבל רק חודשים ספורים לפני כן נאלץ אמרגן ישראלי לבטל את מסע הקונצרטים 
של חוסה קארראס בארץ . תחילה ביטלו קונצרט אחד , אחר כך את הביקור כולו . 
הקהל לא קנה כרטיסים . רובו , מסתבר , לא שמע את שמו של הטנור הספרדי 
ולא ידע את גדולתו . אילו היה אותו אמרגן מציע לקהל הישראלי קונצרטים של 
קארראס כעבור חודשים אחדים , לאחר מפגש - השלושה באיטליה , מן הסתם היו 
ההמונים רצים אל הקופות . אלפים היו מבקשים להאזין לו בקונצרט חי , כאן 
בתל - אביב , וסנובים לא היו מוותרים על הופעתם באירוע של " הזמר ההוא , 
הנמוך , ששר בקונצרט ההוא בטלוויזיה " . לא רק הקונצרטים של קארראס בוטלו . 
אגודה ציבורית ביקשה לערוך קונצרט של הבאס - באריטון הבלגי זוסה ואן דאם . 
גם הוא נמנה עם צמרת הזמרים בעולם . הקהל הישראלי לא שמע עליו , והקונצרט 
הועבר מאולם - קולנוע לאודיטוריום הקטן של מוזיאון תל - אביב . גם לשם לא 
התכוון הקהל לנהור . בסופו של דבר בוטל בואו , ברגע האחרון ממש . הסופרן 
רנאטה סקוטו נמנתה עם הגדולות בזמרות האופרה בשנות השבעים והשמונים . היום 
היא כבר אינה בשיאה , אך עדיין יש לה הרבה מה לומר בזמרה האופראית . היא 
באה ללמד את זמרי האופרה הישראלית , חוזרת לכאן גם בימים אלה . האופרה 
חששה , בשל בורות הקהל , לערוך לה רסיטל באולם " נוגה " ביפו , שתכולתו 
כשליש מתכולת היכל התרבות . רק תודות לכרטיסי - הזמנה רבים נראה האולם מלא . 
הסיפור העגום הזה לא החל היום . עוד בתל - אביב הקטנה , בסוף שנות העשרים 
ותחילת השלושים , באו לכאן כמה מגדולי המוסיקאים בעולם . חלק מהם מילאו 
אולמות , והיו שניגנו באולמות ריקים . שמע של הפסנתרן ארתור שנאבל , גדול 
פרשני בטהובן בפסנתר , לא הגיע ליישוב היהודי בארץ . והוא ניגן בתל - אביב 
ב"אהל שם " הריק . כאשר הגיע שמעו של שנאבל לאוזני הקהל כאן כבר היה מאוחר 
מדי . שנאבל לא חזר . מדוע נרחיק עדותנו עד תל - אביב של שנות העשרים והשלושים ? 
בשנתיים האחרונות באו לכאן שלוש תזמורות סימפוניות גדולות , השמנת של השמנת 
באירופה ובעולם . הפילהרמונית של וינה , הפילהרמונית של מינכן , ולסוף 
הפילהרמונית של ברלין . מכירות הכרטיסים לקראת שלושת האירועים התנהלו בעצלתיים . 
לא בכל הקונצרטים נקבע השלט " כל הכרטיסים נמכרו " . גם לא לאחר שהופעל 
שיווק אגרסיווי , כמעט היסטרי . פנו לארגונים , לאגודות , לציבורי - 
צרכנים , הציעו הנחות . ואיך שהוא מילאו את היכל התרבות לקונצרטים של הווינאים 
בניצוחו של ברנשטיין ( ! ) , למינכן בניצוחו של צליווידאקה . בקונצרט 
של מינכן , שהשמיעו בו את הביצוע האדיר של ברוקנר , נותרו מושבים ריקים . 
בקונצרטים של הזמרים פטר שראייר ואדית מאתיס , במסגרת פסטיוול ישראל אשתקד , 
היו האולמות ריקים למחצה , ובקהל היו רבים שנתנו להם כרטיסי - חינם . 
אצל פטר שראייר , הגדול והמפורסם ? כן . אצלנו לא שמעו עליו , או לא 
האמינו להמלצות . הכרטיסים לקונצרטים של התזמורות הגדולות , כשהן באות 
לנגן במדינות אחרות , נחטפים סמוך מאוד להופעת המודעות הראשונות בעיתונים . 
מה קורה אצלנו ? קשה לי להאמין שרק מחירים גבוהים של הכרטיסים בולמים את 
ריצת הקהל אל הקופות . מנויי התזמורת הפילהרמונית הישראלית משלמים מחירים 
דומים , פחות או יותר , תמורת ההאזנה לכל קונצרט - למנויים , גם אם מנגנת 
בו כנרת בשלב הסופי והאחרון של הקריירה שלה , או בניצוחו של צעיר המנצח 
לראשונה על תזמורת סימפונית . למותר לציין , שבכל עונה יש גם קונצרטים 
שהם חוויה מוסיקאלית גדולה , אך מספרם , לצערי , פוחת והולך . לדעתי , 
לתקשורת חלק ביצירת ההתייחסות המהוססת של הקהל לפרסומים לקראת בואם של אמנים 
ותזמורות גדולים באמת . כמו במקרה הקלאסי של הנער - הרועה שצעק " זאב ! 
זאב ! " , גם כאן מושמעות ומודפסות זעקות היסטריות , חסרות כל פרופורציה 
למציאות , לקראת מופעים וקונצרטים . לחלק מהם מייחסים כתרים , איכויות 
ותארים מופרכים ודמיוניים . פעמים רבות מדי השתלבה התקשורת המודפסת והמשודרת 
במסעות קולניים של יחסי - ציבור , אולי בלי לברר את העובדות ובלי לברור 
את הטון . ישראל , השוכנת הרחק ממרכזי המוסיקה בעולם , מצטיירת בנסיבות 
אלו כרחוקה עוד יותר מן המרחק הגיאוגרפי . על מפותיהם של חלק מן האמרגנים , 
האמנים והאנסמבלים היא מסומנת כפרובינציה נידחת . זה נכון לא רק לקונצרטים 
של מוסיקה קלאסית . במארס 1691 הגיעו לארץ ענקי הגז , הזמרת אלה פיצגראלד 
והפסנתרן אוסקר פיטרסן . במחצית הראשונה של המופע ניגנה , בהיכל התרבות , 
שלישיית אוסקר פיטרסן , ובחלק השני שרה אלה פיצגראלד . אילו היה מופע 
כזה נערך היום , היה האולם מלא בקהל מריע ונלהב . אבל כאשר נערך המופע 
אז ( פיצגראלד ופיטרסן היו בשיא פרסומם בעולם ! ) , נכח בהיכל התרבות 
קהל קטן , ומושבים רבים מאוד נותרו ריקים . בקהל היו מקבלי - הזמנות רבים , 
שלא נמנו עם אוהבי גז ו"חתוליו " . הקהל הזה הודה לאמנים בתשואות מנומסות 
או אדישות . באחד העיתונים גם נדפס מאמר - מערכת בגנות " המופע הלא - תרבותי " 
הזה . צריך להבין , שכאשר בירר אמרגן ישראלי את האפשרות להביא לארץ את 
ה " ביטלס " , הודיעה הנהלת היכל התרבות בתל - אביב שלא תשכיר את האולם למופע 
" בגלל הטקסטים הוולגריים " . אלה פיצגראלד ואוסקר פיטרסן באו , ולאחר 
המופע הראשון ( מתוך תשעה שתוכננו ) הודיעו , במסיבת עיתונאים במלון " דן " 
בתל - אביב , שהם מפסיקים את הסיור מיד וחוזרים לאירופה . אמרגנם , נורמן 
גראנץ , יהודי , אחד הגדולים בתחום זה של הבידור , רתח מזעם וצעק שרגלו 
לא תדרוך עוד על אדמת ישראל . האם היתה ההתייחסות לשניים יוצאת - דופן ? 
לא . גם ללואי ארמסטרונג ציפה אולם לא - מלא ותשואות פושרות . לקורא ב0991 
זה נשמע מוזר , מרגיז או בלתי - ייאמן . ואני שואל את עצמי כיצד יגיב הקורא 
הישראלי בעוד עשרים או שלושים שנה לתגובות הקהל הישראלי למופעי מוסיקה ובידור 
ב0991 ? 
