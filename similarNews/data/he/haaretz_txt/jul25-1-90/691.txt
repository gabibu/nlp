( ע ) . בית המשפט הגבוה לצדק הוציא בסוף השבוע צו על תנאי , המורה 
לעיריית ירושלים ולמשרד החינוך לנמק , תוך 41 יום , מדוע לא יסכימו לבקשות 
של הורים להעביר את ילדיהם לבית ספר שבו מתקיימת תכנית של תגבור לימודי יהדות 
( תל"י ) . הצו הוצא לבקשת הורים וילדים משכונת רמת אשכול בירושלים , 
שעתרו באמצעות האגודה לזכויות האזרח . הילדים למדו בשנת הלימודים האחרונה 
בבית הספר הממלכתי " יד המורה " בשכונה . הוריהם התאכזבו , לטענתם , 
ממיעוט התוכן היהודי - מסורתי בתכנית הלימודים , וביקשו כי ילדיהם ילמדו 
בבית הספר המסורתי ע"ש " פרנקל " בגבעה הצרפתית , בו מתקיימת תכנית תל"י . 
בית ספר זה מדגיש את לימודי היהדות , התפילה והמסורת , תוך גישה פלורליסטית 
המאפשרת לילדים ממשפחות בעלי השקפות שונות ללמוד יחד , נאמר בעתירה . למרות 
שהילדים גרים בתוך אזור הרישום של בית הספר המסורתי , ונותרו בו מקומות 
לשנת הלימודים הבאה , סירבה עיריית ירושלים לאשר את ההעברה , בנימוק שמדובר 
בילדים המשפיעים לטובה על הכיתות בהן הם לומדים , והעברתם תפגע ברמת הלימודים 
ובתכנית האינטגרציה . מנהל מחוז ירושלים במשרד החינוך דחה את ערעוריהם של 
ההורים . עו"ד יהושע שופמן , מהאגודה לזכויות האזרח , המייצג את ההורים 
וילדיהם , טוען בעתירה כי על הרשויות לכבד את בקשתו של הורה , שילדו יקבל 
חינוך יהודי - מסורתי , אם ניתן לקלוט אותו בבית ספר של תל"י באזור מגוריו . 
לדבריו , טענת העירייה כי הדבר יפגע באינטגרציה אינה מבוססת . זאת , 
כיוון שבבית ספר יד - המורה לומדים תלמידים משכונת רמת אשכול המבוססת , 
ואילו בית הספר המסורתי הוא אינטגרטיווי ולומדים בו ילדים מהגבעה הצרפתית , 
רמת אשכול ומוסררה . לטענת העותרים , לא שקלו העירייה ומשרד החינוך את 
טובתם של הילדים , ואילצו אותם להמשיך בלימודים בבית ספר שבו , לדעת ההורים , 
לא יקנו ידע וערכים יהודיים - מסורתיים במידה מספקת . 
