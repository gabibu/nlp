כאשר הודיע עודד פלדמן לראש עיריית תל אביב , שלמה להט , על כוונתו לקבל 
את ההצעה לשמש מנכ"ל הוצאת " כתר " , דובר ביניהם שבוועדת חיפוש המחליף 
לפלדמן יהיו יו"ר הנהלת הקאמרי , יגאל ויינשטיין , וחברי ההנהלה של התיאטרון , 
רוני סומק ואבנר שלו , שהוא גם ראש מנהל התרבות במשרד החינוך . סומק ושלו 
למדו שהם חברים בוועדת החיפוש מן העיתונים . אבנר שלו הודיע כי אינו מעוניין 
להיות חבר בוועדת חיפוש המועמד לתפקיד מנכ"ל הקאמרי . מבקרת המדינה המליצה 
בדו"ח שלה על המועצה הציבורית לתרבות ואמנות כי המועצה תיישם את המלצות הוועדה 
לבדיקת הקשר בין משרדי הממשלה לעמותות , וביניהם " המשרד ככלל , לא ישתף 
עובדי מדינה בוועד של עמותה שעמה הוא משתף פעולה , אם למדינה אין שליטה 
בעמותה " . סירובו של שלו , שהוא חבר בהנהלת העמותה , הוא ברוח המלצה זו . 
בראשית השבוע התפרסמו שמועות כי ועדת החיפוש תורחב וכי תנוסח מודעה שתזמין 
את הרואים עצמם מתאימים לתפקיד להגיש את מועמדותם . השבוע היה פלדמן בניו 
יורק לפגישות שחלקן ענייני " כתר " , וכמוהו יו"ר ההנהלה יגאל ויינשטיין . 
בקאמרי חיפשו השבוע את הנוסח למכרז , ועד כמה שהצלחתי להבין , אין המדובר 
במכרז שמפרט את הדרישות הספציפיות לתפקיד הזה , אלא בנוסח סטנדרטי . חיפשו 
אותו אפילו ב"בית התפוצות " , ששם החליפו לא מזמן מנכ"ל . מה שברור בשלב 
זה הוא , שההנהלה הציבורית של התיאטרון הציעה למנהל האמנותי אילן רונן להאריך 
את חוזהו בארבע שנים נוספות , וזה קרה זמן קצר לפני שנודע שפלדמן עוזב . 
רונן הודיע שהוא מעכב את חתימתו , עד שידע מי אמור להיות המנכ"ל שלו . 
יש חשיבות רבה להתאמה בין מנכ"ל למנהל אמנותי , ויש אפילו היגיון בכך שדעת 
המנהל האמנותי תכריע בעניין בחירת המנכ"ל , אם אכן אנחנו רוצים שמי שישפיע 
על דרכו של התיאטרון יהיה המנהל האמנותי . אלא שהמציאות בארץ ובתיאטרון 
הקאמרי מלמדת , למרבה הצער , שמי שמשפיע יותר מכל על דרך התיאטרון הוא 
המנכ"ל דווקא . במצב שנוצר יש לדעתו של רונן , לכאורה , משקל רב ביותר : 
אם ועדת החיפוש תציע להנהלה הציבורית מועמד בניגוד לדעתו של רונן , היא 
כאילו מערערת על החלטתה שלה מלפני זמן קצר בלבד , להאריך את חוזהו . ועדת 
החיפוש וההנהלה תצטרך להכריע אם היא רוצה מנכ"ל שהוא הכי טוב לתיאטרון או 
מנכ"ל שהוא הכי טוב לרונן . אין סתירה בין השניים , אבל אין גם חפיפה הכרחית . 
