תחת עינם הפקוחה של קציני הבטיחות הסתיים אתמול באזור צאלים תרגיל חטיבתי 
של חיילי גבעתי . התרגיל נערך בשיתוף כוחות שריון , תותחנים , חיל אויר 
והנדסה . התרגיל , שנערך בדרום הארץ , הוא התרגיל החטיבתי הראשון מאז תאונת 
האימונים בנגב , תאונה שבה נהרגו חמישה חיילים ועשרה נפצעו . מקורות צבאים 
מסרו כי בתרגיל יושמו המלצותיה של ועדת החקירה של אלוף ( מיל . ) עמוס 
ירון בעקבות אסון צאלים . אחד הלקחים היה העלאת דרגתו של קצין הבטיחות מקצין 
בדרגת סגן אלוף לקצין בדרגת אלוף משנה , כן חלה חובה על קצין השיתוף הארטילרי 
( קש"א ) לוודא ולדווח על מקום הימצאו של הכוח , תוך הטלת חובה של סוללת 
התותחנים לוודא שוב את מקום כוח חיל הרגלים המסתייע . במהלך התרגיל השביתו 
מפקדיו את אחד הטנקים , לאחר שנראה , כי מפקדו אינו מקפיד על קיום הנהלים . 
מפקד התרגיל הורה למפקד הטנק שלא לירות עד לסיום התרגיל . אחד מקציני הבטיחות 
בתרגיל סיפר כי המהלכים העיקרים התקיימו כפי שתוכננו על ידי המפקד ולא היה 
צורך לשנות את המסלול . לדבריו , לא היה צורך לירות פחות או לשנות את כללי 
התרגיל : " פשוט פוקחים עין גדולה יותר , שומרים על הפקודות והכל דופק " . 
בתרגיל צפו הרמטכ"ל , דן שומרון , אלוף פיקוד דרום , מתן וילנאי , ומפקד 
חילות השדה , אלוף אורי שגיא . 
