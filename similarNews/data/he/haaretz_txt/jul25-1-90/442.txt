ועדת המישנה של לשכת עורכי הדין שהוקמה לצורך מתן הכרה במכונים ללימוד משפטים , 
דחתה אתמול בקשה של המכללה למנהל להקים בירושלים מכון ללימודי משפטים . 
מדובר במכון שיתווסף למכון ללימוד משפטים שנועד להיפתח על ידי המכללה למינהל 
בתל אביב . הדחייה באה בעקבות המסע שמנהל " הוועד לשמירת המקצוע " בראשותו 
של עו"ד חיים שטנגר ופעילות מקבילה של מלא מקום ראש לשכת עורכי הדין , עו"ד 
דורון חוטר ישי , נגד הכרה במכונים לא אקדמיים ללימודי משפטים . ועדת המשנה 
היא השלב הראשון בתהליך הדיון בבקשת המכללה למינהל בלשכת עורכי הדין . השלב 
הבא של התהליך נועד להתקיים בפורום הוועד המרכזי של הלשכה אולם , לאור הדחיה 
בפורום הראשון , החליטה המכללה למינהל למשוך את בקשתה לפתוח מכון בירושלים , 
כדי למנוע את דחיית הבקשה בוועד המרכזי של הלשכה . לפי תיקון בחוק לשכת 
עורכי הדין , שהתקבל באחרונה בכנסת , יכולה הכרה במכון מעין זה להינתן 
מצד לשכת עורכי הדין או מצד אחת משלוש האוניברסיטאות שלהן פקולטה למשפטים : 
אוניברסיטת תל אביב ( שכבר העניקה הכרה דומה למכון המשפטים " רמות משפט " 
בקמפוס שלה בתל אביב ) , אוניברסיטת בר אילן , והאוניברסיטה העברית בירושלים . 
תיתכן איפוא פניה של המיכללה למינהל לאוניברסיטה העברית לצורך הענקת הכרה . 
בינתיים פועל הוועד לשמירת המקצוע להביא , קודם לתחילת שנת הלימודים , 
לביטול ההכרה שהעניק הוועד המרכזי של הלשכה למכון למשפטים של המכללה למנהל 
בתל אביב . מכון זה קיבל אישור לשנה אחת בלבד . הוועד לשמירת המקצוע ועו"ד 
חוטר - ישי יבקשו לקיים דיון בוועד המרכזי עוד בתקופת הפגרה . 
