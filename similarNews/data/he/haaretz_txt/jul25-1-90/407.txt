אינתיסאר אל ואזיר ( אום גיהאד ) אלמנתו של אבו גיהאד , סגנו של יאסר 
ערפאת שנרצח לפני כשנה וחצי , מגנה בראיון המתפרסם היום בשטחים את מעורבותם 
של רעולי הפנים בהריגת פלשתינאים ובפעולות נגד יחידים . בראיון ל " א - 
נדווה " , שבועון בערבית המודפס במזרח ירושלים ( בעריכת ד"ר מחמוד שבלי 
זחאלקה מכפר קרע שבואדי ערה ) אומרת אום גיהאד כי התופעות השליליות בצל 
האינתיפאדה הן תוצאה של נוכחות רעולי הפנים , שנדחפים לדבריה על ידי משתפי 
הפעולה והאויב לפעול נגד ההמונים והאינטרסים של העם . לדבריה , על הפלשתינאים 
להקדיש את מירב כוחם למלחמה נגד האויב , ואילו פעילותם הלילית של רעולי 
הפנים ותקיפת יחידים ורכוש הן פעולות ראויות לכל גינוי . אום גיהאד קראה 
להישמע לכרוזי המפקדה הלאומית , ולוועדות הביטחון של האינתיפאדה קראה לפעול 
נגד רעולי הפנים . פנייתה של אום גיהאד , חברת הלשכה המרכזית של פת " ח , 
לרעולי הפנים להגביל את פעילותם הלילית מצטרפת לניסיונות קודמים רבים של 
גורמים באש"ף , ובהם ערפאת עצמו , לעצור את גל החיסולים המתעצם של פלשתינאים 
בשטחים . אום גיהאד התבקשה להתייחס לחילוקי הדעות שבין המפקדה הלאומית המאוחדת , 
בה שותפים ארבעה ארגונים , לארגון החמאס . לדבריה , הפלשתינאים צריכים 
לזנוח את חילוקי הדעות הרעיוניים ביניהם , ולהקדיש את עיקר מאמציהם לקידום 
האינתיפאדה . לדבריה מתקיים כיום בשטחים " דו שיח חיובי " בין הפתח והחמאס . 
אום גיהאד נשאלה גם על הזיופים וההעתקות , שהיו במהלך בחינות הבגרות האחרונות 
בשטחים . בכמה בתי ספר בשטחים אף נכנסו פעילי אינתיפאדה לכיתות , והקריאו 
את התשובות לבחינות במגבירי קול . בתשובצה קראה לחזק את החינוך העממי ולהעלות 
את רמתו , כדי לענות למבקרים את רמת החינוך בשטחים . אום גיהאד שיבחה בדבריה 
את ערביי ישראל על תמיכתם הכלכלית והמוראלית באינתיפאדה , ואמרה כי ערביי 
ישראל שלוקחים חלק פעיל באינתיפאדה הם " העומק האסטרטגי שלנו " , ביטוי 
שאינו שגור היום בפי אישים בכירים באש"ף . 
