רבות נכתב על סרט זה , שפתח את פסטיבל הסרטים האחרון , ואשר הקרנתו לוותה 
בביקור במאי הסרט , גירי מנזל הצכי בארץ . צילומי הסרט החלו ב8691 , כמה 
חודשים לפני שהטנקים הסובייטיים פלשו לצכוסלובקיה . מנזל הספיק אמנם להשלימם 
אך הסרט נגנז לכעשרים שנה והותר להקרנה רק השנה . בפסטיבל ברלין האחרון 
הוא זכה בפרס הגדול במשותף עם " תיבת הנגינה " של קוסטה גאוואראס . מבחינות 
מסוימות פעל הזמן לטובת הסרט ; סביר להניח שלולא הפך , יחד עם סרטים נוספים 
מהמזרח , לאחד מסמלי ההפשרה של המלחמה הקרה , לא היה זוכה בפרס ולא היה 
הופך לאחד האירועים הקולנועיים של השנה . מבחינות אחרות וחשובות יותר , 
הזמן לא פעל לטובתו . אינני יודע כיצד היינו מגיבים לסרט זה בתקופה שבה 
נוצר , אולם הצפייה בו עתה , אחרי עשרים שנה , אינה מעוררת עניין או התרגשות 
רבה . מאז " רכבות נשמרות היטב " , שהעניק למנזל הכרה בין - לאומית ופרס 
אוסקר לסרט הזר הטוב ביותר , הוא יצר שורה של סרטים שביטאו את ראיית העולם 
האופטימית וההומניסטית שלו . מנזל שייך לאסכולה של יוצרים , כגון זאן רנואר 
או פרנסואה טריפו הצרפתים , מריו מוניצלי או לואיגי קומנציני האיטלקים , 
שסרטיהם ייצגו אנושיות ואהבת אדם . אולם למנזל חסר הגרעין שהפך את סרטיהם 
של האחרים לשירי הלל לרוח האדם ולאנושיות במבחן . מנזל מתחמק משהו מההתמודדות 
של ממש עם המציאות הפוליטית , החברתית והאנושית שהוא מתאר בסרטיו . בביקורו 
בארץ שאלתי אותו אם אין הוא חושש שאנשים שצופים בסרטו יחשבו שהמצב שהוא מתאר , 
הכולל תופעות מחרידות , הוא רציני אך לא חמור . הוא ענה שזוהי בדיוק מטרתו , 
מאחר והוא מתנגד לקולנוע פוליטי בוטה שמהמם או מטלטל . ברצונו לגרום לאנשים 
לחשוב , וזאת בעזרת חיוך קל . נדמה לי שהוא אינו משיג את מטרתו . ודאי 
שלא אחרי עשרים שנה , ובוודאי לא בסרט שעלילתו מתרחשת עשר שנים קודם לכן , 
בזמן המשטר הסטאלינסטי , האפל והמחריד של שנות החמישים . מנזל משתמש ברקע 
הסטורי זה כדי ליצור קומדיה אנושית קטנה , שבה כולם , אסירים וסוהרים כאחד , 
הם סימפטיים ואותות הזמן ועונשיו אינם ניכרים עליהם . האנושיות הזו יכולה 
לשמש כאליבי נפלא ליוצר שאינו מוכן להתחייב , ומנזל הוא דוגמה קיצונית לסוג 
יוצרים זה . העלילה האפיזודית מתרחשת בין שני מחנות של עבודת כפייה , כשבאחד 
נמצאים אסירים פוליטיים ובשני אסירות , שניסו להימלט מהארץ . בשני המחנות 
עוברים האסירים חינוך מחדש לערכי הסוציאליזם . הצופים אינם חשים בקושי הכרוך 
בעבודה הפיסית ובמצוקתם הרגשית של האסירים , שנותקו ממשפחותיהם וסביבתם . 
להיפך , העניין אינו נראה שונה משהות במחנה עבודה של תנועת נוער , ויש 
הרגשה שהסרט אומר שהשהות באוויר הצח והעבודה הקשה לא יזיקו לגיבורים . הם 
מחייכים כל הזמן , מפלרטטים זה עם זו , מבצעים תעלולים האחד על חשבון השני ; 
לחייהם בוהקות , והם לומדים להבין ולחיות זה עם זה , אסירים וסוהרים כאחת . 
אמנם כמה מהאסירים נעלמים כאשר הם מותחים ביקורת על המשטר בחופשיות רבה 
מדי , אך גם זה אינו נראה חמור מדי . מנזל עושה שימוש מיכאני וצפוי בהיבטיה 
הסאטיריים של העלילה , והתמודדותו עם חומריה הקולנועיים היא ראשונית ומעוגנת 
בקולנוע של התקופה שבה נוצר הסרט . כתוצאה מכך יש בו משהו מיושן , שמצטרף 
לתחושת הטריוויאליות שלו , ויוצר חוויה קולנועית שעוברת על פנינו בלי להותיר 
רושם רב . זהו אחד מאותם סרטים שקשה להתלהב מהם או לכעוס עליהם באמת , 
כי הם אינם ראויים לתגובה כה קיצונית . יש בסרט כמה רגעים חביבים וכמה טיפוסים 
סימפאטיים , אך אין בהם כדי למלא אותו במשמעות . 
