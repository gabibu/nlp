קדחת רוסיה , שאחזה את עולם האמנות הפלסטית , הגיעה גם אלינו , ובמינון 
שונה משאר ארצות המערב . אנחנו מקבלים גם את העושים במלאכה , והאחריות 
הנופלת עלינו שונה . חשיפת היוצרים הרוסים לעולם נעשתה בקפיצות היסטריות 
וללא אבחנה בין איכויות . זוהי פעילות מוזרה מאוד , שבה נרכשות יצירות 
מסוגים שונים ומשונים מאוד על ידי אוהבים ; לאו דוקא אוהבי אמנות ולאו דוקא 
אוהבי סחורה , אלא אוהבי " רוח - אחרת " , שלעתים היא חדשנית ומטלטלת , 
ולעתים היא מושכת למחוזות אחרים , שאין להם קשר עם המציאות הכללית . באמריקה 
בלבד נפתחו אין ספור גלריות , המקדישות את עיסוקן לסחר באמנים רוסים ובאמנות 
רוסית . חשוב להבדיל בין השניים . כשכותבים פרק בהסטוריה של תולדות האמנות , 
אי אפשר לכלול את כולם . הרעב לחשיפת האמנות הרוסית והפתיחות משם מעוררים 
תהליכים מוזרים . האמנים הפועלים שם היו מנותקים במשך שנים מההתרחשויות 
באמנות של ההווה העולמי והעבר הרוסי כאחד . תאוות הקהל האירופי והאמריקאי 
לאמנות זו היא מין קריאת עידוד , העשויה אולי לזרז תהליכים בבריה"ם . נדיבות - 
היתר כלפי כל האמנים הפועלים שם יכולה להתקבל לא כמטרד , אלא כבדיקה והצהרה : 
" ייהנו להם החוגגים , שהרי החגיגה תימשך זמן קצר בלבד " . קפמאבינאגודת 
האמנים בתל אביב פועלת לקירוב אמנים עולים . הם עורכים מפגשים ומסייעים 
בדרכים שונות , וזה יפה , טוב ונכון . התערוכה היא עניין שונה לחלוטין . 
היצירות נבחרו מתוך אוסף גדול של חברת שרייבר . האוצר יאן ראוכוורגר , 
שעברו רוסי , פועל מתוך התמצאות בנושא ואולי גם מתוך מחויבות כלשהי . 
מתוך כמות אדירה של יצירות הוא בחר להציג כמות גדולה מאוד , הרבה יותר מכוח 
הסבל של חלל האולם והצופה כאחד . המראה הכללי מדהים וקצת מביך . כאילו נכנסים 
למנהרת זמן . כאילו הכל קורה אתמול . כאילו זו תערוכת נוסטלגיה . תערובת 
מוזרה ומהממת ברבגוניותה , של כל האפשרויות והמיומנויות בבחירת נושאים , 
צירופים ודרכי ביצוע . בהתבוננות מקרוב ובהפרדה מהסביבה מתגלים בתערוכה 
מספיק צדיקים שיצדיקו את קיומה , אבל המראה הכללי שייך לתקופה אחרת . אפשר , 
כמובן , להיכנס לניתוחים ולהוכיח שאלו הם הציורים שהיתה להם השפעה על הציור 
הישראלי המוקדם , ולהבדיל גם על הציור הצרפתי של ה"אקול דה פרי " . אבל 
לוחות הזמנים משתבשים . אלה ציורים שנעשו עכשיו , וכמעט כל הציורים אינם 
עכשוויים . קבוצת הציורים של הציירים הארמנים אינה מאזנת את התחושה הכוללת 
של תמימות חיננית ואהבת האמנות . בעלי האוסף , חברת שרייבר , פועלים בשוויצריה 
ובבני ברק תחת השם " עליון " . כרטיס ביקור שלהם מוצמד לכל יצירה . ייתכן 
מאוד שהעובדה שבעליה דתיים משפיעה על סוג היצירות שבאוסף . הם מסייעים לאמנים 
יהודים , ואני מניחה שהחלטתם להציג כאן היתה מתוך תקווה להגיע לכיסי האנשים , 
ולא רק ללבם . האמנים הארמנים מצדם תורמים כל סכום שייאסף ממכירת היצירות 
לטובת נפגעי הרעש . עד לאחרונה הסתננו היצירות אל מחוץ לבריה"ם בכל מיני 
דרכים , בעיקר מתוך כוונה לוודע את המערב להלוך הרוחות שם . הכמות האדירה 
של ציורים הנפלטת משם בתקופה האחרונה רומזת שהדבר נעשה בעידוד הממסד . לא 
ברור מי נהנה שם מכספי הרכישות , אבל לי זה נראה כמו מזימה מסחרית שאין 
קשר בינה לבין המתרחש בבריה"ם בתחום האמנות הפלסטית באמת . אם כך מציירים 
שם , כשייגמרו חגיגות החשיפה וההסתגלות , ייערך ודאי גם מחקר על ההשפעות 
שהיו לאמנות שנות העשרים המופלאות ברוסיה על אמני הדורות הבאים . או אז 
יחפשו תשובות לשאלות , האם היתה כאן התעלמות שנובעת מחוסר ידע או כניעה 
להכתבה , או אולי היו אלה סתם תקופות שפל מצערות אך לגיטימיות . 
