הבחינות שהיו בשבוע שעבר בבית לשכת עורכי הדין בירושלים בדיני מדינת ישראל 
נועדו לעולים חדשים שרכשו השכלה בארצות מוצאם ומעוניינים לעסוק בעריכת דין 
בארץ . אבל מתוך 041 הנבחנים רק 04 היו עולים . כל האחרים הם ישראלים שלמדו 
משפטים בחו"ל . 62 הם בוגרי מכללות למשפטים באנגליה וזהו מספר שיא של נבחנים 
מסוג זה . עוד מאות ישראלים לומדים כעת משפטים בשפילד , באסקס , בבריסטול , 
ברדינג , ובכל עיר שיש בה מכללות הקולטות בעלי תעודת בגרות . התופעה הזאת 
היתה אחד הנימוקים שהכריעו את הכף לטובת אישורו של חוק לשכת עורכי הדין ( 
תיקון מס 71 ) התש"נ0991 , המאפשר לימודי משפטים מחוץ לאוניברסיטאות , 
בפיקוח הלשכה או האוניברסיטאות שיש בהן פקולטות למשפטים . לא ברור אם היציאה 
ללימודים בחו"ל מעודדת ירידה , שכן אין נתונים סטטיסטיים על מספר החוזרים 
בתום לימודיהם . אבל יש טעמים ברורים מדוע אין הנסיעות הללו לחו"ל רצויות . 
ראשית , חומר הלימודים אינו נוגע , ברובו , לחוקי מדינת ישראל . שנית , 
רק מי שידו משגת יכול לנסוע . אלפים נרשמים מדי שנה לפקולטות למשפטים בארץ , 
אך רק כ%51 מהם מתקבלים . הפתרון שהחליטה עליו הכנסת , הקמת המכללות למשפטים , 
עורר ויכוח ציבורי נוקב . קבוצה לא קטנה של עורכי דין קמה ואיימה להחרים 
את בוגרי המכללות . המאבק נגד המכללות קשור , בין השאר , לבחירות הקרבות 
למוסדות לשכת עורכי הדין . ייתכן שיש גם יסוד להשערה כי המדובר בשיקולים 
אינטרסנטיים של גילדה מקצועית החוסמת את הצטרפותם של מתחרים . אבל יש למתנגדים 
נימוק כבד משקל שראוי לעיין בו , והוא נוגע לפגיעה ברמתו האקדמית של המקצוע . 
מן הסתם , לא ירכשו הלומדים במכללות ידע אקדמי מעמיק מעבר לחומר הטכני שעורך 
דין צריך כדי לעסוק במקצועו . עם זאת , ראוי לזכור כי במכללות ילמדו אישים 
נכבדים משורות האקדמיה , וכבר הוזכרו שמותיהם של פרוף אמנון רובינשטיין 
ועו"ד אמנון גולדנברג . ראוי גם לזכור , כי את תוכניות הלימודים מאשרות 
לשכת עורכי הדין או האוניברסיטאות . גם הטענה בדבר ירידה ברמתם של התלמידים 
שיתקבלו למכללות אין לה לפי שעה על מה להסתמך . ואולם , ההסתערות על המכללות 
שנפתחו גורמת ניפוי שאינו רחוק מהמקובל באוניברסיטאות . ומכיוון ששכר הלימוד 
במכללות , 000 , 8 ש"ח לשנה , מופרז לכל הדעות , חזר למעשה המצב לקדמותו : 
לימודי משפטים רק לגאונים ולבעלי ממון . הקמת המכללות היא אפוא פתרון 
חלקי מאוד , לפחות בטווח הקצר . היא לא תצמצם את זרם היוצאים ללימודים 
בחו"ל . היא גם לא תאפשר למי שידם אינה משגת ללמוד משפטים בארץ . הפתרון 
צריך להיות בפתיחת פקולטות חדשות למשפטים ובהרחבה ניכרת של הפקולטות הקיימות . 
טענתן של האוניברסיטאות , כי ההגבלה על מספר המתקבלים שומרת על רמת הלימודים 
מעוררת תמיהה . כמה וכמה מעורכי הדין המצליחים בארץ התקבלו ללימודים באוניברסיטאות 
על סמך תעודות בגרות , ובלא כל צורך לעבור בחינות קבלה , ואיש אינו מערער 
על רמתם האקדמית . גם הפרופסורים המלמדים כעת באוניברסיטאות התחילו את לימודיהם 
בלי בחינות . ובכלל , עד לאיזה גובה הרמה האקדמית צריכה לטפס ? גם שיטת 
המיון הקיימת כעת אינה משקפת , בהכרח , את רמתו של עורך הדין לעתיד . 
כמה בעלי משרדים לעריכת דין מעידים כי לא כל המתמחים המועסקים אצלם אכן מצדיקים 
את הטענה שרמת המקצוע עלתה בזכות המיון הקפדני . הסטודנטים בפקולטות הקיימות 
באו משכבה חברתית מסוימת . כמעט אין בהם יוצאי שכבות מצוקה ועיירות פיתוח , 
וגם מספר הערבים מועט . ההומוגניות הזאת אינה רצויה ואינה מוצדקת , והיא 
מחזקת את הרושם כי קמה בארץ אצולה משפטית מתנשאת . להגבלת קבלתם של התלמידים 
לפקולטות למשפטים גם אין הצדקה תקציבית של ממש . לימודי משפטים אינם מצריכים 
מעבדות או ציוד מיוחד , ואין שום מניעה שמספר התלמידים בכיתה יוכפל . הטענה 
כי שכר הלימוד אינו מכסה את העלות צריכה לחול על הכל : לא רק על ההמונים 
הצובאים על פתחי האוניברסיטאות , אלא גם על אותם מאושרים שזכו להתקבל אליהן . 
