, מתוך המסורת מקריאתה כשהיא מופקעת מן המדיום הטבעי - המקורי שלה , 
נתונה במלים רחוקות ממנו ובהכרח בהקשר אסוציאציות שונה וזר ! הסברה המקובלת 
( " השכל הישר " ) היא שהקריאה השלמה - המלאה היחידה היא הקריאה מבפנים . 
אדן ביטא זאת באחד ממכתמי מסתו " הקריאה " : " מחמת הקללה של מגדל בבל 
השירה הריהי הפרובינציאלית מכל האמנויות , אך היום , כאשר הציוויליזאציה 
נעשית חדגונית ואחידה על פני העולם כולו , אתה נוטה לראות את הקללה הזאת 
דווקא כברכה : בשירה , לפחות , לא ייתכן הסגנון הבינלאומי " . אך תוך כדי 
הקריאה בשני ספרי התרגומים החדשים מאת דוד ויינפלד , תרגומיו למבחר שני 
חדש של שירי מילוש ותרגומיו למבחר חדש , שני גם הוא , לשירי הרברט , עלו 
בדעתי המחשבות על יחסיותה של הסברה הזאת הרואה את הקריאה מבפנים כקריאה הלגיטימית 
האחת , סברה שקיצוניותה עשוייה לבטל את עצם האפשרות של תרגום שירה . עלה 
על דעתי והרי זו עדות לכוחם של התרגומים הללו , בראש - וראשונה שקריאה 
" מבחוץ " , בשירה המנושלת מהקשריה הטבעיים , הלשוניים והתרבותיים , יכולה 
לקנות לעצמה יופי חדש ויתר , אינה צריכה להידלדל אלא דווקא עשויה להתעשר . 
זאת ועוד , תרגומים יכולים ליצור מסורת חדשה , ואם כך יקרה תהיה זו בלי 
ספק תרומתם הגדולה ביותר לשירה המקורית , לתרבות המקורית , שלמענה הם נעשו . 
תרגומי דוד ויינפלד , ארבעת ספרי תרגומיו שניים מילוש ושניים הרברט יוצרים 
את המסורת הזאת , המסורת שבתוך המסורת , ועל כן אפשר לדון בהם כבר כבקורפוס 
שירה עברית מקורית , עם כל החוקים החלים על הקריאה " מבפנים " . אמנם מילוש 
והרברט הם משוררים - מקרים מוצלחים במיוחד לשם דיבור כוללני על מסורת אחת 
או כמעט אסכולה אחת . הם קשורים זה בזה בקשר של מסורת גם בשפת - המקור : 
בהיותו של הרברט המוקדם תלמידו של מילוש הגולה ( ה"עריק " ) , הבחינה 
הביקורת הפולנית בקובץ הביכורים ( שהתאחר ) של המשורר שנשאר בפולין זמן 
קצר אחרי הופעתו : המבקר קאזימייז ויקה כתב על כך בספר שראה אור בשנת 9591 , 
שלוש שנים לאחר ביכורי הרברט שראו אור בספר . אחר כך הלכה ההשפעה הזאת 
של מילוש על הרברט ונהפכה למעין מחזור - דם סמוי מן העין . שירת הרברט , 
זו המיוצגת ברוב תרגומי ויינפלד , התרחקה מאוד ממילוש בלי ששירתו של המשורר 
הקשיש תחדל להיות כעין נקודת - מוצא הכרחית שלה . הקשר האסכולתי של שני 
" חוקרי הצורות " הללו זכה באישור מחודש כאשר התחיל מילוש לתרגם את הרברט 
לאנגלית ונעשה למתווך העיקרי של תהילתו במערב . מכל מקום , נדמה ששני המשוררים 
הם רק שתי חוליות מרכזיות בתוך מסורת מסוימת בשירה הפולנית ( המסורת החילופית , 
אפשר לקרוא לה ) . כשם שיש לה כמה מבשרים בשירה הקודמת להם ( שעוד ייזכרו 
להלן ) , יש להם , וזה החשוב יותר , תלמידים ותלמידי - תלמידים : משוררים 
כמו אדם זאגייווסקי ( בגולה ) או יאן פולקובסקי ( בפולין עצמה ) הראויים 
לתשומת לבו של ויינפלד : אם יתרגם גם משירתם ירחיב את המסורת העברית שהוא 
מעצב מתוך המסורת הפולנית ! והנה קשרים וזיקות אלה שבין מילוש והרברט , 
החומקים לעתים מן העין במקורותיהם וגוניהם מיטשטשים מחמת השפע , מתבלטים 
יותר בתרגומים בלי ספק הודות ללשונו המסוימת , העצמית , של המתרגם הנדרש 
ללשון השירה העברית המודרנית , כך ששירים אלה מוצאים את מקומם בשירת שנות 
הששים , נאמר , ופה ושם מהדהדים בהם , לא במקרה , הדי זך ופנקס , למשל , 
ואולי בייחוד פנקס שהוא , כמוהו כהרברט , כמוהו כמילוש , משורר של תרבות , 
ואף של אותה התרבות ששניהם , ששלושתם , רואים את עצמם כיורשיה : זו של 
המיתוס הים - תיכוני ( כפי שכינה את ספר מסותיו היפה משורר שהוא אחד ממבשרי 
אסכולת מילוש והרברט , מיאציסלב יאסטרון ) . אחת הקריאות היפות והפוריות 
ביותר ביצירת שני המשוררים , קריאה שהיא לגמרי " מבחוץ " , היא הקריאה 
שערך בהם המשורר האירי שימום היני בספר מסותיו " ממשלת הלשון " ( 8891 ) 
. במסה על הרברט שבספר זה ( " אטלס של ציוויליזציה " ) מעמיד היני את 
העימות בין המקומית והקוסמופוליטית של המשורר על דמויות - הסמל המיתולוגיות 
של אטלס הנושא את העולם על כתפיו וזו של אנתיאוס , הענקמון הזוכה בכוחו 
רק משעה שרגליו נוגעות באדמה שהיא אמו , במולדת , ( והרקולס ניצחו , 
כזכור , על ידי שהרימו מעל לאדמה ! ) . כותב היני : " זביגנייב הרברט 
הוא משורר בעל כל העוצמות של אנתיאוס , אך סופו שהוא מתגלה כבן דמותו של 
אטלס דווקא . כיוון שמפעם לפעם הוא שב ונזרק אל אדמת מולדתו הוא זוכה בכוחות 
רעננים , רגליו נטועות במכאוב המקומי , ועם זאת הוא שב ומתעלה ומתרחב על 
פני השמים כולם , לוכד תוך כדי כך את מלוא האחריות האנושית והכבוד האנושי " . 
והמשורר האירי מוסיף דברים על התרגומים האנגליים שבהם קרא את הרברט ( ואת 
מילוש בפרק אחר ) , וגם אלה ניתנים להשאה מלאה על התרגום העברי : " התרגומים 
השונים הללו מספקים חיזיון ברור של העוצמה והיופי של הצדודית השירית שעיצב 
המשורר , ואין הם משאירים כל ספק באשר לפונקציה המהותית שיצירתו ממלאת , 
זו של פרישתה של חופה פיוטית , חופה של שמים לא - מושלמים אך חופשים , 
מעל לראשינו הפגיעים " . אבל כדי לא להישאר בתחום ההכללות ( הלא - מושלמות ) 
בלבד , אקרא ( גם כן בפסיחות הכרחיות ) את אחד התרגומים החדשים של ויינפלד , 
לאור ההבחנה בין הקריאה מבפנים ומבחוץ , על העושר השונה שכל אחת מהן יכולה 
לשאת עמה . אני בוחר בשיר הארס - פואטי המובהק " אל רישרד קריניצקי איגרת " , 
שיר שהפנה הרברט אל משורר ומסאי פולני צעיר יחסית " שיצירתו עומדת בסימן 
של מעורבות חברתית ישירה " ( מתוך הערות המתרגם ) . בשיר זה רושם הרברט 
את האידיאל השירי שלו ( " כישוף המלים צורה לא יכול הזמן לה " ) ומסביר 
מדוע הוא עצמו מנוע , כביכול , מלממש את האידיאל הזה . הוא ואלה שכמוהו 
נותר להם רק " העירום " : רזונה של השורה השירית המעורטלת , החמורה , 
המדוללת . מובן שפרובלמטיקה זו של האידיאל המאגי - החושני של השירה והמימוש 
ההיסטורי - הדל שלה היא גם העומדת במרכז חשיבתו השירית ( והמסאית ) של 
צסלב מילוש . " מחברות בית הספר שלנו המיוסרות בכנות בסימני זעה ודמעות 
דם תהיינה למגיהה בת הנצח כתמליל פזמון ללא תווים . . . " כך תחילתו 
של הבית השני בשיר העמוס , אולי אפילו הגדול הזה . הקורא הפולני יודע מיד 
מי היא " מגיהה בת הנצח " שהרי זהו ביטוי מתוך שיר של המשורר הגדול בן 
המאה התשע - עשרה , ציפריאן האמיל נורויד ( שוב , מבחינות אחדות , מבשר 
אסכולת מילוש - הרברט ) . הביטוי כולו הוא " היסטוריה , מגיהה בת הנצח " , 
והקורא מבין שהכוונה להיסטוריה מפני שהושארה התמורה התחבירית של המלה שהועלמה . 
דומני שווינפלד נהג בתבונה שלא הוסיף הערה במקום זה ( כפי שנהג פה ושם 
במקומות אחרים בתרגומיו כשדובר על רמזים למסורת פולנית ) : הקורא העברי 
עומד בפני חידה רבת - קסם , ואפשר שה"מגיהה בת הנצח " אינה צריכה עוד להיות 
דווקא ההיסטוריה ! אולי דווקא להיפך : אלה חיי היום - יום , בני הנצח , 
הכותבים שוב ושוב , מוחקים ומתקנים את יצירתנו , את הווייתנו ! הנה דוגמה 
של העשרה אפשרית שמתוך דלדול . לפעמים טוב לנתק את השיר מן הקרקע הילידית 
שלו : רק לכאורה הוא נהרס אז , לעתים הוא עומד בקרב עם הרקלס ( המתרגם ) 
ויוצא ממנו חזק יותר משהיה . עוד באותו השיר מקונן המשורר על ההכרח שבשירה 
הפוליטית : " הראוי איפוא לגמד את שפת הקודש אל למלום בימת הנואמים אל 
קצף העיתונים השחור " . שפת הקודש אפשר היה לתרגם גם , אולי בדיוק מילולי 
רב יותר : " דיבור הקודש " הכוונה כמובן לשפת השירה . אבל התרגום " שפת 
הקודש " איפשר הבנה דו - משמעית , וממילא עשירה יותר : שפת הקודש היא 
הרי השפה העברית , ופה ושם עדיין מתחבטים המשוררים העבריים ( אם עודם מתחבטים ) 
בבעיה שפעם כה העיקה עליהם : גימודה של שפת הקודש אל שפת העיתון והעת . 
הרברט תופס כאן מקום במסורת של מוטיב בשירה העברית המודרנית , ובעצם יש 
לומר : הרברט - ויינפלד תופסים את המקום הזה . הבית שלאחר מכן מספק דוגמאות 
מאלפות במיוחד לשאלת הקריאה מבפנים ובמחוץ : " כה מעטה השמחה זו בת האלים 
בשירינו רישרד " . ייתכן שגם הקורא העברי יבין שיש כאן רימוז ל"אודה לשמחה " 
של שילר - בטהובן . אבל הקורא הזה יזכור גם שהטקסט המקורי של שילר מדבר 
על " השמחה ניצוץ - האלים בת שדות אליסיום " אז מה פתאום " השמחה בת 
האלים " ? ובכן , התרגום הפולני המקובל של טקסט האדה של שילר מדבר על " השמחה 
בת האלים " , והביטוי נכנס לדיבור הפולני התרבותי . המתרגם משאיר את הביטוי , 
ובדין , בעברית בעיוות - תרגומו הפולני ומבצע בכך תרגיל מעניין , אקרובטי 
וקליל : מתרגם בנאמנות את הסילוף נאמן לאי - הנאמנות ! באותו הבית , מוסיף 
הרברט וכותב במרירות נשגבת על מה שיש בשירת בני - זמנו ומקומו : " לא כלום 
זולתי מזמורי אופל גמגום נפש זעירה " . ויינפלד תירגם נכון את המלה ( הלטינית ) 
שבמקור אנימולה " כ"נפש זעירה " , אך אולי היה מיטיב עוד לתרגם " נפש 
קטנה " ובכך היה מקשר את הטקסט החדש הזה שלו אל הישן יותר , תרגומו לשיר 
" מדוע הקלאסיקאים " שבקובץ תרגומי - הרברט " מר קובילו ושירים אחרים " 
( סימן קריאה תשמ"ד ) , שם נאמר : " אם נושא האמנות היה כד מנופץ 
נפש קטנה מנופצת " וגו . אף שכאן אין המקור אומר " אנימולה " ברור גם 
כאן שהכוונה למושג מפתח זה בשירה הפולנית הקלאסיציסטית ( אחד מנציגיה הבולטים , 
י ם רימקוויץ בעל שיר לכבוד מילוש משנת 6591 , כשאזכור שמו של המשורר 
העריק היה אסור בפולין תכלית - איסור פירסם אף ספר שירים בשם " אנימולה " ) 
שמקורו בשירו הקטן של הקיסר הדריאנוס : אנימלה , ואגלה , בלאנדלה " 
נפש קטנה , תועה , עדינה " , המוכר לקורא העברי מתוך " זכרונות הדריאנוס " 
מאת מרגריט יורסנאר ( תרגום אירית עקרבי ) . אכן , חבל שהמתרגם בחר כאן 
בשם - התואר " זעירה " , אבל ההפסד אינו גדול , ואפשר שהוא רווח , כי 
בתרגומים יצירתיים מן הסוג הזה כל הפסד הוא הפסד מדומה . ברור שלצורך ניתוח 
מלא של רמזים וזיקות בשיר האחד הזה יהיה צורך בהרבה יותר מן המקום הניתן 
כאן . והרי זה רק שיר אחד מתוך כארבעים שירים בקובץ השני של שירי הרברט 
הכולל שירים גדולים , " רזים " מבחוץ ועשירים ושופעים בתכנים ובהתייחסות 
וברמזים ( רימקוויץ ניתח פעם את השיר " אפולו ומאריסיאס " , הניתן כאן , 
במסה של יותר מעשרים עמוד ! ) : שירה של אטלס המסתתר בתוך האנתיאוס הזה . 
והרי כמעט שלא נאמר עד כה דבר על קובץ תרגומי - מילוש החדשים , " כוכב 
הלענה " ( צ"ל : " הכוכב לענה " ) , הכולל גם הוא שירים מתוך הקריירה 
הארוכה של אביר השירה הפולנית החדשה , החל משיר הנעורים " מעשייה " , שם 
מגדיר מילוש את עצמו האידיאלי כ"עורך מחקרים על מהות הצורה " , ועד שירי 
השנים האחרונות , עטורות התהילה , על זוהרה וייסוריה . גם ספר זה משלים 
את הקובץ הראשון של תרגומי - ויינפלד , " וזרח השמש ובא השמש " , ובה בעת 
פותח פתח לתרגומים חדשים שיהיו גם בהכרח יצירות עבריות חדשות . כי מילוש 
הוא מאותם המשוררים שאין להקיפם ( על משקל שם קובץ מאוחר שלו , " האדמה 
שאין להקיפה " ) , הלא - נדלים , אלה שאין לקרוא אותם סתם כך אלא יש לחיות 
עמם ימים ארוכים עד שהם נעשים חלק מן הקורא ( על כך היטיב לכתוב המבקר יאן 
בלונסקי המצוטט באחרית - דבר של ויינפלד לקובץ המוקדם של תרגומי - הרברט ) 
. בעצם , דברים אלה חלים לגמרי על שני המשוררים . עלינו להכיר טובה לדוד 
ויינפלד על שאיפשר גם לקורא העברי את השהייה הממושכת יותר בין הקירות הצוננים 
הגבוהים של בית - האסכולה הזה , שהייה שתקנה לבית כמו לאותה אבן בשירו 
המהולל של הרברט ( ר קובץ ראשון , עם 62 ) מן החום האנושי האסור , ועם 
זאת תעשיר כל כך את השוהה בו ! ויש לפלל להרחבתו של בית - האסכולה הזה , 
מבחוץ ומבפנים , שהרי בסופו של חשבון שני ההפכים שלכאורה הללו הם בית אחד . 
