ישראל פנתה לבריה"ם בבקשה לחדש את השיחות על הפעלת קו - טיסות ישיר בין שתי 
המדינות . את הפנייה המחודשת ביצע ראש מנהל התעופה האזרחית במשרד התחבורה , 
שי שוהמי , והיא באה בעקבות איגרת ששלח ראש הממשלה יצחק שמיר לנשיא בריה"ם , 
מיכאיל גורבצוב , שבה הבהיר כי אין מדיניותה של ישראל ליישב עולים חדשים 
בשטחים . הפנייה מציעה בעצם לחדש את המגעים על הוצאתו לפועל של ההסכם המסחרי 
שנחתם לא מכבר בין חברות איירופלוט ואל - על , לגבי הפעלה הדדית של טיסות 
ישירות . בתשובה ל"הארץ " אמר שר התחבורה , משה קצב , כי בניגוד להצהרותיו 
של ראש לשכת המסחר של בריה"ם , במהלך ביקורו בשבוע שעבר בישראל , כי הטיסות 
לא תתבצענה בקרוב , מאמינה ישראל כי יש מקום לדון על התחלת הפעלתן . לדברי 
השר , אי הפעלת הטיסות גורמת לאבדן הכנסה לחברת התעופה של בריה"ם . לדעת 
קצב , על בריה"ם לכבד הסכם שעליו חתמה . השר קצב יוצא מחר לביקור רשמי בארה"ב , 
שבמהלכו ידון עם עמיתו האמריקאי על ייצור מטוס אזרחי משותף לבריה"ם , ארה"ב 
וישראל . אל השר יתלוו ראש מנהל התעופה האזרחית שי שוהמי , מנכ"ל אל - 
על רפאל הר - לב , מנכ"ל התעשייה האווירית משה קרת , וכן יועציו ודובר 
משרד התחבורה יחיאל אמיתי . לבד מפגישות עם עמיתו , יבקר שר התחבורה במפעליה 
של יצרנית המטוסים בואינג . הוא יעמוד מקרוב על מטוס הסופר - גאמבו החדש 
בואינג 004 - 747 , שעקרונית כבר החליטה חברת אל - על לרכוש אותו . 
