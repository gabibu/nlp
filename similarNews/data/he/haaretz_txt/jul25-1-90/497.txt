ראש הממשלה , יצחק שמיר , העלה על נס את הידידות ואת שיתוף הפעולה בין 
העם הסובייטי למדינת ישראל והביע תקווה שבקרוב יחול שיפור גם בקשרים הכלכליים 
והמדיניים בין שתי המדינות . בפגישה שקיים עם נשיא לשכת המסחר של בריה"ם , 
ולאדיסלב מאלקביץ , העומד בראש משלחת סחר סובייטית המבקרת בארץ , אמר 
שמיר , כי יש לעשות כל מאמץ כדי לפתח את הקשרים המסחריים . " בתחום זה 
יש לשתי המדינות הרבה מה לעשות " , אמר . שמיר הדגיש , כי האהדה לבריה"ם 
בישראל גברה בעקבות החלטתם של הסובייטים לאפשר ליהודים לעלות לישראל . מאלקביץ 
אמר , כי במהלך ביקורו בארץ התרשם מהיחס החם שגילו , כלפיו וכלפי ארצו , 
כל האנשים שנועד עמם . הוא ציין , שבריה"ם מעוניינת לפתח את קשרי המסחר 
שלה עם ישראל , וכדוגמא לכך , הזכיר את הרעיון לפתח מטוס ישראלי - אמריקאי - 
סובייטי , אשר גופו ייבנה בבריה"ם , המנוע שלו יורכב בארה"ב והרכיבים האלקטרוניים 
ייוצרו בארץ . שמיר השיב , שזהו פרוייקט לא פשוט , אך הביע תקווה שניתן 
יהיה להתגבר על הקשיים ולראות את המטוס הזה ממריא לשחקים , כסמל לשתוף - 
פעולה בין שלוש המדינות . בסיום דבריו ביקש ראש הממשלה ממאלקביץ להעביר 
את ברכותיו לגורבצוב . בפגישה שקיים בסוף השבוע עם סגן רה"ם ושר התעשיה והמסחר , 
משה נסים , הגדיר מאלקביץ את ביקורו בישראל כ"מאורע הסטורי חשוב " . בפגישה , 
בה השתתפו גם ראשי איגוד לשכות המסחר בישראל , שיבח נסים את המגמה של ההנהגה 
הסובייטית לשנות את מבנה הכלכלה בברית המועצות , ולעבור לכלכלת שוק חופשי . 
הוא הציע למאלקביץ כי ישראל ובריה"ם יתחילו לבחון באופן מעשי רעיונות משותפים 
שיוצאו לפועל במסגרת יחסים מסחריים בין המדינות , והציע כי ברית המועצות 
תקים נציגות כלכלית קבועה בישראל . השר נסים העלה גם אפשרות שבריה"ם תמכור 
יהלומים גולמיים לישראל , ובתמורה תעביר לה ישראל ציוד מתקדם לעיבוד יהלומים . 
מאלקביץ ציין בפגישה את יכולתה הניכרת של ישראל בפיתוח מוצרים בתחום המחקר 
והפיתוח , ואת יכולתה של בריה"ם בתחומים הטכנולוגיים , והעלה אפשרות לפיתוח 
משותף של מוצרים מתוחכמים . 
