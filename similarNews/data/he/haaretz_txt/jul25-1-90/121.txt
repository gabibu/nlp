מפעל הקרמיקה לפיד ביפו חדל למעשה לפעול , אף כי סגירתו הרשמית צפויה רק 
בעוד שבוע , ב1 באוגוסט . אנשי מועצת פועלי תל - אביב נואשו אתמול ממאמציהם 
לשכנע את הנהלת כור לחזור בה מהחלטתה לסגור את המפעל . מנכ"ל כור , בני 
גאון , ומנכ"ל חטיבת המזון ומוצרי צריכה בקונצרן הבהירו כי אינם מאמינים 
ביכולת המפעל לשוב לרווחיות , עקב הייבוא בהיצף , לטענתם , של כלי קרמיקה 
מהמזרח . יו"ר האיגוד המקצועי במועצת הפועלים , מרדכי נויוביץ , מסר 
כי ידרוש פיצויים מוגדלים ל57 העובדים שהועסקו במפעל . אמנון קליין , המזכיר 
המטפל בעובדי לפיד מטעם מועצת הפועלים , מסר שלאחר הסדרת עניין הפיצויים , 
תפעל המועצה להקמת קואופרטיב על ידי חלק מהעובדים , בעיקר המקצועיים שבהם . 
או , לחלופין , העברת המפעל לניהול עצמי לתקופת ניסיון באחריות העובדים , 
לפי הדגם של מפעל חסין אש בבאר שבע שהצליח . זאת , נוכח העובדה ששטח 
המפעל אינו עומד למכירה בזמן הקרוב וגם לא המתקנים שבו . הנהלת כור ציינה 
בפני נציגי העובדים כי היא אינה מוציאה מכלל אפשרות שחלק מהעובדים יטלו על 
עצמם את המפעל לתקופת ניסיון . אולם , גורמים בקונצרן מטילים ספק אם לעובדים 
הכישורים הדרושים להתגבר על תנאי הסחר הירודים שאליהם נקלע המפעל . 
