( עש"ת ) . ח"ך אברהם פורז ( שינוי ) תובע מראש הממשלה , יצחק שמיר , 
לפעול למינוי מועצה ציבורית לפיקוח על שידורי הערוץ השני . פורז אומר במכתב 
לראש הממשלה , הממונה על הערוץ השני , כי למרות שחוק הערוץ השני נתקבל 
בכנסת לפני יותר מחצי שנה , עדיין לא נעשה שום צעד להקמת מועצה שתפקח על 
השידורים , כמתבקש מהחוק . פורז מציין , כי הקמת המועצה היא תנאי בסיסי 
להרחבת השידורים למתכונת מלאה . בהעדר מועצה , לא ניתן להוציא מכרזים לבחירת 
בעלי זכיון , לא ניתן לשדר חדשות ולא ניתן לפרוש את מערך המשדרים לכל חלקי 
הארץ . התוצאה היא שלמרות אישור חוק הערוץ השני , מתנהלים עדיין השידורים 
במתכונת הנסיונית , במספר שעות מצומצם , ללא הפקות מקוריות כמעט , ולחלק 
מן האוכלוסיה בלבד . פורז הוסיף , כי העדר פיקוח ציבורי על השידורים הוא 
אחת המכשלות בדרך להפעלת שידורי פרסומת להם זקוק הערוץ השני כדי לפעול בהיקף 
ובאיכות הרצויים . 
