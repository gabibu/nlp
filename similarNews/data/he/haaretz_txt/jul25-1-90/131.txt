שירות לקוי ורמת תחזוקה נמוכה בדרגות שונות נמצאו במהלך ביקורת שהייה של 
משרד התיירות ב11 בתי מלון במערב - ירושלים . מדו"ח סיכום מבצע ביקורת השהייה , 
שהגיע אתמול ל"הארץ " עולה כי במלון המלך שלמה ( 5 כוכבים ) נרשמו המחירים 
בבאר בדולרים בלבד , שירות החדרים אטי ואת רוב המאכלים בתפריט א - לה - 
קארט , לא ניתן היה להזמין . פקידי הקבלה היו ללא תגים . במלון וונדמיל 
לא היה תפריט שירות חדרים , לא היתה תוכנית מילוט , קליטת הרדיו היתה גרועה 
ועובדי האחזקה עבדו בשעות המנוחה . במלון י . ם . ק . א לא היה מחירון ואין 
תוכנית מילוט . במלון זוהר לא היה שילוט בקבלה והפקידים היו ללא מדים וללא 
תגי זיהוי . גם במלון אייל נמצאו פקידי הקבלה ללא תגי זיהוי . בחדר שנבדק 
לא נמצא וילון האפלה והריהוט היה דהוי . במלון קיסר לא פעל מיזוג האוויר 
והופעל " רק לאחר בקשות רבות " , כלשון הדו"ח . מתוך התפריט המגוון של 
שירות החדרים הסתבר כי ניתן היה להזמין רק שתייה . לא היה חומר אינפורמטיווי 
כנדרש וכן " לא ניתן היה לאכול ארוחת צהריים " . במלון שלום נמצא בחדר האוכל 
ריפוד בלוי , כיסאות ושולחנות דהויים וחלונות לא נקיים . לעומת זאת , לא 
היו הערות לגבי בתי המלון ככר ציון , מגדל הכנסת , המלכים וטירת בת שבע . 
