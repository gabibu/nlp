הוועדה לאיכות הסביבה במרכז השלטון המקומי , שכונסה בסוף השבוע לישיבה מיוחדת 
בעקבות עקירתם של עצי היער שניטעו לפני חמש שנים בכרמיאל , החליטה " לגנות 
את המעשה בכל לשון של גינוי " . העצים נעקרו לפני כשבועיים , בהוראת משרד 
השיכון , לשם הכשרת שטח לבניית שיכונים בתוקף צווי החירום , שבוטלו בינתיים 
על ידי בג"ץ . בהחלטותיה ציינה הוועדה , כי היא רואה בעקירה מעשה חמור ביותר 
ומיותר לחלוטין , וכי היא נעשתה בניגוד לתוכנית המתאר המקומית ולעמדת עיריית 
כרמיאל . הוחלט להמליץ בפני הנהלת מרכז השלטון המקומי לבדוק את האפשרות 
לנקיטת אמצעים משפטיים נגד נותני ההוראה , ראשי משרד השיכון , ומבצעי המעשה , 
הקרן הקיימת לישראל . בישיבה היו התבטאויות חריפות ביותר , ובין השאר נאמר 
כי " מי שנטע הוא שגדע " . את הישיבה ניהל יו"ר ועדת איכות הסביבה בשלטון 
המקומי , מיכה הלוי , שהוא ראש מועצת נוה מונוסון , והשתתפו בה יו"ר " חיים 
וסביבה " , יוסף תמיר , ומנכ"ל מרכז השלטון המקומי , מיכאל אלמוג . בהחלטות 
נאמר כי הוועדה רואה בחומרה רבה את הניסיונות לעקיפת נציגי השלטון המקומי 
וביצוע פעולות שיש בהן לפגוע באיכות החיים . הודגש כי השלטון המקומי תומך 
בכל לב בכל פעולה המיועדת לפתור את מצוקת שיכונם של הזוגות הצעירים והעולים 
החדשים , אולם פעולה זו צריכה להיעשות תוך הקפדה על שמירת נושא איכות הסביבה 
לטובת התושבים , כולל אותם זוגות צעירים ועולים העשויים לבוא להתגורר באותו 
יישוב . הוחלט להעביר את תוכן ההחלטות לידיעת ראש הממשלה , שר השיכון והשרים 
האחרים . 
