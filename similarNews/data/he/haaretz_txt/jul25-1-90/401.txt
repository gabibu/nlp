יצחק שני , שהתמודד יחד עם מנחם גולן על המכרז לשידורי טלוויזיה בכבלים 
באיזור השרון הדרומי ולא זכה , מאשים את יו"ר המועצה לשידורי כבלים , עו"ד 
דוד הרניק , כי נהג בניגוד לחוק , לרוחו ולמטרתו , תוך קעקוע עקרון שוויון 
ההזדמנות ובמשוא פנים שקוף . במכתב להרניק טוען שני , כי הביא בעבר בפני 
המועצה ראיות כי לחברת ט - ל - ם . , שזכתה במכרז , לאזור 71 בדרום השרון , 
אין את היכולת ופיננסית והביצועית להתמודד עם הפרויקט . הוא הצביע על כך 
שמטרת החוק היתה לפזר את הזכיונות בין גופים רבים ככל האפשר , כדי ש"עוגת " 
הכבלים לא תיפול לידיים מעטות . במכתב , שנשלח גם למבקרת המדינה ולשרי 
התעשייה והמסחר והתקשורת , כותב שני כי בימים אלה נודע לו שחברת ט - ל - 
ם . , שלא השקיעה מאום בהקמת תשתית הזכיון לאזור דרום השרון מאז זכתה במכרז , 
העבירה לאחר משא ומתן קצר את מחצית הזכיון לחברת " עורק " , השולטת בשליש 
משטחי השידור בכבלים בישראל , ויחד עם חברת " גוונים " ( השותפה גם היא 
בט - ל - ם . וברשותה זכיונות רבים ) , היא מחזיקה בלמעלה ממחצית משטחי 
הזכיון בישראל . " אין ספק שט - ל - ם . זכתה ביתרונות כספיים ניכרים 
בשותפות שלה עם עורק , היות ולמעשה היא מכרה מחצית מהנדוניה שהענקתם לה , 
ואשר שווה לפחות מיליון דולר , לאור העובדה שזהו איזור השידור בעל הפוטנציאל 
הרווחי ביותר בישראל " , כותב שני . הוא הוסיף , שבמקום לפתוח מכרז חדש 
למחצית הזכיון , כפי שמתבקש , הזדרזה המועצה לאשר את העברת מחצית הזכיון . 
הרניק אמר אתמול בתגובה , כי לטענותיו של שני אין על מה לסמוך , וכי תשובה 
מפורטת ומנומקת תישלח אליו ולמכותבים במכתב בתחילת השבוע הבא . 
