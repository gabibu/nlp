ואשינגטון ( מיוחד ל"הארץ " ) . התמרונים שכוחות צבא ארה"ב מקיימים במפרץ , 
בשיתוף עם הכוחות המזוינים של איחוד האמירויות , אורגנו בימים האחרונים 
בחפזה . הדבר נעשה , לאחר פנייה דחופה של האמירויות , שהביעה באוזני 
ואשינגטון את דאגתה מפני איומי עיראק . כך דיווחו אתמול כתבים צבאיים אמריקאיים 
בוואשינגטון . לפי הדיווחים בתקשורת האמריקאית , שלא יוחסו למקורות אמריקאיים 
רשמיים , מטרת התמרונים המשותפים כפולה : להפגין נוכחות צבאית אמריקאית , 
שתורגש היטב על - ידי העיראקים , וכן לשפר את יכולת הפיקוח האמריקאית 
על היערכות צבא עיראק . כנראה , כאשר ספינות הקרב האמריקאיות נמצאות בתנועה , 
הן מסוגלות לדווח ביותר יעילות על התנועות הצבאיות של עיראק בים וביבשה . 
רשת הטלוויזיה סי - אן - אן מסרה אתמול , כי התמרונים המשותפים בוצעו ביוזמת 
איחוד האמירויות , בשל החשש של מדינה זאת מתוקפנות עיראקית . 
