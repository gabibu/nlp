תותחים של צד"ל הפגיזו בימים האחרונים עמדות של ארגון החיזבאללה מחוץ לאזור 
הביטחון בדרום - לבנון , במטרה למנוע מלוחמי הארגון השיעי להמשיך ולהתבסס 
סמוך לגבול הצפוני של אזור הביטחון . מקורות לבנוניים הדגישו , כי תותחים 
של צד"ל יורים מאות פגזים מדי יום , ומסייעים בכך ללוחמי ארגון אמל למנוע 
את התבססותם של לוחמי החיזבאללה , בעיקר בכפר גרגוע , שנכבש בידי החיזבאללה 
מידי אנשי אמל . צבא דרום - לבנון עוקב בעירנות אחרי הקרבות בין שני הארגונים 
השיעיים . במשך יום אתמול ניטשו קרבות עזים בין אמל לחיזבאללה , בעיקר סביב 
גרגוע , ונמסר על נפגעים רבים בקרב שני הצדדים . על - פי דיווחים של כתבים 
זרים , הצליחו לוחמי אמל לחדור לכפר ולהשתלט על בתים אחדים בו . לפחות עשרה 
טילי קטיושה , שנורו אתמול על - ידי החיזבאללה לעבר עמדות של אמל , נחתו 
באזורים שונים ברצועת הביטחון בדרום - לבנון . בבוקר נורו הטילים לעבר הגזרה 
המרכזית , ואחרי - הצהריים לעבר הגזרה המזרחית . איש לא נפגע , ולא נגרם 
נזק . תותחים של צד"ל השיבו אש לעבר מקורות הירי . חייל צה"ל נפצע שלשום 
בלילה , בהתפוצצות מוקש סמוך לעיירה חצביה בגזרה המזרחית של אזור הביטחון . 
סיור שגרתי של צה " ל , שעסק בפעילות ביטחון שוטף , נע על דרך עפר שעליה 
הוטמן המוקש . החייל קיבל טיפול רפואי במקום , והועבר במסוק של חיל האוויר 
לבית החולים " רמב"ם " בחיפה . מחבלים , הפועלים מחוץ לאזור הביטחון , 
הם שהניחו כנראה את המוקש . בגזרה המזרחית יש בדרך - כלל פעילות רבה של 
מחבלים , בעיקר מארגון החיזבאללה , המנסים לחדור ולתפוס עמדות באזורים 
הסמוכים לצפון תחום אזור הביטחון . חיילי צה"ל עוסקים בפעילות רבה באזור 
זה , בניסיון למנוע התבססות מחבלים בו . 
