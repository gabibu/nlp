ואשינגטון ( מיוחד ל"הארץ " ) . העיתון " ניו - יורק טיימס " גילה אתמול 
כי עידוד של פקידים בממשל האמריקאי לחברת אי - בי - אם למכור לחברה מברזיל 
את ה"סופר - קומפיוטר " , בעל הסגולות המיוחדות לפיתוח נשק מתוחכם , עלול 
לגרום לקידום פיתוחה של פצצה גרעינית בעיראק . כך טוענים שני מומחים אמריקאים 
העומדים בראש פרויקט לקידום הפיקוח על נשק גרעיני . העסקה בין חברת התעשייה 
האווירית הברזילאית " אמבארר " לבין חברת אי - בי - אם אמורה להיחתם בימים 
אלה , אלא אם כן יתערב הממשל האמריקאי ויורה להשעות את העסקה , לדברי שני 
החוקרים , גארי מילהולין ודיוויד דאנציק . חברת " אמבארר " הברזילאית 
עומדת בקשר עם שלטונות עיראק , במשותף עם " המרכז לטכנולוגיה אווירית " 
של ברזיל ( סי - טי - אי ) . דיווחים של גורמי ביון מערב גרמניים אומרים 
כי לחברת סי - טי - אי יש כבר ידע וטכנולוגיה מתקדמים ביותר , לקראת פיתוח 
פצצה גרעינית . שתי החברות הברזילאיות האלה ממוקמות דלת ליד דלת , ומשתפות 
פעולה באורח הדוק ביותר , טוענים שני החוקרים . הם אומרים כי לנוכח הקשר 
ההדוק בין שתי החברות הברזילאיות , ולנוכח הקשר שביניהן לבין ממשלת עיראק , 
לא יקשה על חברת סי - טי - אי ליהנות מגישה חופשית ל"סופר - קומפיוטר " 
שבידי החברה העמיתה שלה , ולהעניק שירותי ייעוץ ופיתוח גרעיני לעיראק באמצעות 
ה"סופר - קומפיוטר " . שני החוקרים מסבירים כי ה"סופר - קומפיוטר " המתוחכם 
יכול לאפשר לחברות העוסקות בבניית טילים לדמות ולחשב את כל הכוחות הפועלים 
על הטיל מרגע שיגורו ועד לפגיעתו במטרה . המחשב מסוגל גם לדמות את האפקט 
הגרעיני של התפוצצות טיל בעל ראש נפץ גרעיני . החוקרים אומרים כי לנוכח העובדה 
שפקידי ממשל כבר אישרו בעבר את הדיווחים בעיתונות של ברזיל , בדבר היקף 
הסיוע והייעוץ שהמומחים הברזילאים סיפקו לעיראק , ברי שהקשר ביניהם לבין 
תעשיית הטילים של עיראק הדוק ביותר . לפי דברי פקידים במחלקת המדינה ובמחלקת 
המסחר של ארה"ב , אין מניעה למכור לברזיל את ה"סופר - קומפיוטר " , משום 
שהיא חתומה על האמנה להגבלת תפוצה של נשק גרעיני , מאפשרת פיקוח בין - לאומי 
על כל הפעילויות הגרעיניות שלה , וחתומה על הסכם סחר גרעיני עם ארה"ב ( 
המגבלות האלה , אגב , מעכבות את מכירת ה"סופר - קומפיוטר " לישראל ) . 
שני הכותבים מלעיגים על מחלקת המדינה ועל חברת אי - בי - אם , הטוענות כי 
מפקחים מטעמן ישמרו על כך שברזיל לא תשתמש במחשב העל האמריקאי לצרכים החורגים 
מהמגבלות הללו . לדבריהם , פיקוח מלא שכזה אינו אפשרי . אתמול , יום המנוחה 
השבועי בארה"ב , אי - אפשר היה לקבל את תגובת מחלקת המדינה לטענתם של שני 
החוקרים . הפקיד התורן במחלקת הדובר של מחלקת המדינה , הבטיח לבדוק את 
תגובת הממשל בימים הקרובים . 
