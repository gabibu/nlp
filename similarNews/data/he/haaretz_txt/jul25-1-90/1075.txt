ח"ך מיכאל קליינר ינסה היום להאפיל את אחת מנקודות האור המעטות שניצתו בחיים 
הציבוריים בזמן האחרון : הוא מגיש הצעת חוק לביטול התיקון בחוק שירות המדינה 
( סיווג פעילות פוליטית ומגבית כספים ) , שהתקבל בסוף מאי , המטיל הגבלות 
על פעילותם המפלגתית של עובדי ציבור , ובמיוחד על יכולתם לבחור את המועמדים 
לתפקידים בדרג הפוליטי הממונה עליהם . כל שוחרי ממשל ומינהל תקינים מקווים 
כי קליינר ותומכיו ייכשלו בניסיון זה . החוק , שנכנס היום לתוקפו , כולל 
שתי הגבלות : עובד מדינה שדרגתו היא אחת מארבע הדרגות העליונות בכל סולם 
דירוג , לא יוכל להיות חבר בגוף שמתפקידו לבחור מועמדי מפלגה לכנסת או לכהונת 
ראש הממשלה ושר , או לכל תפקיד ברשות מקומית , בהסתדרות הציונית או בסוכנות 
היהודית . כל שאר עובדי המדינה וכל נושאי משרה בשכר בחברות ממשלתיות שהם 
חברים בגוף בוחר כאמור , לא יוכלו להשתתף בבחירות הנערכות באותו גוף , 
שבהן בוחרים מועמדים לתפקידים הנ"ל . התיקון בחוק , פרי יוזמתו של ח"ך אמנון 
רובינשטיין , נדרש בגלל הידרדרות חמורה שהתחוללה במערכת המינהל הציבורי 
בישראל . בתולדות המינהל אפשר להבחין בין שלוש תקופות . בשנים הראשונות 
שלאחר קום המדינה היתה פוליטיזציה עמוקה של שירות המדינה . במרוצת הזמן 
גברה המודעות לנזקיה של תופעה זו , ומגמת הפוליטיזציה נחלשה . בתקופה 
השלישית , מאז ראשית שנות ה08 , חזר ופשה הנגע בממדים מסוכנים . למרבה 
האירוניה , נושאי הדגל של הפוליטיזציה בגלגולה החדש היו דווקא פוליטיקאים 
מהליכוד אלה שנאבקו בכל כוחם נגד משטר פנקס החבר בתקופת שלטון מפא"י . להלכה 
נשמרים עקרונות המינוי על פי כישורים וכללי המכרז . אכאין זו אלא פיקציה : 
העיקרון הרווח הוא " בחר בי ואמנה אותך " . המצב כעת גרוע משהיה בשנות 
החמישים ולא רק מבחינת מספר המינויים המפלגתיים : העיקרון למינוי איננו 
רק נאמנות מפלגתית , וגם לא סיעתית , אלא אישית : מתמנים אנשים שהוכיחו 
יכולת לתת שירותים טובים לפוליטיקאי באופן אישי בתוך מפלגתו . הפוליטיזציה 
מאבדת את אופיה המפלגתי , ומקבלת אופי של שחיתות אישית . אין צורך לומר 
שבתהליך זה מתמנים אנשים שאינם ראויים לתפקידים ממלכתיים , ובמיוחד לא לתפקידים 
הבכירים , תוך דחייה ואפליה לרעה של מועמדים מוכשרים . התיקון לחוק סילק 
את המכשלה במידה הראויה , כאשר השאיר לבעלי דרגות בינוניות ונמוכות את האפשרות 
להיות פעילים במרכזי מפלגות בלי זכות השתתפות בבחירות של מועמדים לתפקידים 
פוליטיים אך ניטרל לחלוטין מפעילות זו את הדרג הבכיר במינהל . כך נאה וכך 
יאה : עובדי מדינה בכירים , המשתתפים בקביעת המדיניות ומקבלים בעצמם החלטות 
בעלות משמעות רחבה , צריכים להיות נקיים מחשד של פנייה פוליטית . קליינר 
ואחדים מחבריו מבקשים להחזיר את גלגל החקיקה אחורנית . הסיבה מובנת : יש 
פוליטיקאים היכולים להבטיח את עתידם הפוליטי רק באמצעות עסקות קח - ותן עם 
עסקני מפלגות , המחפשים משרות וטובות הנאה הכרוכות בהן , ומוכנים למכור 
תמורתן את קולם וקולות תומכיהם . קליינר נלחם את מלחמתו של הפוליטיקאי המושחת 
והמשחית שחשבנו כי עבר מן העולם ומסתבר שטעינו . לפיכך , כל חבר כנסת 
בעל מצפון חייב להתגייס כדי להביס את קליינר וחבריו במלחמה זו . 
