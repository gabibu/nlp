" לא באנו ללחוץ על ישראל , אך אנו רוצים לפעול למען קידום תהליך השלום , 
כדי לשפר את המצב בשטחים ולעודד את המתונים בקרב הפלשתינאים ובמדינות ערב " , 
אמר אתמול שר החוץ של איטליה גאני דה - מיקליס , בפגישה שקיימו ה"טרויקה " , 
שלושת שרי החוץ של איטליה , לוקסמבורג ואירלנד , עם ראש הממשלה יצחק שמיר . 
דה - מיקליס הדגיש כי ארצות אירופה מעוניינות בהגברת שיתוף הפעולה הכלכלי 
עם כל ארצות המזה"ת וניתן יהיה להשיג זאת ביתר הצלחה , אם ישרור שלום באזור . 
שלושת שרי החוץ העומדים בראש הקהילייה האירופית חזרו על עמדתם שהובעה שלשום 
בפני שר החוץ דוד לוי , כי יש לשתף את אש"ף במו"ם . שמיר השיב להם כי אש"ף 
הוא ארגון טרור , שחרט על דגלו את המטרה להרוס את ישראל , ולכן אסור לנו 
לתת דריסת רגל כלשהי לארגון זה בתהליך השלום . שמיר הוסיף כי אש"ף הוא שותף 
פעיל למאבק של מדינות ערב נגד העלייה לישראל . הוא קרא לראשי השוק לגלות 
לאלתר פעילות במגעיהם עם ארצות ערב , כדי להבהיר להן שמי שמתנגד לעלייה 
לישראל , מתנגד למעשה לקיום העם היהודי בארצו . שמיר הביע בפני ה"טרויקה " 
את דאגתו מהתגברות תופעת האנטישמיות בכמה מקומות באירופה , וציין כי הדבר 
נובע מן התעמולה המתנהלת נגד ישראל . הוא קרא למדינות אירופה לפעול נגד 
תופעה זו . בהתייחסו לתהליך השלום , אמר שמיר כי מטרתה העיקרית של מדיניות 
החוץ הישראלית היא להביא שלום למזה"ת , והממשלה הנוכחית מחויבת להסכמי קמף - 
דייוויד וליוזמת השלום של הממשלה מחודש מאי אשתקד . לדבריו , על הקהילייה 
הבין - לאומית להבין שאין אנו מדברים ביוזמת השלום שלנו רק על הסדר בינינו 
לבין הפלשתינאים , אלא על הסדר עם מדינות ערב . קפידבין ( ע ) . שר החוץ 
דוד לוי סיכם אתמול את ביקורם של שרי החוץ האירופים בארץ ואמר בנמל בן - 
גוריון : " נוצרה כימיה בינינו " . לוי , שבא יחד עם בנימין נתניהו , 
סגן שר החוץ , להיפרד משלושת חברי הטרויקה האירופית , אמר כי " לדעת כל 
הנוגעים בדבר , כולל שגרירי ישראל באירופה , היה זה מפגש שיצר תכנים חדשים 
ואישיים בין שרי החוץ האירופים לביני " . כעת נפתח ערוץ של חילופי מידע ועדכון 
שוטף בין שרי החוץ האירופים לבין משרד החוץ הישראלי , לקראת פגישת לוי עם 
כל מנהיגי אירופה בספטמבר , כאשר ישתתף בכינוס מועצת אירופה בבריסל . 
