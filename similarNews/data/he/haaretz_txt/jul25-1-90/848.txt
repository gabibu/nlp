וארשה ( ע"ץ ) . מנהיג " סולידריות , לך ואלנסה , הכריז בווארשה כי 
" בני - אדם ממוצא יהודי אינם צריכים להסתיר את מוצאם " . הוא אמר דברים 
אלה בהשיבו לשאלת עיתונאי , במסיבת עיתונאים מאולתרת , האם ואלנסה סבור 
כי התנועה הפולנית " פעולה דמוקרטית " היא בבחינת " מפלגה יהודית " . ואלנסה 
אמר בהקשר זה : " הייתי רוצה שדברים אלה יהיו ברורים , על - מנת שלא יופיעו 
עוד סיסמאות אנטישמיות על הקירות . היהודים הם פטריוטים גדולים , והם עשו 
הרבה למען התרבות . אולם כאשר הם מסתתרים , מעורר הדבר תגובות אנטישמיות " . 
בהמשך דבריו שאל ואלנסה : " מדוע היהודים אינם גאים ביהדותם ? אשר לי , 
אני גאה להיות פולני , וכמו כן הייתי גאה במוצאי אילו הייתי יהודי " . תנועת 
" פעולה דמוקרטית " הוקמה לאחרונה על ידי מנהיגיה ההיסטוריים של תנועת 
סולידריות , כמשקל - נגד ל"ברית המרכז " בהנהגת ואלנסה . התנועה החדשה 
מונה בין חבריה משכילים רבים , וכמה מהם ממוצא יהודי . לפני מספר שבועות 
אמר ואלנסה ביחס לאנשים אלו כי " כנופיית יהודים השתלטה על האבוס " . 
