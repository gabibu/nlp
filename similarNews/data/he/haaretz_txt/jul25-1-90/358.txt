שר הביטחון , משה ארנס , אומר במהדורות שונות כי גדלה ההסתברות למלחמה 
באזור : מקור המידע שלו הוא פיו הגדול של נשיא עיראק , סדאם חוסיין . 
ואולם בפועל , הדבר האחרון שהלה עשוי לרצות עתה היא מלחמה , שהרי יצא אך - 
זה כמעט בריסוק אברים מן המלחמה נגד איראן , שראה בחולשתה הקיצונית וחשב 
לנצחה בטיול של סוף - שבוע . הניסיון האיראני אינו מפתה לנקיטת צעד דומה 
נגד ישראל . והראיה , זהירותו המעשית שחיפה עליה בדברי רהב , במסע השוד 
שיצא לעשות נגד כוויית . לא קשה לנחש מה היו מניעיו התכליתיים של משה ארנס , 
בשולפו לעברנו , לאחר ששלף לעבר עמיתו האמריקאי , ריצארד צייני , את 
בשורת הסכנה המלחמתית הגוברת . בישראל היא משמשת תרופת - פלא נגד קיצוץ 
תקציב הביטחון , ובארה"ב היא מיועדת להידוקו המחודש של הקשר המתרופף בינינו 
לבין האמריקאים . ואולם אם סדאם חוסיין לא יצא מדעתו , הוא לא יפתח במלחמה 
נגדנו בעתיד הקרוב ; ואם כך , האמירה כיום , כי גדלה הסתברות המלחמה באזור , 
מתרוקנת מתוכנה . ההשערה שסדאם חוסיין לא יצא למלחמה נגד ישראל הותנתה למעלה 
בשפיות דעתו . כדי לסתור את המסקנה , באים רואי - שחורות , שבכל ארצות - 
תבל מעדיפים להיקרא זהירים , ומשיבים , כי סדאם חוסיין הוא מה שקרוי בעגת 
המקצוע , " מדינאי מטורף " . אך להשערה זו אין שחר : כדרכם של גברתנים , 
אין הוא מסתבך עם יריבים העשויים להשיב לו מכה אחת אפיים . כוויית והכורדים 
תושבי עיראק הם אויבים הגזורים על - פי מידותיו : איראן , כפי שכבר הוזכר , 
היתה טעות שסדאם חוסיין לא ישכח לעולם . ואם איראן כך , שאת פתיחת המלחמה 
נגדה יכול אולי לתרץ לעצמו באינטרס לאומי ממדרגה גבוהה ( השליטה בשפך הפרת ) 
, הרי המלחמה נגד ישראל היא לוקסוס שמעל ליכולתו , בהתחשב בסיכונים הכרוכים 
בה . מן הראוי לבחון מקרוב , כיצד נוהג המטורף המדומה , כדי להיווכח עד 
כמה הוא שפוי בדעתו ( לעתים נתקפים קנאה , כשמשווים אותו עם מדינאי ישראל , 
המסכנים עמוד - תווך במבנה הביטחון של ארצם הוא הקשר עם ארה"ב רק כדי 
שיוכלו להחזיק באזור - חיץ מיותר - למחצה ממזרח לקו הירוק ) . סדאם חוסיין 
חייב הון תועפות , עשרות מיליארדי דולרים , לכוויית , שהיתה אחת המממנות 
הראשיות של מלחמת עיראק נגד איראן . מה סביר יותר ממהלך שנועד למחוק את 
החוב בנפנופיו במה שיש לו בשפע : טנקים , נגמ"שים וכל השאר , בליווי מלל 
מאיים ? ואמנם , כך נהג והצליח אם לא להשיג את המטרה בשלמותה , כי אז 
את מחציתה או שליש או רבע ממנה : עשרה או 51 מיליארד דולר שיסחוט בשיטה 
זו אינם עניין של מה בכך . המזרח התיכון אינו מקום מועד לפורענויות , ועל 
כל פנים לא יותר מקמבודיה או סרילנקה , אם להזכיר רק דוגמאות עדכניות מוחשיות . 
אך הוא מקום רועש , שכלי - התקשורת , המודרכים בדרך - כלל על - ידי ממשלות 
או ענקים כלכליים , משמשים לו מגבירי - קול . לפני שלוש או ארבע שנים , 
לא עבר יום בלי שנהיה מוזהרים מפיהם של פוליטיקאים , חיילים או הוגי - 
דיעות בענייני מדינה , מפני מלחמה עם סוריה : מדינה זו נחשדה , כמינימום , 
במחטף בגולן . נקיש בעץ , אך כל האזהרות האלו התבדו עד כה . הסיבה : 
מלחמה היא עניין רציני , כפי שהנשיא אסד חזה מבשרו , וכך גם סדאם חוסיין . 
ואם ישראל לא תדרוך להם על יבלת רגישה במיוחד , ואם לא תנתק את קשריה אם 
ארה"ב ולא תעמיד תחת פיקוח בין - לאומי את נשק - ההרתעה שלה יש יותר מסיכוי 
סביר , שהחרב הערבית תישאר בנדנה . אחרי ככלות הכל , יש לקיים את מצוות 
הזהירות ; זעקה חוזרת על זאב , גורמת תוצאה הפוכה . עם ישראל הוא כידוע 
עם סגולה , ואולם יש כללים החלים גם עליה . ברית - המועצות התמוטטה . 
ואפילו ארה"ב העשירה כקורח , קרבה אל אזור הסכנה , עקב מרוץ חימוש שניזון 
מקיום כוננות צבאית ברוחו של הכלל : " אל תביט בכוונות היריב , הבט ביכולתו " . 
גם אנחנו , שאיננו ככל הגויים , עלולים להגיע לאפיסת - כוחות , אם נכוון 
את צעדינו בתחום הביטחוני על - פי כל איום של מדינאי ערב ( שבלאו הכי אינם 
מוכרים בריסון לשונם ) , גם אם בתיאוריה יש לאל ידו להגשימו . ישראל בנתה 
כוח צבאי ויצרה סביבו אווירה של כוננות , בעלת חומרית ואינטלקטואלית בלתי - 
מצויה . זה צריך להספיק , אם איננו רוצים לחזות בארץ בחזיון קריסה נוסח 
ברית - המועצות . 
