נשיא אוסטריה , קורט ולדהיים , רואה בפגישתו עם נשיא גרמניה ריכארד פון - 
וייצזקר ונשיא צכוסלובקיה ואצלב האוול , בפסטיבל זלצבורג , שבירת החרם 
שהוטל עליו , מאז נתגלו פרטים על פעילותו בצבא היטלר ביוגוסלביה , במלחמת 
עולם השנייה . אין ספק שלא פון וייצזקר ולא האוול התכוונו לכך , אך שני 
הנשיאים היו חייבים לקחת בחשבון את התגובה הצפויה של נשיא אוסטריה , מחד 
גיסא , ושל קורבנות הנאצים , מאידך גיסא . הגדרת הביקור כ"פרטי " אינה 
מבטלת את משמעותו . הדבר חל לא פחות לגבי הנשיא האוול , שארצו היתה הקורבן 
הראשון של תוקפנות היטלר . פניית חבריו מתנועת זכויות האדם הצכית " אמנה 
77 " מעידה שפרשת ולדהיים מטרידה לא רק את הציבור היהודי . הסברי האוול 
בתשובתו אינם משכנעים . יחסי צכוסלובקיה עם אוסטריה והתארגנות פוליטית חדשה 
במרכז לא תלויים בביקור בפסטיבל מוסיקאלי ובישיבה בפתיחתו בחברת ולדהיים . 
מפתיע גם שהאוול , סופר בעל רגישות גבוהה , אינו מבין שטענתו כי ההזמנה 
נשלחה אליו כהוקרה על יצירתו , עוד לפני שנבחר לנשיא , רק מחזקת את הספקות 
לגבי המפגש עם ולדהיים עתה . אך מצערות במיוחד הערות האוול שהחרמת ולדהיים 
היא " מחווה ללא משמעות " וכי עושים מנשיא אוסטריה " שעיר לעזאזל על האשמה 
האירופאית " ( הכללית ) של שיתוף פעולה עם הנאצים . אלה קביעות מרחיקות 
לכת מכדי להשמיען כהצדקה לצעד השנוי במחלוקת . אפשר ואולי צריך לערוך דיון 
על נושאים אלה , כפי שיש מקום לדון על הטענות שיש עדויות חדשות הסותרות 
את ההאשמות בדבר עברו הנאצי של ולדהיים . הפגנותיו הראוותניות של הרב ווייס 
בוודאי אינן הדרך לעשות זאת . אך לא פחות מכך על עברו של קורט ולדהיים , 
ועל משמעות המחאות נגדו , גם הנשיא האוול אינו מוסמך להחליט , אף אם שקל 
זאת בוודאי , כדבריו , בכובד ראש . מוטב עם זאת שלא להגזים במשקל שיקולים 
מוטעים בנושאים מסוג זה גם אם הם נעשים בידי אישים רמים ונשגבים : ביקור 
הנשיא רייגן בבית הקברות הנאצי לא טיהר את ה"אס . אס . " ולא השכיח את 
מעשי השלטון הנאצי . 
