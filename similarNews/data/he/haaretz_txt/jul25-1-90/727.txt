צה"ל הודיע על כוונתו לאטום בית של פלשתינאי תושב השטחים , שבג"ץ אסר קודם 
לכן את אטימתו בגלל שמצא ששיקוליו של המפקד הצבאי היו מוטעים . לפני כחודשיים 
אסר בית המשפט הגבוה לצדק על צה"ל להחרים ולאטום את ביתו של עבד אל - רחים - 
עביד , שנחשד בפעילות חבלנית עוינת , בחברות בכוחות ההלם , בתקיפת חשודים , 
בשיתוף פעולה עם השלטונות ובהצתת בית המכס בעזה . עו"ד לאה צמל , שייצגה 
את עביד בעתירה לבג"ץ , טענה כי בניגוד לנאמר בצו ההחרמה והאטימה של הבית , 
לא הודה האיש בתקיפת משתפי הפעולה ובמעשה ההצתה . בג"ץ קיבל את העתירה 
ואסר על צה"ל להחרים את הבית בנימוק ששיקולי המפקד הצבאי היו מוטעים . החלטת 
בג"ץ נתפסה כהחלטה חדשנית , משום שקבעה כי גם מפקד צבאי עשוי לטעות , וכי 
בית המשפט העליון לא יתיר פעולת אטימה בעקבות טעות כזאת . משפטנים ראו בהחלטה 
שינוי בעמדת בית המשפט העליון ויתר - ליבראליות בגישתו כלפי צווי הריסה ואטימה . 
כל העתירות נגד הריסה ואטימה שהוגשו עד אז נדחו . בימים אלה הודיע צה"ל , 
כי ביתו של עביד ייאטם בכל זאת , לאחר שכתב האישום נגדו תוקן והוספה לו 
עבירה של הצתה , שלא היתה בכתב האישום המקורי . עביד עצמו הודה רק בהאשמות 
של חברות אסורה ותקיפת סוחרי סמים . בפנייה נוספת לרשויות הצבאיות כינתה 
עו"ד צמל את ההחלטה : " היצמדות רעבתנית להוצאה לפועל של הריסת - בית אך 
ורק על מנת להוכיח כי המפקד הצבאי הנו נמנע טעות , וכי הצבא לא יתן להשמיט 
את הטרף מפיו . החלטה זו , אם תתבצע , תפעל כבומראנג נגד מה שנראה לי 
כאינטרסים עליונים גם בעיני המפקד הצבאי : הקניית אמינות והגינות לבית המשפט 
העליון ולהחלטותיו , וכפיפות המערכת הצבאית להחלטות בית המשפט . הוספת 
עבירה שלא היתה נגדו בעבר נתפסת כחולשה אמיתית של שליט שאינו יכול להרשות 
לעצמו להופיע כחלש או כטועה " , אמרה צמל . 
