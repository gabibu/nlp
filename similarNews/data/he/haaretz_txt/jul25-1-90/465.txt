מפגש מומחים של פקידים עיראקיים וכווייתיים בתחומי הנפט , הכלכלה , הגבולות 
והמשפטים ייערך בגדה מחר ויימשך יומיים . יועצו וראש לשכתו של נשיא מצרים , 
ד"ר אוסאמה אל - באז שמסר אתמול איגרות מהנשיא מובארק לראשי עיראק וכוויית 
ושב לקהיר , מסר כי במפגש זה יוגדרו נושאי המחלוקת ויגובשו הצעות לפיתרון . 
אם יושגו תוצאות חיוביות ייוועדו כעבור יומיים באותה בירת קיץ של סעודיה , 
יורש העצר הכווייתי וסגן נשיא עיראק . מקורות ערביים במפרץ מסרו אתמול , 
כי ועדת המומחים המשותפת תדון באפשרויות קביעת הגבול מחדש , בין כוויית 
לעיראק , בחובות עיראק לכוויית ובדרישות העיראקיות הכספיות מכוויית . כמו 
כן תגבש הוועדה הצעות לשיתוף פעולה בין שתי המדינות בתחום הפקת ושיווק הנפט . 
עיתוני בגדד הפסיקו אתמול את מלחמת התעמולה נגד כוויית , אך המשיכו בהתקפות 
על הנסיכויות ועל ארה"ב , על רקע התימרונים המשותפים ביניהן במפרץ . הכתב 
המצרי של רדיו " מונטה - קרלו " , מסר אתמול מפי מקורות משרד החוץ בקהיר , 
כי מצרים ניהלה מגעים עם ארה"ב ודרשה ממנה שלא להתערב בסיכסוך העיראקי - 
כווייתי . כל התערבות שכזו " תביא לפעולות מנע עיראקיות " והדבר יסבך 
את המצב . המקורות טענו כי ארה"ב הסכימה עקרונית לדרישה המצרית , אך התנתה 
אותה בהשגת התקדמות במפגש המומחים מחר בגדה . העיתון הכווייתי " אל - קבס " , 
מסר אתמול מפי דובר עיראקי , כי הדוויזיה השביעית העיראקית המוצבת באזור 
בצרה ואל - זוביר בדרום , סמוך לגבול הכווייתי איראני , ערכה " תזוזות 
שיגרתיות " בשל המשך מצב המלחמה עם איראן . הדובר הכחיש משלוח תגבורות 
עיראקיות לגבול הכווייתי . כוויית ( ע"ר וע"ץ ) . יועצו המדיני הראשי 
של נשיא מצרים הד"ר אוסאמה אל - באז , טס אתמול מעיראק לכוויית , ואמר 
כי הוא אופטימי לגבי אפשרות שהסיכסוך בין שתי המדינות השכנות , על נפט וטריטוריה , 
ייושב בקרוב . הוא הביא עמו מסר ממובאראק אל שליט כוויית , שייח געבר 
אל - אחמד אל - סבאח . קודם לכן ביקר אל - באז בבגדד , ושם מסר לנשיא סאדאם 
חוסיין מסר מאת מובאראק . דיפלומטים מערבים במפרץ אמרו , כי מניחים שהשיחות 
יתמקדו בדרישה העיראקית לפיצוי על הפסדים שנגרמו לה , לדבריה , בשל תפוקת - 
יתר של נפט מצד כוויית . כוויית , מצידה , תלחץ כניראה לחתימת הסכם אי - 
התקפה עם בגדד , בדומה לזה שעליו חתמה עיראק בשנה שעברה עם סעודיה . 
