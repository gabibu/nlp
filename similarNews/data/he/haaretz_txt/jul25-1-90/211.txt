התבטאויות חריפות ביותר מצד ראשי העדה הדרוזית בישראל כלפי מפקדי צה"ל בדרום 
לבנון נשמעו אתמול , בעקבות החלטתם שלא לאפשר לעשרות אנשי דת דרוזיים להיכנס 
ללבנון . החלטת צה"ל באה לאחר ש51 שייחים , שנכנסו לפני כשבועיים לשטח 
לבנון באישור נעלמו שם . ראש העדה הדרוזית בישראל , השייח אמין טריף , 
שלח אתמול מברקים דחופים לשר הביטחון , משה ארנס ולמתאם פעולות הממשלה בלבנון , 
אורי לוברני . במברקים דורש השייח שלא להפלות בין האוכלוסיה הדרוזית לאוכלוסיה 
המוסלמית והנוצרית , ולאפשר לבני העדה הדתיים לבקר באתר הקדוש לדרוזים , 
סמוך לעיירה הדרוזית חצבייה , שבגזרה המזרחית של אזור הביטחון . משלחת 
של אנשי דת מהעיר שפרעם היתה אמורה אתמול להיכנס ללבנון , כדי להביא משם 
כלה דרוזית , האמורה להינשא בישראל . כן היו אמורים להיכנס ללבנון צעירים 
דרוזים , הלומדים בבית התפילה הדרוזי באל - ביידה , בגזרה המזרחית של אזור 
הביטחון . מפקדי צהל בלבנון חזרו והודיעו אתמול , כי כל עוד לא ישובו לישראל 
51 אנשי הדת הדרוזיים , לא יורשו דרוזים להיכנס לשטח לבנון דרך מעברי הגבול 
הצפון . לפני כשבועיים אפשרה ישראל למאות תושבים דרוזים , ובראשם ראש העדה , 
להיכנס ללבנון ולהשתתף שם בחנוכת בית תפילה חדש בגזרה המזרחית . 51 מהיוצאים 
ללבנון לא חזרו דרך המעבר במטולה לישראל . למשפחות דרוזיות רבות מישראל 
קרובים בעיירה הדרוזית חצבייה שבגזרה המזרחית וייתכן מאד , כי אותה קבוצה 
שלא חזרה מבלה בחיק המשפחה . בעקבות כך הורה מפקד צה"ל באיזור , שלא לאפשר 
עוד כניסת תושבים דרוזים ללבנון . בני משפחתו של השייח טריף הגדירו החלטה 
זו שערורייתית . הם אמרו , כי לא ייתכן שעדה שלמה תענש בגלל קבוצה שולית 
של תושבים , שעברו על החוק . הם ציינו , כי ראש העדה הורה להטיל חרם דתי 
על תושבים אלה . " בגשר אלנבי עוברים אלפי ערבים ללא הגבלה . בגבולות 
ישראל בצפון עוברים נוצרים ומוסלמים ללא הפרעה . רק את העדה הדרוזית מענישים " , 
אמרו בני משפחתו של השייח טריף . 
