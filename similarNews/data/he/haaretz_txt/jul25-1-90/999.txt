שר הביטחון , משה ארנס , יאמץ ככל הנראה את ההמלצה העיקרית בדו"ח ועדת 
לפידות , שבדקה את נושא תאונות האימונים בצה"ל להקים בצה"ל מנהל בטיחות , 
שבראשו יעמוד אלוף . המגמה המסתמנת היא , כי בראש המנהל יעמוד האלוף דורון 
רובין , המשמש כיום כראש מחלקת ההדרכה . אתמול נערך בלשכת שר הביטחון דיון 
במסקנות הוועדה . בדיון השתתפו האלוף יעקב לפידות , ראש אגף התכנון , 
האלוף דני יתום , וקצינים נוספים . לשר הביטחון הוצגו המסקנות בדו"ח ועדת 
לפידות וההמלצות של אגף התכנון לגבי אימוצן , ומקורות במערכת הביטחון אמרו , 
כי הוא נוטה לקבל את כולן . ארנס עומד לכנס בלשכתו דיון נוסף בדו"ח לפידות . 
פרט להמלצה בדבר הקמת מנהל הבטיחות המליצה ועדת לפידות גם על דרכים להחדרת 
המודעות לבטיחות בקרב חיילים ומפקדים ודרכי הענישה של עברייני בטיחות בצה"ל . 
הדו"ח , המשתרע על - פני עמודים רבים , מפרט דרכים להתמודדות עם תאונות 
האימונים ותאונות הדרכים ומתייחס גם להתאבדויות בצה"ל , אף כי בתחום זה 
אין לו תשובות . 
