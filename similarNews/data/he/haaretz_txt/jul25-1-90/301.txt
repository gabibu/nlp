מיום ראשון הקרוב יהיה אפשר למצוא בחנויות התקליטים את אלבום הבכורה של ורד 
קלפטר ולהקת " לגמרי לא שקטים " ( עמוס הדני גיטרה , מיכה מיכאלי בס , 
ישראל נחום תופים ) . קלפטר מעידה על עצמה שהיא מחברת לחנים וטקסטים עוד 
מתקופת לימודיה בבית - הספר התיכון , אך כל השירים , למעט אלה שנתנה ליעל 
לוי ( " אהבה צעצוע " ו"ניחושים של ים " , למשל ) , נשמרו עד שנת 78 
במגירה . " לא הייתי מספיק חזקה לצאת עם החומר שלי החוצה " , היא אומרת . 
" זה קשור למצב הרגשי שבו הייתי נתונה אז חייתי בתוך בועה . היתה בי 
הגנתיות , שלא איפשרה לי לחוות דברים באופו ישיר , ונזקקתי לפריזמה של 
התבוננות מהצד . לא הייתי מסוגלת לקבל חלקים שהיו קיימים בתוכי , וכך , 
למרות שיצרתי המון כל השנים , לא הייתי מסוגלת להבין שהחומר מוצלח , לעמוד 
מאחוריו ולנסות לדחוף אותו קדימה " . קלפטר היתה נשואה בעבר למוסיקאי יצחק 
( צרציל ) קלפטר . כיום היא מלמדת לפרנסתה ציור ותולדות האמנות בבית - 
ספר יסודי ברמת אביב . את חייה היא מחלקת עם אבי בתה , סתיו , בת שמונה 
חודשים , הבסיסט גיל סמטנה , הצעיר ממנה בשבע שנים . לדבריה , השינוי 
הגדול בחייה אירע לפני חמש שנים , כשהחלה ללמוד במדרשה לאמנות ברמת השרון . 
" במדרשה נאלצתי לעזוב , בפעם הראשונה , את עמדת ההתבוננות ולנקוט עמדה 
רגשית המייצגת אותי באופן ישיר ובלתי - מתחמק . שם נשבר סוף - סוף פעמון 
הזכוכית , דבר שעזר לי לקבל את עצמי , על החלקים הטובים והטובים פחות הקיימים 
בי . כשהתהליך נשלם חשתי שאני יכולה ורוצה שהחומר יישמע גם מחוץ לכותלי 
הבית הפרטי שלי " . היא מעידה שתהליך ההשתנות ניכר גם ביצירתה : " הלחנים 
שלי הפכו מתומצתים ומינימליסטיים במלודיות שלהם , והתחלתי להעביר ישירת 
וחספוס רבים מבעבר . גם בטקסטים ניכרת התמודדות ישירה יותר עם הכאב " . 
העיסוק ביחסים בין - אישיים בולט בכל הטקסטים באלבום , וזה , כעדותה , 
ההיבט המרכזי בחייה בשנים האחרונות . בקיץ 78 החלה קלפטר לעבוד על החומר 
החדש עם מיכאלי , נחום והדני שעליו היא מעידה שהוא " עמוד השדרה של התקליט . 
הוא אהב את החומר , ולמרות שהיה עסוק מאוד , השקיע שעות רבות בבניית הסקיצות " . 
מיכאל תפוח מ"המון הפקות " וחברת התקליטים אן - אם - סי סייעו בהפקת שלושת 
תקליטי השדרים הראשונים , שהוקלטו בראשית שנת 88 : " אין בעיר הזאת " , 
" אני צריכה אותך " ו"ללא כיסוי " , שהפיק מוסיקלית יוסי אלפנט . שני 
הראשונים זכו לכמות השמעות נאה ברדיו , השלישי פחות . התשובה מאן - אם - 
סי באשר לחוזה הקלטת אריך - נגן התמהמהה במשך כחצי שנה , שהיתה לדברי קלפטר 
" שוחקת ומורטת עצבים " . פנייה לניצן זעירא מ"נענע דיסק " הניבה את הפקת 
שבעת הקטעים הנוספים ואת אריך - הנגן המיוחל . " טוב שיש כאן אנשים כמוהו 
המאפשרים זכות קיום גם לדברים פחות בטוחים מבחינה כלכלית . השמרנות וההססנות 
בחברות הממוסדות מוציאה מהמרוץ הרבה כוחות מוצלחים " . את מרבית החומר באלבום 
מגדירה קלפטר " רוק רך ונינוח למדי , המיועד לקהל מבוגר יחסית " . היא 
חוששת מאוד מהאפשרות שתתויג כעוד נדבך בתרבות הרוק התל - אביבית המצומצמת . 
" לדעתי , הטקסטים שלי מדברים אל קהל הרחב . המוסיקה לא אזוטרית ולא 
מזכירה את מוסיקת המועדונים התל - אביבית , ואם זה יקרה הסיבה לכך תהיה 
תדמיתית בלבד , וחבל " . לקלפטר אין אשליות בנוגע לסיכויי מכירת האלבום : 
" תקליט זהב הוא לא יהיה . יש צורך בזמן ובהשמעות רבות ברדיו על - מנת 
שהמכירה תקלח טיפין טיפין , ואני מקווה שבשלב מסוים נצליח לכסות את ההשקעה . 
אלבום נוסף נראה , כרגע לפחות , חלום רחוק למדי " . 
