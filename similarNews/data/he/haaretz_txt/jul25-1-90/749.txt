עובדי משרד החוץ יצאו אתמול במאבק נגד עובדי משרד האוצר , במחאה על מכתב 
ששיגר שר האוצר יצחק מודעי לשר החוץ דוד לוי , ובו הוא דוחה על הסף את כל 
תביעותיהם לתוספות שכר ולמעמד ייחודי הדומה למעמדם של אנשי קהילית המודיעין . 
במסגרת צעדי המחאה ניתקו אנשי משרד החוץ כל מגע מקצועי עם נציגי משרד האוצר 
בארץ ובנציגויות ישראל בעולם , חדלו להעביר להם דואר דיפלומטי ומברקים ולהנפיק 
דרכונים דיפלומטיים ודרכוני שירות לאנשי האוצר הזכאים לכך . בהמשך מתכננים 
עובדי משרד החוץ שורת עיצומים , עד כדי שיבוש הפעילות המדינית של צמרת המשרד . 
בתגובה לפנייתו של לוי לבחון את תביעות עובדי משרד החוץ , הסכים מודעי 
לפני מספר שבועות להקים ועדה משותפת שתבחן תביעות אלה . בסוף השבוע העביר 
מודעי מכתב ללוי שבו הוא קובע , כי התביעה לתוספת שכר ייחודית , בהשוואה 
לקהילית המודיעין אינה צודקת ואינה אפשרית ועלולה להביא להדרדרות ביחסי 
העבודה במגזרים שונים בסקטור הממשלתי והציבורי . מודעי מציין כי הדבר מסוכן 
במיוחד בימים אלה , שבהם פועל האוצר ליישום דו"ח זוסמן ולביטול כל התוספות 
הייחודיות בשירות הציבורי . הוא מציע במקום זאת לערוך בדיקה ממצה של המבנה 
הארגוני של משרד החוץ , במסגרת התקציב הנוכחי . ועד עובדי משרד החוץ הודיע 
כי הוא רואה במכתב סטירת לחי לשר ולעובדים כאחד . 
