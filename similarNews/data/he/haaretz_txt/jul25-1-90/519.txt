ארגוני העולים החליטו להצטרף למאבקם של חסרי הדיור ונפגעי המשכנתאות למען 
פתרון מצוקת הדיור בישראל . החלטתם התקבלה בעקבות הצהרתו של שר האוצר , 
יצחק מודעי , מיום חמישי לפיה אין פסול בשיכון עולים במחנות מעבר . נתן 
שרנסקי , נשיא הפורום הציוני של יהודי בריה"ם , יזם פגישה עם נציגים של 
חסרי הדיור , ארגון נפגעי המשכנתאות וארגוני העולים בישראל , שהתקיימה 
ביום ששי בירושלים , ואשר במהלכה דנו באיחוד המאבק להשגת פתרונות למצוקת 
הדיור בישראל . בפגישה נדונו ההצעות לפתרון הבעיות , בהן שינוי מדיניות 
המשכנתאות : ביטול ההצמדה של המשכנתאות למדד , קביעת החזרים בשיעור סביר 
והגדלת גובה המשכנתא . כן דנו בהוזלת המסים על קרקעות שבידי מנהל מקרקעי 
ישראל , הנמצא כיום תחת פיקוחו של השר אריאל שרון . שמואל בהגון , יועצו 
של נתן שרנסקי לענייני תקשורת , אמר כי המצב כיום הוא פרי הבאושים של הממשלה . 
" בידיה לבטל בבת אחת תקנות ולהוזיל מחירים " , ציין . בהגון תיאר את 
המפגש כ"רגע היסטורי , שבו קמה חזית משותפת של עולים וותיקים נגד פשיטת 
הרגל של ממשלת ישראל . אם עד היום הצטיירה בציבור ההרגשה של ותיקים נגד 
עולים , הרי שהיום אמרו להפך " . רוני ארנון , נציג ארגון חסרי הדיור ונפגעי 
המשכנתאות , אמר כי המאבק המשותף בא למנוע את הקיטוב בין עולים לוותיקים . 
" חלק חושבים בטעות שהעולים מקבלים דירות במתנה " . במהלך השבוע יכונס פורום 
רחב יותר שייצג רבדים נוספים של נפגעי דיור מקרב הציבור , ובעקבותיו יודיעו 
על צעדים לשיתוף פעולה . 
