הסירוב לשרת ביחידות צה"ל בשטחים , שחותר תחת הדמוקרטיה הישראלית וביטחונה , 
קיבל בסוף השבוע תאוצה מסוכנת בצורת תמיכה של 34 עסקני רץ . לא יועילו 
ליוסי שריד ורן כהן , המביעים חרדה ליכולתו של צה"ל לתפקד , הודעות הגינוי 
המתפרסמות בשמם נגד עסקני מפלגתם המעודדים את המעשה . אין הם יכולים להתנחם 
בכך שהוזהרו מראש מפני מינוי ארנן יקותיאלי לסגן ראש עיריית ירושלים שהרי 
היה צפוי כי ייזום פעילות כזאת נגד דעתם . העובדה היא שרץ מתכנסת היום לדון 
במודעת התמיכה של עסקניה בסרבנות , ושולמית אלוני כמעט העניקה גיבוי לצעד 
זה . הסרבנות מבטאה התנשאות של מיעוט על הרוב , בדמוקרטיה שמקיימת בחירות 
חופשיות לכנסת ובג"ץ בלתי תלוי . גם הטענהכאילו " הבחורים הטובים בסדר " 
מפני שהם מוכנים לשלם את מחיר הישיבה בכלא , אינה נכונה . המערכת המשפטית 
אינה מחירון מפורט של תקופות מאסר תמורת כל עבירה . הסרבנות אינה ביטוי טהור 
של מחאה נגד נקיטת אמצעים צבאיים , שמפירים את זכויות האדם בשטחים . השלכותיה 
המעשיות הן בדילול יחידות צה"ל בשטחים מחיילים בעלי מוסר גבוה , ולמעשה 
הפקרת האוכלוסייה הפלשתינאית המקומית למשמר האזרחי המאויש במתנחלים . זהו 
חוסר אחריות מובהק . בעיקר , שהצידוק לעשות כן דווקא עכשיו פחת בהשוואה 
לעבר הקרוב . ה34 של רץ התעלמו מאבחנת שריד כי תחת משה ארנס הפגיעה בזכויות 
האדם הצטמצמה בהשוואה לרמתה בהנהגתו הביטחונית של יצחק רבין . פעילי רץ מוכיחים 
את מה שנטען תמיד , שהסרבנות אינה ביטוי לסלידה אישית משחיקת כבוד האדם 
הפלשתיני , אלא נועדה להשיג מטרה מדינית - פוליטית , ולכן מחריפים אותה 
יוזמיה תחת הליכוד . הלגיטימציה שהעניקו אלוני ועסקני הדרג המקומי ברץ לסרבנות 
מעוררת תהיות גם באשר לעתיד . הרי יבוא יום וישראל תבין כי צריך לנהל משא 
ומתן עם אש"ף , ואז בשלב בו תעמוד על דעתה לקבל סידורי ביטחון שלא ייראו 
נחוצים לרץ שוב יפעילו אלוני וחבריה את נשק הסרבנות . בנסיון להכתיב לישראל 
את מרחב המיקוח , יעמידו כתנאי את נכונות פעיליהם לשרת זמנית בצה"ל . זו 
הזמנה לקשיחות בעמדה הערבית בכל משא ומתן . עם גישה כזאת לא תקום גם החזית 
היונית - ציונית בכנסת . חיים רמון כבר אמר לשולמית אלוני כי לא תזכה לראותו 
בשורה אחת עם סרבני השירות הפועלים בעורפו של צה"ל . הוא וחבריו מהמערך לא 
ישתפו פעולה עם תנועה שחבריה מאיימים לפורר את צה"ל . גם אמנון רובינשטיין 
משינוי לא יביא לאיחוד כזה את נאמניו . בהסדר הפרלמנטרי שמדברים בו , תוכל 
רץ להימצא בסך הכל עם חלק ממפ"ם . אך תמונת המצב תשתנה אם יימשך המצב הקיים 
בשטחים לאורך ימים . יצחק רבין ודן שומרון שזילזלו בסרבנות הגיוס של יחידים 
וקבוצות שוליים , השאירו ליורשיהם ארנס והרמטכ"ל הבא משימה כבדה . הסרבנות 
עלולה להתפשט ולגרום לקרע שאינו יכול להתקיים בדמוקרטיה , ולחולשה צבאית 
שתהיה פיתוי לתוקפנות . שריד וכהן מבינים זאת , אבל עוד מעט גם הם לא יספיקו , 
ועימם יקרוס הסכר האחרון נגד סרבנות קלת - דעת . הממשלה חייבת לתת את דעתה 
לכך , ולהביא להוצאת העוקץ מתופעה זו . הסרבנות המאיימת היא סיבה נוספת 
לעורר משנתו את התהליך המדיני . היא שעון החול הבלתי - חוקי והבלתי - מוסרי 
המתקתק מבית . 
