" אנקוט בכל האמצעים הדרושים כדי לשכנע ולהבטיח שהערעור שלי בנושא תקציב 
הביטחון יתקבל על מנת לשנות את ההחלטה " , אמר שר הביטחון משה ארנס ל"הארץ " . 
שר הביטחון התייחס להחלטת הממשלה לקצץ בתקציב הביטחון סכום של 87 מיליון 
שקל . בהתייחסו להחלטה אמר שר הביטחון : " ההחלטה הזו התקבלה בהעדרי , 
ולא ייתכן לקבל החלטה כזו של קיצוץ כה גדול בתקציב הביטחון מבלי לשמוע אותי 
או את הרמטכ"ל , ומבלי שתהיה לנו אפשרות להגיב ולהציג עמדות " . בתשובה לשאלה 
אם לא יתקבל ערעורו על הקיצוץ בתקציב הביטחון , האם יסיק מסקנות ויתפטר , 
אמר שר הביטחון : " אנקוט בכל הדרכים כדי לבטל את ההחלטה " . עוד אמר השר 
כי " דווקא בתקופה ובנסיבות הנוכחיות , בתקופת מתח במזרח התיכון , זו 
פשוט איננה תקופה לקצץ בתקציב הביטחון " . בתשובה לשאלה אחרת , האם יש בצה"ל 
תוכנית לגבי גיבוש קליטת עולים במחנות צה"ל , אמר ארנס : " אין עוד שום 
תוכנית מגובשת , ישנה הנחיה עקרונית לצה"ל כפי שהיה נהוג תמיד להתגייס 
למשימה ולתרום את חלקו , ואנחנו נצטרך לבוא עוד במגע עם משרד הקליטה וועדת 
השרים לענייני קליטה , לגבש תוכנית מפורטת כדי להבהיר את התרומה של צה"ל 
לתהליך הזה " . באגף כוח אדם ובאגף התכנון מתבצעות תוכניות לקליטת עלייה , 
כמו למשל קליטת עולים במחנות צה"ל , אך עד כה כאמור אין שום הנחיה בנושא . 
כמו כן , בימים הקרובים יידעו במשרד הביטחון כמה דירות יתפנו מאנשי קבע 
על מנת להעביר אותן לעולים . 
