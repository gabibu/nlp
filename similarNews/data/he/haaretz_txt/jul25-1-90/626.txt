לשערוריות גדולות , כמו לאירועים מרעישים רבים בכלל , יש לעתים סיבות שוליות 
ונעלמות , הנשכחות עד מהרה , בעוד שתוצאותיהן מוסיפות להתחולל . הוא הדין 
בפרשת השר ניקולס רידלי , שהתפטר מממשלת בריטניה בעקבות הראיון שהעניק לעורך 
השבועון " ספקטייטור " ב21 ביולי . הפרשה ממשיכה לתפוס כבר שבוע שני את 
הכותרות הן בעיתוני אנגליה והן בעיתונות האירופית , הדשה בראיון כנקודת 
מוצא לליבון העוינויות הפנים - אירופיות העלולות לשבש את האיחוד הצפוי בעוד 
שנתיים . אפשר אפילו לומר , שפרשת רידלי היתה נחוצה לעיתונות או לאווירה 
האירופית , שכבר התחילה למאוס בנושאים האידיאליים מדי של האיחוד וקירוב 
הלבבות הכלל - אירופי . איזו ריאקציה לאידיליה המדומה הזאת היתה נחוצה , 
והשר רידלי בין שהיה שיכור כשניתן הראיון ובין שלא , וככל הנראה באמת 
לא סיפק בביטוייו העזים את הפתיל שהצית שריפה מיוחלת בשדה - הקוצים הזה . 
עם השריפה הזאת התנערה העיתונות האירופית , ובמיוחד הצרפתית , מתרדמת - 
הקיץ הארוכה שלה , ואולי אף הגבירה את מכירותיה . אפילו עיתונו של רוברט 
מקסוול , " דה יורופייאן " , שעד עתה לא הצליח להתרומם לכלל אחוזי מכירות 
סבירים , וכבר ניבאו לו סוף מהיר , מראה בשבועיים האחרונים סימנים ראשונים 
של הצלחה יחסית . הנה כי כן , פרשת השר רידלי חפוז - הלשון מוכיחה שוב 
כי הכל בימינו בא מן התקשורת , על בעיותיה המסוימות , והכל חוזר אליה . 
שהרי הפרשה כולה נולדה מתוך מצבו המיוחד של השבועון האנגלי " ספקטייטור " . 
זה , בלי ספק , השבועון האנגלי הטוב ביותר הקיים : הוא ערוך היטב , 
בשפה העשירה והמתוקנת ביותר , נושא בגאווה את המסורות הנכבדות ביותר של 
העיתונות האנגלית , נצר ראוי לאותו עיתון " ספקטייטור " שהיה פארה של 
העיתונות ואף הספרות האנגלית במאה השמונה - עשרה , כאשר כתבו בו מיטב המסאים 
של אותו תור זהב ספרותי וערכוהו שני הפובליציסטים הגדולים של הדור ההוא , 
סטיל ואדיסון . גם בימינו " ספקייטור " הוא שמרני - ליברלי , מעסיק את 
מיטב העיתונאים האליטריים של אנגליה , חברי המועדונים השמרניים , בצד אקסצנטריקנים 
ריאקציוניים דוגמת אברון ו , בעל טור קבוע בשבועון , המדהים מדי שבוע את 
הקוראים בשיגעונותיו השנונים ובחוצפתו הנואשת . הצרה היא שכל הטיב המעולה 
הזה לא מנע מ"ספקטייטור " ירידה תלולה במכירות בשנים האחרונות , עד כדי 
סכנה לעצם קיומו של המוסר המפואר . לשם מניעת האסון המתרגש הזה מונה עורך 
חדש לשבועון דומיניק לאסון , בנו של שר האוצר שפרש מממשלת תאצר , נייגל 
לואוסון , שהוא עצמו היה לפני שנים רבות עורך " ספקטייטור " . לואוסון הצעיר 
נחלץ מיד לפעולות הצלה של השבועון השוקע , החייב להתחרות בעיתונות שוחרת 
שערוריות ועם זאת לשמור על רמה סבירה . פעולה ראשונה היתה מסירת דברים שנאמרו 
בשיחה פרטית מפי המלכה האם , בלי נטילת רשות ממנה . כבר הסנסציה הפנימית 
הזאת סייעה למכירות העיתון , אבל עדיין היתה זו שערורייה מוגבלת בהיקפה . 
דומיניק לואוסון הצליח יותר בפעולת ההצלה השנייה : זה היה הראיון עם השר 
רידלי , שלא היה ראיון רשמי באמת אלא יותר שיחת - פאב חופשית , שבה לא 
חשש רידלי לדבר בחופשיות אל בנו של עמית משכבר , שמרן בן שמרן . נשכח ממנו , 
ככל הנראה , שדומיניק הוא גם עורכו החדש של עיתון הנתון במשבר . לאחר שיחת - 
האגב עם העורך נסע רידלי להונגריה , כשוכח מכל העניין , ובינתיים הדפיס 
" ספקטייטור " את הראיון עמו , ואף הקדים לו מסע פרסום חסר - תקדים , 
לרבות הופעת דומיניק לואוסון עצמו בטלוויזיה ערב הופעת הגיליון . באותו 
שבוע , ובשבוע שלאחר מכן , נמכרה כל מהדורת " ספקטייטור " , שהגרפיקאי 
שלו ידע להוסיף את השפם המסוים לדיוקנו של הקנצלר קוהל , בשער החוברת . 
השר רידלי הוקרב על מזבחו של מוסד בריטי לא פחות חשוב " ספקטייטור " . 
הכותבים הקבועים ב"ספקייטור " יכולים היו להתפאר שהקדימו את השר רידלי בכל 
הבחנותיו , ואפילו בחריפות לשונו . אוברון וו , בנו שומר - הגחלת של איוולין 
וו , כתב לפני למעלה משנה מאמר חריף ומר על הקנאה הבריטית בגרמניה , הקנאה 
שהיתה כמעט ליצר היחיד שנותר בגופה האנמי של הממלכה השוקעת . " מה עשינו 
אנחנו בניצחון שלנו לעומת מה שעשו הם בתבוסה שלהם " ? שאל וו שאלה רטורית 
נוקבת , שמרבים באחרונה לשאול באירופה ובבריה"ם במיוחד . לשותפות האירופית 
מביאים האנגלים את הגרועים שבמרכיבים : את הקנאה , את רגשי הנחיתות והנקם . 
בדומה לשר רידלי , רואים כמדומה האנגלים כולם את ארצם נופלת כפרי בשל לידי 
הגרמנים . אין דבר הגרוע יותר משותפות שבה אין לשותפים תחושת שוויון והישג 
הדדי ראוי . שום חוזים של נייר לא יצליחו לשקם את גאוותם של האנגלים , 
ועל כן הכיוון שסימנו דברי השכרות - כביכול של רידלי ראוי יותר למעקב ולתשומת - 
לבם של המשקיפים מדברי ההתנצלות ומיני ההסברים שבאו אחרי הראיון האומלל עם 
הפוליטיקאי , שעשה ככל הנראה את הטעות הגרועה ביותר : דיבר בכנות . 
