סאדם חוסיין מציג שוב את שריריו בפומבי , והפעם הוא מאיים להראות את נחת 
זרועו לשכנתו כוויית . דוגמא לכך היא הזמנת הנספחים הצבאיים הזרים בבגדאד 
לאזור , שבו ריכזו העיראקים כוחות ליד הגבול הכווייתי . אלה ראו שתי דיוויזיות 
ממשמר הרפובליקה , הנחשב ככוח עלית , שהופעל במקומות קשים במלחמה עם איראן . 
הם דיווחו גם על טילים טקטיים , שהוצבו באזור . מדיווחיהם עולה , כי העיתוי 
לריכוז הכוח בא לקראת כינוס ועידת אופ"ק מחר , שבה יופעל על כוויית לחץ 
להיכנע למדיניות מכירת הנפט העיראקית . כאשר תפוג מתיחות זו תגבר ודאי הדרישה 
בוואשינגטון לאשר לכוויית , לאיחוד האמירויות וגם לערב - הסעודית מכירת 
מערכות נשק חדישות , ובעיקר מטוסי קרב ונשק נגד - מטוסים , שקודם לכן היו 
לקונגרס ספקות , אם יש למכרן . אך ספק הוא , אם השליט העיראקי רוצה באמת 
להסתבך במלחמה חדשה , עוד בטרם הגלידו פצעיו ממלחמתו באיראן . יותר משהוא 
מחפש עימות צבאי כיום נראה , כי הוא נוקט מדיניות של הליכה עד הסף כדי להבהיל 
את יריביו , להרתיעם ולהשיג את מבוקשו . הסכנה כיום והדגש הוא על כיום 
אינה ממלחמה , שתזם עיראק , אלא סכנה מהידרדרות כתוצאה מאי - הבנה . 
ככל שירבה סאדם חוסיין לנקוט מדיניות של הליכה עד הסף עלולה הידרדרות כזו 
להתחולל . ככל שיצליח יותר בשיטה זו , כך עלול לגדול תאבונו . לכן חשוב 
לבלום את סאדם חוסיין מוקדם ככל האפשר . אל מול ישראל הוא יודע , שהוא 
עלול להקהות את שיניו , ואילו אל מול כוויית הוא יימנע מביצוע איומיו , 
אם אכן יידע שארצות - הברית תגבה ממנו מחיר כבד אם ינגוס בטריטוריה הכווייתית . 
הסכנה מעיראק של סאדם חוסיין טמונה בעתיד הרחוק - יותר , כאשר ישים ידו 
על מערכות נשק בלתי - קונוונציונליות שונות . המגמה העתידית היא שלילית , 
אלא אם כן יחול שינוי מדיני , שאינו נראה כרגע באופק . משום כך , אין 
לקבל את המסר של שר הביטחון , משה ארנס , כפשוטו . האיומים גדלו לאחר 
סיום מלחמת המפרץ , ועיראק מתחמשת בנשק בלתי - קונוונציונלי , אך יש לזכור 
כי באשר לישראל אין הצבא העיראקי יכול להתפרס למלחמה , אלא אם תשתפנה עמו 
פעולה ירדן או סוריה . 
