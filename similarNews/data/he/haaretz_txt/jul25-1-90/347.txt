כאשר יגיע שר החוץ , דוד לוי , לוואשינגטון ייווכח לדעת כי בנוסף להמשכו 
של תהליך השלום , יעלו מארחיו עניין חדש וחשוב : הצעה לוועידה אזורית שתדון 
בפיקוח על נשק בלתי - קונוונציונלי וטילים . ייחודה של ההצעה : כינוס כזה 
מתוכנן קודם שהושג שלום בין ישראל ומדינות ערב . ישראל תצטרך איפוא להתמודד 
בקרוב עם שאלה חדשה לחלוטין שיש בה סיכונים לא מעטים , אך גם סיכויים טובים . 
מאחורי הקלעים ההתרוצצות כבר בעיצומה . לפני חודשים מספר עוד היו במחלקת 
המדינה בארה"ב שפיקפקו אם כדאי להציע עתה תוכנית לפיקוח על הנשק במזרח התיכון . 
לעומת זאת , בפנטגון היתה מזמן נכונות רבה יותר לאמץ את ההצעה . עתה פגו 
הפקפוקים והמומחים האמריקאים בשלב מתקדם של הכנת ניירות - עמדה על האפשרויות 
לפיקוח נשק . התומכים אומרים כי לאחר שתהליך השלום עלה על שרטון , זהו 
הזמן לבוא בהצעות חדשות ובייחוד כאשר באזור גוברים האיומים והסכנות . אין 
לראות את ההצעה כעניין העומד לעצמו . ואשינגטון תנסה לקשור אותו , בשלב 
זה או אחר , לתהליך השלום . מקורות אמריקאיים מגלים כי הצעה זו היתה אחד 
העניינים המרכזיים שנדונו בפגישה בוואשינגטון באחרונה , עם אוסמה אלבאז , 
יועץ הנשיא מובארק . כן נדונה ההצעה עם הדיפלומט הסובייטי הבכיר גנאדי 
טראסוב , בביקורו האחרון בבירת ארה"ב . האמריקאים אינם נרתעים איפוא משיתוף 
הרוסים , ספקי - נשק גדולים לאזור , בוועידה לפיקוח אזורי . האמריקאים 
מדברים על אפשרות שוועידה כזאת תתנהל בחסות משותפת שלהם ושל ברית - המועצות . 
מסתבר כי המצרים הם שושבינים חשובים להצעה האמריקאית . קהיר כבר הכינה הצעה 
משלה לפיקוח - נשק אזורי . פקידים מצרים בכירים החלו לעשות נפשות להצעתם 
ולדבריהם , יש בה די פרטים חיוביים בשביל ישראל , כדי שלא תרתע מלאמצה . 
באופן לא - רשמי אומרים המצרים כי מדובר בכנס אזורי שישתתפו בו רק נציגי 
מדינות . במלים אחרות : אין זו תחבולה להכניס את אש"ף בדלת האחורית . 
שנית , הם משוכנעים כי יוכלו להביא את נציגי סוריה ועיראק . ירדן תומכת 
לדבריהם בהצעה והיא תשתתף בשכנוע סדאם חוסיין . הם גם מסכימים שאין צורך 
לכרוך אוטומטית את שאלת הנשק הכימי בנשק גרעיני . משום כך , הם מציעים 
להקים שתי ועדות נפרדות . אחת לפיקוח על נשק כימי ושנייה לנשק גרעיני . 
בשעה שבין שני הגושים הגדולים ובאירופה נהפכו הפיקוח על הנשק ופירוק חימוש , 
למטבעות - לשון רווחות , מנהיגי המזרח התיכון עדיין זרים לשפה זו . ההתלהבות 
האמריקאית עשויה להיראות כמאיימת על כמה מהצדדים במזרח התיכון . חלק מהמומחים 
האמריקאים יודעים זאת . הם מוסיפים כי יש גם קשיים גדולים באימות שאכן נשמרים 
הסכמי הפיקוח . במיוחד אמור הדבר ביצור נשק כימי . לפיקוח על ייצור נשק 
גרעיני יש קשיים אחרים . סביר איפוא שהאמריקאים יציעו להתרכז תחילה בפיקוח 
על טילי קרקע - קרקע . זה תחום שקל יותר לפקח עליו ולאמת את העובדות . 
" האמריקאים יודעים כי לכל אחד מהצדדים במזרח התיכון יש סיבות משלו לחשוש 
מחשיפת המערכות שלו . העיראקים למשל ירצו בוודאי להתקדם יותר בפיתוח טיליהם 
בטרם יסכימו לפיקוח , אם בכלל . למרות הקשיים האלה , אומרים המומחים האמריקאים 
כי כדאי לנסות . אפילו יתחיל רק תהליך חדש , יהיה בכך הישג . ודאי שכך , 
אם זה יסייע להפגת המתח הצבאי במזרח התיכון . מה צריך להיות יחסה של ישראל 
להצעה ? ספק אם מישהו מהערבים המציע פיקוח כזה עושה זאת מסיבות אלטרואיסטיות . 
הם יודעים כי כמעט בכל תחום יש א - סימטריה לרעת ישראל , פרט לתחום אחד , 
של מערכות - נשק מסוימות . על זה מתבסס לא - במעט כושר - ההרתעה של ישראל . 
כמה גנרלים ערבים אמרו באחרונה לגורמים מערביים , כי אינם חוששים עוד מכוחותיה 
הקונוונציונליים של ישראל ובעיקר לא מכוחה היבשתי . עלינו להניח כי אחד 
הגורמים להצעה המצרית היא לנטרל את העדיפות הישראלית . כלומר , להחליש 
את ההרתעה הישראלית . לעומת זאת , יש להביא בחשבון כי מדובר ביתרון ישראלי 
זמני . כאשר הערבים יתחמשו בכל מערכות - הנשק שברשות ישראל , יהיה שינוי 
במאזן הכוחות . כבר כיום יש שינוי מסוים במאזן - ההרתעה בין לצדדים . ספק 
אם ישראל תוכל להשיב בשלילה מוחלטת להצעה האמריקאית כאשר מדובר בסכנות האורבות 
לה מנשק לא - קונוונציונלי . מוטב להתקדם עקב בצד אגודל ולעמוד על כך שהסכם 
נרחב יותר בפיקוח על הנשק יהיה קשור לבסוף בהסכם שלום . למרות הסכנות הכרוכות 
בהצעה לפיקוח על הנשק , אין צורך להיבהל ממנה . אדרבה , שהמצרים יוכיחו 
כי הם מסוגלים להביא לשולחן הדיונים את סוריה ועיראק . לכל הידברות יש יתרון 
חשוב : כאשר מדברים אין יורים , ומכל שכן אם מגיעים להסכם , אפילו מדובר 
בהסכם חלקי והתחלתי . 
