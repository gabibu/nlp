סגן שר התקשורת ח"ך אפרים גור שוקל להתפטר מתפקידו במשרד התקשורת ומהקואליציה , 
על רקע אי קבלת סמכויות ביצועיות במשרד . כך מסרו אמש מקורביו . מאז נבחר 
אפרים גור לתפקיד סגן שר התקשורת לפני שבועיים , סירב שר התקשורת הרב רפאל 
פנחסי להעניק לו תחומי פעולה במשרד . ראש הממשלה יצחק שמיר הבטיח לגור כי 
יהיה אחראי על תחומי הטלוויזיה בכבלים וניהול מנהלת הערוץ השני . אולם השר 
פנחסי התנגד לסיכום שהיה בין שמיר לגור והודיע כי אינו יכול להעניק לגור 
תחומי פעולה אלו . גור שיגר בשבוע שעבר מכתב חריף לראש הממשלה ובו ביקש התערבותו 
בעניין . שלשום נפגש שמיר עם השר פנחסי וסיכם אתו כי אפרים גור יופקד על 
מנהלת תומר , האחראית על הקמת קול - אמריקה בערבה . מקורביו של אפרים גור 
טוענים , כי לא יוכל לקבל סיכום זה ולטפל אך ורק בנושא קול אמריקה . לדברי 
המקורבים , ערב הודעתו על הצטרפותו לקואליציה , הובטחו לאפרים גור תחומי 
פעילות ביצועיים במשרד כלכלי , בראשות שר מהליכוד . לפיכך הפקדתו על קול - 
אמריקה בלבד היא רמייה והפקרתו , טענו אותם גורמים . אפרים גור עצמו יודיע 
בימים הקרובים על החלטתו הסופית . 
