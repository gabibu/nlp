העונה הבאה של תיאטרון באר שבע תיפתח בספטמבר . הרפרטואר המתוכנן , שהוצג 
רק השבוע , מאופיין בהימנעות מסיכונים : מחזות קלאסיים ולצדם מחזות מודרנים 
שכבר הוכיחו את עצמם על בימות לונדון וניו יורק . מתוך 21 המחזות המתוכננים 
לעונה הבאה רק שניים הם מחזות מקוריים . ציפי פינס , מנהלת התיאטרון , 
מדגישה כי המחזאות המקורית מהווה העונה שליש מתוך המחזות שיועלו , וזאת 
מתוך הנחה שרק שבעה מתוך רשימת המחזות בתוכנית אכן יוצגו . פינס מכירה בביקורת 
שנמתחה עליה לא פעם על מיעוט המחזות המקוריים שנכללו ברפרטואר תיאטרון באר 
שבע . לדבריה , הכל מתחיל ונגמר בשיקולים כלכליים : " ההשוואה ביננו 
לבין התיאטראות הגדולים לא הוגנת . יש לזכור ששכרם של המחזאים הוא פונקציה 
של מספר הצופים , ואצלנו , בגלל שהתיאטרון קטן , הרבה פחות משתלם להם 
כלכלית , להעלות את מחזותיהם . אני מתמקדת בקשר עם המחזאי הלל מיטלפונקט 
כדי לאפשר לפחות למחזאי ישראלי אחד לעבוד באופן קבוע ולקבל משכורת סדירה 
כמחזאי בית . זה לא נכון שיש לי התנגדות למחזות ישראלים . להיפך , הם 
יוצרים את הקשר המוצלח ביותר עם הקהל . הבעיה היא שלא תמיד החומר מעניין 
וטוב " . שני המחזות המקוריים שפינס מתחייבת להעלות העונה הם " הנאהבים " , 
שכתב וגם יביים מיטלפונקט , עם גילה אלמגור בתפקיד הראשי , ו"סולו " 
מאת יהושוע סובול מחזה שעוסק בשפינוזה ומאבקו בקהילה היהודית . מחזות מקוריים 
נוספים יועלו ב"במה הצעירה " , שהיא הבמה הניסיונית של התיאטרון . " במסגרת 
זו יועלה חומר שזקוק לתהליך עבודה ארוך , וקשה לצפות את התוצאות " , אומרת 
פינס . גם שייקספיר בעונה הבאה בבאר שבע : מיקי גורביץ יביים בפעם הראשונה 
בתיאטרון הדרומי את " מהומה רבה על לא דבר " , שיפתח את העונה בספטמבר . 
ישתתפו : נתן דטנר , ליאת גורן , אדוה אדני , אורי אברהמי , שרון אלכסנדר 
ואחרים . יוני רכטר יכתוב את המוסיקה . דורון תבורי מתוכנן לגלם את התפקיד 
הראשי גם ב"ריצארד השני " , מחזה שעדיין לא הועלה בארץ ופינס תולה בו תקוות 
רבות . עוד במאי שיביים בפעם הראשונה בתיאטרון באר שבע הוא גדליה בסר , 
שיביים את " שלוש אחיות " מאת צכוב , שתוכנן כבר בעבר ברפרטואר התיאטרון , 
אך לא הועלה . ישתתפו ליאת גורן , ליאורה ריבלין ורבקה נוימן , וכן דורון 
תבורי , מרק חסמן ואחרים . מתוכנן עוד מחזה של צכוב , " פלטונוב " , 
בתרגומו של ערן בניאל , שתרגם גם את " שלוש אחיות " . במאי טרם נקבע . 
דיוויד אולדן , הבמאי הבריטי שביים באופרה הישראלית החדשה את " לה בוהם " 
ו"סיפורי הופמן " ולאחרונה את " פאוסט " יביים את " הפי אנד " , מאת 
ברכט בתרגומו של אהוד מנור . לאחר שמונה שנים שבהן שימש במאי הבית של תיאטרון 
באר שבע , תמה העונה ההתחיבות החוזית בין מיכה לבינסון והתיאטרון , והוא 
ימשיך לביים בו כפרילנסר . בתיאטרון באר שבע לא יהיה העונה במאי בית , 
אך כבר עתה ברור שמהעונה הבאה יהיה אהרון אלמוג במאי הבית של התיאטרון . 
אלמוג יביים העונה חלק מההצגות שטרם נקבע להן במאי . לבינסון יביים העונה 
את " לשרוף את זה " , מאת לנגפורד וילסון , בתרגומו של אהוד מנור . דפנה 
רכטר תגלם את התפקיד הראשי . מחזה ייבוא נוסף שיועלה השנה הוא " ם . בטרפליי " , 
שכל התיאטראות בארץ ניסו לשים יד על זכויותיו . פינס זכתה בתחרות ואף יצאה 
בהודעות לעיתונות על כך בעונה הקודמת , אולם עדיין לא נקבעו במאי ומשתתפים . 
עוד מחזה בתרגומו של אהוד מנור הוא ב"מירנדולינה " , קומדיה מאת גולדוני . 
יונה אליאן תככב והבמאי הוא ההונגרי לסלו מרטון , שביים את " בית ספר 
לנשים " ב"הבימה " . אורנה פורת תחזור אחרי יותר מעשר שנים לגלם את התפקיד 
הראשי ב"ביקור הגברת הזקנה " מאת דיראמנט . הפרטנרים , כמו גם הבמאי , 
עדיין לא נקבעו . מהעונה הקודמת ימשיכו לרוץ ההצגות " מפיסטו " , שתי הפקות 
כיס שהופקו בשיתוף עם " בית לסין " : " אביב מאוחר " ו"מפגש משולש " . 
לפינס ברור כי לא כל מה שמתוכנן אכן יועלה , אך גם אם הכל יפעל כשורה לא 
ברור אם היא עצמה תהנה מפירות תכנונה . הדבר יתברר רק כשיוודעו תוצאות משחק 
הכיסאות המוסיקליים המתנהל בימים אלה בין המנהלים האומנותיים של התיאטראות 
בארץ ופינס תדע אם היא נשארת לנהל את תיאטרון באר שבע או מתמנה למנהלת תיאטרון 
הבימה . באשר למצבו הכלכלי של התיאטרון : על פי הודעת התיאטרון העונה הבאה 
מתחילה בלי גירעון תפעולי . הפעילות לא חרגה מתקציב בגובה כחמישה מליון 
וחצי ש"ח , והעונה , מבטיחים בתיאטרון , ינסו להמשיך מגמה זו ע"י חיסכון 
והתייעלות . 
