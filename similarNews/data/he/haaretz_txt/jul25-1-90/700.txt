כוויית ( ע"ר וע"ץ ) . כוויית הודיעה אתמול כי היא עדיין מקווה לנהל שיחות - 
פיוס עם עיראק , על סכסוך הנפט והטריטוריה , וכי מו"ם זה יוביל ליישוב 
סופי של כל חילוקי הדעות בין שתי המדינות . זמן קצר לאחר שדיפלומטים במפרץ 
אמרו כי תנאים קשוחים של עיראק מאיימים לסכל את המו"ם , הכריז דובר ממשלתי 
בכוויית , כי ארצו מקווה בכנות שהשיחות המוצעות בנמל הסעודי גדה , יוכתרו 
בהצלחה . הדובר אישר לראשונה כי יורש העצר הנסיך סעד אלעבדאללה אלסבאח , 
המכהן גם כראש ממשלת כוויית , יעמוד בראש משלחת ארצו לשיחות . אולם עבדל 
רחמן אלעוואדי , שר המדינה לענייני הקבינט , אמר כי סעודיה , בתור מדינה 
מארחת , תחליט על המועד והמקום של השיחות המוצעות . הוא הוסיף בתום ישיבת 
הממשלה , כי כוויית ממתינה לחדשות . סוכנות הידיעות העיראקית מסרה קודם 
לכן , כי ייתכן שהשיחות בגדה לא יתקיימו השבוע . היא הוסיפה כי לא היתה 
זו עיראק שביקשה לדחות את השיחות , שאמורות היו להיפתח בשבת וביום ראשון 
על פי תוכניתו של הנשיא מובארק , וכי ייתכן שהאשמה רובצת על כוויית . דיפלומטים 
במפרץ אמרו כי תנאים עיראקיים קשוחים , שדרשו למעשה מכוויית לקבל את תביעותיה 
של בגדאד לגבי טריטוריה שנויה במחלוקת ופיצוי על הפסדים פינאנסים כביכול , 
לא יכלו להתקבל על דעת כוויית . כן אמרו כי סעודיה איננה מרוצה מדרישתה 
של עיראק , שהשיחות בגדה יהיו בעיקרן נוהליות , ואילו מיקוח מהותי כלשהו 
יתנהל מאוחר יותר בשיחות בבגדאד . בגדאד ( ע"ר ) . עיראק הודיעה אתמול 
כי פגישה עם כוויית , שנועדה לשים קץ לסכסוך ביניהן בענייני נפט וטריטוריה , 
עשויה שלא להתקיים השבוע , וגם רמזה כי האשמה לכך רובצת על כוויית . הפגישה 
אמורה היתה להתקיים בשבת או ביום א , בגדה שבסעודיה . " הפגישה לא נערכה 
בשבת ונראה כי היא לא תתקיים היום , וייתכן שלא תתקיים השבוע " , מסרה סוכנות 
הידיעות העיראקית . היא הוסיפה כי ייתכן שכוויית אחראית לדחייה . " עיראק 
לא ביקשה לדחות את הפגישה , והסיבה לדחייה טמונה אולי בכוויית , מסיבות 
שאין אנו יודעים אותן " , מסרה הסוכנות . היא ציינה כי הנשיאים חוסיין מעיראק 
ומובארק ממצרים הסכימו בשבוע שעבר לקיים בשבת וביום א פגישה התחלתית בין 
עיראק וכוויית בגדה . כוויית ( ע"ר ) . שליט כוויית , שייך גאבר אל אחמד 
אלסבאח , נועד אתמול עם ראש אש"ף יאסר ערפאת , לאחר שערפאת הגיע בטיסה 
מעיראק , בניסיון לתווך בין שתי המדינות . ערפאת גם נועד עם יורש העצר 
וראש הממשלה סעד אלעבדאללה אלסבאח . 
