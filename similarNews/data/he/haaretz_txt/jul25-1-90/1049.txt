התוכנייה ושם ההצגה מרמזים שעושיה קשרו בין עלילת " גן הדובדבנים " לבין 
הקיבוצים והסדר חובותיהם . לכאורה , יש בכך אפילו שמץ טעם : כמו רניבסקיה 
במחזה של צכוב , גם הקיבוצים התעלמו מן המציאות , סירבו לשנות את התנהגותם 
או לממש את נכסיהם , ונקלעו למשבר כספי שהביא למכירת הנכס החשוב , שבו 
התגאו , לקפיטליסטים ממעמד נחות מהם . אלא שזו תיאוריה יפה , שאין כל קשר 
בינה לבין המוצג על הבמה . המחזה של צכוב קוצר לשעה וחצי הוצאו דמויות 
שהפריעו ומה שנותר הוא שלד עלילתי מסביב לשולחן אוכל . צפיתי בהצגה בחדר 
אוכל של קיבוץ , אך זה לא עשה את המחזה בגרסתו זו לרלוונטי לבעיותיה של 
התנועה הקיבוצית . אני מעז להניח שאילו העלו שחקני תיאטרון הקיבוץ , והבמאית 
עדנה שביט , את המחזה של צכוב ככתבו , ועסקו ברצינות במניעי הדמויות וביחסים 
ביניהן , אולי היו מסוגלים חברי הקיבוצים הצופים בהצגה לראות את קווי הדמיון 
בין גורל הדמויות לגורלם . אבל מה שהוצג כאן היה הרבה העוויות מסביב לשולחן 
אוכל אחד , תוך כדי שימוש בשמו של צכוב ובקטעים ממחזהו . המוגזם ביותר 
היה אפרים ברקן , בתפקיד פירס , שהוא ממילא דמות מנותקת גם במחזה המקורי . 
כל השחקנים עיצבו דמויות קריקטורליות חריפות , ואם אצל פירס זה עוד משעשע , 
הרי אצל האחרים זה היה פשוט משחק חובבני , מוגזם , מרגיז . אם אנשי תיאטרון 
הקיבוץ רוצים לעסוק בבעיותיהם בפסיכו - דרמה קיבוצית , יתכבדו ויכתבו את 
המחזות ההולמים צרכים אלה . אל יטריחו לצורך זה את צכוב או את הקהל . 
