למרות הדיווחים על התרחבות המשבר ביחסים שבין מצרים לאש"ף , על רקע חילוקי 
דעות בנוגע ליחסים עם ארה"ב , אמרו אישים בשטחים בסוף השבוע כי המשבר קרוב 
לסיומו וכי צפויה להינתן הצהרה על יישוב הסכסוך שהתגלע בין אש"ף למצרים . 
הרופא הערבי - ישראלי , ד"ר אחמד טיבי , המקורב להנהגת אש"ף , מסר כי 
יאסר ערפאת יבוא לביקור בקהיר . המשבר בין אש"ף למצרים הגיע לשיאו בשבוע 
שעבר בהתקפות הדדיות חריפות בעיתונות המצרית והפלשתינית ובהחרמת קבלת הפנים 
בבית השגריר המצרי בהרצליה על - ידי אישים פלשתיניים מהשטחים . הסכסוך פרץ 
על רקע האשמות אנשי אש"ף , וערפאת בראשם , כי מצרים משמשת כלי - שרת בידי 
ארה"ב , וכי היא מצדדת בעמדת האמריקאים שניתקו את הדיאלוג עם אש"ף . בשבוע 
שעבר התנהל מסע חריף בעיתונות המצרית כנגד אש"ף וערפאת , אשר כונה " אישיות 
בלתי רצויה , סכסכנית ובוגדנית " . אניס מנצור אף יעץ לערפאת ב"אל אהראם " 
שלא להראות במצרים את פרצופו בעשר השנים הקרובות . ואכן , ביקורו של ערפאת 
בבירה המצרית , שהיה אמור להתקיים בשבוע שעבר , לא יצא אל הפועל . דברי 
ההתקפה על ערפאת ואש"ף התקבלו בשטחים באורח קשה , והעיתונות המופיעה בשטחים 
הגיבה בשבוע שעבר בהתקפה חסרת - תקדים נגד מה שתואר כמסע מזוהם כלפי העם 
הפלשתינאי והנהגתו הלגיטימית של אש"ף . באמצע השבוע שעבר החרימו כל האישים 
הפלשתיניים את קבלת הפנים המסורתית של השגריר המצרי בסיוני בביתו בהרצליה 
לציון יום המהפכה המצרית , וגם נוכחותם של המוזמנים הערבים - ישראלים במסיבה 
שקיים השגריר יום קודם לכן , היתה נמוכה . אולם אישים בשטחים תיארו בימים 
האחרונים את המשבר כסערה חולפת והאשימו את אניס מנצור ואת סעדה בגרימת המשבר . 
בימים האחרונים התנהלו מגעים נמרצים בבירה המצרית ליישור ההדורים . המגעים 
התנהלו בעיקר בין ד"ר נביל שעת , חבר הוועד המרכזי של הפתח ויועצו המדיני 
של ערפאת היושב באופן קבע בקהיר , ושגריר אש"ף בקהיר , סעיד כמאל , לבין 
ד"ר אוסאמה אל - באז , יועצו המדיני של הנשיא מובארק . לצורך זה יצא שעת 
לתוניס ואנשי אש"ף העבירו בימים האחרונים הצהרות מרגיעות כלפי המצרים . 
בבירה המצרית התקבל המסר בשביעות רצון , בעיקר הצהרותיו האחרונות של האני 
אל חסן , יועצו המדיני של ערפאת , שאמר כי מצרים אינה לוחצת על אש"ף בעניין 
התביעות האמריקאיות לחידוש הדיאלוג ביניהם . תרומה נוספת להרגעת היחסים הביא 
מברק אישי ששיגר יאסר ערפאת לנשיא מצרים מובארק לציון יום מהפכת הקצינים 
במצרים . 
