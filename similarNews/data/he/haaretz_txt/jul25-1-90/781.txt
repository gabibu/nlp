בין הלקחים שיצטרך צה"ל להפיק מן התאונות והמחדלים שפקדו אותו לאחרונה אולי 
החשוב שבהם יהיה ניהול המלחמה המתמדת בירידת העירנות . צבא , כמו כל ארגון 
או אדם יחיד , אינו יכול לקיים עירנות מרבית לאורך זמן . מטלה כזאת נוגדת 
את הטבע האנושי . רק פרנואיד אינו נרדם מחשש ש"הם " האויבים הנוראים שבדמיונו 
החולה ימצאוהו ישן ויחסלוהו . בעירנותו של אדם נורמלי חלות עליות וירידות 
כמו בתרשים א - ק - ג . השאלה , מה אפשר לעשות כדי שהירידות , או הנפילות , 
לא יהיו קשות , ממושכות וכואבות . ומה אפשר לעשות כדי להחזיר את העירנות , 
פעם אחר פעם , לרמה הרצויה . בעקבות אירוע טראומטי או אסון הכל מתעוררים , 
וכמו מתוך תנומה מתחילים להאשים זה את זה . אם יירדם שומר על משמרתו ולפתע 
יזעזע קול נפץ אדיר את אוזניו , הוא יזנק , מבולבל למדי , וינסה " לעשות 
משהו " . זוהי תגובה של אדם שנתפס לפאניקה . אולי יפתח באש בלי שבכלל שיידע 
אם יש אויב , ואם ישנו היכן הוא . זוהי , פחות או יותר , תגובת הפיקוד 
של צה"ל לאחר התקפת המחבלים מן הים , או לאחר אסון - הפגז בצאלים . כל 
אחד יורה הצהרות והכרזות לכל עבר . אפשר למנוע אסונות גם לא כתגובה לאירועים 
טראומטיים . מישהו הציע שיהיה בצה"ל אלוף מיוחד לבטיחות ועירנות . אחרים 
כבר מתנגדים לכך . סביר שיתנגדו , כי מינוי כזה עלול להתפרש כאי - אמון 
באלופים . יתר על כן , אם ממנים אלוף מיוחד לתפקיד זה , עשויים עמיתיו 
לחוש שאין הם הנושאים העיקריים באחריות . אולי תועלת גדולה יותר תצמח מהקמת 
פורום מייעץ , קבוע , של מי שהיו פסיכולוגים ראשיים בצה"ל ובחילותיו , 
בשיתוף עם קצינים בכירים במילואים או בדימוס , שהיו ידועים במשמעת שהשליטו 
ביחידותיהם . הפורום גם ישגר חוליות של חבריו לבדיקות - פתע של העירנות 
והבטיחות במתקנים ובתרגילים . הם גם ייעצו למפקדים כיצד לנהוג כדי לחזק 
את המודעות ולהגביר את העירנות . את הממצאים ישגרו למפקדים בכתב . שלא 
יטען קצין , אם יארעו תאונה או אסון , שלא העמידו אותם על הסכנות והסיכונים . 
פסיכולוגים בכירים מופקדים , בשירות סדיר ובמילואים , בחיזוק רוח הלחימה 
של חיילים ומפקדים . הם בודקים כיצד להגביר את המוטיווציה וכיצד למנוע תיסכולים 
מיותרים . הם מכירים את העניינים מקרוב וצברו ניסיון רב . קצינים בכירים 
שהיו ידועים כמפקדים ומנהיגים עשויים להיות שותפים מעולים לפסיכולוגים במימוש 
הרעיונות , והפיכתם להנחיות אופרטיוויות בחילות ובמתקנים השונים . גם פורום 
או ועדה אינם יכולים לקיים עירנות מתמדת וברמה גבוהה . הכרסום החל אצל חיילים 
יחידים וביחידות לא יפסח גם על הגוף המיוחד שנועד למנוע אותו . לכן , חילופים 
בפרקי - זמן סבירים של חברים ותיקים בחדשים , עשויים לרענן את הגוף המייעץ . 
אך אין די בהקמת פורום כזה . מישהו חייב להשגיח , באורח מתמיד , על כך 
שהפורום לעידוד העירנות יתכנס ויפעל באורח סדיר וקבוע . זה נשמע פרדוקסלי , 
אבל זה לקח שלמדתי מן המציאות . תחת פיקודו של דובר צה"ל היתה , לפני 
שנים , ועדת מומחים שתפקידה ללחום , בשעת חירום או מלחמה , בתעשיית השמועות 
הפרועה שכירסמה ופגעה קשה בעורף . כשהגיעה שעת המבחן , במלחמת יום הכיפורים , 
התברר שהוועדה אינה ערוכה לכך . עד שנערכה כבר היה מאוחר מדי . שמועות 
נוראות , גרועות בהרבה מן המציאות הקשה , השתוללו ללא הפרעה . בשנים שקדמו 
למלחמה היה הפיקוח על עבודתה הלא - סדירה של היחידה הקטנה רופף מאוד . וכך , 
כשהיה עליה לעמוד במבחן , נכשלה . אם אמנם יוקם פורום עירנות , חשוב שביומנו 
של קצין בכיר במטכ"ל יירשם , לכל השנה מראש , בדף הראשון של כל חודש : 
" להיפגש עם פורום העירנות ולבדוק כיצד הוא עובד " . במסעות טירוני הצנחנים 
לא תגיע יחידה אל יעדה אם לא יעזרו חבריה זה לזה . אחד דוחף את השני קדימה , 
אחד תומך בחברו , האחד מעיר את חברו שעייפותו הפילה עליו תרדמה - בעמידה . 
אם מבקשים לשמור על עירנותו של צה"ל , גם בשמירה על שערו האחורי והסגור 
של בסיס טירוניות , חייבים הכל לעורר את הכל . 
