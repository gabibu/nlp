אז יצא לאור ספרי הראשון גזרתי על עצמי שתיקה בכל הנוגע למאמרי ביקורת . 
אם חרגתי הפעם מדרכי , ובכל זאת אני מגיבה על מאמרו של אדיר כהן " בגלל 
ההדר " ( " הארץ " , 7 . 5 ) , העוסק בספרי " באור ובסתר סיפורו של 
זאב זבוטינסקי " , אין זה משום שאני מבקשת להתעמת עם ביקורתו הספרותית , 
אלא משום כבודו של גיבור סיפורי , שנעשה לו עוול ברשימת הביקורת . " כמי 
שקרא בעניין רב את יצירותיו הספרותיות של זאב זבוטינסקי . . . " , כותב 
אדיר כהן , והלך שבי אחרי תרגומיו הקצביים הנפלאים . . . לא מצאתי בספר 
את זבוטינסקי איש הרוח , המתרגם המחונן , האדם " . בנקודה אחת אינני חולקת 
על אדיר כהן : תרגומיו הנפלאים של זבוטינסקי אכן אינם מובאים בספרי , וזאת 
מפני שסיפור ביוגרפי אינו אמור להיות אסופה של תרגומים , יהיו נפלאים ככל 
שיהיו . אמרתי : תרגומים אינם מובאים , אך לא אמרתי שאינם נזכרים , ועמם 
נזכרים תרגומים נוספים , ביניהם גם התרגום לעברית של סיפורי שרלוק הולמס , 
שאולי רק מעטים יודעים שנעשה לראשונה על ידי זבוטינסקי . יחד עם זאת , 
נשאלת השאלה , האם יצירותיו המקוריות של סופר ומשורר אינן מעידות על רוחניותו 
לא פחות מתרגומיו ? אם אמנם היצירה המקורית היא הראי לרוחניותו של אדם , 
תמוהה התרעמותו של המבקר על כך ששני חלקי הספר נקראים בשמות הלקוחים מתוך 
שירו של זבוטינסקי " ביתר " , ועוד יותר תמוהה התעלמותו מכל השירים הרבים 
המובאים בספר ומקטעים המצוטטים מתוך מכתביו הרגישים ומלאי ההומור של זבוטינסקי , 
נאומיו הסוחפים וסיפוריו המרתקים . האם ייתכן , שלא במקרה , שיש כאן 
העדפה של תרגומים שבהם לא באות לידי ביטוי עמדותיו הפוליטיות של האיש ? אדיר 
כהן מבחין במאמרו בין זבוטינסקי האיש , המנהיג , ראש בית"ר , לזבוטינסקי 
האדם . לטענתו נכתב סיפורי " בעמידת דום " ולכן התעלם מזאב זבוטינסקי 
האדם . קביעה זו מוזרה מאוד בעיני . האם הטוראי המטאטא את חדר האוכל של 
קציני הגדוד העברי , למרות שהוא עצמו יזם את הקמתו של הגדוד , איננו אדם ? 
ומה בקשר לזבוטינסקי הילד והנער , אהבותיו , אכזבותיו , תקוותיו וכישלונותיו ? 
" ההדר והאתגר " , כותב כהן , מעמידים דמותו של אדם עליון כמעט בלא נקודות 
תורפה . ספקות כמעט שאינם מנקרים בו " , ואני נאלצת לשאול : האמנם ? ומה 
בנוגע ליחסיו עם משפחתו ? עם חיילי הגדוד ? ל"הגנה " ? ומה בדבר לבטיו 
הרבים האם לפרוש מההסתדרות הציונית או שמא לפעול בתוכה ? לא באתי להתווכח 
עם ביקורת הטוענת שהפרטים הללו אינם מתוארים היטב ובכשרון , אלא עם זו האומרת 
כי הם נעדרים , בשעה שהם מובאים שחור על גבי לבן ! ולבסוף כמה מילים הנוגעות 
בסגנון , אשר לפי דעתו של כהן הוא רטורי מדי , גבוה מדי , ועל כן ירחיק 
את הנוער . לזבוטינסקי האדם היה סגנון מאוד מיוחד , ומבחינה מסוימת גם 
מאוד מליצי . ירמיה הלפרין , שהיה נער בן שמונה - עשרה בעת שנקרא לשמש 
בתור שלישו של זבוטינסקי , מפקד ה"הגנה " בירושלים , סיפר לימים עד כמה 
נדהם מסגנונו של זבוטינסקי אשר פנה אליו , חרף גילו הצעיר , בגוף שלישי 
ובתואר " אדוני " . " האדוני מצא חן בעיני , " העיד הלפרין , " עד 
אז , איש לא קרא לי כך . . . " . קראתי את מאמרו של אדיר כהן בתקווה ללמוד 
ממנו היכן נקודות החולשה בספרי , והתאכזבתי . יצאתי בהרגשה שהמאמר נכתב 
לא בעקבות קריאה , אלא בעקבות רפרוף , ולא בכדי יש בו התייחסות רק אל העמודים 
הראשונים ( ויותר מכל להקדמה ) וגם לאחרונים . 
