ועדת המשנה לתכנון ובנייה של עיריית ירושלים דחתה אתמול את בקשתו בדיעבד 
של הרב שלמה גורן וישיבת האידרא , ליד הכותל המערבי , להציב את האלמנט 
הפיסולי שבו שש להבות - תמיד בצורת מגן - דוד על גג מבנה הישיבה . את האלמנט 
עיצב יעקב אגם , ובזמנו הוא עורר ביקורת רבה , הן בשל צורתו והן בשל העובדה 
שהרב גורן הציב ללא אישור . כעת תלוי העניין ועומד בבית המשפט העליון , 
והבקשה בוועדת התכנון נידונה למרות שהאלמנט הפיסולי כבר ניצב על גג הבניין 
מזה כשנתיים . האישור בדיעבד התבקש להצבתן של שש להבות - תמיד בצורת מגן - 
דוד , לחמש אותיות של המלה יזכור , כדי להנציח את ששת מיליוני היהודים 
שנספו בשואה . הוועדה החליטה לדחות את הבקשה בהתבסס על המלצתה של מחלקת התכנון 
העירונית . בין הסיבות להחלטה , כפי שנוסחו על - ידי מחלקת התכנון : " כל 
פעולה או עבודה בשטח זה טעונה אישור של מנהל אגף העתיקות והמוזיאונים , 
ואישור כזה לא התקבל ; קיימת ועדה לאמנויות שתפקידה לאשר אלמנטים מסוג זה , 
וגם ממנה לא התקבל אישור ; לא הוגשה מלכתחילה תוכנית מפורטת , כפי שמחייבת 
תוכנית המתאר של האזור ; קיים חשש להיווצרות תקדים של קביעת עובדות בשטח , 
שעלול לגרור בקשות ; קיים אתר לאומי קבוע להנצחת השואה , יד - ושם , 
ובו ניתן לתת ביטוי לכל האספקטים הקשורים לשואה ; האזור מהווה אגן חזותי , 
שהמוקד שלו הוא הכותל , והאלמנט הפיסולי יכול לייצר נוכחות תחרותית " . 
