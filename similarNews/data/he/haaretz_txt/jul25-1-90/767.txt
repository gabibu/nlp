הגיבורים של כריסטופר המפטון , בעקבות דה לאקלו , מדברים הרבה . הרוזן 
דה ואלמון והמרקיזה דה מרטיי הם אנשים מנוסחים היטב , הנהנים מכך שהם מתמרנים 
אחרים להנאות המיניות של עצמם . הם מודעים , כביכול , לכך שיש רמת התנהגות 
אחת שמקובלת בחברה שהם מסתובבים בה , ויש רמת התנהגות שממנה הם נהנים , 
שאינה מתחשבת ברגשותיהם של אחרים . הם חושבים שהם מסוגלים לפעול מתוך ניתוק 
בין האינטלקט , המתבטא במלים , ובין הרגשות . רק בסופו של הרומן ובסופה 
של ההצגה הם מגלים שהם ככל האדם , והרגשות והיצרים שבתוכם חזקים מן הרציונליזציה 
שלהם . השחקנים של התיאטרון הקאמרי והבמאי סיימון סטוקס לא השכילו להבין 
שהפעולה הבימתית מתנהלת בשלושה רבדים מקבילים . רובד אחד הוא המילולי , 
ובמחזה המסוים הזה דורש רהיטות ואינטליגנציה מעל הממוצע . הרובד השני הוא 
זה הרגשי . המרקיזה והרוזן יכולים לטעון שהם מסוגלים לנתק בין השניים , 
ולהעדיף את האינטלקט הקר כדי להשתעשע באחרים . השחקנים אינם יכולים להעדיף 
רובד אחד על משנהו : בלא רובד רגשי , שמשחק מתחת לפני שטח המלים , אין 
הצגה . וישנו רובד שלישי , של הפעולות הנובעות מן העלילה , הצריך לקבל 
את ההנמקה שלו משני הרבדים האחרים . מה שחסר באופן בולט בהצגת " יחסים מסוכנים " 
הוא אותו רובד של רגשות השחקנים , שצריך לפעול מתחת לפני הטקסט . אוהד 
שחר , בתפקיד הרוזן דה ואלמון , משמיע את הטקסט שלו ברהיטות מסוימת , 
אבל מתחת לכך אין כל אינטנסיוויות . כאילו הדברים אינם נוגעים לו . זו 
החירות של הדמות , אבל זה הכישלון של השחקן : אם מה שקורה לא ממש נוגע 
לו ואת זה יכולה להקרין הדמות , אך לא השחקן אין שום סיכוי שזה יגע בנו . 
גיטה מונטה , בתפקיד המרקיזה דה מרטיי , משמיעה את הטקסט שלה ברהיטות פחותה 
הרבה . יש תחושה ברורה שהטקסט נתפס בעיניה כמשהו מיכאני ושעדיין לא השתלטה 
עליו לגמרי . המעידות שלה בטקסט מקרינות חוסר ריכוז . וכשהיא אינה מרוכזת 
באופן אינטנסיווי בטקסט שהיא משמיעה , אין שום סיבה שהצופה יהיה מרוכז בדמותה 
ובמניעיה . אבל גרוע מכך : המפתח להצגת " יחסים מסוכנים " הוא ביחסים 
שבין המרקיזה לרוזן . יש ביניהם משחק מיני של דחיית ההנאה , ההופכת להנאה 
בפני עצמה , ושעשועי כוח ושליטה , המביאים לנפילתם . הכימיה המסוכנת ביניהם 
אמורה להצדיק , כביכול , גם את הטקסט וגם את העלילה . אבל בין שחר ומונטה 
אין כל מתח על הבמה , לא מיני ולא אחר . לא חשתי אפילו באותה תחרות בין 
שחקנים על תשומת הלב או האהדה של הקהל . אולי דווקא הדימוי המיני של מונטה 
השחקנית הוא כאן לרועץ , כי הוא מתקבל כמובן מאליו , כדבר סטטי ונתון , 
ולא כתהליך דינמי הפועל על הפרטנר ועל הקהל . הם לא נהנים משעשועי הכוח 
שלהם . לכן גם לקהל אין סיכוי רב ליהנות ממנו . כיוון שעלילת המחזה מתרחשת 
בסוף המאה ה81 , זו בהכרח הצגה המכונה " מסוגננת " : הבגד והתקופה מכתיבים 
גם סגנון התנהגות . למונטה יש תרבות סגנון זו בשפע . לא כן שחר , שצעדיו 
גסים וכבדים , נעדרי אלגנטיות וסגנון . ולא כן ענת וקסמן , בתפקיד גברת 
דה טרוואל . דמותה של דה טרוואל היא הקורבן התמים של הצגה זו , שכן היא 
עוברת תהליך הפוך מזה של הדמויות הראשיות : הן פועלות מתוך מודעות לניתוק 
בין השכל והרגש , לבין מה שנראה ומה שהוא באמת , ואילו היא מתחילה את ההצגה 
מתוך התאמה בין השניים , ומסיימת אותה במוות הנובע מקרע בין השניים . וקסמן 
משכנעת לרגעים מעטים , אבל דמותה מתפוררת ברגע שהיא נדרשת להביע מצוקה רגשית 
אמיתית . אותן תמונות שבהן הסגנון אמור להתפורר לפיסות אנושיות רוטטות וכואבות , 
יכולות לרגש אם אכן הצעקה מזעזעת בעוצמתה . בהצגה זו אין לווקסמן עוצמה 
היכולה לזעזע . החלק הראשון של ההצגה רובו טקסט ומיעוטו עלילה . בכל פעם 
שיש פעולה בימתית , ההצגה מתעוררת לחיים : תמונות הפיתוי של ססיל וולאנג 
( מילי אביטל , שמביאה לפחות רעננות , אם לא משחק מהוקצע ) פועלות משום 
שלפחות שניים מרובדי הפעולה התיאטרונית המלים והפעולה הבימתית מבוררים 
כהלכה . אבל כל אימת שאין פעולה בימתית , אלא רק דיבורים , ובהעדר הרגש 
שמתחת לדברים ההצגה מתפוררת . מטבע הדברים , המחצית השנייה , שיש בה 
התרחשות , משכנעת יותר . אך על רקע החלק הראשון , זה מאוחר מדי . ההצגה 
אינה מהודקת במעברים שלה ועושה רושם מרושל . הכניסות והיציאות שרירותיות , 
והעובדה שמשרתית מזיזים דלת בעומק במת צוותא ( שאינה מתאימה להצגה מסוגננת 
כזאת ) , כדי לסמן שינוי מקום התרחשות , מתחילה לייגע בשלב מסוים . המשרתים 
אמורים להעניק את מסגרת ההתרחשות המסוגננת . הם הרי משוחררים ממשימות משחק . 
אבל בהצגה זו הם מקרינים את מה שהם : ניצבים בפיאות לבנות בהצגה ישראלית . 
אהובה יובל בתפקיד מאדאם דה וולאנג , מיכאלה עשת בתפקיד אמילי , ודבורה 
קידר בתפקיד מאדאם דה רוזמונד עושות את המוטל עליהן , אבל בכך אין די . 
הן לא מצליחות ליצור את הסביבה החברתית שבה תיראה העלילה הזאת סבירה . הכל 
מתחיל ונגמר בכך , שעושי ההצגה לא ביררו לעצמם מדוע היא מתקיימת באותו 
ערב על הבמה . העובדה שהיתה להיט בלונדון או בקולנוע אינה הצדקה מספקת . 
גם עלילה שראוי לספרה אין בה די . לא נראה שלאוהד שחר ולגיטה מונטה ברור 
מה מניע את דמויותיהם מבחינה רגשית . ההצגה נראית ונשמעת קרה , מדוקלמת 
מן השפה ולחוץ , ועקרה . 
