שר הביטחון , משה ארנס , ב"מוקד " קורקטי , ענייני , מאופק ויבש , 
אינו גורם למראייניו , יורם רונן ומשה שלונסקי , לחשוף ציפורניים וללחוץ 
עליו בהופעתו הראשונה בתפקידו החדש ; גם לא ביום בו דנה הכנסת בדו"ח לפידות , 
והשמיעה ביקורת חריפה וחד - משמעית על הידרדרות המשמעת בצה"ל . מתשובותיו , 
אפשר היה להתרשם , שעדיין לא למד את הדו"ח על בוריו , שעה שהציבור מחכה 
ממנו לאחר אסון צאלים והמסר ששמע בכנסת להיכנס לעניין דחוף זה , בצורה 
יסודית ורצינית יותר . ארנס ממשיך להרגיע את סדאם חוסיין ואת המלך חוסיין , 
שאין להם מה לחשוש מישראל , ומגלה וזה בחזקת סקוף ששלח שדר לסדאם ברוח 
זו , באמצעות הנשיא מובארק , עוד לפני שסדאם השמיע את איומיו . הוא מצביע 
על שוני יסודי , לדבריו , בינו לבין שר הביטחון הקודם , יצחק רבין , 
לא רק בטאקטיקה , וקובע בנוסח שרון , ובניגוד גם לצמרת צה"ל , שקיים פתרון 
צבאי לאינתיפאדה , ולא רק מדיני . אבל אם הוא מאמין שהפתרון לבעיה הפלשתינית 
מתמקד ברגיעה יחסית בצירי - תנועה מרכזיים , הרי שזהו פתרון רדוד , לא 
רציני , ומפוקפק . מה גם שהוא מתחמק מתשובה לשאלת מראייניו , מדוע אם 
כן , אין הוא מכריז על מיגור האינתיפאדה כליל . בינתיים הוא כנראה גם מודע 
לכך שלא נפגש עם מנהיגי האינתיפאדה , שאותם הוא דוחה עד לאחר הבחירות , 
ודומה שאין הוא בקי במגמות הפוליטיות בשטחים . ארנס , המכריז שלא רצה להישאר 
כשר - חוץ , והיה לשר - ביטחון מרצונו החופשי , מגלה שהממשלה , שמצאה 
זמן לדון בכספים לייחודיים , לא התפנתה לדיון מחודש בשאלותיו של בייקר . 
ארנס מבטיח בחצי - פה שידונו בכך לפני נסיעתו של שר החוץ לוואשינגטון . 
והרי על כך נפלה ממשלה בישראל , והתהליך עלה בינתיים על שרטון . אבל לממשלה 
בה הוא חבר אין זה נראה כבעיה מרכזית , ויש להם דאגות אחרות . והוא עוד 
נראה ונשמע אופטימי . 
