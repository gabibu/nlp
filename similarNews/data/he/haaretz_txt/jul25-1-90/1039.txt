ואשינגטון ( מיוחד ל"הארץ " ) . מיכלים ענקיים לאכסון פסולת גרעינית רדיואקטיווית 
במדינת ואשינגטון שבארה"ב עלולים להתפוצץ , ולגרום לאסון גרעיני במימדים 
עצומים ; כך מתריע דו"ח שהוכן עבור מחלקת האנרגיה של ארה"ב בידי ועדה של 
מומחים בכירים בתחום הגרעין . הדו"ח , שנמסר לעיון משרד האנרגיה האמריקאי , 
עלה אתמול לדיון בוועדה לענייני ממשל של הסנאט . מסקנות הוועדה נוגעות לכמה 
מיכלים מתוך 771 , לאכסון מאות מיליוני ליטרים של פסולת גרעינית באתר לאיכסון 
פסולת רדיואקטיווית " האנפורד " , באזור מדברי מבודד במדינת ואשינגטון , 
בצפון החוף המערבי של ארה"ב . האתר פועל כבר כ04 שנה . בדיקת הוועדה העלתה 
כי הסכנה העיקרית נובעת דווקא מכימיקלים שהוכנסו למיכלים לפני שנים רבות , 
במטרה להפחית את סכנת הקרינה של הפסולת הגרעינית במיכלים . הכימיקלים הללו 
התפרקו בהשפעת הקרינה , הפכו דליקים מאוד , ועתה הם מועדים להתפוצץ בקלות . 
פיצוץ כזה , אם יתרחש בתוך אחד המיכלים או בקרבתו , עלול לגרום להתבקעות 
שכבת בידוד , הממוקמת מעל לנוזלים הרדיואקטיוויים המאוכסנים במיכלים , 
וכתוצאה מכך להתפרצות גדולה של החומרים הרדיואקטיוויים , העלולים לפגוע 
בעובדי המתקן , ואולי אף באנשים רבים אחרים . ועדות חקירה שהתמנו לבדוק 
את המצב באתר בהאנפורד בעבר התריעו על הסכנה הטמונה במתקן , אך אף אחת מהוועדות 
לא הצביעה על סכנה כה חמורה של התפוצצות , ושל זיהום רדיואקטיבי בהיקף כה 
נרחב . 
