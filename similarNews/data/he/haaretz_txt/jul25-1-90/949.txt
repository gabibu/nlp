ראש עיריית ירושלים טדי קולק הורה לסגנו מטעם רץ - שינוי אורנן יקותיאלי , 
שלא להופיע וליצג בתפקידו כסגן ראש עירייה את עיריית ירושלים באירועים רשמיים , 
עד שיתקיים בירור בפרשת המודעה בזכות הסירוב לשרת בשטחים , שיקותיאלי נמנה 
על חותמיה . במכתב ששיגר ליקותיאלי אומר קולק , כי אינו יכול לעבור לסדר 
היום על פרסום המודעה , שאליה צורפה חתימת יקותיאלי , בצירוף תוארו ובה 
תמיכה לתופעת הסרבנות לשירות בשטחים . " אני רואה דבר זה בחומרה רבה . 
מעשה זה שלך ראוי לגינוי חריף " , כותב קולק , " ישנן כמה נקודות של הסכמה 
לאומית , הצריכות להיות משותפות לכולנו וביניהן השמירה על החוק והיות צה"ל 
מעל כל מחלוקת בוויכוח פוליטי מפלגתי " . קולק מבקש לדעת האם יקותיאלי עומד 
מאחורי הדברים שפורסמו , ומוסיף עוד : " חומרה גדולה אני רואה בשימוש 
שעשית בתוארך הציבורי , אולם משעשית כך , אין לי ברירה אלא לקיים בירור 
בעניין זה בהקדם , ועד לקיומו של בירור זה הנך מתבקש שלא לייצג את העירייה 
באירועים רשמיים " . בשולי מכתבו כותב קולק כי הוא כותב את הדברים רק היום , 
מאחר שלא רצה להכביד על הוויכוח הפנימי ברץ . סגן ראש עיריית ירושלים מטעם 
רץ - שינוי ארנן יקותיאלי , אמר בתגובה כי המודעה דנן לא תמכה , בוודאי 
שלא הטיפה לסירוב , אלא נתנה כבוד לחבר רץ מהנהלת עיריית רמת גן , על הצעד 
שנקט , תוך נכונות לשלם את המחיר המלא על כך . מעבר לכך , אומר יקותיאלי , 
נראה לי שאת עמדתי אפרט בבירור עם קולק ולא מעל גבי העיתונות . 
