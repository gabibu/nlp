מוסקווה ( ע"ר ) . התסיסה בקרב העובדים בבריה"ם התפשטה לעבר המגזר החקלאי 
ולחוות המשותפות ( קולחוזים ) , שם התארגנו בפעם הראשונה ועדות שביתה . 
על כך מסר אתמול ביטאון המפלגה " פראוודה " . תחת הכותרת בעמוד הראשון " מרד 
איכרים ? " , דיווח העיתון כי העובדים בקולחוזים באזור קוסטרומה , צפונית 
מזרחית למוסקווה , מאיימים שלא לשלוח תוצרת חקלאית לשווקים , כאחד מאמצעי 
המיקוח שלהם במו"ם להטבת תנאיהם . בתמורה להספקת התוצרת לעיר , הם דורשים 
יותר דלק , מכונות וחלפים ומחירים גבוהים יותר בשביל היבולים שהם אוספים 
עכשיו . " אמור לי , עוד כמה זמן אנו חייבים להשלים עם המצב הזה ? נמאס 
לנו " , אמר ליאוניד שאמקוב , העומד בראש קולחוז באזור קוסטרומה , בראיון 
ל"פראוודה " . " אנו לא מתכוונים לקיים שביתות בשדה ובקולחוז . אולם אנו 
שולטים ביבולים שלנו . זהו מנוף אדיר ובמצב קיצוני אנו נפעיל אותו " , הזהיר . 
מאז הכריז גורבצוב על הפרסטרויקה לפני שנתיים , פרצו שביתות במגזרים שונים 
של התעשייה הסובייטית , אולם הסקטור החקלאי הגדול , שבמשך עשרות שנים סבל 
מאבטלה סמויה , חוסר השקעות , הנהלה כושלת ופיגור כללי , לא הצטרף למצעד 
המחאה . השנה צפוי ככל הנראה יבול מבורך . יחד עם זאת הופיעו בכלי התקשורת 
ידיעות על מחסור קשה בדלק , משאיות , טרקטורים , חלפים וכוח אדם , הפוגע 
קשה בסיכויי איסוף היבול . גם השלטונות הסובייטיים הודו כי המצב קשה . " פראוודה " 
מסר כי קוסטרומה לא היה המקום היחידי בו החלו העובדים החקלאיים להתארגן על 
מנת להשיג הטבות מן הערים ולשפר את מצבם הירוד . על התארגות דומה נמסר מקאראגנדה 
בקזחסטאן ומאזור פרן במערב הרי אוראל . במיצורין , דרומית מזרחית למוסקווה , 
התארגנה המועצה האזורית להשגת הטבות לעובדי החקלאות שההכריזו בצורה הנחרצת 
ביותר כי " עד אשר תושבי הערים לא יבואו לעזור באיסוף הירקות מן השדות , 
הם לא יקבלו אפילו גרם אחד של מזון " . בדרך כלל נהגו בעבר עובדי בתי החרושת 
והמשרדים לצאת לעזרת הפועלים החקלאיים באיסוף היבול מן השדות . השכר שקיבלו 
היה ירוד ביותר . השנה הדברים השתנו . שאמקוב , ממארגני התקוממות האיכרים 
באזור קוסטרומה , אמר : " אתם במוסקווה אינכם מכירים את המצב בכפרים , 
בחקלאות . אנו ירדנו עד הברכיים . תבואו ותאספו את היבול בעצמכם " . 
