" הסיוט נמשך שלוש שעות . " מטעני נקרע לגזרים , וכל דבר , מסנדלי ועד 
הקוראן הקדוש שהיה בכיסי , צולמו ברנטגן ונבדקו . לא נעשה שום ניסיון להסביר 
לי מה מתרחש . התחלתי להתרגז כאשר זרם אין - סופי של פקידים במדים התגנבו 
אל תוך האזור ובמבט מטופש הסתכלו עלי ועל בני מזווית עיניהם , בעודם מלחשים 
זה לזה : זה הוא , זה הוא . זה קט סטיוונס " . התיאור הזה , על שהתרחש 
בנמל התעופה בן - גוריון באחד ביולי , בשעה 5 לפנות בוקר , הוא של יוסוף 
איסלם , זמר הפוף לשעבר קט סטיוונס , בעל הלהיטים " השחר הפציע " ו"רכבת 
שלום " . האנשים הרעים בסיפור הם אנשי הביטחון הישראלים , שביקשוהו בסופו 
של " מסדר השפלה " זה לשוב על עקבותיו במטוס שהביאו מלונדון . " רק פעם 
אחת נשאלתי על סיבת בואי " , אמר . " השבתי : כדי להשתתף בפסטיבל המוסלמי 
על - פי הזמנתו של שייח ראיד מאום אל - פאחם . לבסוף נאמר לי , אתה חוזר 
ללונדון בהוראת משרד הפנים . או אז הבנתי כי הכרזות ברוכים הבאים לישראל 
לא נועדו לי . אפילו לא טרחתי להתווכח , שכן לא חשתי כי אני רוצה להישאר 
יותר בחברתם . כך מצאנו את עצמנו במטוס החוזר , ועל הדרכון הוטבעה החותמת 
" הכניסה סורבה " . סטיוונס - איסלם , שהדהים את עולם הפוף בהצטרפותו הפתאומית 
לדתו של מוחמד , מסרב להירגע . שלושה שבועות עברו מאז הגירוש והוא אינו 
מוכן לשאת את העלבון . פרקליטיו כתבו לשגרירות הישראלית בלונדון והוא פנה 
למשרד החוץ הבריטי . " מנעו מאתנו את הזכות הבסיסית הניתנת לכל מוסלמי 
מאמין להתפלל במסגד אל - אקצה " , הוא אומר . " ביקשתי להראות למוחמד בן 
החמש את כיפת הסלע היפהפיה , תמונה התלויה בביתו של כל מוסלמי כמעט , ולראות 
את אחי ואחיותי הפלשתינאים " . אל - איסלם החליט לבוא לארץ לרגל החג המוסלמי 
אל - אידחא ולהשתתף בפסטיבל פולקלור שנערך בנגב . " כל כוונתי , בהיענותי 
להזמנה , היתה לצרף את קולי לזה של העולם הקורא להעניק צדק לפלשתינאים . 
כבריטי - מוסלמי , חשתי חובה לתמוך באותם חפים מפשע שנהרגו ובאלה שהוכו 
או נאסרו בשל מאבקם למען חירות וכבוד . אם לתרומה כלשהי למוסיקה שעשיתי 
בעבר היתה משמעות כלשהי , היה זה רק משום שהערכתי חיים ורוח אנושית . באותו 
אירוע ביקשתי להטיל ספק בכיוון שאליו הולכת החברה המתירנית " . במקום זאת 
נאמר לסטיוונס כי הוא גורם " לא - רצוי " ומהווה " סיכון ביטחוני " . 
הוא אינו מסתיר את גיחוכו . " כיצד זה יכול אדם במחצית חייו , לא - חמוש 
ובחברת בנו הקטן , להטיל אימה על שר הפנים עד כי הוא הופך לאיום על מערכת 
ההגנה החזקה והיקרה של ישראל ? " בעצם " , הוא מוסיף באירוניה , " היה 
בידי מקל הליכה מעץ , ואולי זה פעל את פעולתו על אותם פקידים , שהרי הוא , 
כאשר היה בידי משה רבנו , סייע לבני - ישראל לצאת לחירות מן העבדות של 
מצרים . אבל אני מטיל ספק ברצינות רבה אם היהודים אכן מאמינים יותר בתנ"ך . 
אחרי הכל , הוא יכול להזכיר להם כמה קטעים לא - נעימים שהיו רוצים לשכוח " . 
אל - איסלם מוכן להביא דוגמה , מספר חבקוק : " הוי המרבה לא לו " ( 
ב , ו ) ו"הוי הבונה עיר בדמים וכונן קריה בעוולה " ( ב , יב ) . את 
הציטטות הוא מסביר בלשון ימינו : " ברור לי כי שלום לא ישכון שוב מעולם 
בארץ הקודש , כל עוד מחזיקים בהגה המנהיגים הציוניים . הם הוכיחו כי אין 
להפקיד בידם את קדושתה של אותה אדמה . בהיותם מתעלמים מצדק ומזכויות אנוש , 
הם הוכיחו כי אין בכוונתם לחלק את האדמה עם בני - אדם אחרים . העובדה 
שהיו נכונים למנוע ממוסלמים כמוני להתפלל בשלום באל - אקצה בירושלים מספיקה 
כדי לאותת לעולם כמה עריצה היא המדינה הציונית " . קט סטיוונס רק יכול לנחש 
מדוע ננעלו בפניו שעריה של ארץ הקודש . כן , הוא היה בישראל לפני שנתיים , 
עורר סערה , הרגיז כמה ישראלים והותיר אחריו פיות פעורים , אולם הוא מכחיש 
כי הוא שייך לארגון כלשהו , פונדמנטליסטי או פלשתיני . לדבריו , היו בשעתו 
שמועות כי תמך ב8891 בתנועת חמאס , כאשר פיזר כספים בגדה וברצועה . היו 
אלה כספי הארגון " סיוע מוסלמי " שהקים , ושמטעמו הגיע אז לארץ בחברתם 
של כמה מוסלמים בריטים . הוא עומד על כך שכל פשעו היה שהעניק כסף למשפחות 
דלות אמצעים וגם לארגוני רווחה בשטחים . הוא גם סבור ששרבוב שמו למשפטו של 
שייח אחמד יאסין , מנהיגו הרוחני של חמאס , בשעה שזה הוצא מחוץ לחוק בישראל , 
לא סייע לו בתחילת יולי בנתב"ג . על - פי עדותו , ידעה שוטרת הגבולות 
לאיזו קבלת - פנים הוא זכאי , לאחד שהעלתה את שמו על מסך המחשב שלה . לו 
אין ספק כי על הבעיטה שספג באחוריו הוחלט בלשכתו של שר הפנים . " ליהודים 
אין סיבה לחשוש מן התנועה המוסלמית " , הוא מרגיע . " אחרי הכל , רק צדק 
ומוסר מאיימים על דרך חייו של הפושע " . הוא בוחר להשתמש במקרהו של משה לוינגר . 
" אולי לרב , שעליו נגזרו שלושה חודשים בלבד בעוון רצח סנדלר פלשתינאי , 
צריכות להיות סיבות טובות לדאוג . העם היהודי צריך לדעת טוב מכולם שרדיפה 
מקשיחה את נחישותו של הנרדף " . הזמר - המטיף נחשב לדמות בולטת בקהילה המוסלמית 
הבריטית , שחייה ב81 החודשים האחרונים עוצבו בצל פרשת הסופר סלמן רושדי . 
הוא עצמו אחראי על פעילותו של בית - ספר מוסלמי בצפון - לונדון , ומעורבותו 
במערכת החינוך המוסלמית ידועה היטב . בבריטניה , לאחר הרמת הגבה הראשונית 
עם התאסלמותו , אין הוא זוכה לאהדה רבה . הוא לא מסתיר את תמיכתו בפסק - 
דין המוות של חומייני נגד רושדי . אירועי האינתיפאדה בשטחים העבירו אותו 
במהירות רבה לצד הפרו - פלשתיני , למרות קרבתו הקודמת לישראלים רבים , 
שעליהם נמנתה גם גיסתו לשעבר . " איני חבר של חמאס או של אש"ף . אני חבר 
הקהילה המוסלמית העולמית , הרוצה לראות פתרון של שלום לסכסוך בפלשתין . 
אני גם יו"ר ארגון הרווחה הבין - לאומי סיוע מוסלמי . ברור לי כשמש כי 
הממשלה הישראלית הנוכחית יוצאת מדעתה כדי להדביק תווית של אויב מושבע או 
טרוריסט בכל אדם המגלה את הדאגה הקטנה ביותר לגורלו של העם הפלשתיני . אני 
פשוט לא מסוגל להבין איך דבר כזה יכול בכלל להתרחש שם . השאלה הנשאלת עתה 
היא מה היה קורה אם המשיח ישו היה חוזר מחר לארץ הקודש כדי לסייע לעניים . 
האם היה נאסר בשל תמיכתו הלא - חוקית באינתיפאדה ? לי אין ספק באיזה צד 
של המתרס הוא יהיה " . 
