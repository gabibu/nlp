שבעה אנשים מקיבוץ געש לקו אתמול בהרעלה מחומר הדברה שהיה בקפה ששתו . השבעה 
הועברו באמבולנסים לבית החולים מאיר בכפר סבא , שלושה מתוכם אושפזו במחלקת 
טיפול נמרץ , וכעבור שעות אחדות הועברו למחלקת התאוששות . שניים מהמורעלים 
הובאו לבית החולים ללא הכרה , אך שם השתפר מצבם . סגן מנהל בית החולים ד"ר 
ניקי ליברמן אמר כי מצבם של השבעה השתפר , וכי בימים הקרובים ישוחררו מבית 
החולים . ד"ר ליברמן אמר כי אובחנה אצלם הרעלה מחומר הדברה פוספור אורגאני 
המשמש להדברת מזיקים . אחיות בבית החולים מאיר שהיו אתמול בשביתה וששמעו 
על המקרה ברדיו התייצבו מיוזמתן במחלקה לטיפול נמרץ . השבעה , שתי מתנדבות , 
שלושה צעירים ושני חברי המשק יוסף שחר ושבתאי שקד , עובדים בענף גידולי 
שדה במשק . אתמול , בשעה עשר בבוקר , בעת ששתו קפה במחסן הענף הם חשו 
לפתע ברע . הם פונו מיד למרפאת הקיבוץ ומשם לבית החולים . מזכיר הקיבוץ , 
דני קיט , אמר כי לא ידוע עדיין אם החומר הוחדר לצנצנת הקפה במזיד או שהיתה 
זו טעות אנוש , שכן באותו בוקר בשעה חמש וחצי שתו חברים קפה מאותה קופסה 
ודבר לא קרה . המשטרה גם היא הוזעקה לקיבוץ ופתחה בחקירה . 
