המועצה הארצית לתיכנון ובנייה אישרה אתמול ברוב גדול את הפרויקט השנוי במחלוקת 
להקמת תחנת הממסר של קול אמריקה בערבה . בעד ההצעה הצביעו 91 ונגדה 6 נציגי 
" חיים וסביבה " , הטכניון וגופים נוספים . נציג רשות שמורות הטבע , דן 
פרי , נמנע במחאה על מה שכינה כ"מחטף ונוהל בלתי תקין של ניהול הדיון וההצבעה 
הסופית בישיבה אתמול " . נציגת המשרד לאיכות הסביבה במועצה הארצית , ולרי 
ברכיה , הודיעה כי היא איננה מצביעה לפי שיקול דעתה העצמאי , אלא לפי תכתיב 
מלמעלה . לקראת הישיבה אתמול הופעל מכבש לחצים כבד ונערך " גיוס כללי " 
של נציגי שרים , החברים במועצה הארצית , שחלקם אינם מרבים להופיע בישיבותיה 
ובעיקר של ראשי מועצות מקומיות שרבים מהם ממעטים להופיע לישיבות המועצה הארצית , 
ונקראו אל הדגל בנושא זה על ידי צמרת משרד הפנים . בראשית הישיבה נערכה 
הצבעה על ביטול ההחלטה הקודמת שקיבלה המועצה הארצית , לפני שתי ישיבות , 
ושלפיה הוחלט כי אין לאשר את תוכנית פרויקט קול אמריקה בטרם יושלם תסקיר 
השפעה על הסביבה , בנושא השפעת התוכנית על הציפורים הנודדות . ברוב גדול 
הוחלט לערוך הצבעה חוזרת , שבה הוחלט לבטל את ההחלטה הקודמת . את הישיבה 
ניהל מנכ"ל משרד הפנים דב קהת , שמנע את קיומו של דיון חוזר בסוגיית הציפורים 
הנודדות ואפשר הצבעה בלבד . זאת למרות תביעתו של נציג חיים וסביבה , יואב 
שגיא , שאמר כי חובה לקיים את הדיון ולוא רק בשל העובדה שחלק לא מבוטל מבין 
חברי המועצה שנכחו אתמול בישיבה , לא נטלו חלק בדיון שהיה לפני שתי ישיבות 
אלא הוזעקו כדי להרים את ידם . לאחר סעיף הציפורים , הודיע קהת כי עתה יש 
להצביע על אישור התוכנית בכללותה וזאת בדוחק זמן רב , תוך הגבלה חריפה של 
זמן ההתבטאות לנציגים השונים . במחאה על ההליך החפוז ועל חוסר האפשרות לקיים 
דיון כהלכה בנושא כה רציני , ויתרו חלק מהנציגים על זכות הדיבור . אחרי 
ההצבעה הודיעו החברה להגנת הטבע וועד הפעולה של תושבי הערבה , כי הם " רואים 
בהחלטת המועצה החלטה בלתי חוקית ובלתי ראויה , שנתקבלה בהליכים לא תקינים , 
תוך פגיעה בהוראות מפורשות של החוק " וכי יעתרו לבג"ץ כנגד ההחלטה . דוברת 
משרד הפנים , טובה אלינסון , מסרה בתגובה לטענות שהעלו נציגי החברה להגנת 
הטבע והמשרד לאיכות הסביבה , כי המועצה הארצית לתכנון ולבנייה קיבלה את 
החלטתה לאחר סידרה של דיונים מקיפים בהם השתתפו , בין השאר , גם נציגי 
תושבי האזור , שהעלו טענותיהם . המועצה קיימה , יחד עם הוועדות שלה , 
למעלה מ02 ישיבות וערכה סיור באתר התחנה . המועצה קיבלה חוות דעת ושמעה 
מומחים בעלי שם עולמי מכל התחומים הרלוואנטיים . נערך תסקיר השפעה על הסביבה 
שכלל עבודות של מומחים בכל התחומים הרלוונטיים , כגון ההשפעות על בריאות 
ותעופה . 
