מאהל ראשון של חסרי דיור ערבים הוקם אתמול בגן ציבורי ביפו , בפינת הרחובות 
יפת וד"ר ארליך . במקום שבע משפחות ערביות מיפו החסרות דיור . נציג ועד 
הפעולה של חסרי הדיור ביפו מסר כי בימים הקרובים צפויות להצטרף עוד משפחות 
חסרי דיור למאהל והמספר עשוי להעלות עד ל21 משפחות לפחות . אתמול ביקר במחנה 
סמנכ"ל עיריית תל - אביב , מאיר דורון , ועל פי הנחייתו נוקה השטח , הוכשרו 
שירותים ואספקה סדירה של מים . המקום גודר כדי למנוע מילדי המאהל לעבור לכביש 
הסואן . חברי תנועת הצופים ביפו עזרו בהקמת האוהלים ותושבים תרמו אבזרים 
שונים והביאו גם דברי מאפה ומזון ליושבי המחנה . הגן בו הוצבו האוהלים משמש 
בלילות מקום ריכוז לנרקומנים וליצאניות . המודיע המשטרתי לשעבר , סולומון 
משראווי , שהוא מפעילי ועד שכונת השיקום עגמי , מסר כי פנה לנרקומנים והללו 
נענו והודיעו כי יימנעו מלבוא למקום כל עוד המחנה קיים . כן נדרשו פועלים 
מעזה לא להתקרב למקום " בגלל הרגישות " , כדברי מהשראווי . הוא ציין כי 
בהחליטם להקים את המאהל נדרשו המשפחות הערביות להתגבר על מחסומים פסיכולוגיים 
ומסורתיים רבים , שמנעו מהן עד היום פעולות מחאה מסוג זה . 
