( ע ) . עורכי דין וסטודנטים למשפטים , הפועלים נגד הקמת המכללות הפרטיות 
למשפטים , מסתכנים בכך שלא יוכלו לעבוד בעתיד בעיריות ובחברות העירוניות 
השונות ברחבי הארץ . החלטה ברוח זו , הצריכה עדיין להיבחן מבחינה משפטית , 
קיבלה אתמול התארגנות ציבורית של אישי ציבור הפועלת למען הקמת המכללות הפרטיות . 
בראש ההתארגנות עומדים מספר ראשי ערים ואישי ציבור , שנענו ליוזמה של ראש 
עיריית רמת גן , צבי בר . בכוונת המארגנים לפתוח בימים הקרובים במסע ציבורי 
נרחב נגד עורכי הדין המתנגדים למכללות הפרטיות , באמצעות פרסום חוצות ומודעות 
בעיתונים . בין יתר הפעולות המתוכננות נבחנת , כאמור , האפשרות המשפטית 
לפנות לציבור ולכל ראשי הערים בארץ שיימנעו מלהעסיק אותם . צבי בר , טוען : 
" אולי בכך יחושו גם עו"ד האלה על בשרם את ההרגשה של בני הנוער המשתחררים 
מהצבא ונאלצים לרדת מהארץ וללמוד בחו"ל , כיוון שאינם מספיק גאונים כדי 
ללמוד במדינה שלהם " . בר הוסיף , כי הוא ועמיתיו אינם יכולים להבין את 
מניעיהם של אלה המעוניינים למנוע מבני הנוער את הזכות המגיעה להם , כמקובל 
בכל מדינה נאורה בעולם . " ניאבק בתופעה זו במלוא כוחנו " , הבטיח . 
