ואשינגטון ( מיוחד ל"הארץ " ) . ועדה של הקונגרס האמריקאי המליצה שלשום 
למחלקת ההגנה של ארה"ב להפסיק את ההתקשרות העסקית שלה עם חברת התעשייה הצבאית 
" נורתרוף " , המייצרת אחדות ממערכות הנשק החשובות והיקרות ביותר של צבא 
ארה"ב , וזאת בשל סדרת מעשי רשלנות בתהליך בקרת הייצור של כמה ממוצרי החברה . 
הפנטגון הודיע אתמול , כי לא יטיל חרם על נורתרוף . ההמלצה להחרים את נורתרוף 
היתה שיאה של ישיבה ביקורתית ביותר של תת - הוועדה לענייני חקירות ובקרה 
של ועדת הקונגרס האמריקאי לענייני משפט . נורתרוף הואשמה בשורה ארוכה של 
חריגות ממגבלות בחוזי רכש , שנחתמו בינה לבין מחלקת ההגנה . במשפט שהתקיים 
נגדם בעניין זה בפברואר השנה , הודו ראשי חברת נורתרוף ב43 סעיפי אישום , 
שעיקרם כיזוב בקשר לבדיקות , הנערכות לחלקים שונים במערכות הנשק , שמייצרת 
החברה . בעקבות המשפט , נאלצה החברה לשלם קנס של 71 מיליון דולר למחלקת 
ההגנה . נורתרוף מייצרת , בין השאר , את המפציץ הענק " בי - 2 " , שסוגיית 
המשך ייצורו נדונה בימים אלה בקונגרס ; חלקים של הטיל " קרוז " ; את מטוס 
הצי האמריקאי " הארייר " ; את מערכת הלוחמה האלקטרונית של מטוס הקרב " אפ51 " ; 
ועוד כמה מטוסי קרב ומערכות נשק . עוד לפני הודעת הפנטגון דחו מומחים לענייני 
צבא את האפשרות , שמחלקת ההגנה תטיל אכן חרם על נורתרוף , בשל מערכת הקשרים 
העסקיים ההדוקה שבינה לבין החברה . 
