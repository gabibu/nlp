לפני כשנתיים , כמה חודשים לפני הבחירות לכנסת , הופיע משה ארנס בבית סוקולוב 
ב"מועדון העיתונות " . ארנס נשאל תחילה בענייני מדיניות ופוליטיקה , אך 
בהמשך הראיון הביע טרוניה : " מדוע אין אתם שואלים אותי גם בנושאי כלכלה ? 
המראיין פנה לקהל וביקש ממנו שאלה . ניצלתי את ההזדמנות ושאלתי את ארנס : 
" מדוע הצבעת בממשלה נגד התוכנית הכלכלית של יולי 58 , תוכנית שהצילה 
את המשק ? " ארנס התבלבל מעט , אך מצא תירוץ מהיר והמשיך מיד למה שרצה 
לדבר עליו מלכתחילה רעיונותיו הכלכליים . ניתן לסכם אותם במשפט אחד : 
יותר פתיחות , יותר תחרותיות , יותר חופש כלכלי , פחות מעורבות ממשלה , 
פחות חברות ממשלתיות . אמנם התרגלנו שהבטחות לחוד וביצוע לחוד , אך ארנס 
הולך כנראה להפתיע . הוא מינה את פרוף יוסף גרוס להוביל את תהליך מכירת 
חברות השייכות למשרד הביטחון . הדוגמה הבולטת היא רשת השק"ם . אין סיבה 
בעולם שמשרד הביטחון ימכור לי מכנסיים באבן - גבירול . אין גם חשיבות לשאלה 
אם השק"ם מנוהל ביעילות או לא . האם יעלה על הדעת שמשרד החינוך , למשל , 
יקים רשת משרדי נסיעות כדי לסבסד בדרך זו את המורים ? אין זה מתפקידו של 
משרד הביטחון למכור לחם וטלוויזיות , לא לאנשי מערכת הביטחון ולא לכלל האזרחים . 
אין זה מתפקידו לתת לאנשי משרד הביטחון הטבות כלשהן , כי כל הטבה באה על 
חשבון מישהו . אין כל מקום לממשלה להתערב בחיים העסקיים . אין זה תפקידה . 
היא אינה מסוגלת לנהל עסקים . מטרתה איננה יעילות ורווח אלא מטרות פוליטיות , 
זרות לניהול . בשק"ם טוענים , שהחנויות בערים הגדולות מסבסדות את השק"מיות 
במחנות צה"ל . גם טענה זו ראויה לבדיקה , כי לפי מחירי השקמיות ונוכח הבלעדיות 
שלהן במחנות צה"ל , יכול יזם פרטי אחר לנהלן ואף להרוויח . צה"ל עצמו יכול 
לבצע זאת , הרי זה מתפקידו . התועלת הנוספת ממכירת השקם תהיה , שסוף - 
סוף יקום מתחרה רציני לשתי רשתות השיווק הקיימות כיום מה שיביא בהכרח לשיפור 
השירות לצרכן . כבר כיום יש מועמדים מכובדים מבין בעלי רשתות השיווק בחו"ל 
המעוניינים בשקם . מנכ"ל השק"ם , יוחנן גור , איננו מתלהב במיוחד מרעיון 
ההפרטה . הוא היה מעדיף שר שמרן כמו יצחק רבין , שלא קידם את רעיון מכירת 
השק"ם . אך אין להסתפק בכך . למשרד הביטחון יש כמה נכסים אחרים שרצוי למכור . 
המדובר בחברות כגון עשות אשקלון , אלתא , חלקים מהתעשייה הצבאית וחלקים 
מהתעשייה האווירית . למשרד יש גם נכסי נדל"ן יקרים ביותר , כמו הבסיס באחוזה 
שבחיפה והקריה בתל - אביב , הממוקמת במקום היקר ביותר בעיר . 
