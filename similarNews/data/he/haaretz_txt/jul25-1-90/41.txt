נמשכת חקירת המשטרה על העלמות מסמכים ממשרדי האפוטרופוס הכללי , והדלפתם 
לעיתונות . בראשית החודש , החליטה פרקליטות מחוז ירושלים על החזרת התיק 
למחלק ההונאה במשטרת ירושלים , לשם השלמת החקירה . התיק טרם הגיע למשטרה . 
גורם המקורב לחקירה מסר , כי כל עובדי אגף האפוטרופוס הכללי נחקרו , אולם 
מקורות במשרד המשפטים טוענים , כי המשטרה חקרה פחות מעשרה עובדים . בין 
הנחקרים על הדלפות היו שני עובדים בכירים , שגילו חשדות למעשי שחיתות : 
סגן ראש האגף , אברהם קפלן , ומנהל המחלקה המשפטית , עו"ד אליהו ציגלר , 
העומד בראש ועד העובדים . נחקרו גם עובדי הארכיב , ממנו נעלמו המסמכים . 
קפלן גילה חשד למעילה של אחד הכפופים לו , שחקירתה הפנימית התעכבה זמן רב 
אצל האפוטרופוס הכללי , עו"ד עמרם בלום , עד שהועברה למשטרה . הוועד , 
בראשות ציגלר , התלונן למבקרת המדינה על חריגות של עובד בכיר , ועל מחדלים 
בקרן לטיפול בחסויים , הקשורה לאפוטרופוס . בעקבות התלונה החלו חקירה פנימית 
ובדיקה של המבקרת . עו"ד בלום סירב למסור אם הוא שהצביע על השניים , או 
על עובדים אחרים כחשודים . לדבריו , התשובה עלולה לסכל את החקירה " . בראיון 
שהעניק לפני חודשים אחדים , אמר כי הוא יודע מי המדליף . החקירה במשרדי 
האפוטרופוס החלה בפברואר , לאחר שבלום התלונן על היעלמות תיקים . פרטים 
מאותם תיקים הופיעו בהמשך בעיתונות . על - פי החוק , מסמכי האפוטרופוס 
הכללי חסויים . המשטרה חקרה את סופר " הארץ " , גדעון אלון , ואת כתב " גלובס " , 
משה ליכטמן , שסירבו להסגיר את מקורותיהם , וב31 במארס אף ערכה חיפוש 
חסר תקדים במערכת גלובס , שעורר ביקורת ציבורית רבה . שר המשפטים , דן 
מרידור , נמנע אז מתמיכה פומבית במעשה . השבוע מסר , כי " מאחר שהתלונה 
היתה על היעלמות תיקים חסויים , הגוף המתאים לחקירה הוא המשטרה " . מרידור 
לא השיב , אם נועצו בו לפני חקירת העובדים הבכירים . עו"ד בלום מסר , כי 
לפני שהתלונן במשטרה הודיע על כך לשר , והתייעץ עם הנהלת משרד המשפטים ועם 
פרקליט מחוז ירושלים , עו"ד עוזי חסון . 
