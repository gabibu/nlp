הנוקבת שנמתחה על כרזת פסטיבל הסרטים בירושלים , מוכיחה שגם בימינו ניתן 
לזעזע מושגים מיושנים כמו " טעם טוב " ו"מוסכמות אסתטיות " . אולם עצם 
הרתיעה שעוררה הכרזה , והעובדה שקשה להישאר אדיש כלפיה , נזקפות לזכותה . 
דווקא כאשר נדמה היה שכוחו של רפי אתגר תש מול פס הייצור ההמוני של כרזות 
שהוא מנפיק לכל אירוע , הוא חזר , דוהר על גבה של פרת צעצוע . אחרי תקופה 
ארוכה של חיפושי דרך מצא סוף סוף הגרפיקאי הירושלמי אמצעי כדי להפתיע וליצור 
אותו חוסר שקט אצל הצופה , שאיפיין רבות מכרזותיו הטובות משנות השבעים . 
באותן שנים הוא השתלט על טכניקת הקולאז , שאיפשרה לו ליצור קומפוזיציות 
מתוחכמות , שהיו מבוססות בדרך - כלל על חיבור קטעי תצלומים . עיקר כוחם 
היה ביצירת מתח של ניגודים הן של טקסטורות וצבעים והן של דימויים חדשים ומסורתיים . 
לעומת זאת , בכרזת הפסטיבל הוא שינה לגמרי את הטכניקה : הוא נטל לידיו 
את מכחול הציור ונטש את עולם הדימויים " הנקי " ו"הגבוה " לטובת הציור 
הרע וה"פרימיטיוויזם " הילדותי . שינוי הסגנון והתפיסה לא התרחש כמובן 
כהרף עין . בקטלוג שהוציא האמן לכבוד תערוכת כרזותיו , המתקיימת בימים 
אלה בספרייה של אוניברסיטת הארוורד , מתועדות שנים של חיפושים . ( הטקסט 
נכתב ע"י רן שחורי , מיכאל לוין ואיזיקה גאון ) . כאחד הגרפיקאים המצליחים 
בארץ , יכול אתגר לחפש תוך כדי עבודה מעשית . מאות הכרזות שעיצב ב02 שנות 
עבודתו הן הישג מסחרי גם בקנה מידה בין - לאומי . אבל קצב עבודתו הקדחתני 
הביא גם לנפילות הרבות . רק במעטות מבין הכרזות המוצגות בקטלוג שמר אתגר 
על הרמה שאיפיינה את עבודותיו בעבר . כמי ששורשיו נעוצים עמוק בתוך המודרניזם 
הבין - לאומי ( וליתר דיוק בקונסטרוקטיוויזם ובתנועת הדאדא ) , התקשה 
אתגר להשתלב בגישות הפוסט - מודרניסטיות . כרזה כמו " הבימה במוסקווה " , 
מעידה על יד שאיננה בשלה עדיין לעבודת המכחול החושנית . גם הניסיונות להשתתף 
בחגיגות הרגיונליות וליצור בסגנון מקומי , לא עלו יפה . המעצב חסר את הרגישות 
הדרושה לטיפול בהקשר הישראלי , אם כי הכרזה ליום העצמאות ה24 מעידה על התקדמות 
מסוימת בתחום זה . אין זה מפליא שהעבודה הטובה שבקטלוג היא זו שנעשתה לפסטיבל 
סרטים בנושא הדמוקרטיה , זכויות האדם ודו - קיום , שנערך ב8891 . זוהי 
יצירה שמבחינת השפה האמנותית מבוססת עדיין על תפיסות של שנות השבעים . בקטלוג 
ניתן לגלות את תקדימיה של פרת הצעצוע . כרזה למחזה " לאונס ולנה " שהוצג 
בחאן ב9891 , מבוססת גם היא על שרבוט ילדותי וצבעים עליזים . אולם אמצעים 
אלה הפכו בוטים וקיצוניים יותר בכרזת פסטיבל הסרטים : הצמצום במספר הצבעים , 
הדגשת " הציור הרע " וגם הכיתוב שנעשה כמו ברישול ילדותי , במטרה להעלים 
כל זכר לניקיון הצורני של העבר . מי שיחפש כאן מסר עמוק , שיתמודד עם המדיום 
הקולנועי העכשווי , עלול להתאכזב . אולם אתגר הצליח לתפוש את הרוח הפרועה 
של שבירת הנורמות וערכים אסתטיים מקובלים , האופיינית לתחומי האמנות והעיצוב 
של שנות השמונים ( זוהי אותה רוח ששלטה גם על עבודותיהם של חברי קבוצת " גרפוס " 
שהציגו בשנה שעברה במוזיאון ישראל ) . הפרה הכבדה והמכוערת המשתרעת כמעט 
על כל הדף , נראית כמו שלא במקומה בתוך אירוע אנין דעת כמו הפסטיבל הירושלמי . 
אך בדיוק בכך טמון כוחה . נכון שאין זו יצירה מושלמת . כך למשל סרטי הצילום 
המתנופפים מצווארה הם פתרון דחוק מבחינה רעיונית וצורנית לחיבור שבין הכרזה 
לאירוע . יחד עם זאת , אתגר ידע כיצד לנטרל את סכנת הקיטש שאיימה על בחירת 
הנושא . המשטח הלבן המפריד בין השמים לדשא , האדום הזועק של הגלגלים , 
הזנב הקטוע מתוך הגוף , אלה הם חלק מהאמצעים המבליטים את הרושם המלאכותי 
והתמימות המעושה של הדימוי הילדותי העליז . תחושת הלחץ והאי - נוחות , 
הנוצרת מול הכרזה , היא שמקשרת בסופו של דבר בינה לבין סרטי הקולנוע והעולם 
בו אנו חיים . 
