מתנועה פוליטית - ליברלית שדוגלת בזכויות האזרח , כמו שתנועת רץ מציגה את 
עצמה , הייתי בהחלט מצפה שתתייחס לתופעה בסלחנות , בסבלנות ובסובלנות מבלי 
שתאמץ את שיטותיה משום שתופעה כזו מחזקת בסופו של דבר את הדמוקרטיה הישראלית . 
מבחינה זו אני מצדד יותר בעמדתה של שולמית אלוני ופחות בעמדתם של יוסי שריד 
ורן כהן . אלוני גילתה עמדה יותר סובלנית . הייתי מייעץ לצדדים הניצים 
ברץ להוריד פרופיל בעניין זה . החוק עומד מעל לכל רק בחברה פאשיסטית - טוטליטרית . 
בחברה פלורליסטית - דמוקרטית חוק צריך להיות ערכי . חוק אינו מסמך קדוש , 
אלא מסמך שצריך להתחשב בו . צריך להבחין בין מה שקרוי " הסיביל דיסאובידינס " 
אי - הציות האזרחי , או נכון יותר " המרי האזרחי " , לבין מורדים בשלטון . 
סרבני השירות בשטחים הם מהסוג הראשון . אין הם מערערים על הלגיטימיות של 
השלטון , לא יוצאים נגד השיטה בכללותה , אלא רק מתנגדים בקטע מסויים , 
במקרה הזה הכיבוש והשליטה באוכלוסייה אזרחית . אחת הדרכים להעריך את מוסריותה 
חברה דמוקרטית היא לבדוק את היחס שהיא מפגינה כלפי נושאי הדגל של " מרי 
אזרחי " . מדינת ישראל נמצאת היום במצב שהיא יכולה להתיר לעצמה נקיטת עמדה 
סובלנית יותר כלפי סרבני השירות בשטחים . אפשר למצוא פיתרון לבעייתם במסגרת 
שירות מילואים אחר , ולאו דווקא בשטחים . אני לא חושב שזה יפורר את הצבא . 
חיזוק הדמוקרטיה טוב גם לצבא . נכון שקשה להיות סובלן כלפי מי שכביכול מפר 
חוק , אבל חברה מתקדמת צריכה להיות נדיבה גם כלפי אנשים כאלה . הסרבנות 
שלי היתה אישית על רקע עמדות פציפיסטיות שבהן דגלתי . פציפיסט הוא אחד שיתנגד 
לאחוז בנשק ולשרת בצבא כעיקרון ולא משנה היכן . התמדתי בסירוב לשרת עד מלחמת 
ששת הימים . מאחר שראיתי במלחמה זו מלחמת מגן הצטרפתי לכוחות המילואים ועד 
היום אני משרת כקצין במילואים . בתקופה שהייתי סרבן שירות באו להתייעץ איתי 
צעירים אם להתגייס או לא . נמנעתי מלייעץ להם . אמרתי להם שזו החלטה אישית 
ולא פוליטית , שמנעת ממניעים אישיים ומהשקפת עולם . מעולם לא הטפתי לסרבנות 
שירות . הבנתי את התופעה , אבל לא עודדתי איש להיות סרבן שירות . 
