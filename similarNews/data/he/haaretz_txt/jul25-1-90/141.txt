חברת הברוקרים אנליסט הצטרפה בשבוע שעבר לצוות החתמים של חברת המתכת שלדות . 
כמנהלי קונסורציום החתמים שימשו עד כה בנק כללי , וחברות הברוקרים מוריץ 
טוכלר והחברה המרכזית לני"ע . ההחלטה על צירוף אנליסט נועדה לנסות לשפר 
את סיכויי ההצלחה של ההנפקה . אנליסט התנתה את הצטרפותה להנפקה בכך שמועד 
המימוש של כתבי האופציה , המונפקים במסגרת חבילת ניירות הערך , יוארך משנתיים 
ל5 שנים . החתמים האחרים היו מוכנים לקבל תנאי זה , אך כשביקשו לקבל אישור 
לפרסום התשקיף , התברר להם כי שינוי זה מצריך אישור מחודש של דירקטוריון 
הבורסה . גורמים בענף ניירות הערך טוענים , כי בעבר , במקרים כגון אלה , 
היה די באישור טלפוני לשם אישור השינוי . דירקטוריון הבורסה יתכנס לצורך 
האישור מחר . שלדות מבקשת לגייס 6 מיליון שקל , באג"ח הניתנות להמרה במניות , 
ובכתבי אופציה . 
