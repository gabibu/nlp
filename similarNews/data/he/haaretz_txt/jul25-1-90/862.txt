מדרום לדולפינריום גן על שם צרלס קלור . רוחות הים ונחשולי האדם לא היטיבו 
עם הגן . למרות הנזקים , לא נואשו גנני תל - אביב . גם מתכנן הגן , 
אדריכל הנוף הלל עומר , המוכר גם בשם העט שלו ע . הלל , שנפטר לפני כחודש , 
המשיך בתכנונו . הוא סבר שגן המותאם לסביבתו יתגבר על כל הפגעים . " אני 
מקווה שנמשיך את הגן עד יפו ונתחבר עם גן הפסגה " , אמר לי בראיון בקיץ 38 . 
הוא סקר את חוף המפרץ , שם עמדו עדיין מבני פח עלובים . בקו החוף עסקו 
באותה עת בתיקון המסלעה , שניזוקה ממכות הגלים . התברר שבסערות חדרו גלי 
הים אל בין הסלעים , שמהם נבנה קיר משופע לאורך קו המים , עקרו מתוכו סלעים 
שלמים והשליכו אותם בחזרה לחוף . היה צורך לתכנן , בהתייעצות עם מומחים 
להגנת חופי - ים , מסלעה חדשה . בתשתית נפרשה רשת ועליה הונחו צרורות אבן , 
כדי לאפשר תנועת גלים שלא תיפגע בסלעים ולא תסחוף את הבסיס שמתחתם . נדרש 
גם פתרון לגידול צמחים בגן . גידול צמחייה נמוכה בחוף , עד חצי מטר לגובה , 
אינו בעייתי , בפרט כאשר משתמשים בצמחים הגדלים בחום . עומר ביסס את צדו 
של הגן הפונה אל הים על צמחים כמו נר הלילה החופי , קריטמון , מלוח ואחרים . 
נערמו גבעות קטנות בעלות שיפוע תלול כלפי דרום - מערב ושיפוע מתון מזרחה , 
שחוסמות את הרוח . אך פתרון לגידול עצים לא היה בכך . הבעיה של חוף תל - 
אביב , ובפרט של גן צרלס קלור , היא עוצמת הרוחות . בעבודת מחקר , שנעשתה 
לפני כעשר שנים , , בשיתוף פעולה בין מכון וולקני ובין מחלקת הגנים של 
עיריית תל - אביב , הוברר שרוח - הים , הנושבת בעוצמה העולה על 7 מטרשנייה , 
גורמת נזקים קשים בצמחים . רוח זו מסיעה , מלבד רסס המלח , גם חול , 
ובפעולה משולבת זו נשחקים עלי הצמחים , המלח חודר לתוכם והצמחים מתנוונים . 
הניסיון הוכיח , כי הבעיה קיימת בעיקר בצמחים שגובהם מעל חצי מטר . בגן 
העצמאות בצפון ובגן הפסגה ביפו הרוח אינה בעיה כמו בחוף הנמוך . אמנם גם 
בגן העצמאות העצים השתולים בקו הראשון נצרבים , אך בחסותם מתפתחים עצים 
ושיחים . כך בגן הפסגה , שם נוספת הגנה של בניינים . עומר הדגים את השפעת 
גורם הגובה על דקלי הוואשינגטוניה , הנטועים לאורך הכביש וגם בגן צרלס קלור : 
" ואשינגטוניות מעל לעשרה מטרים הצליחו . ואשינגטוניות שנטעו בגובה 
חמישה - ששה מטרים נשרפו על - ידי הרסס המלוח . הגובה בין שניים לתשעה - 
עשרה מטרים הוא , כנראה , קריטי למכת הרוח " . בנוסף הצביע עומר על ההרס 
שנעשה בידי האדם . בסופי שבוע היתה הסתערות על הגן . המדשאות כוסו בשמיכות 
ובאוהלים , הובערו מדורות , וכשהגן נעזב נותר שטח רמוס מכוסה בפחיות , 
בקבוקים , ניירות ושיירי אוכל . היו גם רבים שבאו לגן למשך שבוע ויותר , 
לבילוי חופשת קיץ . עומר תירגם את הוויית הים אל שפת עיצוב הנוף . התכנון 
נעשה בקווים מעוגלים , המשקפים את תנועות הגלים . ריצוף השבילים והרחבות 
עשוי בדגמים עגולים - גליים , ובאותו אופן נשתלה הצמחייה . אפילו אשפתונים 
מדגם כדורי הוצבו בגן . מאז עברו שבע שנים . האם היו אלה שנים טובות לגן 
צרלס קלור ? מנהל מחלקת הגנים לשעבר , הרצל גולן , אומר בהביטו לאחור , 
כי השתדלו ליישם את מסקנות המחקר ואחרי התיקונים הנדרשים המשיך הגן להתפתח . 
עתה מנהל את האגף לשיפור פני העיר שמואל שחר . שחר מספר שמדי פעם נעשים 
במקום תיקונים כדי להתגבר על פגעי הזמן והטבע . באשר להתנחלויות הקיץ , 
הוא מוסיף , מזה שנתיים יש במקום שמירה ומותר להציב שמשיות בלבד . 
