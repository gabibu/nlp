שר החקלאות , רפאל איתן , מבקש להעביר את משרד החקלאות מהקריה בתל - אביב 
לירושלים . איתן הטיל על צוות ניהול בראשות צבי אגסי וגדעון ויתקון לבחון 
את האפשרויות וההשלכות של העתקת המשרד לבירה . שר החקלאות הקודם , אברהם 
כץ - עוז , הורה בעבר על העתקת משרד החקלאות לבית דגן שם פועלים מוסדות 
מחקר חקלאיים והשירותים הווטרינאריים שליד משרד החקלאות . עד סמוך לכניסתו 
של איתן לתפקידו כשר החקלאות , הועסק על ידי המשרד יועץ ארגוני מיוחד , 
אימיק לוי , שגיבש את התכנית להעברת המשרדים לבית דגן . יועץ זה פוטר 
עם כניסתו של איתן לתפקיד . " צוות הניהול " פועל במסגרת ועדה בראשותו 
של ח"ך יואש צידון ( צומת ) , שהוקמה בימים אלה , כדי לבחון שורה של 
היבטים שונים במדיניות החקלאית . בין הנושאים העיקריים שעוסק בהם הצוות : 
יצוא של תוצרת טרייה , תיאום בין הייצור החקלאי לשוקי היעד , רווחיותם 
של ענפי החקלאות , מיצוי באורח שונה של משק המים ומציאת תוספת למשק המים 
הקיים . הוועדה התבקשה לסיים את עבודתה עד סוף אוגוסט . בישיבה השבועית 
של הנהלת המשרד , רמז איתן על כוונתו לבצע שינויים בשיטת היצוא החקלאי על 
ידי החלשת הבלעדיות השמורה כיום בידי מועצות הייצור והשיווק שליד משרד החקלאות 
בביצוע היצוא החקלאי . כיום מונפקים ליצואנים רשיונות יצוא רק באישורן של 
מועצות אלה , המרכזות בידיהן את התכנון , הייצור והשיווק של התוצרת החקלאית . 
לדעת שר החקלאות , הדבר גורם לכפילות מיותרת . איתן מציע להפקיד את ביצוע 
הייצוא בידי משרד החקלאות . כפי שנמסר אתמול ב"הארץ " , שולב היצואן הפרטי 
גדעון ביקל בצוותי ההיגוי של משרד החקלאות הבוחנים את מדיניות היצוא החקלאי . 
קבוצות של חקלאים , ביניהם מזכיר ארגון מגדלי הפרחים , שלמה קליין , 
מחו על המינוי של ביקל , בטענה שהדבר הוא בבחינת ניגוד אינטרסים . 
