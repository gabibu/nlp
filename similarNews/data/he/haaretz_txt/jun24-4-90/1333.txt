בגדאד ( ע"ר ) . " א - תאורה " , ביטאונה של מפלגת הבעת השלטת בעירק , 
כתב אתמול כי ממשלתה החדשה של ישראל מורכבת כולה מטרוריסטים . לדברי העיתון , 
תומכת ארה"ב בטרור הישראלי . " מאחורי כל אחד מחברי הממשלה רשימה ארוכה 
של מעשי טרור למן ראש הממשלה ועד לשרים הזוטרים " , קובע " א - תאורה " . 
הערות אלה בביטאון הרשמי הן חוליה נוספת בשורה של התקפות מילוליות עירקיות 
על ישראל . נשיא עירק , סדאם חוסיין , איים פעמיים על ישראל במעשי נקם 
חמורים , אם היא תתקוף מדינה ערבית כלשהי . עתה קובע " א - תאורה " כי 
" הטרוריזם באזור מקומו בישות הישראלית , והתומכים בה שרויים בארה"ב . 
ניתן לכתוב ספרים עבי - כרס על התמיכה האמריקאית בישראל , שהינה למעשה 
תמיכה בטרור בצורתו המכוערת ביותר . פשעים נוראים בוצעו , מתבצעים ומתוכננים 
על ידי שרים אלה בימים אלה " . עוד טוען העיתון העירקי כי " על פי ההיגיון 
האמריקאי החדש , לוחם חופש הוא טרוריסט , ואילו טרוריסט אמיתי הוא מדינאי " . 
