מועצת עיריית רמלה קיבלה החלטה המצהירה כי היא מודעת לפער הקיים בין השכונות 
הערביות לבין השכונות האחרות בעיר . המועצה הטילה על ראש העירייה להכין 
את רשימת הצרכים הנחוצים למגזר הערבי בעיר ומבקשת ממנו ליזום דיון מקיף אצל 
הגורמים הממשלתיים המוסמכים לפתרון הבעיה . שני חברי מועצת העירייה מיכאיל 
פאנוס ( הרשימה הערבית העצמאית ) ואיוב אל מוגרבי ( התנועה האיסלמית ) 
רואים בהחלטה ניצחון גדול . פאנוס אומר כי בפעם הראשונה בתולדות העיר התקבלה 
הצהרה מפורשת של המועצה המכירה בקיום הפער . הוא צופה שההחלטה תביא לשינוי 
בדעת הקהל היהודית בעיר . " אני רק מקווה שרשימת הצרכים תהיה אמיתית ורוצה 
לעקוב ולהשפיע על הרשימה על פי הבנתנו " . ראש העירייה משה פרץ הדגיש כי ההחלטה 
מתייחסת בתוכנה באופן שווה גם למגזר הערבי וגם למגזר היהודי , ובכל מקרה 
הפתרונות צריכים לבוא מכיוונם של משרדי הממשלה השונים על מנת לתת סיוע לשני 
המגזרים גם יחד . פרוף אלישע אפרת , מרצה לגאוגראפיה עירונית באוניברסיטת 
תל אביב , המרבה לחקור ביחסי יהודים וערבים , מעריך כי מדובר בהחלטה הצהרתית , 
המהווה מס שפתיים כלפי המגזר הערבי ברמלה ונציגיו . העובדה שמועצת העירייה 
פונה לממשלה כבר מצביעה , לדעתו , על חוסר הרצינות שבה , משום שהתושבים 
כולם כפופים לרשות המקומית . אפרת מזכיר כי בעבר כבר התבטא ראש עיריית רמלה 
נגד איחוד העיריות של רמלה ולוד , בטענה שהדבר יצר גוש ערבי גדול במרכז 
הארץ . נוסח ההחלטה התקבל פה אחד על ידי חברי המועצה בישיבה שהתקיימה שלשום 
בנושא בני המיעוטים בעיר . הנושא עלה לדיון בעקבות שורה של כתבות שהתפרסמו 
לאחרונה , שהצביעו על הפער העצום בין השכונות הערביות והיהודיות בעיר . 
