פרק חדש בנושא יכולות וטכניקת לוחמת השריון , יתווסף מעתה למסלול הכשרתם 
של מפקדי פלוגות וסגניהם בחטיבות חיל רגלים בצה"ל . כל מפקד פלוגה או סגנו , 
יעברו במהלך שירותם השתלמות בשיתוף פעולה בין חיל הרגלים לבין השריון . 
קצין שריון ראשי תא"ל יצחק רבין אומר לביטאון חיילי ישראל " במחנה " , כי 
ההשתלמות החדשה נועדה לשפר את ההכרה ההדדית של שני החילות וליצור שפה משותפת 
שתשפר את רמת הביצועים . ההשתלמות המיוחדת תבוא בנוסף לסדרה רב - חילית בת 
שבועיים , שעוברים צוערי ארבעת חילות היבשה בקורס הקצינים . בסדרה זו נרכשים 
יסודות קרב היבשה המשולב . " הידע הבסיסי אמנם קיים אולם ביישומו מתעוררות 
בעיות " , אמר תא"ל רבין . " בפועל מתבצעת חלוקה של גזרה לחיל רגלים וגזרה 
לשריון , או חיפוי של אחד הכוחות על השני . הביצוע המשותף וליווי המהלכים 
עד ליעד , אינו הדוק . הדבר נובע מכך שמיעוט מהקצינים לא עבר את הסדרה 
הרב - חילית ואילו הרוב פשוט לא התאמנו מספיק " . הקורס החדש נועד להכין את 
הכוחות לקראת מלחמה עתידית , הכשרת דרגי המ"ף נובעת מההנחה שמי שיפעיל את 
הכוח המשולב ויפקד עליו בשטח , הוא המ"ף . " חשוב לזכור " , אומר תא"ל 
רבין , כי " ברמות הפיקוד הגבוהות , שיתוף הפעולה הוא מבני , אין לדוגמא 
קורס מפקדי גדוד חיל רגלים או שריון , אלא כולם עוברים אותו קורס בראייה 
מערכתית משולבת " . ייחודו של הקורס החדש הוא בכך , שלראשונה נלמד הטנק 
מנקודת המבט של השריונר . למעשה , עוברים מפקדי הפלוגות את מסלול השריונר 
מרמת הפרט ועד לרמת המחלקה . " זוהי היכרות אינטימית עם הטנק כמערכת שלמה 
ולא ככלי מסייע " , אומר קצין שריון ראשי ל"במחנה " . 
