נגיד בנק ישראל , פרוף מיכאל ברונו , אומר כי על הממשלה לשקול מחדש את 
הסיוע לדיור ורווחה לעולים . בהופיעו אתמול בפני ועדת הכלכלה של הכנסת אמר 
ברונו כי ישנה הפרזה במתן סיוע כספי לעולים לצורכי דיור ורווחה , וכי יש 
להקצות יותר משאבים שיאפשרו קליטת העולים במשק . " העלייה היא ברכה למשק " , 
ציין ברונו , " והניסיון הוכיח כי שנות הצמיחה והיציבות במשק היו בתקופות 
של קליטת גלי העלייה " . הנגיד הסביר כי יש צורך לבצע החלטות שכבר התקבלו 
בממשלה בתחום האצת הכשרת הקרקעות לבנייה ומתן ערבויות רכישה של הממשלה . 
כמו כן הדגיש כי יש להשוות את הסובסידיה הניתנת כיום לרכישת דירה ולהשכרת 
דירה . לדעת הנגיד אין מנוס מהצורך ביבוא בתים מוכנים על מנת לסגור את הפער 
בין מספר העולים המגיעים למועד סיום בניית דירות הקבע עבורם . הוא הזהיר 
ממצב שבו פעולות הממשלה לקליטת העלייה לא יהיו כאלה שיתנו הזדמנויות שוות 
לעולים ולתושבי הארץ הוותיקים . נקודה נוספת שהדגיש הנגיד היא כי כל הפעולות 
לקליטת העלייה צריכות להתבצע ללא הגדלת הגירעון הגדלת הגירעון התקציבי 
תפגע ביציבות המשק , תרע את מאזן התשלומים ולא תאפשר לעבור לשלב של צמיחה 
בת קיימא . 
