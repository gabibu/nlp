ואשינגטון ( מיוחד ל"הארץ " ) . סוכנות החלל של ארה"ב הודיעה כי היא תקרקע 
את כל שלוש מעבורות החלל שלה , עד שיימצא הפתרון לדליפה שהתגלתה באחרונה 
בשתיים מהן . מציאת הפתרון עלולה להימשך כמה חודשים . הדליפה האחרונה , 
שהתגלתה שלשום במעבורת " אטלנטיס " , היא המכה הקשה השנייה שספגה סוכנות 
החלל האמריקאית בשבוע האחרון , לאחר שהסתבר כי הטלסקוף האמריקאי הענק , 
המשוטט בחלל , אינו מסוגל לתפקד . הכישלונות האחרונים של סוכנות החלל 
יוצרים לה תדמית ציבורית של רשלנית שלומיאלית , שמשלמי המסים נאלצים להוציא 
מכיסם מאות מיליוני דולרים בעבור מחדליה . דליפת הדלק שהתגלתה שלשום במעבורת 
" אטלנטיס " זהה לזו שנתגלתה ברגע האחרון במעבורת " קולומביה " בחודש 
מארס , ואשר אילצה את סוכנות החלל לקרקע את המעבורת לשם תיקון התקלה . הדליפה 
נתגלתה בצינור ענק , המקשר את טנק הדלק הנתיק ( המכיל כמעט מיליון ליטרים 
של דלק הידרוגן נוזלי ) אל המנוע הממוקם בבטן המעבורת . להערכתם של מומחי 
סוכנות החלל ( נאס"א ) עלולה היתה עוצמת הדליפה ליצור התפוצצות דומה לזו 
שהעלתה בלהבות את המעבורת " צלנגר " בינואר 68 , ואשר גרמה למותם של אנשי 
הצוות . התקלה האחרונה במעבורת החלל תגרום ככל הנראה לביטול שניים או שלושה 
מתוך שמונה השיגורים המתוכננים לשנת 09 . עד כה נערכו השנה רק שלושה מבצעי 
שיגור . מעבורת " אטלנטיס " , שבה נתגלתה שלשום התקלה היתה אמורה לצאת 
לחלל באמצע חודש יולי , לצורך משימת ביון שפרטיה חסויים . השיגור יידחה 
למועד שטרם נקבע . התקלה האחרונה במערכת בקרת האיכות של נאס"א התרחשה בעיתוי 
מאוד לא נוח . רק בתחילת השבוע שעבר התגלה כי הטלסקוף הענק , שנאס"א שיגרה 
לחלל באחרונה כדי להביט בכוכבים רחוקים במיוחד מן החלל החיצון , אינו מתפקד . 
התקלה התגלתה במראה הגדולה ביותר מבין מערכת המראות המרכיבות את חלקו העיקרי 
של הטלסקוף . עלות פרויקט הטלסקוף היתה 5 . 2 מיליארד דולר . ההוצאות האדירות 
של סדרת הפרוייקטים של נאס"א ומטרותיה הגרנדיוזיות של סוכנות החלל , מעוררות 
בימים האחרונים תמיהות גדולות בקונגרס , בשל הסימנים המעידים על כך שמערכת 
בקרת האיכות של סוכנות החלל אינה פועלת כיאות . עיקר הביקורת בימים האחרונים 
הובעה על - ידי חברי ועדה מיוחדת לענייני מדע וחלל של הסנאט האמריקאי , 
בראשותו של הסנאטור אל גור . טענתם העיקרית היא , כי נאס"א אינה רשאית 
לדרוש תקציבי ענק לצורך פרויקטים נוספים , כל עוד היא אינה משפרת את מערכת 
בקרת האיכות שלה . עוד נטען , כי ראשי נאס"א החליטו לגרוע ממצבת כוח האדם 
אשר הוקצתה לפרויקט הטלסקוף , לטובת פרויקטים גדולים חדשים , שעדיין לא 
תוקצבו במלואם . לדברי המקטרגים , מתקדמים קברניטי סוכנות החלל בקצב מהיר 
מדי , שהם אינם מסוגלים לעמוד בו מבלי לבצע טעויות העלולות להתברר בדיעבד 
כפטאליות . " הם מנסים לעשות הרבה מדי בעת ובעונה אחת " , אמר אחד המומחים 
בסוף השבוע . אווירת הביקורת הקשה נגד סוכנות החלל האמריקאית עלולה להקשות 
מאוד על תקצוב פרויקטים נוספים מתוכננים של סוכנות החלל , ובהם שיגור אסטרונאוטים 
למאדים . צירי קונגרס אמריקאים הטילו ספק השבוע אם יש הצדקה להעניק לנאס"א 
העלאה בתקציב לקראת השנה הבאה בשיעור של % 71 כמתוכנן ( שיעור העולה על שיעור 
הגידול בתקציב של כל גורם ממשלתי אחר בארה"ב ) . לדבריהם , לפני שמשלם 
המסים האמריקאי יאפשר לסוכנות החלל להגשים את שאיפותיה הגרנדיוזיות לעתיד , 
עליה לדאוג לכך שמערכותיה הקיימות יתפקדו . " איזה ערך יש לתוכניות גדולות 
לעתיד , כאשר שלוש מעבורות החלל שלנו מקורקעות , והטלסקוף הענק המשייט 
בחלל אינו מסוגל להתמקד ? " אמר שלשום בראיון טלוויזיוני אחד מחברי הקונגרס 
האמריקאי . 
