מכוניותיהם הצמודות של קציני משטרה הוחרמו בימים האחרונים על ידי המפכ"ל , 
רב ניצב יעקב טרנר , והופקעו מרשותם לפרקי זמן מוגבלים , לאחר שלא קיימו 
את הוראת המפכ"ל לנסוע כשפנס משטרתי כחול ( " קוגאק " ) מהבהב על גג מכוניתם . 
הפקעת המכוניות התקבלה בהסתייגות בקרב קציני משטרה רבים . דובר המשטרה אמר 
בתגובה , כי המכוניות הופקעו רק לאחר פעולות הסברה בכל יחידות המשטרה . 
הקצינים שנתפסו כשהם נוסעים ללא פנס כחול מהבהב , זומנו ללשכת המפכ"ל , 
ננזפו על ידו והתבקשו להפקיד בלשכה את מפתחות ורשיונות מכוניתם הצמודה . 
עם כניסתו לתפקיד , לפני כשלושה חודשים , החליט טרנר על נקיטת אמצעים להגברת 
הנוכחות המשטרתית . אחד הצעדים היה הנחיה למרבית השוטרים , גם ביחידות 
החקירה , במטות ובמפקדות , לבוא לעבודה במדי משטרה . ההנחיה שחררה מלבישת 
מדים רק אנשי בילוש , חוקרי נוער ואנשי מודיעין וחקירות ביחידות מסוימות . 
על פי ההנחיה , לא די שהשוטר ילבש מדים בשעות העבודה . אין להתיר לשוטר 
להיכנס בפתח מקום עבודתו , ללא מדים שלבש בבית . שוטרים וקצינים , בעיקר 
ביחידות החקירה של המשטרה , מתנגדים להנחיית הלבוש של המפכ"ל בטענה שלבישת 
מדים גורמת אי - נוחות , סרבול וקשיים בתפקודם המבצעי , מאחר שיש מקומות 
שבהם אסור להם להיראות במדים והחלפת מדים בבגדים אזרחיים , בכל יציאה למשימה 
מבצעית , אינה מעשית . אנשי משטרה טוענים גם כי חובת לבישת המדים שהוטלה 
על שוטרים העוסקים בעבודות שרותים , כמו טבחים , נגרים ואנשי בינוי , 
שאין להם הכשרה משטרתית רצינית , עלולה לגרום אי נעימות ובעיות , כאשר 
אזרחים ברחוב יפנו אליהם בבעיות משטרתיות . המפכ"ל גורס שלבישת המדים מסייעת 
להגברת הנוכחות המשטרתית , להרתעה ולהגברת ביטחונו של האזרח . גורמים במטה 
הארצי אומרים , כי יש חשיבות רבה בלבישת המדים , והדבר תורם להגברת הסדר , 
המשמעת והתפקוד המסודר של המשטרה . לדבריהם , הטענות נגד ההנחיה ללבוש 
מדים נובעות מאי הנוחות שנגרמה לשוטרים , שהיו רגילים ללבוש אזרחי , ומאי 
רצונם של שוטרים להיות מזוהים ככאלה ברחוב , כדי שלא ייאלצו לטפל באירועים 
ובפניות אזרחים . בתגובה על הפקעת מכוניות הקצינים , אמר דובר המשטרה כי 
ההנחיה לקציני המשטרה לנסוע עם פנס כחול מהבהב על גג מכוניתם , נועדה להגביר 
את ההרתעה כלפי נהגים עבריינים ולהדגיש את הנוכחות המשטרתית בכבישים . המשטרה 
הזמינה באחרונה מאות פנסים כחולים , כדי לצייד בהם את כל מכוניותיה . 
