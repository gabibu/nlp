ראש עיריית ירושלים טדי קולק העתיק אתמול למספר שעות את פעילות לשכתו לעיר 
העתיקה של ירושלים . לפני הצהרים ביקר קולק באתר הבנייה של ספרייה עירונית 
במזרח העיר ולאחר מכן קיים בבית קפה בתוך העיר העתיקה , ליד שער שכם , 
פגישות עבודה שנועדו לו . קולק הסביר , כי הוא רוצה לעודד בצעדו זה ישראלים 
לבוא ולבקר בעיר העתיקה . " מרגיז אותי " , אמר , " שישראלים חוששים 
לבקר כאן . הרגיז אותי מאוד עניין הפיגוע שהיה ביום ראשון במדרחוב . נכון 
שיש בצעד הזה שלי הפגנתיות מסוימת , אבל כולם מפגינים היום . גם אני מפגין 
שהפחד של רבים מהישראלים לבוא ולבקר בירושלים המזרחית , מוגזם . אם אעשה 
זאת כמה פעמים , אולי זה יעזור במשהו . הערבים מטיילים ללא חשש במערב העיר , 
וגם היהודים יכולים לעשות זאת במזרח העיר " , אמר קולק . בתגובה להערת אחד 
הכתבים , כי ראש העיר יכול לעשות מה שאזרח רגיל אינו יכול , השיב קולק : 
" אם כבר , הרי ראש העיר משמש מטרה בולטת יותר להתנכלויות מאשר אזרחים 
מן השורה . איש איננו שומר עלי ואני מטייל ללא חשש " . את פגישת העבודה שלו 
קיים קולק עם יו"ר המתנ"ס השכונתי בקטמון ט שלמה אשכול . הדיון התמקד בסוגיות 
מיזוג פעילות המנהלות השכונתיות והמתנ"סים בירושלים . אל קולק נלוו ראש 
לשכתו שי דורון ויועצו לענייני מזרח ירושלים אמיר חשין . הופעתו של קולק 
ברובע המוסלמי עוררה עניין רב בקרב האוכלוסיה המקומית , אשר התגודדה סביב 
ראש העיר ופמלייתו בבקשות ועצות שונות . 
