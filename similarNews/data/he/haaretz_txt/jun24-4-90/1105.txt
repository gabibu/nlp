עיריית תל - אביב פוטרת עולים חדשים מתשלום דו"חות חניה , אם אלה מוכיחים 
לה כי עבירת החניה שביצעו נובעת מאי ידיעת השפה ואי הכרת הנהלים . הדו"חות 
מומרים לאזהרות , שנרשמות במחשב העירייה , כך שניתן יהיה לדעת אם מי שנמחל 
לו תשלום קנס חזר וביצע עבירה , ואז הוא יחויב כבר בתשלום הקנס . לפני שבועיים 
סונדל רכבו של עולה חדש . הוא הגיע לעירייה וטען כי אינו דובר עברית ואינו 
מכיר את הנהלים . העירייה אכן ביטלה לו את הדו"ח . פרסום המקרה בעיתונים 
הביא לפניות של עולים חדשים נוספים שביקשו שהעירייה , על סמך התקדים , 
תשחרר גם אותם מחובת תשלום הקנס . דובר העירייה , שמאי גולן , אמר כי כל 
מקרה נבחן לגופו , והנטייה בעירייה היא למחול לעולים שהוכח כי פעלו בתום 
לב ומחוסר ידע . הדובר ציין כי בימים הקרובים תצא העירייה במסע פרסום בשפה 
הרוסית לנהגים עולים שבו יוסברו להם הסדרי החניה והחובות המוטלות על נהגים . 
לאחר השלמת מסע הפרסום תפסיק העירייה בהקלות לעולים בנושא דו"חות החניה . 
