בית הדין הצבאי של פיקוד הדרום דחה אמש את בקשת התביעה לזמן לעדות את עשרת 
הקצינים בדרגת אלוף משנה , שביקשו להעיד ולהזים את עדותו של אל"ם יעקב עמר 
שהעיד במשפט גבעתי ב . בעדותו טען עמר כי האלוף מרדכי הורה להכות ואף היכה 
בעצמו תושבים . הסנגוריה , בראשות עו"ד משה ישראל , התנגדה לבקשת התביעה 
וטענה כי אם תאושר בקשת האל"מים יביאו הם קצינים משלהם , ובכך למעשה ייפתח 
המשפט מחדש . כמו כן טען הסנגור כי ייגרם לנאשמים עינוי דין . נשיא בית 
הדין , אל"ם יורם צלקובניק , קיבל את טענת הסנגור ודחה את בקשת התביעה . 
אתמול התחדש משפט גבעתי ב , שבו נאשמים ארבעת חיילי גבעתי רב - סרן יצחק 
לויט , סגן עופר רשף , סמל ראשון אלי שוקרון וטוראי גדי גנבה בהכאתם של 
שני תושבי מחנה הפליטים אל בורג , שאחד מהם מת כעבור שעות בבית החולים . 
הסנגור הציג אתמול את תמלילי הקלטות בהן נשמע שר הביטחון לשעבר יצחק רבין 
בכלי התקשורת ובהן התייחסותו למדיניות המכות . בתמלילים מובאים ציטוטים 
של רבין שאומר כי יש להכות ולהכאיב לתושבים . בתמלילים אין שום התייחסות 
של רבין שאומר כי יש לשבור לערבים ידיים ורגליים . באף מקום בתמליל לא מופיע 
המשפט שמייחסים לח"ך רבין " לשבור ידיים ורגליים " . לאחר הצגת התמלילים 
סיכם התובע הצבאי רס"ן אלי שטיינמינץ וביקש להרשיע את הנאשמים . לדבריו 
יש להרשיע את ארבעת הנאשמים בגרימת חבלה חמורה או לחילופין , אם לא יוכח 
כי הם גרמו חבלה חמורה לאותם אנשים שמיוחס להם בכתב האישום , יש להרשיע 
אותם בגרימת חבלה או בהכאה לתושב פלוני או אלמוני מאחר והתובע טוען כי ארבעת 
הנאשמים הודו בהכאה כלשהי . בהתייחסו לפקודות שניתנו על ידי קציני צה"ל , 
ביניהם מפקד כוחות צה"ל תת - אלוף יעקב אור , ולגבי אלוף הפיקוד לשעבר 
יצחק מרדכי אמר התובע בסיכומים כי שני הקצינים הללו לא אמרו מעולם לנאשמים 
להכות תושבים מקומיים או לשבור להם ידיים ורגליים . המשפט יימשך היום . 
