איחוד אירופה צפוי לפגוע קשות בתעופה בנמלי האוויר של ישראל . פגיעה דומה 
צפויה בשדות תעופה של מדינות הנמצאות מחוץ למערכת השוק , אפילו באירופה 
עצמה . אתמול שבה המשלחת הישראלית שהשתתפה בכנס בין - לאומי של רשויות שדות 
תעופה באירופה שהתקיים באוסטריה , שבו נדונו ההשלכות של האיחוד הצפוי על 
שדות התעופה בתוך ומחוץ למערכת של השוק האירופי המשותף . יו"ר מועצת המנהלים 
של רשות שדות התעופה , אריה גרוסבורד , לא שב ארצה והמשיך מלינץ לאירלנד , 
כדי להשתתף בישיבת מועצת המנהלים של ארגון רשויות שדות תעופה בארה"ב , 
המתקיימת בדבלין . אריאלה רבדל , יועצת התקשורת והממונה על היחסים הבין - 
לאומיים ברשות שדות התעופה , אמרה כי ישראל תעמוד בפני אותן בעיות שיהיו 
לשדות תעופה מחוץ למערכת . בנוסף לכך היא נמצאת ב"סוף קו " , ולאחר האיחוד 
לא ישתלם למדינות אירופה לטוס אליה כדי להמשיך ליעדים אחרים . לעומת זאת , 
בניגוד למצב שייווצר בשדות התעופה באירופה עם האיחוד , יישארו בנמל התעופה 
בן - גוריון חנויות פטורות ממכס . מנחם אייל , פקיד בכיר לתפקידים מיוחדים 
ברשות שדות התעופה , פישר במחלוקת חריפה שאיימה לפגוע בכנס , לגבי קביעת 
מרכז הארגון האירופי לאחר האיחוד . מרכז הארגון הבין - לאומי נמצא כיום בפאריס . 
בלגיה דרשה , כי לאחר האיחוד הוא יועתק לבריסל . הנציג הישראלי העלה הצעה 
שהתקבלה , שלפיה יועתק באופן פיסי מרכז הארגון החדש לבריסל , אולם נציג 
צרפת או המדינות הדוברות צרפתית במערב - אירופה ישמש בקביעות כנשיא הארגון 
או כסגנו . 
