רשות השידור תפנה היום לבית המשפט בבקשה להוציא צווי מניעה נגד כל תחנות 
הכבלים במדינה המשדרות את משחקי המונדיאל . כמו כן תגיש הרשות תביעות משפטיות 
על כל הפרת זכויות נגד כל מי שמשדר את משחקי המונדיאל , זאת בטענה שרשות 
השידור רכשה את הזכויות הבלעדיות לשידורים אלה באמצעות איגוד השידור האירופי . 
אחת החברות נגדה נשקלת הגשת תביעה משפטית היא חברת אולפני הבירה בירושלים , 
שהודיעה ברבים כי הפיקה בעבור תחנות הכבלים את שידורי המונדיאל . מנכ"ל 
רשות השידור , אריה מקל , מסר כי ההחלטה לתבוע לדין את חברות הכבלים התקבלה 
לאחר שכל הפניות הרשמיות בכתב של הרשות אל המועצה לשידורי כבלים ואל משרד 
התקשורת , לא נשאו פרי . הרשות הודיעה כי תנקוט באמצעים משפטיים גם נגד 
כל גורם שיקרין את המונדיאל באולמות ועל מסכים גדולים , תוך הפרה בוטה של 
הזכויות שרכשה רשות השידור . יצוין כי חברות הטלוויזיה בכבלים מעבירות את 
המשחקים דרך הלוויין הטורקי והרוסי ומשדרות מגזין ספורט ובו הערכות ופרשנויות 
ספורט . מנכ"ל אולפני הבירה , גבי רוזנברג , אמר בתגובה כי חברתו מספקת 
את שירותי ההפקה ושירותי העריכה לערוץ הספורט של חברות הכבלים ואינה עוסקת 
בחומר שאין לה עליו זכויות . " אם יוציאו נגדנו צו מניעה נגיב במלוא החומרה 
המשפטית " , אמר . יו"ר המועצה לכבלים , עו"ד דוד הרניק , אמר אתמול כי 
הפנייה של רשות השידור מוכרת לו . " הפניתי את תשומת לבם של יזמי הטלוויזיה 
בכבלים לכך שאסורים בטלוויזיה השידורים שלא הוסדר לגביהם נושא זכויות היוצרים . 
עם זאת , הנושא אינו חד - משמעי ויש בידי חוות דעת משפטיות שונות שאינן 
מדברות בלשון אחת בנושא של העברת שידורים ישירים מלוויינים . למותר לציין 
שאנחנו ויזמי הטלוויזיה בכבלים נכבד כל הכרעה שיפוטית בעניין " , אמר הרניק . 
