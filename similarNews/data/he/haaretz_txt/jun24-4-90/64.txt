" הדרישה להרחיב את מעגל מסירת האינפורמציה המתקבלת מרופאים על אלכוהוליסטים 
כרוניים ומכורים לסמים , מדאיגה ביותר את כל מי שעוסק באתיקה רפואית ובשמירתה . 
דרישה דרקונית כזו אינה קיימת במדינות שבהן האלכוהוליזם הינו בעיה קשה ובוודאי 
שאין לה מקום בישראל שבה התופעה היא שולית " . כך אמר יו"ר הלשכה לאתיקה 
בהסתדרות הרפואית בישראל , הד"ר רם ישי . דבריו נאמרו בתגובה לפרסומים לפיהם 
תובע משרד התחבורה ממשרד הבריאות ומהמוסד לביטוח לאומי למסור לו רשימת המתשמשים 
באלכוהול ובסמים , כדי לבדוק את כשירות המשתמשים לנהוג ברכב . הד"ר רם ישי 
הוסיף : " מחויבותו הראשונה של הרופא היא כלפי החולה ודרישה מסוג זה תביא 
למצב של חוסר אמון וחוסר שיתוף פעולה בין הרופא לחולה ולכך שהחולה לא ימסור 
אינפורמציה חיוניות לבריאותו מחשש שייפגעו זכויותיו " . עוד ציין , כי חריגה 
מכללים אתיים ברורים וחד משמעיים כאי מסירת אינפורמציה חסויה המופקדת בידי 
הרופא , יכולה להתקיים רק במקרים חריגים כשהנסיבות המחייבות פעולה זו הינן 
חמורות במיוחד . " עם נהגים במצב שכרות הנתפסים כאחראים לתאונות דרכים יש 
למצות את הדין עד תומו , אולם אין כל הוכחה סטטיסטית לכך שאלכוהליסטים כרוניים 
או מכורים לסמים הינם מועדים יותר למעורבות בתאונות דרכים לכן אין סיבה מספקת 
לחשיפתם בפני מוסדות שעניינם אינו טיפול בהם " , קבע ד"ר ישי והוסיף : " על 
המדינה לטפל בדחיפות בגורמים האמיתיים והמוכחים למגיפת תאונות הדרכים בישראל 
תשתית הדרכים הגרועה , צפיפות כלי הרכב והחינוך הקלוקל של הנהגים " . 
