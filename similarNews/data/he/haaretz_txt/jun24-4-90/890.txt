אירוע יוצא דופן התרחש לפני כשבוע בכלא איילון ברמלה . אלמונים , לפי החשד 
אסירים , פרצו לחדר הקנטינה הנעול של האגף הכללי וגנבו את מרבית תכולת הקנטינה . 
הגנבים חדרו לחדר הקנטינה בשעות הערב , לאחר שפרצו חור בקיר הלבנים . מתוך 
הקנטינה נגנבו מוצרי מזון , דברי מתיקה וסיגריות בשווי אלפי שקלים . כל 
שלל הגנבה חולק במהירות בין האסירים בכלא . הפריצה והגנבה נעשו מתחת לאפם 
של הסוהרים , כנראה בעת שהאסירים שהו בחצר הטיולים הצמודה לחדר הקנטינה . 
לדברי אסירים בכלא , הם פעלו בסגנון " רובין הוד " כדי לחלק מוצרי מזון , 
דברי מתיקה וסיגריות לאסירים שאין להם כסף לקניית מוצרים בקנטינה . גילוי 
הפריצה והגנבה גרם לתדהמה בכלא ובנציבות בתי הסוהר , ולשביעות - רצון אצל 
האסירים . הפריצה התגלתה רק בבוקר למחרת , כאשר בא עובד הקנטינה לפתוח 
את המקום . בשירות בתי הסוהר הוקמה ועדת חקירה לחקירת המקרה המוזר ולהסקת 
מסקנות בדבר אבטחת מקומות שמורים בכלא , שבהם יש רכוש וציוד . הוגשה אף 
תלונה במשטרה , שפתחה בחקירה . מספר אסירים החשודים בהשתתפות בפריצה נחקרו . 
כאשר התגלתה הפריצה , ערכו הסוהרים וקציני הכלא חיפושים מדוקדקים בתאי האסירים , 
במגמה לאתר את המוצרים שנגנבו . הם ביקשו הוכחות מאסירים למקורם של מוצרי 
מזון ודברי מתיקה שמצאו אצלם ואף השוו את המוצרים שמצאו לרשימת הקניות של 
האסירים בכלא . כפי שנודע לא הצליחו הסוהרים לאתר את מרבית הפריטים הגנובים . 
