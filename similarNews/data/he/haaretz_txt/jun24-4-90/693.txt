בג"ץ הורה אתמול לראש עיריית הרצליה , אלי לנדאו , להשלים את מערך חטיבות 
הביניים בעירו ולא לאפשר לילדי הרצליה - פיתוח להימנע מאינטגרציה עם תלמידים 
ממזרח העיר . לפי פסיקת בג"ץ ישולבו התלמידים מהרצליה - פיתוח בחטיבת ביניים 
במזרח העיר , שבה לומדים גם ילדים משכונות חלשות . לנדאו התנגד לתביעת ועד 
ההורים העירוני בהרצליה לחייב הורים מהרצליה - פיתוח לשלוח את ילדיהם ללמוד 
במזרח העיר . הוא צידד בטענת ההורים , שלפיה חציית כביש החוף מסכנת את 
חיי ילדיהם . ראש העיר הוסיף , כי עד שיוקם גשר מעל הכביש ילמדו ילדי הרצליה - 
פיתוח בחטיבת ביניים בשכונתם . החלטה זו עמדה בניגוד לקביעה של ועדה מטעם 
משרד החינוך ועיריית הרצליה , שבדקה את הסוגייה וקבעה כי אפשר להתגבר על 
בעית חציית הכביש באמצעות הסעות לתלמידים . לנדאו לא קיבל טענה זו , ולפיכך 
עתר ועד ההורים העירוני לבג"ץ . שר החינוך הקודם , יצחק נבון , עמד מאחורי 
החלטת הוועדה ותבע מלנדאו לקיים את האינטגרציה כלשונה . שר החינוך הנוכחי , 
זבולון המר , הגיש אתמול לבית המשפט תצהיר , ובו הוא מאשר כי משרד החינוך 
עומד על דעתו שיש לבצע את תוכנית חטיבות הביניים בהרצליה , כפי שתוכננה 
בתקופת קודמו . עם זאת כותב המר : " אם יווצרו נסיבות פיסיות - לוגיסטיות , 
אשר יהיה בהן כדי ליצור קושי בהוצאה לפועל של הרפורמה בתשנ"א , אבקש לשמור 
לעצמי האפשרות הנתונה לי , כשר , להורות על ביצוע הרפורמה בתשנ"ב " . ועד 
ההורים העירוני בהרצליה טען אתמול , כי אפשר אמנם שהמר מנסה באמצעות מכתב 
זה לאפשר ללנדאו לסגת מעמדתו הנוקשה בצורה מכובדת , אך עם זאת אפשר גם שהמר 
סיכם מראש על לנדאו , כי ביצוע הרפורמה יידחה עקב " אילוצים פיסיים - לוגיסטיים " . 
ועד ההורים הבהיר , כי אם יתברר שהאפשרות השנייה נכונה והמר יאפשר להורים 
מהרצליה - פיתוח להמשיך להתחמק מאינטגרציה עם ילדי מזרח העיר , הרי שיעתור 
לבג"ץ נגד השר . 
