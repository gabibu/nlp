קשה היה להבחין בחוט המקשר בין ארבע היצירות , שכל אחת מהן נשמעה כלקוחה 
מקונצרט אחר בתוכנית סיום העונה של הסינפונייטה . ב"מזמור לאילה " , בהשמעת 
בכורה , שואף בן ציון אורגד להשרות אווירה ארכאית באמצעים מודרניסטיים : 
צליל אחד החוזר על עצמו שוב ושוב בקול הבס , מהלכים במרווחים צרים כניגוד 
לקפיצות במרווחים רחבים , תבניות דמויות זעקה בקול הסופראן , שפע של כלי 
הקשה וכלי נשיפה ממתכת חודרניים וכיו"ב הצללות , שהעדר כל אסוציאציות שלהם 
למציאות מוחשית או מוסיקלית כלשהי , יוצר את תחושת המרחק במימד הזמן . התעצמות 
הדחיסויות הצליליות לכעין פולחן אקסטאטי מתנקז לבסוף לרגיעה של זמרת אוניסונו 
בשני הקולות , ובכך מחזירה ליקום את השלווה שהוא ראוי לה אחרי התהפוכות 
שקדמו לה . הבס העמוק של ולאדימיר פאנקראטוף , וקולה ההבעתי של לינדה פאבלקה 
עיצבו את תפקידם המורכב באופן מרשים , אף כי התקשו לגבור על עוצמת הצליל 
של המסה התזמורתית תופעה שאין מצפים לשכמותה בידי מתזמר מנוסה כאורגד . 
הצלנית הרוסית קארין גורגיאן מתלמידותיו של רוסטרופוביץ מנגנת בתנופה טמפרמנטאלית 
סוחפת בפרקים המהירים של הקונצרטו בדו מזור של היידן , בצליל זמרתי חם עמוק 
ופיוטי בפרקו האיטי , ובווארציות רוקוקו של צייקובסקי גם בהבעתיות רומנטית 
אינטנסיווית ובווירטואוזיות מסחררת . את " האהבה המכושפת " של דה פאייא 
ניגנה התזמורת , בניצוחו המלהיב של מנדי רודן , בשלל צבעי צליל ססגוניים . 
גוון האלט הכהה של התפקיד הקולי אינו תואם את הנעימה הבהירה יותר , האופיינית 
לקול המצו - סופראן של לינדה פאבלקה . גם חום המזג הצועני - הספרדי נשמע 
רחוק מאישיותה המוסיקלית המופנמת והרגישה , שבה היא מסוגלת לעצב " ליד " 
רומנטי בכוח שכנוע רב הרבה יותר . 
