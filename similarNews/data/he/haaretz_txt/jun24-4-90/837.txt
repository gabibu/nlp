ואשינגטון ( מיוחד ל"הארץ " ) . הממשל האמריקאי מקווה שהצהרת שר הבינוי 
והשיכון אריאל שרון בדבר הימנעות מיישובם של עולים מברית המועצות בשטחים , 
תתורגם לצעדים מעשיים . בינתיים , ואשינגטון ממתינה לערבויות של ממשלת 
ישראל בעניין זה , לפני שהממשל יזום חקיקה בעניין מתן מענקים , או אשראי 
לישראל לקליטת העולים . פקיד במחלקת המדינה של ארצות הברית אמר , כי צעד 
מעשי שכזה יכול להיות מניעתם של מענקים ושל עידוד פינאנסי לעולים שיבחרו 
להתיישב בשטחים . הפקיד התייחס לתגובה הרשמית של מחלקת המדינה האמריקאית 
להצהרתו של השר שרון , שהגדירה את דברי שרון " התפתחות מעוררת תקווה " , 
וכן " צעד בכיוון הנכון " . בתגובת מחלקת המדינה , שנמסרה אתמול מפי הדוברת 
מרגרט טאטוויילר , נאמר כי דבריו הם " התפתחות מעוררת תקווה , משום שהם 
עונים לדאגות הבין - לאומיות , ובכלל זה לדאגות של ארצות ערב " . טאטוויילר 
אמרה כי למחלקת המדינה הגיעו כמה נוסחים של דברי שרון , וכי עדיין אי אפשר 
היה לערוך ניתוח מדויק של משמעותם , משום שהם דווחו בכמה דרכים שונות . 
מקור במחלקת המדינה אמר אתמול כי כמה מהמומחים לענייני המזרח התיכון במנגנון 
החוץ האמריקאי , העריכו כי בהצהרת שרון אין כל חדש , משום שלממשלת ישראל 
מעולם לא היתה מדיניות של עידוד יישוב עולים מברית המועצות בשטחים . למרות 
ההערכה הזו , הוחלט להגדיר את דברי שרון " מעוררי תקווה " , כדי לעודד 
מדיניות של אי - מתן תמריצים לעולים שיבחרו להתיישב בשטחים . טאטוויילר אמרה 
בתשובה לשאלה , כי הממשל עדיין מבקש ערבויות מממשלת ישראל , כי העולים 
מברית המועצות לא ייושבו בשטחים . 
