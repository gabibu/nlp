לשכת סוכני הביטוח מתכננת לפתוח במאבק שנועד למנוע מתן הנחות חריגות בביטוח 
רכב ודירות לארגוני עובדים . בדעתם של ראשי לשכת סוכני הביטוח להאשים את 
החברות המציעות הנחות חריגות באפליה בין מבוטחים . בדיון פנימי שנערך בשבוע 
שעבר בלשכת סוכני הביטוח , נדונו דרכי המאבק ונשקלה גם האפשרות לפרסם מודעות 
נגד חברות הביטוח המציעות את ההנחות החריגות , המגיעות לעתים ל%75 מהתעריפים 
המקובלים . המאבק נובע מהסכם שנערך באחרונה ע"י חברת הביטוח " צור שמיר " 
עם עובדי בנק דיסקונט , המבטיח לעובדים הנחות גדולות בביטוח רכב . אך סוכני 
הביטוח נאבקים גם בחברות ביטוח אחרות , שהגיעו להסכמים חריגים עם קבוצות 
עובדים שונות , הסכמים המבטיחים לעובדים הנחות דומות . לדוגמה , חברת 
הביטוח אילון חתמה הסכם המבטיח הנחות חריגות לעובדי התעשייה האווירית . 
קבוצת הביטוח מגדל הגיעה להסכם המבטיח הנחות גדולות לעובדי חברת החשמל , 
וקבוצת הביטוח של קונצרן כלל הגיעה להסכמים למתן הנחות חריגות לעובדי תדיראן . 
חלק ניכר מהנחות אלה ניתן על חשבון סוכני הביטוח , כי לקוחות אחרים דורשים 
הנחות דומות , ועמלת הסוכנים נשחקת לרמה של אחוזים בודדים מהפרמיה . מנכ"ל 
לשכת סוכני הביטוח , אלכס פלד , מסר ל"הארץ " שהסוכנים מתנגדים לכך שלקוחות 
יסבסדו לקוחות אחרים . 
