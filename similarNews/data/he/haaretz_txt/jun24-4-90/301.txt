הרב הראשי לישראל , הראשון לציון מרדכי אליהו , פנה בדרישה לשר התחבורה , 
משה קצב , לקבל הסברים בעניין הטסת העולים החדשים מבריה"ם בשבת , בעקבות 
תלונה של הוועדה למען שמירת השבת , לפיה הטסתם בשבת לישראל לא נעשת מטעמים 
של פיקוח נפש אלא בשל אילוצים מבצעיים של חברת אל על . על פי נוסח מכתב התלונה 
של הרב מרדכי גוטרמן , מהוועדה למען שמירת השבת בבני - ברק , עולה כי הרב 
הראשי לישראל התיר להטיס עולים מברית המועצות דרך הונגריה בשבת , בשל פיקוח 
נפש שבדבר . " אין לי ויכוח על עצם פסק ההלכה וחלילה לנו להתערב בדבר . 
למיטב ידיעתי העובדות שהובאו לפני הרב הראשי לישראל לקו בחסר ואו מוטעות . 
מבדיקה שערכתי באמצעות פעילים המטפלים בעולים , מסתבר כי העברת העולים 
לארץ אינה נעשית בצמוד להגעתם למקום אלא על פי ויסות לוח הטיסות שנוח לחברת 
אל על . יש כאלה שמגיעים להונגריה ביום שלישי או רביעי והם מוטסים רק בשבת " , 
כותב גוטרמן לרב הראשי . על פי התלונה , מטוסי אל - על בשבתות אינם עסוקים 
בהטסת נוסעים ו"קל להם להפנות מטוסים לצורך הבאת עולים . באמצע השבוע הם 
עסוקים בטיסות מסחריות ובהטסת מטענים . באם היו מתגברים הטיסות על ידי חכירת 
מטוסים בימי ששי וראשון , לא היו נזקקים לחילול שבת בהבאת העולים . יוצא 
מכך " , כותב גוטרמן , " שהנתון הקיים בהבאת נוסעים בשבת , מקורו בתחשיבים 
כלכליים ובנוחות אל על בלבד " . עוד טען הרב , כי כמעט מדי שבת מובאים ארצה 
עולים ו"גם בארץ מסיעים אותם מנמל התעופה בן גוריון למקומות שונים בארץ ועל 
זה לא קיים כל היתר וגם את הרב הראשי לא שאלו על כך " . פניית הרב הראשי הועברה 
על ידי משרד התחבורה למנכ"ל אל - על , רפי הר - לב לצורך קבלת התייחסותו . 
מחברת אל על סרבו אתמול להגיב על האשמותיו של הרב גוטרמן . 
