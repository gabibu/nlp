בוקרשט ( ע"ר וע"ץ ) . ראש ממשלת רומניה , פטרה רומן , הקים אתמול ממשלה 
חדשה והודיע כי תפקידה העיקרי יהיה להעביר את המשק הרומני לכלכלת שוק , 
ולשפר את תדמיתה של המדינה במערב . מדינות המערב עיכבו מתן סיוע לרומניה , 
במחאה על השימוש שעשו השלטונות באלפי כורי פחם שהובאו לבוקרשט , לדיכוי 
תנועת התנגדות לממשלה . בממשלה החדשה 32 שרים , ובהם אנשי המכון הפוליטכני 
בבוקרשט ואישים אחרים , שהתגוררו במערב . רומן מינה שרי אוצר וחוץ חדשים , 
אולם השאיר במקומם את שר ההגנה , גנרל ויקטור סטנקולנסקו , ואת שר הפנים , 
דורו אורסו . רומן קרא לעם הרומני לעשות מאמץ , כדי להגיע לכלכלה משגשגת , 
ולא להסתמך על כך שרק הממשלה תעשה זאת . הוא הציע מורטוריום של שישה חודשים 
לתביעות האיגוד המקצועי , והבטיח כי בתקופה זו המדינה תפצה את העובדים על 
כל הרעה ברמת החיים שיגרמו הרפורמות הכלכליות . לאחר תקופה של הקפאת שכר , 
יוסדרו תביעות השכר במפעלים על פי הריווחיות שלהם . רומן העלה את הצעותיו 
בפני הפרלמנט , שנבחר לפני חודש בחירות חופשיות ראשונות לאחר הפלתו של ניקולאי 
צאושסקו . פטרה רומן ( 34 ) , הוא ראש הממשלה הצעיר ביותר באירופה . 
הוא עלה למרכז הזירה הפוליטית מתפקידו הקודם כמרצה במכון הפוליטכני , נבחר 
למנהיג חזית ההצלה הלאומית שהביאה להדחת צאושסקו , וזכה לנצחון מוחץ בבחירות . 
שמונה מהשרים החדשים הם סטודנטים לשעבר או מורים במכון הפוליטכני . 
