( ע ) . " החשודים התיימרו , בניגוד לכללי האתיקה העיתונאית , לפעול 
בשם זכות הציבור לדעת , וביצעו מעשים פליליים במסווה זה . מתן היתר לפעילות 
כזו , יש בה משום פתח ליצירת אנארכיה " כך טען בא כוח המשטרה בבית משפט 
השלום בתל אביב , שבו נערך הדיון בפרשת החדירה של כתבת " העולם הזה " 
לבית החולים " וולפסון " בניסיון לחטוף תינוק . לבקשת המשטרה , דן בית 
המשפט , בתנאי שחרורם של הכתבת יאירה אוריין ( 73 ) , צלם העיתונות , 
ציון ציפריס ( 63 ) , וסגן עורך " העולם הזה " , עופר טלר ( 53 ) . 
נציגת המשטרה , הצוערת רוויטל עזריאל , ייחסה לחשודים עבירות של הסגת גבול , 
גנבה והוצאת קטין מידי אפוטרופוס . לטענתה , נכנסה אוריין בצהרי יום חמישי 
למחלקת היולדות בבית החולים " וולפסון " , לבושה בחלוק של בית החולים , 
בניסיון להיראות כאחת היולדות במחלקה . היא נטלה מחדר היונקים תינוק בן 
יומו , ועשתה דרכה לעבר היציאה מן המחלקה , שם חיכה לה ציפריס , כדי להנציח 
במצלמתו את האירוע . המשימה לא עלתה יפה , הודות לערנותן של אחיות המחלקה , 
אשר הבחינו במעשה , עיכבו את אוריין לבירור ונטלו מידיה את התינוק . החוקרת 
טענה , כי אוריין וציפריס נשלחו למשימתם על - ידי סגן עורך השבועון . היא 
הדגישה כי המשטרה רואה בחומרה רבה את המעשה , משום שלאחריו , נאלצו אחיות 
המחלקה , לעסוק בהרגעת היולדות , שהביעו חרדה לתינוקותיהן . זאת , במקום 
לטפל בבריאות התינוקות . דבר זה הפריע למהלך העבודה התקין במחלקת היולדות . 
" התרת פעולות מן הסוג הזה , יהיה בה משום פתח לגורמים אחרים לבדוק את 
תגובת המשטרה והצבא , תוך סיכון חיי אדם ורכוש " , התריעה החוקרת והוסיפה , 
כי בכוונת המשטרה להגיש כתב אישום נגד המעורבים בפרשה . בהסכמת הסניגורית , 
עורכת הדין הלנה ביילין , הורה השופט ראובן זיו לשחרר את השלושה בערבות , 
ולאסור עליהם להגיע במשך החודשיים הקרובים לבתי החולים בארץ , מלבד במקרה 
חירום אישי . משרד הבריאות הודיע לנשיא מועצת העיתונות , פרוף יצחק זמיר , 
על כוונתו להגיש למועצת העיתונות תלונה נגד העיתון " העולם הזה " , עורכו 
רפי גינת והעיתונאית יאירה אוריין , בשל ניסיון החטיפה . פרוף זמיר הודיע , 
כי לפי כללי האתיקה , שנקבעו על ידי מועצת העיתונות , חובה על כל עיתונאי 
להקפיד על רמה מקצועית ואחריות ציבורית , ועליו למלא את חובתו ביושר ובמסגרת 
החוק . בין היתר , אוסרות תקנות האתיקה על העיתונאים להשיג מידע באמצעים 
פסולים , כמו הערמה , פרובוקציה , איום או אלימות . גם הרצון לשרת מטרה 
עיתונאית כשרה אינו יכול להצדיק שימוש באמצעים פסולים כאלה . פרוף זמיר אמר 
כי עם קבלת התלונה של משרד הבריאות , שבה יפורטו העובדות , תדון בה מועצת 
העיתונות בדרך המקובלת ובהקדם האפשרי . 
