עם פתיחת המו"ם אתמול בין ראשי המגזר העסקי וההסתדרות לשנתיים הקרובות , 
נסתמנה הבנה בין הצדדים לפיה רווחיות המפעלים ותפוקתם יהוו את הבסיס לתוספות 
שכר . עם זאת ההסתדרות תובעת לקצר את מכסת שעות העבודה השבועיות ולתקן תעריפים 
ענפיים . בפגישה בבית הוועד הפועל של ההסתדרות , בהשתתפות נציגי ההסתדרות 
ונציגי לשכת התיאום של הארגונים הכלכליים , התברר כי לא יהיה הסכם מסגרת 
במגזר העסקי , וכי ההסכמים המפעליים שבחלקם כבר נחתמו , יתבססו על רווחיות 
ותפוקה . דן פרופר , יו"ר ועדת העבודה בהתאחדות התעשיינים ולשכת התיאום 
של הארגונים הכלכליים , הדגיש את הצורך להוריד את עלות העבודה ולהגביר את 
הייעול והתפוקה , כדי ליצור מקומות עבודה חדשים ולהתאים את המשק לקצב ההתייעלות 
האירופית , לקראת איחוד השוק ב29 . עוד אמר פרופר כי בהעדר הסכמות עקרוניות 
מתעכבת חתימתם של הסכמים רבים . ההסתדרות תובעת לתת בידי השכירים במגזר 
העסקי ערובות נוספות לשמירת שכרם מעבר לשכר מינימום ותוספת היוקר , אך בשלב 
זה לא פירטה את תביעותיה . בימים הקרובים יימשכו השיחות . 
