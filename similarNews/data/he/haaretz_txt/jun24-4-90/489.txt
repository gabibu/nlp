משרד צדוק , שטריקס , אדליסט , סלע ושות הפך בימים אלה למשרד צדוק , 
שטריקס , שחל , אדליסט וכו . משה שחל , שר האנרגיה לשעבר , לא יכול 
היה לבלום את האנרגיה האצורה בקרבו והחליט להצטרף למשרד עורכי דין . שחל 
ימלא אחר כל התנאים הפורמליים שמתנה סעיף 31 ( א ) , הממסמס בחוק חסינות 
חברי הכנסת , זכויותיהם וחובותיהם . הוא לא ייצג את לקוחותיו בפני " רשויות 
ממשל " ( לעניין זה בתי משפט , בתי דין ומשרדים שבהם נרשמות זכויות על 
פי דין אינם נחשבים " רשויות ממשל " ) והכנסתו השנתית במשרד לא תעלה על 
מחצית הכנסתו כחבר כנסת . אבל בינינו לבין עצמנו , כל אלה אינן אלא קריצות - 
עין שקרץ המחוקק לחברי כנסת מתוחכמים . כך גם אוסרת ההוראה על ח"ך להשיג 
" כל יתרון או העדפה בשל היותו חבר כנסת " . מי שלא ימצא דרכים לעקוף בלי 
להפר את ההגבלות האלה , לא ראוי לתואר " עורך דין מפולפל " . ברוכשו את 
שחל , רכש המשרד רב - המוניטין הרבה יותר מעורך דין מפולפל ופוליטיקאי מרושת 
היטב . הוא רכש מי שעתיד , בהסתברות לא קטנה , לחזור ולהיות שר בממשלה , 
אם לא למעלה מזה . כל אדם הנעשה לקוח של שחל היום , רשאי לקוות שהוא יצר 
קשר עם חבר בכיר בממשלה בעתיד לבוא . בחברה שבה קשרים במקומות הנכונים הם 
לעתים הנכס העיקרי של העסק , יהיו רבים שיהיו מוכנים להשקיע בקשר עם שחל , 
באמצעות משרד צדוק , שטריקס , שחל , אדליסט וכו . האם יצדיק את תקוות 
המשקיעים ? שחל מאמין שיוכל לנהל במקביל עסקי עו"ד ועסקי פוליטיקה , ושאיפותיו 
בתחום האחרון מרקיעות שחקים . לא מכבר הכריז על " כניסתו לזירה " ואמר 
למראיינו שהוא מקווה להוביל את מפלגתו לניצחון כבר בבחירות הבאות . אפשר 
היה לחשוב שפוליטיקאי בעל שאיפות לראשות הממשלה יקדיש את השנתיים וחצי הקרובות 
אך ורק לפעילות פרלמנטרית במליאה ובוועדות , לחריש בסניפים , להופעות בציבור . 
אך בישראל , ארץ החלטורות , אפשר כנראה להגיע לראשות הממשלה גם בעבודה 
חלקית . שר הפנים אריה דרעי נתון בימים אלה במצור . המשטרה מפעילה כ52 חוקרים 
כדי לאסוף חומר על פרשות הקשורות במעשיו , מבקרת המדינה פועלת בעניינים 
אלה בסמכות ועדת חקירה , והעיתונות חוקרת ומתשאלת . יעבור זמן רב - אולי 
חודשים - עד שיתברר אם יש ממש בהאשמות שהוטחו בו . האם חייב שר שנגדו מתנהלות 
חקירות בחשד של עבירות פליליות , להתפטר ? אין הלכה כזאת והדרישה לא הוצגה 
במקרה דומה בעבר . אם נאשם נחשב זכאי כל עוד לא הורשע נחקר שלא הוחלט עדיין 
אם להגיש נגדו כתב אישום , על אחת כמה וכמה . אך קיים טעם לפגם בכך שממלא 
תפקיד ציבורי ממשיך לכהן כרגיל , בעוד פעולותיו , שנעשו במסגרת תפקיד זה , 
הן נושא לחקירה פלילית . האם שר בממשלה של מדינה מערבית מתוקנת היה ממשיך 
לכהן בנסיבות כאלה ? הפתרון הסביר : חופשה . ממילא כדאי לדרעי לצאת לחופשה , 
כדי להתכונן לשאלות שיישאל בעת החקירה המשטרתית , להכין את ההסברים לחוקרים 
מטעם מבקרת המדינה , וגם לפעול בצורה מסודרת לתיקון הטעון - תיקון לדעתו 
בתקשורת . הבעיה היא שבמדינת ישראל אין מושג פורמלי של " חופשה " למיניסטרים : 
אין להם זכות מפורשת ואין גם חובה לצאת לחופשה , כפי שיש לבני תמותה רגילים . 
כדאי שהממשלה תקבל החלטה המקנה לשרים זכות לחופשה של חודש בשנה ( שבועיים 
חובה , זכות לצבירה ) . דרעי יוכל להזדקק לכל ימי החופשה שצבר . עד שייגמרו 
ימי החופשה , יש לקוות , יסתיימו החקירות . אחת התעלומות הגדולות ביותר 
שהתעוררו באחרונה : כמה דירות התחילו לבנות בבנייה הציבורית מאז נודע לראשונה 
על גל העלייה הצפוי . המספרים שונים ומשונים , וקשה מאוד לגבש תמונה ברורה . 
דבר אחד ברור : מאוחר מדי , לאט מדי , מעט מדי . על גלי עלייה צפויים 
מדברים מאז תחילת 98 ( יש שחזו זאת עוד קודם לכן ) ; פעולה של ממש , 
גם היא לא בהקף ההולם את התחזיות , החלה להיעשות רק בחודשים האחרונים . 
כבר נמאס להגיד " יבוא יום וידברו על מחדל היסטורי " . המחדל ההיסטורי 
כבר פה , ואם הדברים לא יטושטשו , ברור מי האבא : מי שהיה שר הבינוי והשיכון 
דוד לוי . לוי היה עסוק בשנה האחרונה בעיקר בעניינים החשובים לו באמת : 
קידום מעמדו האישי . הלשונות הרעות מצוטטות לאמור : בתשעת החודשים האחרונים 
הקדיש למשרד הבינוי שבועיים , יתרת הזמן היתה קודש לפעילות מפלגתית . מאמציו 
נשאו פרי , והוא הגשים את אחד השלבים החשובים בדרך לראשות הממשלה משאת נפשו : 
תיק החוץ . לא אי ידיעת האנגלית של שר החוץ מפריעה ( הוא יסתדר ) , לא 
דעותיו ה"חישוקאיות " ( הוא יתמתן ) וגם לא נפיחותו ( יעמידו אותו במקום ) 
. מפריע שפוליטיקאי אשר נכשל בקנה מידה היסטורי , בתפקיד לאומי חיוני , 
זכה בפרס הגדול . 
