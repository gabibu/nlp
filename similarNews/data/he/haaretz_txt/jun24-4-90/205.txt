( עש"ת ) . שר החינוך והתרבות , זבולון המר , שוחח עם שר האוצר , יצחק 
מודעי , ועם יו"ר המחלקה לאיגוד מקצועי בהסתדרות , חיים הברפלד , במאמץ 
לקדם את תוכניתו לדחות את קיצור שבוע הלימודים שנקבע לשנת הלימודים הבאה . 
בפגישה שהתקיימה בלשכת שר האוצר , פירט שר החינוך את הצעתו , לפיה בתי 
הספר יישארו פתוחים וימשיכו ללמד ששה ימים בשבוע , בעוד המורים יעבדו חמישה 
ימים . המר הסביר , כי כמחצית מהעובדים במשק טרם עברו לחמישה ימי עבודה , 
וקיצור שבוע הלימודים יכביד מאוד על משפחות רבות , בעיקר ברוכות ילדים . 
כן אמר שטרם הוכנו תוכניות חלופיות להשלמת לימודים ביום ששי . שר האוצר 
אמר , כי איננו שולל עקרונית את המשך הלימודים במשך ששה ימים , אך צריך 
להיות ברור ששינוי ההחלטה וההסכמים בנושא זה לא יגררו תוספות שכר מעבר להסכמי 
העבודה . נמסר כי השרים המר ומודעי החליטו להמשיך ולדון בנושא זה בשבוע 
הבא . בשיחה עם חיים הברפלד , שהתקיימה בלשכת שר החינוך , ביקש השר המר 
את הסכמת ההסתדרות לדחות בשנה את ביצוע ההסכם בעניין זה . הברפלד אמר , 
כי הוא רואה בחמישה ימי עבודה הישג לעובדים . הוא הודיע , כי יסייע לשר 
החינוך לדחות את ההסכם , אם הדבר לא יפגע בזכויות העובדים . השר המר הודה 
להברפלד על עמדתו . המר ייפגש בעניין זה גם עם גדעון לב , נציג מרכז השלטון 
המקומי . 
