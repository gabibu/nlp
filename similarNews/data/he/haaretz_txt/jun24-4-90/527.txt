בודפשט ( מיוחד ל"הארץ " ) . בהונגריה שוהים עתה באופן בלתי חוקי ללא 
אשרות כניסה תקפות וללא מעמד מוסדר ך - 31 אלף אזרחים מארצות - ערב שונות . 
נתונים אלה מסר לעיתון " ניפסאבאדשאג " , ד"ר יוזף בני , סגן מזכיר המדינה 
במשרד החוץ ההונגרי . לדבריו , רובם הגיעו להונגריה כתיירים , ונשארו בה 
גם לאחר שפג תוקף אשרתם . " מי שהביאו אותם לכאן , הסירו מהם את ידיהם . 
אין הם רוצים לשוב לארצותיהם , אין הם יכולים להמשיך בדרכם , אין להם 
אפשרות להשתלב בחברה ההונגרית , ולו גם מסיבות לשוניות , וגם מבחינה פלילית 
הם מקור של דאגה הולכת וגדלה " , אמר ד"ר בני . הוא הגיב על הודעה שמסר שלשום 
מיופה הכוח הסורי בבודפשט , שהכחיש ידיעה ששודרה בטלוויזיה ההונגרית , 
על קבוצת טרוריסטים שהגיעה לבודפשט מדמשק ונעצרה ע"י כוחות הביטחון . איש 
משרד החוץ ההונגרי הודה , כי הקבוצה שהגיעה בשבוע שעבר במטוס הונגרי מדמשק 
לבודפשט , לא היתה מעורבת כלל בטרור . בקבוצה היו סורים , לבנונים ופלשתינאים . 
הם סיפרו , כי באחרונה מתפתח " סחר אנשים " : מבריחים מביאים קבוצות אנשים 
מארצות ערב להונגריה ומבטיחים להם , כי יעבירו אותם למערב דרך הגבול ההונגרי 
הפרוץ למעשה . אלא ששומרי הגבול האוסטרים והיוגוסלווים לוכדים רבים מהם 
והללו מוחזרים להונגריה . " איננו יכולים להסכים שהונגריה תהיה לארץ הגירה . 
בדו - שיח הדיפלומטי עם נציגי ארצות ערב , אנו מסבירים להם , שהונגריה 
מתקשה לקלוט ולהבטיח תעסוקה אפילו לפליטים ההונגרים המגיעים מרומניה " , 
ציין ד"ר בני . 
