ארבעה מועמדים הגישו את מועמדותם למכרז לתפקיד מנהל הטלוויזיה שנסגר אתמול : 
מנהל הטלוויזיה בפועל נסים משעל , מנהל הטלוויזיה בערבית יוסף בראל , 
מנהל חטיבת התוכניות של הטלוויזיה יוסי צמח והכתב ועורך המשנה מנשה רז . 
ועדת המכרזים אמורה להתכנס בעוד כעשרה ימים כדי לבחור במנהל לשלוש השנים 
הקרובות . יו"ר הוועד המנהל , אהרן הראל , מנכ"ל הרשות , אריה מקל , 
והמשנה ליו"ר , שלמה קור , משתתפים בימים אלה בוועידת איגוד השידור האירופי 
המתקיימת בפאריס ואמורים לשוב רק בימים הקרובים , כך שהפעילות סביב המועמדים 
למכרז מתנהלת לפי שעה במהלך נמוך . 
