באיגרת שהעביר בשבוע שעבר לנשיא ברית המועצות גורבצוב מבטיח ראש הממשלה 
יצחק שמיר כי ישראל אינה מיישבת ולא תיישב עולים מברית המועצות מעבר לקו 
הירוק . באיגרתו , שתואמה עם שר החוץ דוד לוי , טוען שמיר כי נושא ישוב 
העולים בשטחים משמש תירוץ בפי הערבים המתנגדים לעלייה לישראל , בלא קשר 
לאזורי ההתיישבות של העולים . שמיר מביע תקוה שבריה"ם לא תתפתה לתעמולה 
הערבית ולא תגביל את יציאת היהודים . גם באיגרת שתישלח לנשיא בוש יכלול שמיר 
התחייבות בנוסח דומה בעניין ישוב העולים בשטחים . הבטחות אלה באו על רקע 
ידיעות בדבר אפשרות שלחץ הערבים על בריה"ם גבר באחרונה ושמועות בדבר קשיים 
ביורוקרטיים ששלטונות מוסקווה מערימים על יהודים המבקשים להגר . בירושלים 
הועלו גם חששות כי עם התגברות הכוחות השמרניים בקרמלין וערעור מעמדו של גורבצוב , 
עלולה לחול הרעה במדיניות ההגירה הסובייטית . באיגרת ששיגר לגורבצוב מביע 
שמיר דאגה רבה נוכח הדיווחים על תופעות אנטישמיות ברחבי ברית המועצות . 
הוא מבקש מגורבצוב להפעיל את השפעתו כנגד תופעות אלו . שמיר הבטיח כי הממשלה 
החדשה בישראל תחתור לשלום עם שכניה וקורא לבריה"ם לתרום את השפעתה לקידום 
העניין . 
