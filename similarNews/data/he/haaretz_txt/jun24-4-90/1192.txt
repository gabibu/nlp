בבית הדין הצבאי של פיקוד הדרום נערך אתמול שלב הסיכומים במשפט גבעתי ב . 
לאחר שהתובע , רב סרן אלי שטיימינץ , סיים את מסכת סיכומי התביעה , עשו 
זאת הסניגורים . הסניגור עו"ד משה ישראל אמר בנאומו כי אם יורשעו ארבעת 
החיילים והקצינים יורשע למעשה צה"ל כולו . עו"ד ישראל , המייצג חלק מנאשמי 
הפרשה , קרא לבית הדין לזכות את ארבעת החיילים , רב סרן יצחק לויט , סגן 
עופר רשף , סמל ראשון אלי שוקרון וטוראי גדי גנבה , מכל אשמה , לאחר שלא 
הוכח כי הם ארבעת החיילים שהיכו את שני תושבי מחנה הפליטים אל בורייג . 
לדברי הסניגור , גם העדים הערבים שהעידו במשפט לא הצליחו להוכיח כי ארבעת 
הנאשמים הם שהשתתפו בהכאות ומהתיאור של אותם עדים עולה כי לא מדובר באותם 
חיילים . עו"ד ישראל טען גם כי ממסכת העדויות עולה בבירור כי היתה מדיניות 
של ענישה , הן מעדויותיהם של קציני צה"ל והן מהמסמכים המסווגים שהוצגו בביה"ד . 
לדבריו , מפקדם של ארבעת החיילים , אלוף משנה אפי איתם , הוא שנתן את 
ההוראות להכות , ומי שצריך לעמוד לדין זה הוא ( איתם ) ותא"ל יעקב אור , 
שנתנו את ההוראות להכות לצרכי ענישה . לדבריו , ההוראות היו באותה תקופה 
ברורות יש להכות תושבים מקומיים על מנת להוריד להם את רמת המוטיבציה , 
כמו כן יש להכות לצרכי ענישה על מנת שילמדו לקח ולא יחזרו למעגל האלימות . 
עו"ד ישראל המשיך וטען כי למעשה עניין המכות היה נורמטיווי , באותה תקופה , 
ולכן אין מקום להרשיע את החיילים . עו"ד ישראל חזר גם על דבריו של שר הביטחון 
לשעבר , יצחק רבין , שאמר כי " יש להוריד את רמת האלימות וללמד את המקומיים 
לקח ולהיכנס בהם " . היום ימשיכו הסנגורים האחרים בהשמעת סיכומיהם במשפט . 
אמו של אחד הנאשמים , סגן עופר רשף , שיגרה אתמול מכתב תלונה לפרקליט הצבאי 
הראשי , תא"ל אמנון סטרשנוב , בו היא מתלוננת נגד עשרת האל"מים אשר כתבו 
לביה"ד ולרמטכ"ל בדבר בקשתם להעיד במשפט ולהזים את עדותו של אל"ם יעקב עמר . 
רשף טוענת כי מדובר בהתאגדות לא חוקית של הקצינים , ולא היה מקום לשלוח 
מכתב כזה . 
