וושינגטון ( מיוחד ל"הארץ " ) . נשיא ארצות - הברית , גורג בוש , שב 
והביע אתמול תקווה כי אש"ף ינקוט את הצעדים הדרושים , כדי שוושינגטון תוכל 
לחדש את הדיאלוג שלה עמו . דוברו של הנשיא , מרלין פיצווטר , אמר לכתבים , 
כי בוש הביע את התקווה הזו באוזניו של שר החוץ המצרי , עסמת עבד אל - מגיד , 
בפגישתם בבית הלבן . בוש הביע בפגישה גם את מחויבותה של ארצו לקידום תהליך 
השלום במזרח התיכון . הדובר פיצווטר אמר כי השר עבד אל - מגיד מסר מכתב לנשיא 
בוש מעמיתו המצרי , חוסני מובארק . הוא אמר כי השיחה בין בוש לעבד אל - 
מגיד התרכזה בתהליך השלום , ובהחלטת ארצות - הברית להשעות את הדיאלוג עם 
אש"ף . דוברו של בוש , וגם דוברת מחלקת המדינה , אמרו אתמול כי ארצות - 
הברית אינה רואה במצרים אפיק שבאמצעותו ניתן לנהל דיאלוג עקיף עם אש"ף . 
אך שניהם לא הכחישו את הידיעות כי השר המצרי המבקר בוושינגטון מסר לממשל 
שדר מהנהגת אש"ף . מקורות בממשל האמריקני אמרו באורח לא רשמי , כי ארצות - 
הברית מייחסת עתה חשיבות רבה ביותר לתפקידה של מצרים בקידום התהליך המדיני , 
משום שהיא הערוץ הסדיר היחיד של וושינגטון אל הפלשתינאים . אחד הגורמים 
הללו אמר , כי יש לייחס חשיבות רבה לכך שהנשיא בוש שוחח בטלפון פעמיים לפחות 
עם הנשיא מובארק , בשבועיים האחרונים . האיש אמר כי שיחות מהסוג הזה של 
הנשיא עם מנהיגים בעולם הן נדירות ביותר , וכי יש לייחס חשיבות לכך שהנשיא 
מקיים את השיחה בעצמו , ואינו מותיר את המלאכה לאחד מעוזריו . גורם אחר 
בממשל אמר , כי שר החוץ המצרי ניסה לקבל הבהרות מהממשל האמריקני , באשר 
למהות הצעדים שהממשל מצפה שאש"ף ינקוט כדי לחדש את הדיאלוג . ככל הידוע , 
השר עבד אל - מגיד לא העלה נקודות ספציפיות הנוגעות לחילופי המסרים שהתקיימו 
בימים האחרונים בין שר החוץ הישראלי החדש , דוד לוי , לבין ממשלת מצרים . 
פקיד במחלקת המדינה האמריקאית אמר אתמול כי המוקד האמיתי של ביקור שר החוץ 
המצרי בוושינגטון הוא פגישותיו עם בכירים בקרן המטבע הבין - לאומית . עבד 
אל - מגיד ואנשי פמלייתו , ביניהם שר המדינה לענייני חוץ אוסאמה אל - באז , 
נועדו אתמול עם כמה בעלי תפקידים בקרן המטבע , בקשר לבקשתה של מצרים לפרוס 
את חובותיה . 
