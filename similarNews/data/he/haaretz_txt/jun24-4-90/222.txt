בצל איומו של ראש עיריית תל - אביב לפצל את סיעת הליכוד בעירייה ולהקים ביחד 
עם השותפות הקואליציוניות סיעה על - מפלגתית " למען ת"א " , מתכנסות השבוע 
בנפרד מועצת תנועת החירות בת"א ומועצת הליברלים בעיר . הן יחליטו על עמדתן 
בנושא שעורר את כעסו של שלמה להט בחירת מנכ"ל לחברת " חלמיש " . ביום ששי 
זימן להט את נציגי הליכוד במועצת העירייה , והודיע להם שהוא דבק בהתנגדותו 
למינוי איש הליכוד , הנרי אזולאי , לתפקיד מנכ"ל החברה " חלמיש " . להט 
טוען שזה יהיה מינוי פוליטי , וכי האיש אינו מתאים לתפקידו . להט תומך 
במי שמכהן זה שנים רבות כסגן המנכ"ל עמוס רודין . שר האוצר , יצחק מודעי , 
הודיע בסוף השבוע לחבר הליכוד ונציג המועצה בדירקטוריון " חלמיש " , בן 
ציון מורדוב , שהוא ימנע מלהט לממש את איומו להקים סיעה חדשה . בישיבת דירקטוריון 
החברה , שנקבעה לראשית יולי , מתכוונים שלושת נציגי העירייה בדירקטוריון , 
איתן סולמי , מורדוב ודוד צבי , שלושתם חברי סיעת הליכוד , להציע לתפקיד 
את הנרי אזולאי , יו"ר סניף חירות ביפו וממקורבי השר דוד לוי , שהוא עובד 
בכיר ב"חלמיש " . בדיון בישיבת הדירקטוריון האחרונה הסתמן רוב ברור בעד מינויו 
של אזולאי למנכ"ל החברה . להט הודיע כי לא ייכנע וימשיך להיאבק נגד מינויים 
פוליטיים בחברת " חלמיש " ובכל חברה עירונית אחרת . כמו כן איים כי אם 
לא תיענה דרישתו ונציגי העירייה בדירקטוריון ימרו את פיו ויצביעו בעד אזולאי 
ונגד רודין , יפעל לפיצול סיעת הליכוד והקמת סיעה חדשה על מפלגתית במועצת 
העירייה , שתיקרא " למען ת"א " . יו"ר הנהלת הליכוד , דוד אדמון , הציע 
שסיעת הליכוד תקבל החלטה מחייבת שלפיה כל חבר סיעה שיצביע בהנהלת העירייה 
או במועצה , בניגוד להחלטת הסיעה , יינקטו נגדו אמצעים , לרבות החלפתו 
בתפקידים ייצוגיים מטעם הסיעה . יחד עם זאת טען אדמון כי מאחר ולישיבה לא 
זומנו כל חברי הסיעה אין היא יכולה להיחשב כישיבת סיעת הליכוד , וסוכם כי 
הנושא ידן בישיבת הסיעה ביום חמישי השבוע , יום לאחר שמועצות חירות והליברלים 
יתכנסו ויגבשו עמדתם בנושא השנוי במחלוקת . אדמון הביע תקוותו כי עד יום 
חמישי ניתן יהיה ליישר ההדורים והמחלוקות ולמנוע פילוג בסיעת הליכוד . הוא 
הדגיש כי סיעת הליכוד לא קיבלה את עמדתו של להט , וסירבה לדרישתו להדיח 
את שלושת חברי הסיעה מהדירקטוריון והחלטה זו , כל עוד לא שונתה , היא המחייבת 
את חברי הסיעה , לרבות את ראש העירייה שלמה להט . 
