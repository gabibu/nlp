מזרח - ברלין ( ע"ר ) . ריכארד פון וייזצקר , נשיא מערב - גרמניה , 
אמר כי יש להכריז על ברלין כבירת גרמניה המאוחדת מחדש , על אף התפקיד המרכזי 
שמילאה ברייך השלישי . " זהו המקום להנהגה פוליטית אחראית של גרמניה " , 
אמר פון וייזצקר , שלפי כל הסימנים יהיה ראש המדינה הגרמנית המאוחדת , 
בנאום שנשא במזרח - ברלין . " בברלין הרגשנו , הרבה יותר ממקומות אחרים , 
מה משמעותה של חלוקת גרמניה ומה האיחוד מחדש תובע מאיתנו " , אמר הנשיא 
לאחר שהוענקה לו אזרחות כבוד של מזרח - ברלין . פון - וייזצקר , מראשי המפלגה 
הנוצרית - דמוקרטית , שזכה לשבחים על דרך טיפולו בעברה הנאצי של גרמניה , 
הודה בנאומו כי עדיין קיימות מדינות באירופה הקושרות את ברלין במליטאריזם 
הפרוסי ובתוקפנות של הרייך השלישי . " אולם ספקות אלה אין להפנות ישירות 
נגד ברלין אלא נגד השליטים הגרמנים שהפיצו את הרשע בגרמניה באותו הזמן " , 
הוא אמר בנאום שנשא בכנסיה הגותית . " אין להאשים את הברלינאים הפשוטים 
בעוולות משטר העריצות הנאצי , במלחמת העולם השניה ובשואה הנוראה שיצאה מברלין . 
התמיכה בנאצים בברלין היתה פחותה מזו שבכל מקום אחר בגרמניה " . בינתיים 
אמרו מקורות ממשלתיים בבון כי הממשלה היתה רוצה כי ברלין תוכרז כבירת גרמניה 
המאוחדת כבר ב3991 . 
