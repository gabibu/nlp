לונדון ( ע"ר ) . ועדה ממשלתית קראה אתמול לעיתונות הבריטית לנסות לפקח 
על עצמה . הוועדה גם המליצה לקבוע כי פגיעה של אמצעי התקשורת בצנעת הפרט 
תיחשב לעבירה פלילית . הוועדה לצנעת הפרט , בת שבעה חברים , הוקמה לפני 
41 חודשים תוך היענות לביקורת הולכת וגוברת בציבור הבריטי על העיתונות , 
במיוחד נגד הדיווח חסר הרסן של עיתונות הערב . בינתיים החליטו עיתוני בריטניה , 
בניסיון לחסום פיקוח ממשלתי על חופש העיתונות , לנקוט בעצמם אמצעים נגד 
דיווחים מופרזים , והבטיחו לפרסם במהירות ובהבלטה הכחשות לטעויות שפורסמו . 
הוועדה בראשותו של המשפטן דייוויד קאלקוט , דיקן קולדג מגדלנה באוניברסיטת 
אוקספורד , הוקמה לאחר שהצעת חוק של שני צירי פרלמנט נגד הפגיעה בצנעת הפרט 
והבטחת זכות התשובה , הוסרה מסדר היום ברוב זעום ביותר . ההמלצה העיקרית 
בדו"ח הוועדה היתה להקים ועדת תלונות ללא סמכות סטאטוארית לעיתונות הבריטית , 
שתהווה " הזדמנות אחרונה לתקשורת להקים מסגרת לביקורת עצמית " . ועדת התלונות 
תפעל על פי תקנון אתיקה מקצועית שהעיתונות הבריטית הלאומית תכונן בעצמה . 
עוד ממליצה הוועדה , כי ועדת התלונות החדשה תחליף את מועצת העיתונות הנוכחית 
המטפלת בתלונות הציבור נגד העיתונות , ואשר תוארה על ידי הוועדה כבלתי אפקטיווית . 
עוד המליצה הוועדה הממשלתית , כי פגיעות של העיתונות בצנעת הפרט , על ידי 
חדירה לזכות הפרט באמצעות מעקבים , הקלטות ותצלומים יהוו מעתה עבירה פלילית . 
כמו כן הומלץ שכל חומר שהתקבל באורח בלתי חוקי יהיה נתון לתביעות נזיקין . 
