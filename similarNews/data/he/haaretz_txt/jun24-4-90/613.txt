את התבונה שבתכנון החקלאי בארץ אפשר לתאר על - ידי דוגמה מהתעשייה : יש 
מפעלי אריגה אחדים המספקים את הביקוש לאריגים לצריכה מקומית וליצוא , אולם 
הייצור המרוכז במכונות משוכללות מקטין את הביקוש לעבודה . אפשר היה לגדיל 
את התעסוקה בדרך הבאה : הממשלה תקצה מכסות ייצור קטנות לאריגים , כאלה 
שניתן לייצר רק בעבודת יד . משפחות ירכשו נולי אריגה ידניים . התוצרת תימכר 
במחיר שיסובסד על - ידי ממשלה . מגוחך ? לא יותר מגוחך מתכנון ענף הלול , 
למשל . את התצרוכת המקומית של ביצים ובשר עוף ניתן לספק באמצעות לולים 
גדולים ומשוכללים המייצרים בשיטה תעשייתית , אבל במקום זה מקצה הממשלה למגדלים 
מכסות קטנות של ביצים ועופות . התוצאה היא ייצור בלתי - יעיל בלולים קטנים , 
שמספקים תעסוקה למשפחות רבות . מדוע נבחר ענף הלול לספק תעסוקה ולא תעשיית 
האריגה ? ככלל , המתכננים החקלאיים מונעים את ארגון הסקטור החקלאי ביחידות 
המאפשרות ייצור יעיל . בעוד שבתעשייה מקובל ייצור בקנה - מידה גדול שבו 
יש התמחות ותיעוש , מקפיא התכנון החקלאי את הייצור ביחידות משק קטנות . 
בשיטה זו נידונים חקלאים רבים לחיי עוני , ומצבם אף יורע ככל שישתכללו שיטות 
הייצור בחקלאות . אם יפסיקו לייצר , אף אם אינם יעילים , יפסידו את הסובסידיה 
הגלומה במכסתם . כך נוצר עבורם מחיר גבוה ותמריץ שלילי לעבור לעיסוקים שבהם 
הם יעילים יותר . במקום זאת היה צריך לאפשר לחקלאים להעביר ולמכור את מכסותיהם 
וזכויותיהם . הדבר היה מביא לריכוז ולשכלול הייצור החקלאי . חלק מחברי 
המושבים היו עובדים כשכירים , ואחרים היו מוצאים תעסוקות אחרות ומשתמשים 
בהון שקיבלו תמורת זכויותיהם לפיתוח אמצעי מחיה אחרים . כמו בתעשייה , היו 
נוצרות יחידות ייצור לפי גודל אופטימלי , ולא לפי שרירות לבו של המתכנן 
החקלאי . החקלאות המודרנית לא שונה מכל מפעל תעשייתי שגודלו נקבע לפי עקרונות 
היעילות , ויש בו בעלים וספקי הון מזה ושכירים מזה . ומה על תושבי אזורי 
הספר המקבלים כעת מכסות ייצור ? יש להפריד בין השאיפה לתמוך בהם , לבין 
הסוג וההיקף של הייצור המוקצה להם . התמיכה יכולה להיעשות בדרך של פטור 
ממס הכנסה או מס הכנסה שלילי , אולם אין צורך להקצות להם ענף כלכלי כלשהו . 
בדרך זו התושבים יבחרו בענף הכלכלי הרווחי והיעיל ביותר . ומאין יימצא 
הכסף ? מכסות ייצור הן מס סמוי על הצרכנים . המס הוא המחיר הגבוה יותר 
שכולם משלמים עבור תוצרת חקלאית , בגלל שיטת הייצור הבלתי - יעילה וההוצאות 
הגבוהות הנובעות מכך . השיטה המוצעת כאן תחליף מס סמוי במס גלוי , ויש 
לצפות שהגברת היעילות בייצור תביא בסך - הכל לחיסכון במשק . ואם נחזור לדוגמה 
בשהובאה בראשית המאמר : השיטה המתוארת בייצור אריגים יושמה בהודו . היא 
רתמה מיליוני אנשים לעבודת פרך בנולי אריגה ידניים ותרמה לנחשלותם הכלכלית . 
יש למנוע תופעה דומה בענף החקלאות אצלנו . יש להכיר בכך , שכמו בכל ענף 
גם בחקלאות יש לתת לכוחות השוק לקבוע את הארגון האופטימלי של יחידות הייצור . 
