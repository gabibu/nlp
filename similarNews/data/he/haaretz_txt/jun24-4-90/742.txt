ואשינגטון ( מיוחד ל"הארץ " ) . ממחלקת המדינה של ארצות הברית נמסר אתמול 
רשמית , כי שר החוץ של מצרים , עסמת עבד אל - מגיד , לא מסר שדר מיו"ר 
אש"ף יאסר ערפאת למזכיר המדינה האמריקאי גיימס בייקר . דוברת מחלקת המדינה , 
מרגרט טאטוויילר , אמרה אתמול לכתבים , כי עבד אל - מגיד לא נשא עמו שדר 
כזה , וכי ואשינגטון לא קיבלה כל שדר ישיר או עקיף מיאסר ערפאת באחרונה . 
טאטוויילר אמרה עוד , כי הפגישות שהתקיימו בין עבד אל - מגיד לנשיא בוש 
והמזכיר בייקר , מזימות את הידיעות שמצרים מתכוונת לסגת מתהליך השלום , 
ובעתיד לא תהיה מעורבת בו . " הם עדיין דבקים במאמצי השלום וגם ארצות 
הברית דבקה . כולנו רציניים מאוד עדיין , בניסיון למצוא דרך להביא לדיאלוג 
בחלק הזה של העולם " . בתשובה לשאלה על תוצאות ביקורו של עבד אל - מגיד בוואשינגטון , 
אמרה טאטוויילר כי הפגישה בין השר המצרי לעמיתו האמריקאי בייקר , עסקה 
בהעמקה בתהליך השלום , באפשרויות להחייאת יוזמות השלום באזור , וכן בבעיותיה 
הכלכליות של מצרים . גורמים במחלקת המדינה מסרו , כי עבד אל - מגיד ביקש 
את סיוע הממשל האמריקאי בהפעלת לחץ על קרן המטבע הבין - לאומית , לאפשר 
למצרים פריסת חובות בתנאים נוחים . מצרים לא הצליחה לשכנע את הממשל האמריקאי 
לסגת מתנאיה לחידוש הדו - שיח עם אש"ף . סגן ראש הממשלה ושר החוץ המצרי 
ד"ר עסמת עבד אל - מגיד , שסיים אתמול את שיחותיו בוואשינגטון , אמר לכתבת 
המצרית של רדיו מונטה - קארלו בארה"ב , כי הממשל האמריקאי דבק בתנאיו לחידוש 
הדו - שיח עם אש"ף וכי אינו מצפה " לתוצאות מהירות " של שיחותיו עם הנשיא 
בוש ופקידי הממשל . עבד אל - מגיד שוחח אתמול טלפונית עם ערפאת , ומסר 
לו על תוצאות שיחותיו . במקביל , הביעו דוברים בכירים באש"ף חשש , כי ארה"ב 
וישראל פועלות למציאת " אלטרנטיווה מדינית ערבית " לאש"ף , באמצעות אי 
חידוש הדו - שיח עם הארגון . חבר הנהגת אש"ף וראש המשלחת לדו - שיח עם ארה"ב 
יאסר עבד רבו , הביע אף הוא את החשש בראיון לעיתון הכווייתי " אל - וטן " , 
כי ארה"ב מתכוונת לנטרל את הארגון , בכל הנוגע לתהליך השלום . ראש " חזית 
שחרור פלשתין " אבו אל - עבאס , אמר לעיתון הכווייתי " אל - סיאסה " , 
כי כל הארגונים המהווים את אש"ף בירכו אותו על " פעולת החוף " ועל היותה 
" הפעולה הראשונה בשרשרת המאבק המזוין " . הוא הכחיש את הידיעות כי הורחק 
מהוועד הפועל והודיע , כי בקרוב תתכנס המועצה המרכזית הפלשתינית לדיון . 
