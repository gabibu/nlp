ההסתדרות מארגנת הפגנת מחאה של פועלי בניין , נגד כוונת הממשלה לייבא בתים 
מוכנים מחו"ל . ההפגנה תתקיים ביום ראשון , בגן אמיל גרינצווייג בירושלים . 
במרכז ההפגנה מתכוונים הפועלים להעמיד יחידת מגורים מוכנה מתוצרת הארץ , 
כדי להמחיש את כושרה של התעשייה הישראלית להתחרות עם מוצרים מיובאים . 
הסתדרות פועלי הבניין טוענת , כי ניתן לייצר קרוב ל03 אלף יחידות דיור טרומיות 
בשנה , באמצעות המפעלים הקיימים בישראל . מזכיר הסתדרות פועלי הבניין , 
שלמה דהאן , תובע מהממשלה לנצל את פוטנציאל הייצור המקומי , הן במפעלים 
המצויים במצב תפעולי מלא והן במפעלים העובדים עתה חלקית מחוסר הזמנות . 
הוא מציע לגייס אלפי עובדים , שיועסקו בשלוש משמרות בייצור בתים מוכנים 
לסוגיהם . עם זאת מודים בהסתדרות , כי לא נערך סקר להשוואת עלויות בין תוצרת 
הארץ ליבוא . ראשי איגוד פועלי הבניין מדגישים , כי חישוב עלויות הייצור 
המקומי צריך להביא בחשבון גם את הסכומים המוצאים על ביטוח אבטלה לעובדים , 
שניתן להחזירם למעגל העבודה . המפעלים העובדים כעת בתפוקה חלקית מצויים 
במרכז הארץ , בדרומה ובצפונה , לרבות אזורים בהם שיעור האבטלה עולה על 
הממוצע הארצי . האגף לאיגוד מקצועי בוועד הפועל הודיע כי הוא מתנגד עקרונית 
ליבוא בתים , ואף הזהיר כי עובדי הנמלים ימנעו בכוח את פריקת הבתים המוכנים 
מהאניות . יו"ר האגף לאיגוד מקצועי , חיים הברפלד , הבהיר כי אם חברות 
בנייה יתחילו לייבא בתים מוכנים , חברת " סולל בונה " לא תוכל לשרוד בלי 
להיכנס לשוק זה . ראש סיעת הליכוד בהסתדרות , ח"ך יעקב שמאי , תקף את 
סולל בונה על כוונתה לייבא אלף בתים מוכנים , בשעה שראשי ההסתדרות תובעים 
מהממשלה להפנות את ההזמנות לשוק המקומי . 
