ואשינגטון ( מיוחד ל"הארץ " ) . הממשל האמריקאי מצפה שממשלת ישראל תחיש 
במידה ניכרת את תשובותיה לשאלות מזכיר המדינה , גיימס בייקר , ותאיץ את 
מאמצי השלום שלה , לנוכח התגובה הנלהבת של ממשלת שמיר על השעית הדיאלוג 
האמריקאי עם אש"ף . ואשינגטון תראה בחיוב את העמקת האמון ההדדי בין הממשל 
לבין ממשלת ישראל , אם ינבע אמון זה מהשעית הדו - שיח , ויניב את חידוש 
יוזמת השלום הישראלית . דברים אלה עולים מפרשנויות של פקידים במחלקת המדינה 
להערותיו של מזכיר המדינה בייקר , בתדרוך שנתן שלשום בלילה לעיתונאים , 
בדרכו לברלין . בייקר אמר , כי יש לראות את תגובתה של שגרירות ישראל בוואשינגטון 
להחלטת ההשעיה " בחיוב רב מאוד " . הוא התייחס להודעה רשמית של השגרירות 
הישראלית , שהגדירה את אש"ף " מכשול בדרך לשלום " , והביעה את אמונתה של 
ממשלת ישראל , כי החלטת הממשל תקדם את תהליך השלום במזרח - התיכון . פקיד 
בכיר בפמלית מזכיר המדינה , שביקש להישאר בעילום - שם , אמר בעניין זה : 
" נהיה מרוצים מאוד , אם האמירה הזו תתורגם למלה אחת פשוטה : כן " . בתדרוכו 
לעיתונאים , ביקש בייקר לשוב ולהבהיר כי ארה"ב אינה מחפשת דרכים להביא לידי 
דו - שיח בין ישראל לאש"ף . " היינו נכונים ואנו עדיין נכונים לתת לכך 
ערבויות בכתב " , אמר . עם זאת , העיר כי לאש"ף תפקיד מפתח בתהליך המדיני , 
וכי ארה"ב ניסתה להגשים את הפוטנציאל , הטמון בתפקיד זה , באמצעות הדיאלוג 
שלה עם הארגון . " הכל מכירים בכך , שללא הסכמה - שבשתיקה מצד אש"ף לא 
יימצא לישראל שותף לדו - שיח . הם ניסו לפתח שותף כזה במשך 22 שנים , ואיש 
לא נענה להם " . דו"ח מודיעיני אמריקאי מצביע על כך , שיאסר ערפאת ידע זמן 
רב מראש על כוונתם של גורמים באש"ף לבצע פיגוע מן הים בחופי ישראל , שיסכן 
את חייהם של אזרחים ישראלים . כך דיווחה שלשום בערב רשת הטלוויזיה סי - 
בי - אס . לפי אחד הדיווחים , שצוטטו בידיעה , ידע ראש אש"ף על התוכנית 
זה שנה וחצי , כלומר ממש בה - בעת , שבה גינה במושב עצרת האו"ם בזנווה 
את פעולות הטרור . עניין אחר , שגילה אתמול מזכיר המדינה בייקר בתדרוכו 
לעיתונאים , הוא דבר ההודעה מראש של הממשל לאש"ף לגבי ההחלטה להשעות את 
הדיאלוג עימו . בייקר אמר לכתבים , כי מספר ממשלות קיבלו הודעה מראש על 
ההחלטה , ובין היתר נמסר הדבר גם לשגריר ארה"ב בתוניסיה , רוברט פלטרו , 
שריכז את המגעים עם נציגי אש"ף מאז הוחלט לכוננם . 
