שר הדתות , פרוף אבנר שאקי , יצא אתמול בתוקף נגד החלטת התנועה המסורתית 
( הקונסרווטיווית ) להקים מכון ובית דין לגיור בירושלים . השר שאקי אמר , 
כי הגיור ובתי הדין לגיור בישראל מסורים בלעדית , על - פי החוק , לסמכותם 
של בתי הדין הרבניים המוסמכים . הוא הדגיש כי " לא כל הרוצה ליטול אצטלה 
של דיין ובית דין יכול או רשאי לעשות זאת " . לדבריו , החוק הישראלי קובע 
במפורש ובבירור מיהו דיין וכיצד מסמיכים אותו לדיינות , וכן מהו בית דין 
דתי המוסמך לעניין זה או אחר . שר הדתות הוסיף , כי הרבנות הרשמית היחידה 
המוכרת כחוק בישראל היא הרבנות הנבחרת על - פי הוראות החקיקה הישראלית , 
בראשותם של שני הרבנים הראשיים , אברהם שפירא ומרדכי אליהו . " צר מאוד 
שמנסים לעקוף את החוק בדרך זו , וברור כי הגיור היחיד שיוכר בבתי הדין הרבניים 
הוא הגיור על - פי ההלכה " . לדבריו , כל בית דין לגיור , שאינו נהנה מהכרתם 
המלאה של הרבנות הראשית , הוא חסר תקפות משפטית . 
