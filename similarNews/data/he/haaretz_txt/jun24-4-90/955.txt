צו המניעה שהוצא נגד עובדי המנהלה של משרד הבריאות בשבוע שעבר , בוטל אתמול , 
על - ידי השופט יעקב נויגבורן , מבית - הדין האזורי לעבודה בירושלים . 
הצו בוטל לאחר שעו"ד בני כהן , שייצג את ההסתדרות ואת העובדים , הודיע 
כי הורה לעובדים לחזור לעבודה סדירה עד לשבוע הבא , עת יסתיים מועד הצינון 
בן השבועיים . עוד הודיע עו"ד כהן , שמאז תחילת העיצומים וההכרזה על סכסוך 
העבודה , לא טרחה המדינה לקיים מו"ם ענייני עם נציגי העובדים , והסתפקה 
בקיום העבודה תחת צו מניעה . נציגת פרקליטות המדינה , עו"ד נורית אלשטיין , 
הממונה על סכסוכי העבודה בפרקליטות המדינה , הודיעה לבית הדין כי למרות 
הודעתו של עו"ד כהן , היתה הצעה לנציג ועד העובדים לקיים פגישה עם סמנכ"ל 
משרד הבריאות , אולם יו"ר הוועד הארצי של העובדים , משה דרורי , עמד על 
כך שתתקיים פגישה עם שר הבריאות , אהוד אולמרט . הרקע לסכסוך , לפי גרסת 
משרד הבריאות , הן תביעות העובדים לתוספות שכר בזמן ניהול המו"ם על הסכם 
מסגרת חדש . גרסת העובדים היא , כי הם פתחו בעיצומים לאור העובדה שוועדת 
פדה , שהוקמה להשוואת תנאי השכר של עובדי משרד הבריאות עם עובדי קופ"ח , 
אינה מקדמת את העניין , שכן נציגי האוצר בוועדה מתחמקים מיישום החלטת הממשלה 
בנושא . 
