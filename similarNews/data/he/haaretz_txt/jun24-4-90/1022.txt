שני טכנאים של חברת אל - על , משה וורמוס ומשה קרן , נעצרו שלשום לעשרה 
ימים בפקודת בית משפט השלום בתל - אביב , כחשודים במעורבות בהברחת מכשירי 
אלקטרוניקה במטוסי גמבו של החברה . להערכת שלטונות המכס מדובר בשיטת הברחה 
מתוחכמת שנמשכה מזה זמן רב והגיע להיקף של מאות אלפי דולרים . אין עדיין 
הערכה מדויקת של גובה המיסוי על המוצרים שהוברחו . החקירה בפרשה נערכת 
גם בחו"ל וצפויים מעצרים נוספים . על המבצע אחראית מחלקת חקירות ופיקוח של 
המכס בתל - אביב , בראשות עמי סגל . בהתאם להודעת שלטונות המכס , בעקבות 
חיפוש בשני מטוסי אל - על שהגיעו שלשום מניו - יורק , נמצאו במקומות מסתור 
בחלקים שונים של שני המטוסים עשרות מכשירי אלקטרוניקה שכללו מכשירי וידאו , 
מצלמות וידאו ואלקטרוניקה בידורית . הציוד המוברח הוצפן בתוך חללים מתחת 
לכיסאות ובאזורי השירותים . משטרת נמל התעופה וחברת אל - על לא היו בסוד 
העניינים עד לפשיטת אנשי המכס . בעזרת טכנאים פורקו דפנות פנימיים במטוסי 
הגמבו , והציוד המוברח נחשף . דובר החברה נחמן קליימן הבהיר כי גם בניו - 
יורק כל העובדים המורשים לעלות למטוסים הם עובדי אל - על . לדבריו , משתפת 
החברה פעולה עם שלטונות המכס והמשטרה לקידום החקירה . לדברי מפרק החברה , 
עו"ד עמרם בלום , איש לא היה מעלה בדעתו כי עובדים של אל - על יכולים 
להיות מעורבים במעשה כזה . לדברי בלום , אין זה מתפקידם של אנשי הביטחון 
לטפל במניעת מעשים מסוג זה . " לא מדובר במחדל ביטחוני אלא במעשה על רקע 
פלילי " , אמר . לדבריו , אנשי התחזוקה המצוידים בתגים נעים ללא קושי בשטח 
האווירי , יוצאים ובאים באופן חופשי במטוסים . שר התחבורה , משה קצב , 
התייחס אמש בחומרה רבה לפרשת ההברחה . לדבריו , עם השלמת החקירה יורה 
להקים ועדת בדיקה פנימית בחברת התעופה . לדברי שר התחבורה אין לפרשה היבטים 
ביטחוניים , כיוון שמדובר במעורבותם של עובדים שהיו מאומנים ע"י החברה ולא 
גורמים חיצוניים . 
