ראש הממשלה יצחק שמיר אינו מאשר את הצעת ארה"ב לשתף מגורשים ונציגי מזרח 
ירושלים בדיאלוג עם הפלשתינים באיגרתו לנשיא בוש . באיגרת התשובה שתונח 
עד סוף השבוע על שולחנו של בוש , אין מענה חיובי לבקשה מפורשת הכלולה באיגרתו 
של הנשיא , להתייחס במישרין להצעות אלו . עקב כך מצפים בירושלים להחרפת 
המשבר ביחסים עם ארה"ב . על פי ידיעות מוסמכות שהגיעו לדרג המדיני , מעודדת 
ארה"ב את מדינות אירופה , לנקוט צעדים מעשיים נגד ישראל ולתפוש בכך את מקומה 
עד נובמבר , מועד הבחירות לקונגרס , שבעטיין יתקשה הממשל ללחוץ על ישראל . 
מעריכים כי החלטות הפסגה האירופית שלשום בדאבלין , זכו לעידוד מצד ארה"ב . 
כמו כן מצפים לנאום פומבי של בוש , או מזכיר המדינה גיימס בייקר , שיטיל 
על ישראל את האחריות המירבית לקיפאון המדיני . אתמול נודע כי לאיגרת של בוש 
צורף מיסמך המפרט את הביטחונות החדשים שארה"ב מוכנה להציע לישראל , אם תיעתר 
להצעה לשתף מגורשים ומזרח ירושלמים . הנשיא מתחייב בכתב כי אש"ף לא ישתתף 
בדיאלוג , זאת בנוסף להבטחה קודמת שארה"ב לא תאלץ את ישראל להידבר עם אש"ף . 
בתזכיר שחיבר מזכיר הממשלה אליקים רובינשטיין , הוא עומד על מספר שיפורים 
ברשימת הביטחונות החדשה , לעומת זו שנתקבלה בראשית התהליך . עם זאת , 
הוא נמנע מלקבוע כי התוספת שמציע הנשיא , מעניקה לישראל יתרונות נוספים 
בדיאלוג עם הפלשתינים . בדיונים שקדמו לניסוח הסופי של האיגרת , דחה שמיר 
ניסוחים חיוביים יותר של התשובה בהסתמך על הביטחונות החדשים . באיגרת של 
שמיר כלולה הדרישה כי במקביל לדו - שיח עם הפלשתינים , יתנהל מו"ם בין ישראל 
לבין מדינות ערב , במטרה להרחיב את מעגל השלום . ראש הממשלה מתחייב שוב 
כי הממשלה לא תפנה עולים לשטחים . הוא עומד שוב על התפקיד השלילי שממלא 
הדיאלוג בין ארה"ב לאש"ף ועומד על כך שהמגעים צריכים להתנהל אך ורק בין ישראל 
לבין תושבי השטחים , על בסיס עקרונות קמף - דייוויד . דוברת מחלקת המדינה 
של ארצות הברית , מרגרט טאטוויילר , אמרה אתמול כי הממשל האמריקאי עדיין 
לא הזמין את שר החוץ הישראלי החדש , דוד לוי , בשל אשפוזו של לוי בשבוע 
שעבר , ומשום נסיעותיו המרובות של מזכיר המדינה גיימס בייקר בעת האחרונה . 
טאטוויילר , שהערתה עוררה גיחוכים בקרב הכתבים בתדרוך היומי של מחלקת המדינה 
האמריקאית , אמרה כי היא אינה מבינה מדוע שואלים אותה שוב ושוב את השאלה 
בדבר הזמנת השר לוי . לדבריה , " לא היה זה יאה לשלוח ( הזמנה ) כאשר 
אנחנו ידענו היטב שהאיש היה חולה " . . . אנחנו היינו בנסיעות זמן ממושך , 
הוא היה בבית החולים , כך שאין לייחס לכך משמעויות כלשהן " . הדוברת אמרה 
כי עד כה חילופי השדרים היחידים בין בייקר לבין לוי , היו איגרות הברכה 
ההדדיות שנשלחו לאחר הרכבת הממשלה החדשה . בתשובה לשאלה אחרת , אמרה טאטוויילר , 
כי בממשל עדיין לא נתקבל מכתב התשובה מראש הממשלה יצחק שמיר . טאטוויילר 
אמרה כי בממשל עדיין ממתינים למכתב , והזכירה כי הנשיא בוש אמר שהוא מקווה 
לתגובה מהירה משמיר , אך עם זאת אמרה , כי הממשל אינו נוהג להציב הגבלות - 
זמן בנושאים כאלה . ציר הקונגרס האמריקאי דייוויד אובי , יו"ר ועדת המשנה 
לפעולות חוץ של ועדת ההקצבות בקונגרס , אמר אתמול במהלך הדיון על חוק סיוע 
החוץ האמריקני לשנת 1991 , כי אם ממשלת ישראל תרחיב את ההתנחלויות בשטחים , 
או תבנה התנחלויות חדשות , הוא מתחייב לתמוך בבקשה של הממשל האמריקאי להפחית 
את סיוע החוץ לישראל . לדבריו , יתמוך בהפחתת הסיוע , בשיעור זהה לשיעור 
ההוצאות הישראליות על הקמת התנחלויות חדשות , או הרחבתן של הקיימות . הדיון 
על חוק סיוע החוץ לשנת 19 נמשך במליאת הקונגרס בעת מסירת הידיעה . לא צפויים 
כל מכשולים בדרך לאישור מלא של תקציב הסיוע לישראל . דברי הציר אובי עוררו 
תגובות של דאגה בקרב גורמים פרו - ישראליים בוואשינגטון , שהעירו כי דבריו 
משקפים את אווירת הביקורת וחוסר הסבלנות כלפי הממשלה הישראלית החדשה , בקרב 
צירי הקונגרס . הדברים נכללו במסגרת נאומו של אובי בקשר להצעת חוק סיוע החוץ . 
הוא אמר כי אמנם יתמוך בחוק , ויצביע בעדו , אך הוא מבקש להשמיע כמה דברים 
באוזניהם של הישראלים והפלשתינים . לפלשתינים ולאש"ף אמר אובי , כי ניסיון 
הפיגוע מול חופי ישראל היה טיפשי , וכי הוא מחבל בסיכוייהם להיות חלק בתהליך 
המדיני . לדבריו , עליהם לדעת כי במקום רטוריקה מיותרת , ייטב להם אם 
ינקטו מעשים ממשיים . אחר - כך הפנה הציר אובי שורה של דברי תוכחה לממשלת 
ישראל . בין היתר אמר כי הסיוע לישראל חייב להיעשות בהקשר של תמיכה ישראלית 
ברורה בהחלטות מועצת הביטחון 242 ו833 ותמיכה ישראלית בעיקרון של " שטחים 
תמורת שלום " . לדבריו , לארצות הברית יש זכות לצפות שישראל תשתף פעולה 
עם הממשל במאמצי השלום שלו , ולא " תגרור רגליים " בתהליך השלום . אובי 
ציין , כי שמע מעמיתיו כי הם מהססים לתמוך בסיוע לישראל , ואמר כי ברצונו 
לשלוח " הזהרה ידידותית לישראל , שמטרתה למנוע טרגדיה לטווח ארוך " . אובי 
אמר עוד : " אם ישראל תרחיב את ההתנחלויות בדרך כלשהי , או אם היא תוסיף 
ולו גם התנחלות אחת , אתחייב באורח ברור לתמוך בכל בקשה של הממשל לקצץ את 
הסיוע לישראל בחוק הסיוע של השנה הבאה " . לדבריו , " ישראל היא מדינה 
ריבונית , ויש לה זכות לעשות כל מה שברצונה . אך לממשל האמריקאי אין כל 
מחויבות לממן ישירות או בעקיפין התנחלויות שאנו מאמינים כי הן מכשול בתהליך 
השלום " . הציר אובי ידוע כביקורתי מאוד כלפי ישראל . הוא היה זה שיזם את 
הצעת החקיקה להטיל עמלה על הלוואות השיכון לעולים מברית המועצות . עמדתו 
בתהליך החקיקה חשובה למדי , משום שהוא עומד בראש ועדה רבת עוצמה , שיש 
לה משקל רב באישור תקציבי החוץ של ארצות הברית . קפידבינשגריר ישראל בוואשינגטון 
משה ארד , שייפגש בימים הקרובים עם שר החוץ החדש דוד לוי ועם צמרת משרד 
החוץ , יעביר שדר אישי בעל פה ממזכיר המדינה האמריקאי גימס בייקר לראש הממשלה 
שמיר ולשר החוץ לוי . כך נמסר אתמול בהודעה רשמית מטעם שגרירות ישראל בוואשינגטון . 
דוברת השגרירות בוואשינגטון מסרה כי השגריר ארד נפגש עם מזכיר המדינה בייקר , 
שעות אחדות לפני צאתו לישראל וקיבל ממנו שדר ידידותי למסור לשמיר וללוי . 
טרם צאתו , נפגש ארד גם עם יועץ הנשיא בוש לביטחון לאומי , ברנט סקורקרופט , 
ועם עוזרו של מזכיר המדינה לתכנון מדיני , דניס רוס . לא נמסרו פרטים 
נוספים על תוכן השיחות שניהל ארד . 
