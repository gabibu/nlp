בירושלים הביעו בסוף השבוע חשש כי דרישתה החד - משמעית של ואשינגטון להכללת 
פלשתינאים תושבי מזרח ירושלים במשלחת הפלשתינית לקהיר , תהווה אבן נגף ובלם 
בניסיונות לקדם את תהליך השלום , בעקבות איגרת שמיר לבוש . גורמים מדיניים 
בירושלים מצפים כי ארצות הברית תגיש בקרוב רשימה של פלשתינאים המועמדים להשתתף 
במשלחת לשיחות קהיר . במגעים שהתקיימו בסוף השבוע בין ירושלים לוואשינגטון 
התברר כי בעוד שאנשי הבית הלבן מציעים לבקש מישראל הבהרות נוספות לאיגרתו 
של ראש הממשלה יצחק שמיר , מדגישים במחלקת המדינה את הצורך לגבש את המהלכים 
המעשיים לימים הקרובים . ההערכה היא כי הממשל האמריקאי ייאחז בהצהרתו של 
שמיר כי הוא מוכן לדון עם פלשתינאים תושבי השטחים שייבחרו אחד לאחד ולא על 
פי קריטריונים . לפיכך מצפים בירושלים כי ארה"ב תציע לישראל רשימת שמות של 
תושבי השטחים ובהם כאלה המתגוררים זמנית בחו"ל , שאפשר להתייחס אליהם כאל 
תושבי השטחים . פקידים בירושלים הטעימו , כי הרשימה פותחת פתח עבור האמריקאים 
שיאפשר הכללתם של תושבי מזרח ירושלים המופיעים במרשם התושבים של הגדה המערבית . 
השבוע יקיימו האמריקאים מגעים עם מצרים על מנת לשמוע את תגובתה ואת תגובת 
אש"ף לרעיונות אלו . במקביל ייתכן שישראל תתבקש למסור את דעתה על רעיונות 
חדשים של הממשל , שיבטיחו כי ארה"ב לא תכפה עליה להידבר עם אש"ף ולקיים 
מו"ם עם משלחת שאינה מקובלת עליה . במהלך השבוע יתקיימו בירושלים דיונים 
בדרג בכיר ובהשתתפות השגרירים מוואשינגטון , קהיר והנציג הישראלי במוסקווה . 
קפידבינואשינגטון ( מיוחד ל"הארץ " ) . נשיא ארה"ב , גורג בוש , אמר 
שלשום כי הוא נחוש בדעתו להמשיך במאמצי השלום במזרח התיכון , גם אם יוזמת 
השלום הנוכחית תידחה בידי הצדדים לסכסוך . " במקרה כזה " , אמר בוש , 
" נחזור אל לוח השרטוט " . בכירים בממשל השתמשו בעבר כמה פעמים במושג " לשוב 
אל לוח השרטוט " , בהקשר של התוויית תוכניות חלופיות לקידום המו"ם במזרח 
התיכון , ובעיקר בקשר לרעיון הוועידה הבין - לאומית . פקידים בממשל העלו 
בעת האחרונה כמה פעמים את רעיון הוועידה הבין - לאומית או נוסחה של מו"ם 
מזרח - תיכוני בחסות המעצמות , כאפשרות ריאלית לפיתרון , במקרה של כישלון 
המאמצים לקדם את יוזמת בייקר . הפקידים , שאמרו את הדברים בשיחות עם עיתונאים 
ועם מנהיגים יהודיים , נקטו נימה של איום , שהמסר בה היה כי על מנהיגי 
ישראל לחתור להשגת התקדמות במסגרת התוכנית הנוכחית שעל הפרק , משום שכל 
החלופות יהיו מכאיבות הרבה יותר לממשלת ישראל . דבריו של הנשיא בוש מבהירים 
כי הממשל מתכוון להעניק סיכוי נוסף לקידום התהליך המדיני על בסיס תוכנית 
בייקר , ובמסגרת השוליים הצרים של תמרון מדיני שמכתב שמיר הותיר לממשל האמריקאי . 
בוש סירב להתייחס בדבריו לתוכן המכתב , או לאפיין אותו במושגי חיוב או 
שלילה . הוא אמר כי מומחי הממשל עדיין בוחנים את המכתב , כדי להיווכח מה 
מתוכו עשוי לאפשר את קידום התהליך . הוא הביע תקווה כי הממשל יוכל " למצוא 
חומר כלשהו בתשובה שיאפשר לנו להביא לחידוש השיחות האלה " . פקיד במחלקת המדינה 
אמר בשיחה שלא לציטוט שלשום , כי מכתבו של שמיר לא אמר את המלה " לא , 
אך הוא היה " שלילי למדי " במסר שלו . 
