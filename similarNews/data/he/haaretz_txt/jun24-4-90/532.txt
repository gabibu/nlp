פראג ( מיוחד ל"הארץ " ) . בפראג נפתח אתמול משפטו של מירוסלב שטפאן , 
מי שהיה מזכיר המפלגה הקומוניסטית בפראג . הוא מואשם בחריגה מסמכויותיו 
כאשר נתן פקודות לפיזור אלים של ההפגנות בפראג בשנה שעברה . שטפאן הוא העסקן 
הקומוניסטי הבכיר הראשון המובא לדין מאז המהפכה בנובמבר אשתקד . הודעתה של 
נשיאת בית המשפט שלפניו הובא שטפאן , מריה מרקובה , כי המשפט יתנהל בדלתיים 
סגורות , גררה מחאות רבות . היא נימקה זאת בצורך בסודיות , משום שבמשפט 
יובאו גם מסמכים של " המועצה להגנת העיר " , ששטפאן היה חבר בה , והמוכרזים 
סודיים . " אין בסמכותו של בית - המשפט לבטל את הסודיות ורק משרד הפנים 
רשאי לעשות כן " , הסבירה השופטת . בתוך כך הביעה המפלגה הקומוניסטית הצכוסלובקית 
רצון ליהפך ל"מפלגת שמאל מודרנית " , השוללת " את הסטליניזם , את העיוותים 
הניאו - סטליניסטיים , את ההשקפות הדוגמטיות , את הדיקטטורה הפרולטרית 
וגם את הבדלנות הלאומית " . הנהגת המפלגה החליטה , כידוע , לתמוך במועמדותו 
של ואצלב האוול לנשיאות צכוסלובקיה . הקומוניסטים הם עתה המפלגה השנייה בגודלה 
ומפלגת האופוזיציה הגדולה ביותר . בהצהרה שאושרה במועצת המפלגה נאמר , כי 
" רק באמצעות סיוע להגשמת שאיפות החברה הצכוסלובקית , עשויה המפלגה הקומוניסטית 
לתקן את שגיאותיה ולרכוש את האמון הנחוץ לה " . 
