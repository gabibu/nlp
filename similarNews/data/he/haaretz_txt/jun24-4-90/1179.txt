קבוצת בתי מגורים במושב עמינדב הסמוך לירושלים פונתה אתמול בצהרים מדייריה 
על ידי המשטרה בעת שמאחד מבתים אלה הועבר מיכל כלור גדול שהחל לדלוף . הדיירים 
פונו מחשש לאסון במידה והדליפה תגבר . באחד הבתים במושב , שנרכש לפני כעשר 
שנים ושבחצרו בריכת שחייה פרטית הושאר במחסן הבית מיכל כלור במשקל 56 ק"ג . 
המיכל היה במחסן הבית כל אותם שנים . שלשום חשו בני הבית בריח חריף של 
כלור . אתמול , משגבר הריח , הוזעקו מכבי האש למקום ואלו הזעיקו את מומחי 
המשרד לאיכות הסביבה ומשרד הבריאות . לאחר בדיקה במקום החיטו אנשי המקצוע 
כי יש צורך להעביר מידית את מיכל הכלור הדולף אל תוך בריכת השחייה . מחשש 
להתגברות הדליפה או לתקלה אחרת תוך כדי ההעברה , התבקשה המשטרה לפנות את 
התושבים מהבתים השכנים . ראש האגף לחומרים מסוכנים במשרד לאיכות הסביבה , 
הד"ר ישראל ברזילי , אמר אתמול כי דליפה חמורה יותר מהמיכל עלולה היתה 
לגרום לאסון כבד . " מה שמדאיג אותנו במיוחד הוא החשש שברחבי הארץ מפוזרים 
במספרים גדולים מיכלי כלור שאינם זוכים לתחזוקה מתאימה " , אמר . ברזילי 
קרא לכל מי שמחזיק בביתו מיכל מסוג זה שיפנה למשרד לאיכות הסביבה לקבלת 
הדרכה . היום אמורים לבוא לבריכה בעמינדב אנשי מפעל פרוטרום כדי לפנות מהמקום 
את המיכל הדולף . 
