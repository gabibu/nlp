ארה"ב התרשמה שישראל השאירה פתח להמשך ההידברות על תהליך השלום , ועל הרכב 
המשלחת הפלשתינית לשיחות קאהיר . כך אמרו אמש פקידים בכירים בירושלים , 
בעקבות שיחות גישוש עם גורמים בממשל בוואשינגטון . העובדה שמזכיר המדינה , 
גיימס בייקר , לא דחה על הסף את תוכן איגרתו של ראש הממשלה , יצחק שמיר , 
מעוררת בירושלים תקווה , כי ניתן יהיה לחדש בימים הקרובים את ההידברות 
עם ארה"ב בדרג בכיר , בין השאר על - ידי הזמנתו של שר החוץ , דוד לוי , 
לוואשינגטון . בשבוע הבא יופעל במשרד החוץ צוות חשיבה מקצועי , שיגיש המלצות 
לקידום התהליך . לצורך כך זומן ארצה שגריר ישראל בקאהיר , שמעון שמיר , 
וראש הנציגות במוסקווה , אריה לוין , התבקש לדחות את שובו לבריה"ם . 
בצוות יהיה גם שגריר ישראל בארה"ב , משה ארד , שהגיע אמש ארצה . איגרת 
התשובה לאיגרתו של הנשיא בוש , שנשלחה לפני שבועיים , מכילה שבעה עמודים 
ועיקריה הם : כתשובה לחלק הפורמאלי של שאלת בייקר " האם תהיו מוכנים לקבל 
פלשתינאים על בסיס שמי ? " , ענתה ישראל בחיוב . ישראל מוכנה להיפגש עם 
משלחת של תושבי השטחים , שאינם חברי אש"ף . בתשובה לשאלה השניה " האם 
ישראל מוכנה לשקול שיתופם של שני מגורשים ? " , ענתה ישראל : הסתיגותנו 
נובעת מהעובדה שאש"ף הוא שימנה את המגורשים , דבר שייתן ביטוי לטענת אש"ף 
לזכות השיבה , שאנו מתנגדים לו בתכלית . כמו - כן , ידועה לכם התנגדותנו 
למדינה פלשתינית . בתשובה לחלק השני בשאלה השניה , הנוגע לשיתופם של תושבי 
השטחים בעלי דירה או מקום עבודה בירושלים , ענתה ישראל : הסתיגותנו נובעת 
מכך שאש"ף תובע להפוך את ירושלים לבירת המדינה הפלשתינית . שמיר מביע סיפוק 
רב מהחלטת ארה"ב להפסיק את הדיאלוג עם אש"ף ומקווה שהממשל ידבוק בעמדה על - 
פיה אין מקום לדו - שיח עם ארגון , שהוכיח כי הוא מוסיף לדבוק בטרור . ישראל 
מדגישה , כי את יוזמת השלום שלה יש לראות כמקשה אחת , לרבות הפסקת מצב 
הלוחמה עם מדינות ערב . האיגרת מפרטת באריכות את האיומים הנשמעים מעיראק 
ומסוריה ואת מצבה האסטרטגי של ישראל באזור נוכח איומים אלה והצטידות עיראק 
בנשק השמדה . האיגרת מתיחסת בהרחבה לנימות השליליות שנשמעו בפסגת בגדאד . 
עם - זאת אין האיגרת נוקטת בלשון התניה . ישראל מוכנה להסדר אוטונומיה מלא , 
על - פי קמף - דיויד . לאחר תקופת הסדר הביניים מוכנה ישראל להיכנס לשיחות 
על הסדר הקבע . בתשובה לטענת בוש , שההתנחלויות הן מכשול לשלום , כותב 
שמיר : אינני חושב שההתנחלויות הן מכשול לשלום , אך אני עושה מאמץ להביא 
את דעותיך בחשבון . ישראל לא תפנה עולים ליו"ש ואין תוכניות של שיכון לעולים 
בשטחים אלה . שמיר מציין כי , אין זו הפעם הראשונה שישראל וארה"ב חלוקות 
בדעותיהן , אך אין בכך כדי לפגום ביחסי הידידות וההערכה הרבה שאנו רוחשים 
לתרומתה של ארה"ב לביטחון ישראל . הוא אינו חוסך מילות שבח לארה"ב ומדגיש 
את שאיפתו להמשך היחסים הטובים וההידברות השוטפת בין שתי המדינות . 
