בית משפט השלום בנתניה האריך ביום ששי ב51 יום את מעצרה של תקווה רוזנבוים , 
בת 14 מנתניה , החשודה בגרימת מותה של בתה התינוקת בחניקה , כיוון שסברה 
כי התינוקת סובלת ממום גופני . השופטת עדנה בקנשטיין הורתה , כי האם תיבדק 
במהלך מעצרה על ידי פסיכיאטר . נציג המשטרה אמר בבית המשפט , כי רוזנבוים , 
המתגוררת בשכונת נאות גולדה בנתניה , הגיעה ב52 במאי עם בתה בת החודש וחצי 
לבית החולים לניאדו בנתניה , כשהילדה ללא רוח חיים . האם סיפרה אז לשוטרים , 
כי הילדה לא הרגישה טוב , וכאשר השכיבה אותה במיטתה הבחינה שהיא מכחילה 
והזעיקה בצעקות עזרה . לאחר מות התינוקת הועלתה השערה , כי היא נפטרה בעקבות 
קבלת זריקת חיסון משולשת בתחנת טיפת חלב , יום לפני מותה . סברה אחרת שהועלתה 
היתה , כי מדובר במקרה של מוות בעריסה . גופת התינוקת הועברה למכון לרפואה 
משפטית באבו כביר , לבדיקת נסיבות המוות , אולם עד היום לא התקבלה חוות 
הדעת של המכון . נציג המשטרה הציג לשופטת את חומר החקירה , וציין כי מדובר 
בעבירה חמורה של גרימת מוות . הוא אמר כי יש צורך בחקירת עדים נוספים , 
לרבות רופאים שטיפלו במשפחת רוזנבוים , ודרושה בדיקה פסיכיאטרית לחשודה . 
הוא ביקש להאריך את מעצרה ב51 ימים , בטענה שהאם מסוכנת לעצמה ולמשפחתה . 
רוזנבוים הכחישה , בחקירתה במשטרה ובבית המשפט , כל קשר לעבירה . פניה 
היו עצובות ובעלה , שנכח באולם , תמך בה לאורך כל הדיון המשפטי . הסניגורית , 
עו"ד מדי לוי , אמרה כי טרם הוכן דו"ח פתולוגי לגבי סיבת המוות של התינוקת , 
ולכן לא ברור מדוע מיהרה המשטרה לעצור את האם . הסניגורית אמרה עוד , 
כי לא נשללו האפשרויות שהתינוקת מתה מהחיסון או שהיה זה מקרה של מוות בעריסה . 
אחרי מות התינוקת נקלעה האם למשבר נפשי , שבעקבותיו נזקקה לטיפול בבית החולים 
לחולי נפש בפרדסיה . עו"ד לוי אמרה , כי המעצר בא בעקבות שיחות האם עם 
פסיכיאטר , במהלכן אמרה כי אינה יודעת להבחין בין אמת ולא אמת , והיא מייסרת 
את עצמה ורואה עצמה אחראית למות בתה . במשך הטיפול החלה האם לייחס לעצמה 
את גרימת מותה של הילדה , למרות שאין לכך שחר . הסניגורית טענה , שהחשד 
נגד רוזנבוים בדבר הפגם שהיה כביכול לתינוקת , הוא קלוש ביותר , וביקשה 
לשחרר אותה ממעצר , או לקצר את משך המעצר . השופטת בקנשטיין הבהירה בהחלטתה , 
שהסעיף לפיו הובאה האם לבית המשפט הוא " המתת תינוק הנגרמת במזיד , בין 
במעשה ובין במחדל " . מחומר החקירה שהוצג בפניה עולה , כי יש בידי המשטרה 
ראיות לכאורה לחשד שהאם ביצעה את העבירה . השופטת תמהה , מדוע טרם הושלמה 
חוות הדעת של הפתולוג . היא אמרה שהחקירה קשה ועדינה , והמסגרת המשפחתית , 
כולל החשודה עצמה , נתונה בהתייסרות , אך אין בכך כדי לגרוע מחומר הראיות , 
ומהצורך להשלים את החקירה באין מפריע . השופטת הורתה על הארכת המעצר ב51 
ימים , במהלכה תיבדק רוזנבוים על פי החוק לטיפול בחולי נפש , ותוצא חוות 
דעת פסיכיאטרית על אחריותה הפלילית במועד ביצוע העבירה , וכושר עמידתה לדין . 
