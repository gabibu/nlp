לאחר שביומו הראשון במשרד החוץ הורה השר דוד לוי לעצור איגרת של שמיר בדרכה 
לנשיא מצרים חוסני מובארק על - מנת שתוכנה יתואם עמו תחילה , העבירה לשכת 
ראש הממשלה בסוף השבוע אל חדרו של השר בבית החולים בעפולה את טיוטת איגרת 
התשובה לאיגרתו של הנשיא בוש מלפני עשרה ימים . מדובר באיגרת שבה ביקש בוש 
תשובה לשאלות מזכיר המדינה בייקר באשר להרכב המשלחת הפלשתינית לקהיר . שמיר 
עיכב בשבוע שעבר את ניסוח האיגרת מתוך הערכה כי בכל יום צפויה החלטה על השעיית 
הדיאלוג בין ארה"ב לאש"ף , והעדיף לכלול בה דברי ברכה לנשיא על החלטה זו . 
מתוך שיחות עם מקורבי שמיר עולה כי האיגרת שתצא לוואשינגטון בתוך יום - יומיים , 
תכלול מחויבות ליוזמת השלום של הממשלה הקודמת על כל ארבעת סעיפיה . שמיר 
הביע באחרונה הסתייגות מוחלטת משיחות קהיר ומצירוף מגורשים ומזרח - ירושלמים 
בעלי כתובת כפולה למשלחת הפלשתינית . ואולם אף שבוש קובע באיגרתו שהתהליך 
חייב להימשך במקום שבו נעצר במענה הישראלי לשאלותיו של בייקר בנושאים אלה 
מנסה שמיר שלא להשיב באורח שולל . הוא ידגיש את הצורך בהידברות ישירה עם 
תושבי השטחים על הבחירות והסדרי האוטונומיה , מבלי להציע רעיונות מעשיים 
חדשים . פקידים בממשל האמריקאי צופים כי אם ממשלת ישראל תתנה את קיומן של 
שיחות קהיר בתנאים מהותיים חדשים , ישעה הממשל את מאמצי התיווך שלו במסגרת 
תוכנית השלום שאישרה הממשלה הקודמת , ויפנה לבחון אופציות אחרות למען קידום 
תהליך השלום . בממשל מתכוונים להתניות כמו התנגדות מוחלטת להשתתפותם של 
פלשתינאים ממזרח - ירושלים . הממשל יהיה מוכן , עם זאת , לדון עם ישראל 
על תנאים בעלי אופי סמלי שהיא עשויה להציב , כגון דרישה שהמפגש לא יתקיים 
בקהיר אלא באירופה או אף בישראל . כך מוסר הפרשן הדיפלומטי של היומון " ניו - 
יורק טיימס " , טום פרידמן , הידוע בקשריו הקרובים עם פקידי ממשל בכירים 
במנגנון החוץ האמריקני . במאמר פרשנות שפרסם שלשום בעיתונו , מוסר פרידמן 
כי בממשל מייחסים סבירות נמוכה לאפשרות שראש הממשלה יצחק שמיר ישיב בחיוב 
לשאלות מזכיר המדינה גיימס בייקר , וילך למפגש קהיר בלא תנאים . לדברי 
פרידמן , פקידי ממשל צופים כי התנאים עשויים להיות סמליים , ובמקרה כזה 
בייקר יהיה מוכן לדון עליהם עם ממשלת מצרים , או שהתנאים יהיו מהותיים , 
ואז יסרב הממשל להמשיך במאמציו לקדם את תהליך השלום . " אין לנו כל כוונה 
להיכנס שוב לחילופי דברים מייגעים עם שמיר " , מצטט פרידמן את אחד ממעצבי 
המדיניות בממשל . נימה זו נשמעה בימים האחרונים בהתבטאויות של כמה מראשי 
הממשל בוואשינגטון בהם הנשיא בוש ומזכיר המדינה בייקר שהבהירו כי שאלות 
בייקר היו ברורות ונהירות , ועתה ברור לכל מה מצפה הממשל מממשלת ישראל החדשה . 
קפידבינארה"ב תוסיף לקיים מגעים לא - רשמיים ישירים עם אש"ף , כפי שנהגה 
גם לפני ההחלטה מלפני שנה וחצי לפתוח בדיאלוג רשמי עם הארגון בתוניס כך 
העריכו בסוף השבוע גורמים מדיניים בירושלים . מדינות אירופה ובראשן שוודיה , 
בריטניה וצרפת מפעילות לחצים על אש"ף שיפרסם הודעת גינוי לפעולת הטרור בניצנים , 
על מנת לאפשר את חידוש הדיאלוג בינו לבין ארה"ב . בה בעת מחפשים בלשכת ראש 
הממשלה דרכים לחדש את ההידברות הישירה בין יצחק שמיר לבין הנשיא בוש . שמיר 
אינו פועל במישרין לקבלת הזמנה לבקר בבית הלבן ומקורביו מסבירים זאת בחשש 
מפני דחיית הבקשה בטענה כי אין טעם בפגישה כל עוד אין לשמיר הצעות מעשיות 
לקידום תהליך השלום . אי לכך , מחפשים עבור שמיר דרכים עקיפות להגיע לוואשינגטון 
ולכפות בכך על הנשיא את הזמנתו , כפי שאירע אשתקד כאשר ראש הממשלה הוזמן 
לעצרת הכללית של הפדרציות היהודיות בסינסינטי . שמיר אמור לצאת בסתיו לניו - 
יורק לקבלת עיטור מסדר זבוטינסקי , אך מקורביו מנסים להסדיר עבורו הזמנה 
לאירוע אמריקאי אחר במועד מוקדם יותר . ההערכה בירושלים היא כי שר החוץ 
דוד לוי יוזמן לוואשינגטון עוד קודם לכן , לפגישת היכרות עם המזכיר גייימס 
בייקר , אף כי לפי שעה לא הוחלט על מועד הביקור . קפידבינשר החוץ המצרי , 
עיסמת עבד אל - מגיד , ייצא היום לוואשינגטון כדי למסור איגרת לנשיא גורג 
בוש , ולדון עמו בדרכים להמשך מאמצי השלום באזור . על שליחותו סוכם אתמול 
בשיחת טלפון שקיים בוש עם נשיא מצרים , חוסני מובארק . בוש ומובארק הסכימו , 
כי השעיית הדו - שיח האמריקאי עם אש"ף לא תפחית מהמאמצים לקידום תהליך השלום . 
מקורות בקהיר ורדיו מונטה - קארלו מסרו , כי בתשובה לאיגרת המחאה המצרית 
על השעיית הדו - שיח עם אש"ף , מסר הממשל האמריקאי כי ידון בחידושו אם יתמלאו 
ארבעה תנאים : אש"ף יגנה , ישירות ובבירור , את פעולת אבו אל - עבאס ; 
אש"ף יערוך חקירה מדוקדקת , וינקוט צעדים לסילוק אבו אל - עבאס משורותיו ; 
אש"ף יעצור כל פעילות שיש בה איום על ביטחון ישראל בתקופה הקרובה ; אש"ף 
יחזור על מחויבותו והסכמתו לתהליך השלום ולרעיונות ארה"ב . שיחת בוש ומובארק 
התקיימה זמן קצר לאחר שהנהגת אש"ף סיימה את דיוניה בבגדאד , בקראה למדינות 
ערב שלא להסתפק בגינוי , ולפעול נגד החלטת ארה"ב על פי החלטות פיסגת בגדאד . 
אש"ף תבע אתמול לכנס את שרי החוץ הערבים לישיבת חירום בתוניס ביום רביעי , 
כדי לדון " בגיבוש עמדה ערבית אחידה על פי נייר העבודה של אש"ף " . במקביל 
נמשכים הפרסומים וההצהרות ממקורות ערביים על " התגברות המתיחות " באזור 
ועל " תוקפנות ישראלית " על לוב , שתתבצע תוך 84 שעות . סגנו של ערפאת , 
סלאח חאלף ( אבו - איאד ) , אמר אתמול בראיון לעתון הכווייתי " אל - 
אנבא " , כי אש"ף פועל להחייאת החזית המזרחית , ולעודד שיתוף פעולה בין 
ירדן , סוריה ועיראק בכל התחומים . לדבריו , הקפיאה ארה"ב את " יוזמת 
השלום הפלשתינית " בעצם החלטתה להשעות את הדו - שיח עם אש"ף . הוא חזר 
וציין , כי אין בדעת אש"ף להיענות לתביעות אמריקאיות לחידוש הדו - שיח . 
בתום דיונים של יומיים בבגדאד , בראשות יאסר ערפאת , פרסמה הנהגת אש"ף 
הודעה הקובעת , כי החלטת ארה"ב היתה " מכה לתהליך השלום ולאמינות הממשל 
האמריקאי " . 
