עולים רופאי שיניים מברית - המועצות יחלו ללמוד בחודש הבא בקורס מיוחד להכשרה 
מקצועית , שיופעל ליד הפקולטה לרפואת שיניים שבבית הספר לרפואה בירושלים . 
הרופאים העולים ילמדו במהלך הקורס להכיר את החומרים והשיטות לרפואת שיניים 
המקובלים במערב ובישראל . הקורס נערך בשיתוף של משרד הבריאות , משרד הקליטה , 
הסוכנות והפקולטה לרפואת שיניים של האוניברסיטה העברית . כן שותפים בו 
קופת חולים לאומית , צה"ל וההסתדרות לרפואת שיניים . ההסתדרות לרפואת שיניים 
רואה בהכשרה זו של הרופאים העולים את המפתח לקליטתם המוצלחת . ללא הכשרה 
מקצועית זו , תקשה קליטתם של הרופאים מאחר והשיטות , החומרים והציוד הנהוגים 
בארץ מוצאם שונים במידה ניכרת מאלו הנהוגים בארץ . כדי שהרופאים העולים יוכלו 
לעבוד , הם זקוקים לביטוח מקצועי . לשם כם הקימו רופאי השיניים מתרומות 
חברים קרן לקליטה , המעניקה בין השאר לרופאים עולים הלוואות ללא ריבית לרכישת 
הביטוח . איגוד הרופאים למען קליטת רופאי שיניים עולים חדשים מברית המועצות , 
שהוקם בהסתדרות לרפואת שיניים , הכין תוכנית שתענה על בעיית טיפולי שיניים 
לעולים חדשים , תוכנית המותאמת ליכולתם הכלכלית . תוכנית זו תחסוך לעולים 
הוצאת אלפי שקלים בראשית קליטתם , וגם תיצור תעסוקה לרופאי שיניים עולים . 
חברי האיגוד החליטו ללוות ולהדריך אישית כל רופא שיניים עולה וזאת לאור העובדה 
כי טרם הוחל בביצוע מכינה ובחינות רישוי לרופאי שיניים כפי שהדבר נהוג לרופאים 
הכלליים , וכן מכיוון שאין מסגרת אחרת שתטפל בקליטתם . 
