ישראל ומזרח גרמניה עומדות לחתום בשבוע הבא על הסכם לכינון יחסים דיפלומטיים . 
בירושלים מעריכים , כי המשא - ומתן המעשי בין שתי המדינות , שייפתח ביום 
ראשון הקרוב בקופנהאגן , לא ייתקל בקשיים והוא יכלול סעיף שבו תביע מזרח 
גרמניה את נכונותה לפתוח בקרוב בשיחות עם ישראל על הסכם שילומים . ישראל 
מעוניינת לקבוע את עקרונות הסדר השילומים לפני איחוד הגרמניות , שיחייב 
את גרמניה המאוחדת במסגרת קבלת חובותיה של ממשלת מזרח ברלין . במשרד החוץ 
מתנהלים בימים האחרונים דיונים לקראת פתיחת השיחות בהשתתפות המנכ"ל , ראובן 
מרחב , ויועץ השר לתפוצות , מיכאל שילה , המייצג את ישראל בשיחות עם מזרח 
גרמניה עם שגריר ישראל בקופנהאגן , עמוס גנור . ההערכה היא , כי השיחות 
יסתיימו במסמך מוסכם שיוגש לחתימת שרי החוץ של שתי המדינות , אך בשל הציפייה 
לאיחוד קרוב של שתי הגרמניות , נראה ששגריר ישראל במערב גרמניה , בנימין 
נבון , יואמן גם במזרח גרמניה , ואילו מזרח גרמניה תשגר נציג מטעמה שייצג 
אותה תחת חסותה של שגרירות מערב גרמניה בארץ . בשיחה עם נשיאות הפרלמנטים 
של שתי הגרמניות , המבקרות עתה בישראל , אמר אתמול ראש הממשלה , יצחק 
שמיר , כי אף שישראל , כמו גורמים אחרים בעולם , מלווה בדאגה מסויימת 
את תהליך איחוד הגרמניות , שוררת כאן שביעות רצון מהיחסים עם מערב גרמניה 
מאז כינון היחסים הדיפלומטיים ביניהן . שתי הנשיאות הדגישו , כי עם האיחוד , 
אין הגרמנים שוכחים את הסבל הרב שנגרם לעם היהודי בידי המשטר הנאצי . הן 
הביעו את שאיפתן שגרמניה המאוחדת תהדק עוד יותר את יחסי שיתוף הפעולה עם 
ישראל . נשיאת הבונדסטאג המערב גרמני , פרוף ריטה זוסמוט , ועמיתתה , 
נשיאת הפולקס קאמר המזרח גרמני , ד"ר סבינה ברגמן - פול , ביקרו אתמול 
ב"יד ושם " . 
