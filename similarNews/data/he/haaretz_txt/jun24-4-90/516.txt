יש מידה של אירוניה בכך שפרסום דו"ח מבקר המדינה על ההתאחדות לכדורגל בישראל 
התעכב עד אתמול , לפי בקשת ראשי המוסד , כדי שלא יתפרסם כאשר ראשי המוסד 
המבוקר , בראשות יו"ר הנהלת ההתאחדות , שוהים בחו"ל במשחקי המונדיאל . 
פרק מיוחד מקדישה הבקורת לעניין כמות הנסיעות המופרזות לחוץ ארץ של עסקנים 
ומשלחות , ופרק זה מעמיד את ראשי המוסד באור שלילי של חבורת נהנתנים המנצלים 
את תפקידם ומעמדם גם לטיולים פרטיים ומסעות מיותרים על חשבון הציבור . תגובת 
ההתאחדות על הדו"ח מעידה , כי העסקנים הללו כנראה מתקשים בהבנת הביקורת . 
" מרבית הליקויים כבר תוקנו " , מצוטט יו"ר ההתאחדות , שאול סווירי , 
שחזר בסוף השבוע מעוד מסע ממושך , הפעם בראש משלחת ההתאחדות למונדיאל , 
על חשבון הציבור והרי זו אחת מאותן נסיעות מיותרות שאליהן מתייחסת הביקורת . 
68 עמודי הדו"ח חורגים בחריפותם משגרת הביקורת על מוסדות ציבור העומדים 
לביקורת המדינה . בסגנונה המתומצת והענייני מציירת מבקרת המדינה את ההתאחדות 
לכדורגל כחבורה של עסקנים הדואגים לרווחתם האישית על חשבון ציבור שולחיהם . 
חברות בהתאחדות ספורט אינה משרה בשכר , כי אם תפקיד ייצוגי בשירות הציבור 
אך חברות בהנהלת ההתאחדות לכדורגל הפכה לתפקיד רב - מנעמים : חבריה מפריזים 
בהוצאת כספים על סעודות , מתנות יוקרה ( גם לנשים ) , מקיימים ישיבות 
עבודה בבתי מלון מפוארים , משתמשים בשירותי קייטרינג ברבבות שקלים בחדרי 
אירוח מיוחדים של האיצטדיון ברמת גן , נוטלים לעצמם דמי אש"ל יקרים למסעות 
לחו"ל , הרבה מעבר למה שקוצב התקשי"ר לשליחי המדינה ומוסדותיה . אם לא די 
בכל אלה , מתברר שגם מבחינה ארגונית וניהולית מצטיירת ההתאחדות לכדורגל 
באור שלילי . ההתאחדות ראויה לא רק לשבט ביקורתו הקשה של מבקר המדינה , 
אלא מזמינה המלצה לניהול חקירה יסודית של משטרת ישראל . בקטע המתייחס לעבודות 
הפיתוח של האיצטדיון ברמת גן , מצביעה הביקורת על הפרות חמורות של סדרי 
מנהל תקין ושל כללי יסוד בדיני מכרזים . מעבר למלותיו הצוננות של דו"ח הביקורת , 
מסתתר סיפור עגום של הוצאות יתר בגובה מאות אלפי שקלים שמן הראוי לבדוק 
כיצד בוזבזו , מדוע ומי נהנה מכך . החשד העולה מדברי המבקרת מחייב להמשיך 
ולחקור עניין זה עד למיצויו . הביקורת על ההתאחדות לכדורגל חושפת גוף ציבורי 
שאינו מצליח לתפקד כהלכה ואינו עומד במשימות שלשמן הוא קיים ; הכדורגל בישראל 
מצוי בנסיגה איכותית וכמותית מדאיגה ; נמשכת בריחת הקהל מן המגרשים ; מה 
שהיה פעם ספורט לאומי אטרקטיווי מוביל מסתפק כיום בכמות דלה של מאות צופים 
או אלפים מעטים למשחק בליגה . הנסיגה החמורה בספורט הפופולרי הזה והתקלות 
הבלתי - נסבלות בתפקוד המוסד המופקד על טיפוחו , מביאות בהכרח למחשבה שיש 
סיבה מוצדקת לשנות לחלוטין את מבנה ההתאחדות לכדורגל . כיום מנוהל המוסד 
על - ידי מנהל הנשלט בשלט רחוק בידי עסקנים מתנדבים שמחירם רב ונזקם גדול . 
יש אפוא לערוך שידוד מערכות כללי במוסד זה , שכבר ב1791 מצאה ועדת חקירה 
ממשלתית בראשות השופט העליון עציוני ממצאים בלתי - נסבלים אצל העסקנים ( 
" קהו חושיהם " , נאמר בדו"ח ועדת עציוני ) . עתה מתברר , כי מה שהיה 
הוא שנשאר . הגיעה העת לתת את המוסד החשוב הזה בידי אנשי ניהול מקצוענים 
ובעלי יכולת , בדיוק כפי שמקובל בארצות רבות באירופה , שאליה אנחנו כל - 
כך שואפים להצטרף . 
