מפכ"ל המשטרה רב - ניצב יעקב טרנר הזהיר אתמול את המתפרעים בשכונות מזרח 
ירושלים כי יש גבול להתאפקות המשטרה ויש " קווים אדומים " שאם יחצו אותם 
התושבים בתקיפת חיילים ושוטרים , " המשמעות היא שיהיו עוד הרוגים " . בפגישה 
עם כתבי המשטרה בלשכתו בירושלים הבהיר המפכ"ל כי " מי שלא ישים לב למה 
שהוא גורם לסביבתו , עלול להביא לקרבנות נוספים " . הוא התייחס בכך למהומות 
האלימות בכמה משכונות מזרח ירושלים , שבהן נהרגו שני צעירים בתקריות עם 
אנשי משמר הגבול והמשטרה . מפקד משטרת ירושלים תנ"ץ אריה ביבי הסיר אתמול 
את העוצר שהוטל ביומיים האחרונים על סילוואן , אבו - תור ושכונת ראס אל 
עמוד במזרח העיר . בשעות הבוקר סייר במקום ראש עיריית ירושלים טדי קולק , 
אשר התרשם , כי הסדר שב על כנו . קולק המליץ בפני ביבי להסיר את העוצר 
משלוש השכונות , ואמנם בשעה שבע בערב , נמסרה ההודעה הרשמית על הסרתו . 
גם אתמול נרשמו אירועים חריגים באזור ירושלים . שני בקבוקי תבערה הושלכו 
לפנות בוקר לבית מגורים בשכונת פסגת זאב שבצפון ירושלים . בקבוק אחד התלקח 
בחדר מגורים וגרם נזק כבד ; בקבוק שני התלקח בחצר הבית ולא גרם נזק . בשעות 
הבוקר נרגם באבנים רכב של עיריית ירושלים בכביש שועפת . כתוצאה מכך נפצע 
הנהג בפניו מרסיסי זכוכית ופונה לקבלת טיפול . מטען חבלה קטן הושלך לעבר 
רכב חונה במזרח העיר . המטען לא התפוצץ והתברר כי מדובר במטען חובבני , 
וחבלני המשטרה נטרלו אותו . " איננו רוצים שייהרגו אנשים , ולכן יש תחליף 
שהוא העוצר . שאנשים יירגעו ולא ייצאו החוצה . אין פתרונות קסם . אי - 
אפשר למתוח כך את עצביהם של השוטרים . מה שקרה בשכונות האלה זו עבריינות 
לאומנית חריפה " . בעניין אחר אמר המפכ"ל טרנר כי אין לו התנגדות להקמת משמר 
אזרחי ( שהוא חלק מהמשטרה ) ביישובים יהודיים בשטחים . כל עוד שומרים 
על החוק והסדר אין בעיה . גם כיום יש אזרחים בשטחים , שיש ברשותם נשק והם 
לא יורים סתם לכל הצדדים . השאלה היא אם יש לאפשר לתושבי השטחים שהם ישראלים 
לשמור על עצמם " . באשר ליוזמה שלקחו אזרחים לבדיקת חשודים לאחר הפיגוע בחוף 
עין - גדי בשבת וללכידת חולית המחבלים ליד קיבוץ איל , אמר המפכ"ל כי הוא 
אינו רואה בכך פסול . " המשטרה מותחת את כוחותיה ככל האפשר . אי אפשר 
לפסול ניסיון ( של אזרחים ) לעזור למשטרה במקום שהיא אינה נוכחת בו באותו 
זמן . היינו רוצים שיהיה אחרת , אבל זה המצב " . 
