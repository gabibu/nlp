האסיפה הכללית של חברת מלונות ים סוף החליטה לפני כשנה להחליף את רואה החשבון 
מיכאל ברזילי , אך בצעד יוצא דופן חזרה בה מהחלטתה וקיבלה אותו חזרה לשורותיה . 
בהודעה לרשות לניירות ערך , שנמסרה אז , הוסבר כי ביטול ההחלטה נעשה מכיוון 
שהודעת ההחלפה לא נמסרה כדין לבעלי המניות . הסיבה האמיתית לביטול ההחלפה 
היתה אחרת : רואה החשבון הפעיל על אלי פפושדו , הבעלים של מלונות ים סוף , 
לחצים אדירים . כששב פפושדו מביקור בקהיר , המתין לו ברזילי בשדה התעופה 
עם לימוזינה , והפציר בו לבטל את החלטת ההחלפה . פפושדו נעתר בסופו של 
דבר ללחץ , וביטל את החלטת האסיפה . עניין רואה החשבון של מלונות ים סוף 
עומד בימים אלה על הפרק , לאחר שהרשות לניירות ערך סירבה לקבל את הדו"חות 
הכספיים של החברה לשנת 98 . ברשות לניירות ערך הסבירו כי לא ייתכן כי הדו"חות 
של החברה הבת ההולנדית , המהווה חלק מהותי מהפעילות , לא יבוקרו . נודע 
כי מלונות ים סוף עומדת להודיע בימים הקרובים על מינוי רואה החשבון ברזילי 
לרואה החשבון הקבוע שלה , גם בחברה הבת הים האדום . את תפקיד רואה החשבון 
בחברה זו מילא עד כה משה אליאב . משרד ברזילי שימש גם כרואה החשבון של בנק 
צפון אמריקה , שהתמוטט . ח"ך אברהם בורג , פנה לפני שבועות מספר לוועדת 
הביקורת של הכנסת בשאלה , מדוע לא ננקטו אמצעים משפטיים בפרשה , גם כנגד 
רואה החשבון . רו"ח ברזילי שימש גם כרואה החשבון של חברת פרוסמן לייבוא 
מוצרי האלקטרוניקה , שהסתבכה , וכן כרואה חשבון של חברה הנשלטת על - ידי 
איש העסקים מוריס רגואן , שנחקר אף הוא בפרשת צפון אמריקה . משרד ברזילי 
אף משמש כרואה החשבון של חברת מלונות איילון , אשר נקלעה לקשיים עסקיים . 
נודע כי בשלב מסוים נשקלה החלפתו , ברואה החשבון מוריס אזולאי . בתשובה 
לשאלה האם היותו קשור לכל פרשות אלה היא מקרית , אמר רו"ח ברזילי כי עניין 
בנק צפון אמריקה תלוי ועומד בבתי המשפט , ולכן הוא מנוע מלהגיב על כך . 
לדבריו , ח"ך בורג פעל בנושא ממניעים פוליטיים . ברזילי הסביר כי לא ידוע 
לו על הכוונה להחליפו בחברת מלונות איילון , וכי הוא משמש כרואה החשבון 
של חברת בת של רגואן בלבד , ובאדם עצמו מטפל משרד אחר . בהתייחסו לפרשת 
מלונות ים - סוף , הסביר ברזילי כי את ההסתייגות בדו"חות הכספיים נתן , 
מאחר שרואה החשבון של חברת הים האדום לא יכול היה לחוות את דעתו לגבי הדו"חות 
של החברה הבת בהולנד . 
