ועדת החקירה מטעם משרד העבודה והרווחה לבדיקת תאונת הקרינה במפעל " שור 
ואן הקרנות " ממליצה לעכב את הפעלת המתקן עד לגמר ביצוע המלצות שונות שישפרו 
את בטיחות העובדים במתקן . הוועדה , שמונתה על ידי מנכ"ל משרד העבודה והרווחה , 
סבורה כי הפרה חמורה של כללי הבטיחות היא אשר גרמה לתאונת הקרינה שבה נפגע 
בצורה אנושה העובד מוטי לוי במפעל בנחל שורק . לוי עדיין מאושפז במצב קשה 
לאחר שבשבוע שעבר הושתל בגופו מוח - עצם . הוועדה קובעת כי " התאונה נגרמה 
כתוצאה מצירוף נדיר של חמישה אירועים . הוועדה אף מפרטת את האירועים שגרמו 
לתאונה , בהם מחדלים אנושיים וטכניים , שאילו היתה קיימת מידת זהירות מינימלית 
כלפיהם , ייתכן והתאונה היתה נמנעת . ממצאי הוועדה מצביעים כי היתה טעות 
חמורה ביותר בשיפוט , הפרת כללי זהירות , ושיבוש מנגנוני הנעילה של הדלת 
במתקן הקרינה . הוועדה מצביעה על קלקול מכשירי האזהרה בכניסה למתקן ומותחת 
ביקורת קשה על שלא ננקטו כללי הביטיחות . במסגרת הגורמים העקיפים מונה 
הוועדה פרטים אחדים בתכנון המפעל שהם בלתי מספקים והם שתרמו בעקיפין להיווצרות 
התנאים שאפשרו את היווצרות התאונה . כמו כן , מצביעה הוועדה על ליקויים 
טכניים שתרמו להיווצרות חוסר הערנות אצל המפעילים . הוועדה ממליצה על נקיטת 
הצעדים העיקריים הבאים : לפרסם מהדורה עברית של כל הוראות ההפעלה , לרבות 
אלו הנוגעות במצבים בלתי שגרתיים , ושל הוראות הבטיחות הנוגעות למפעילי 
המתקן כפי שנקבעו על ידי היצרן או מומחי בטיחות קרינה אחרים . לערוך השתלמות 
למפעילים בנושאי בטיחות שבה ירועננו הוראות ההפעלה והבטיחות וכן יתוארו תקלות 
ואירועים חריגים שקרו בעולם . המפעל יבחן את תוכניות הבדיקות התקופתיות של 
מערכות המתקן ויעדכן אותן , לפי הצורך , על פי הנחיות היצרן . הרשויות 
המפקחות יכינו תוכנית מפורטת לפיקוח על המתקן ויבחנו את הצורך בשינוי מתכונת 
הפיקוח הקיימת על ידן לאור הבדיקה המחודשת . 
