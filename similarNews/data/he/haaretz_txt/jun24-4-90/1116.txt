כרוז חדש של המפקדה המאוחדת להתקוממות שהופץ אתמול בשטחים קורא להטיל חסות 
בין - לאומית זמנית על השטחים ותוקף את הגורמים הפלשתיניים התובעים להפסיק 
את התהליך המדיני . לגרסת מחברי הכרוז , בניגוד לטענה כי סרבנותה של ישראל 
תוביל את הפלשתינים למבוי סתום , האסטרטגיה הנוכחית של הפלשתינים מוכיחה 
את עצמה , ישראל נעשית מבודדת יותר ויותר ואילו הסולידאריות עם העניין הפלשתיני 
גוברת . הכרוז מזהיר מפני התרחבות המחלוקות והסכסוכים הפנימיים ומפני שימוש 
באמצעים פסולים בסכסוכים אלה . מחבריו מברכים את תת מזכיר האו"ם המבקר עתה 
באזור , אך טוענים כי ההנהגה הלאומית תקיפה בדרישתה לשגר ועדת חקירה לישראל 
והטלת חסות בין - לאומית על השטחים . כן מובעת תודה והערכה למדינות השוק 
האירופי על מדיניותן ותמיכתן החומרית בפלשתינים . מחברי הכרוז קוראים לפלשתינים 
להחרים כל מגע רשמי עם נציגים ישראלים , כשהכוונה היא למנוע כנראה מפגשים 
מסוג זה שמנסה ארנס לקיים עם אישים בשטחים . בעניין הפסקת הדיאלוג האמריקאי 
עם אש"ף קוראים מנסחי הכרוז להחרים תוצרת אמריקאית . 
