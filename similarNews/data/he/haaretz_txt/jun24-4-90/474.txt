דו"ח פנימי שהוכן לאחרונה בצה"ל , ממליץ לרמטכ"ל ולמערכת הביטחון לשנות 
את הקריטריונים לדיווח אירועים בשטחים , על - מנת שישקפו נכונה את האירועים 
היומיומיים בשטחי יהודה , שומרון ועזה . מקורות במשרד הביטחון מסרו , כי 
לאחרונה מינה הרמטכ"ל , דן שומרון , ועדה בראשותו של קצין בדרגת תת - אלוף 
והורכבה מנציגים של קצינים בכל הפיקודים , על - מנת לגבש נוהל דיווח אחיד 
ביהודה שומרון ובחבל עזה . הוועדה סיירה בשטחים , ראיינה מפקדים וקצינים 
ועברה על דיווחים יומיומיים המגיעים לאגפי המבצעים . היא בדקה את מכלול 
הדיווחים על אירועי אינתיפאדה ביו"ש לעומת הדיווחים ברצועת עזה . הוועדה 
הכינה דו"ח מקיף , שמסקנותיו העיקריות : הדיווחים מאזור חבל עזה אינם משקפים 
לעיתים את הקורה בשטח , דבר הגורם לקבלת תמונה מעוות במטה הכללי ובדרג המדיני . 
מרבית אירועי האינתיפאדה הם זריקת אבנים והקמת מחסומים . הוועדה ממליצה 
על שינוי בשיטת הדיווח , תוך הגדרת מאפיינים זהים של רמת הפרות הסדר ביהודה 
שומרון ועזה , דבר שיאפשר לבחון האירועים באזורים השונים בקנה מידה אחיד . 
נודע , כי הדו"ח הועבר למטה הכללי , לשר הביטחון ולקצונה הבכירה בצה"ל . 
מקור צבאי בכיר אישר אמש את קיומו של הדו"ח ואת המלצותיו . 
