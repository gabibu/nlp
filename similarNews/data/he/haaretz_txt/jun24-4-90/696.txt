( ע ) . אמינות זיהוי תמונת דמיאניוק כאיוואן האיום , היוותה אתמול את 
מוקד הדיון בהמשך ערעורו של גון איוואן דמיאניוק , בבית המשפט העליון . 
הסניגור עו"ד יורם שפטל , שב וניתח את הליכי הזיהוי של העדים , כשמסקנתו 
היא שהמערער " זוהה " בהליכים לא מקובלים . הוא דחה את הסבר התביעה , 
שמדובר בעדי זיהוי שהכירו את איוואן האיום היכרות " קרובה וטראומאטית " , 
ולכן לא היה צורך במסדר זיהוי . שפטל הוסיף , כי לא כל העדים הכירו את 
איוואן מקרוב , כפי שטען התובע , והיו גם עדים שלא זיהו אותו כלל . משקלם 
המצטבר של מסדרי הזיהוי , בהם לא זוהה המערער , גובר על משקל המסדרים בהם 
הוא זוהה . לדברי הסניגור , רק העד אפשטיין זיהה את תמונת דמיאניוק ללא 
פגמים ורמזים , אבל " לא ייתכן שיישלח המערער לגרדום , על סמך עדותו של 
אדם אחד , שזיהה אותו , לאחר שעברו כל כך הרבה שנים " . אתמול , יומיים 
לפני סיום הדיון בערעור , באו איתותים מכס המשפט , כי פקעה סבלנותם של 
השופטים מטיעונים חוזרים ונשנים של הסניגור . השופטים הרבו להעיר לשפטל 
הערות , כמו " את זה כבר אמרת " , " מה אתה מחדש , אתה חוזר על כל אותם 
דברים שטענת כבר בסיבוב הראשון " , " אם נשווה את הפרוטוקולים מתחילת הערעור , 
לא נמצא שום הבדל . בשביל מה כל זה ? להוכחת חוסר מהימנות תהליכי הזיהוי , 
שב והציג שפטל את הניסוי שערך פרוף ואכנר עד מומחה מטעם ההגנה שעדותו 
נפסלה ע"י בית המשפט המחוזי , למורת רוחה של הסניגוריה . ואכנר לקח את 
תמונת דמיאניוק עם יתר התמונות , הציגן בפני 52 סטודנטים והסביר להם , 
כי אחת מהתמונות היא של פושע אוקראיני . כל ה52 הצביעו על תמונת דמיאניוק 
הבלונדי . לעומת זאת , כאשר שם את התמונה יחד עם תמונות אנשים הדומים לו , 
רק שניים מתוך 52 , זיהו את דמיאניוק כפושע . השופט מאיר שמגר הקשה : 
" יש רק שוני אחד . העדים באו מטרבלינקה והכירו את איוואן האיום , בעוד 
שהסטודנטים לא היו שם " . שפטל : " זה נכון " . שמגר : " גם פרוף ואכנר 
לא היה בטרבלינקה " . שפטל : " גם זה נכון , אך זה שהם לא היו בטרבלינקה , 
לא משנה דבר . מטרת הניסוי היתה להוכיח שתמונת דמיאניוק היתה מרומזת , 
ואת זה הצליח להוכיח " . 
