כוחות המשטרה ומשמר הגבול לא היו ערוכים בחג השבועות באזורי החוף בארץ , 
בהיקף הכוחות הנדרש ובהתאם לפקודות הקיימות . נהלי התגבור בחופים על ידי 
כוחות המשטרה לא קוימו במלואם , על אף שהיתה התרעה על אפשרות נחיתת מחבלים 
בחופי הארץ , כבר בערב חג השבועות . הסיבה המרכזית היא ריכוז כוח אדם 
בירושלים ובמשימות ביטחון פנים שוטפות . אלו חלק מהממצאים החסויים של התחקיר 
הפנימי שנערך במשטרת ישראל , בעקבות חדירת המחבלים בחג השבועות . חלק מממצאי 
ולקחי התחקיר המשטרתי מתפרסמים כאן לראשונה . מחוז המרכז למשל , החולש על 
כמה חופים גדולים במרכז הארץ , לא קיבל תגבור של כוח משמר הגבול כפי שהיה 
אמור לקבל בהתאם לפקודת המבצע שהופעלה לכוננות בערב חג השבועות . בין הליקויים 
שנחשפו במשטרה בעקבות האירועים , היתה העובדה שלמפכ"ל המשטרה אין למעשה 
רכב מבצעי המצויד באמצעי שליטה וקשר יעילים , כמו לצה"ל . כלי הרכב המבצעיים 
הקיימים כיום מיושנים ואינם מתאימים לייעודם . החפ"ק של מרחב לכיש , לדוגמה , 
החולש על חוף ניצנים ושאמור היה לרכז את הפעילות המשטרתית באזור , התארגן 
במכוניתם של בוחני תנועה , שלא כללה ציוד מתאים לחפ"ק . התחקיר המשטרתי 
העלה עוד כי בחוף ניצנים שררה אנדרלמוסיה , לאחר נחיתת המחבלים בו . פיקוד 
המשטרה הבכיר היה שרוי בחוסר מידע כמעט מוחלט . הוברר כי בהעדר תורן קבוע 
במחלקת המודיעין לא היתה התייחסות למספר ידיעות מודיעיניות חשובות , הנוגעות 
להתרעה ולפעילות של הצבא וגורמי הביטחון האחרים בערב ובבוקר חג השבועות . 
חלק מהמידע שהיה בידי המודיעין המשטרתי , הופץ באמצעות מברקים , מבלי שנעשה 
אימות ותדרוך בעל פה של בעלי התפקידים במשטרה , שהיו אמורים לקלוט את המידע 
הזה . למשטרה הועברו בבוקר חג השבועות רק שתי ידיעות מהצבא עד השעה 00 . 
8 בבוקר על ניסיון חדירת המחבלים לחופי הארץ . זאת בעוד שבצה"ל הועברה בשעה 
00 . 8 לערך ידיעה ברורה על סירת מחבלים נוספת העושה דרכה לחופי הארץ . בעקבות 
התחקיר הופקה שורה של לקחים ומסקנות , כאשר הבולטת שבהם היא ההחלטה לצייד 
מחדש את מכוניות החפ"ק של המשטרה , בעיקר של מפכ"ל המשטרה . כמו כן הוחלט 
לצייד את כוחות המשטרה ומשמר הגבול בכלי נשק אוטומאטיים , בכלל זה מקלעים 
משוכללים כדוגמת אלו הנמצאים בשירות צה"ל . גם על סירות משמר החופים של 
המשטרה יוצבו כלי נשק ארוכי טווח וכוחות חמושים של משמר הגבול , שיעלו על 
סירות המשטרה בעת חירום . 
