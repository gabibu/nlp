סוף סוף אנחנו , כמו המתוקנות באומות , מעלים שלושה מערכונים של נשיא צכוסלובקיה , 
והם בעלי אופי אוטוביוגרפי ודוקומנטרי , על החיים במשטר הרודנות של פראג , 
לפני שהאוול היה לנשיא ולסמל החופש . באחד מהם נפגש הסופר בזוג שהשתלב במשטר 
ומנסה לשכנע אותו שהוא לא בסדר . בשני הוא עובד במפעל בירה ושותפו לעבודה 
שנתבקש להשגיח עליו , מבקש ממנו שילשין על עצמו , ובשלישי הוא נדרש להתכחש 
לזהותו הפוליטית . הבעיה אינה במערכונים המשעשעים ( אם כי כל אחד מהם קצת 
ארוך מדי ) , כי אם בביצועם . כדי שתהיה להם משמעות , מוכרחה להתלוות 
תחושה של אימה לגיחוך שבסיטואציות . כשויקי מורן ושמעון כהן משחקים תוצאה 
במקום דמויות , ( היא בשני תפקידים שונים , הוא בארבעה ) הם מחמיצים 
את האימה של הסיטואציה לטובת הצחקות מקומיות וולגאריות . מורן וכהן גם אינם 
מסוגלים להתאים את עוצמת משחקם המוגזם , לגודל ( קוטן ) המקום בו הם משחקים . 
חוש התזמון הטוב של כהן מוציא מן הקהל הרבה צחוקים . המערכון השני הוא הידוע 
ביותר , ורק בו משחקו של כהן מקבל מידה של עוצמה . עמי טראוב מגיש כבן 
דמותו של המחזאי נוכחות שאינה מעוררת הזדהות וגם לא התנגדות . מעניין לראות 
עד כמה המשטר הרודני הזה בעיני האוול שבלי ספק סבל ממנו סבל אמיתי מצטייר 
במערכונים כמתוחכם ומעודן ביחסו למתנגדיו . ניסיתי לדמות לנגד עיני את הגיבור 
בשלושת המערכונים כמחזאי ערבי מהשטחים , כמובן שהמשטר לא אוהב אותו , 
והמערכונים האלה נראו לי ממציאות אחרת . 
