השירותים הווטרינריים יחלו מיום ראשון להחמיר את הבדיקות הנערכות במשחטות 
ומפעלי בשר מאושרים לייצוא , לנוכח תלונות על טיב הבשר המיובא לארצות - 
הברית ממדינות שונות , שהשמיעו גורמים שונים במדינה זו . מנהל השירותים 
הווטרינריים , ד"ר ארנון שמשוני , מסר אתמול שתדירות הבדיקות של בשר העוף 
המיועד לייצוא תגדל , ויתוגבר הצוות העוסק בתחום זה , חרף המחסור בתקני 
כוח אדם בשירותים הווטרינריים . ד"ר שמשוני אמר , שהאמריקאים החליטו באחרונה 
להחמיר באורח קיצוני את דרישות התקן האוסרות הימצאותן של שאריות ביולוגיות 
במזון . החלטת משרד החקלאות האמריקאי , התקבלה בלחצם של ארגוני צרכנים וכן 
ועדות בקונגרס . הדרישות הוחמרו לגבי אנטיביוטיקה , חומרי הדברה , תרופות 
לבעלי חיים ומזהמים סביבתיים אחרים שנמצאו בבשר עוף ובקר שיובא לארצות - 
הברית . סערת הרוחות בקרב הצרכנים במדינה זו התעוררה שוב לאחר שבבשר בקר 
מיובא מאוסטרליה נמצאו שאריות של בשר קנגרו . הבדיקות הקפדניות בארצות - 
הברית עלולות לפגוע בייצוא הבשר הישראלי לארץ זו , הנמצא במגמת עלייה בשנים 
האחרונות . שמונה מפעלים ישראליים מייצאים לארצות - הברית בשר עוף והודו , 
וכן כבד אווז ובשר מעובד של עופות מים , בהיקף שנתי של חמישה מיליון דולר . 
גדול יצואני הבשר למדינה זו הוא הוד - לבן שבעמק חפר . 
