במערכת הביטחון מביעים דאגה מהשפעת התחזקותם והתבססותם של הארגונים הפלשתיניים 
בירדן על רמת הפעילות האלימה בשטחים . לטענת גורמים צבאיים בכירים , העלייה 
ברמת הפעילות החבלנית העוינת המבוצעת על ידי הגרעין הקשה של פעילי האינתיפאדה , 
הכוללת שימוש בנשק חם ובמטעני חבלה מקורה בין השאר בקשרים עם פעילי הארגונים 
הפלשתיניים בירדן . ארגונים אלה , ובהם בולט הפתח של ערפאת , מבססים לאחרונה 
תשתית מבצעית רחבה בירדן , ופועלים גם באימון , הדרכה והפעלה של תושבים 
מן השטחים המגיעים לירדן דרך הגשרים . חלק מהחוליות בגדה המערבית , הפועלות 
בנשק חם ומבצעות פיגועים אלימים , נמצאות בקשר ישיר עם מפעילים פלשתינים 
בירדן . ידוע שאחת החוליות שברשותה שלושה כלי נשק אוטומאטיים , מסתובבת 
עדיין בשטח , והמרדף אחריה לא נשא בשלב זה פרי . חברי חוליה זו עשו שימוש 
בשלושת כלי הנשק האלה , לפני כחודש בחברון . להערכת הגורמים הצבאיים הבכירים , 
מונה הגרעין הקשה של הפעילים בגדה המערבית , העוסקים בפעילות חבלנית של 
ממש , עשרות רבות של אנשים . חלק מהם עושה מדי פעם את דרכו לירדן ויוצר 
מגע עם אנשי המבצעים של ארגוני המחבלים . אחת הבעיות בפניהן ניצבים פעילים 
אלה , היא הקושי להבריח לשטח כלי נשק ואמצעי לחימה . על מנת לעקוף את הבעיה , 
הם נאלצים לעשות שימוש בנשק מאולתר ובמטענים לא תקניים . ישנם פעילים המצליחים 
להרכיב אקדחים מאולתרים , שפגיעתם עלולה להיות קטלנית כמו אקדח רגיל . על 
פי אותה הערכה , אם יימצא בידיהם נשק חם , הם לא יהססו לעשות בו שימוש . 
לפיכך , מפנים צה"ל ושירות הביטחון הכללי את המאמץ העיקרי בתקופה האחרונה 
לסיכול הפעילות החבלנית העוינת . ההצלחות הרבות בחשיפת התארגנותן והצטיידותן 
של חוליות באמצעי לחימה ובנשק חם , מונעות בינתיים את התפשטות התופעה של 
שימוש בנשק חם בגדה המערבית . התבססותם של ארגוני המחבלים הפלשתיניים בירדן 
מתבצעת בחלקה למורת רוחו של המלך חוסיין , אך בשל מגבלות ואילוצים שאינם 
תלויים בו , הוא נאלץ לאפשר להם לעשות זאת . בישראל רואים בחומרה תהליך 
זה והשפעתו על האינתיפאדה . קשה לאתר את חברי הגרעין הקשה , האלים , כאשר 
הם עוברים בצורה שגרתית בגשרי הירדן . היות שאינם חוזרים משם עם אמצעי לחימה , 
קשה גם לאתרם עם חזרתם , לאחר שקיבלו תדריכים והדרכה במהלך ביקורם בירדן . 
