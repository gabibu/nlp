ליקוי תברואה ונקיון חמורים נתגלו בשורה של בתי מלון בתל - אביב , בביקורת 
פתע של משרד התיירות בשיתוף משרד הבריאות , שהתקיים בסוף החודש שעבר , 
לקראת פתיחת עונת תיירות הקיץ . למספר בתי מלון שבהם נמצאו ממצאים חמורים 
במיוחד , נשלחו אזהרות . רוב הממצאים עוסקים בחוסר נקיון במטבח ובשירותים . 
בין הממצאים : במלון סיני נמצא מצב שלילי ביותר בכל המערכת . גם בגראנד 
ביץ נמצאו ממצאים שליליים רבים . בחדר הקירור של מוריה פלזה היו מאוחסנים 
יחד בשר , עוגות ופרחים . במלון רמדה נמצאו ליקויי תחזוקה ונקיון במטבח 
וסביבתו . במלון אדיב התגלו ליקויי תברואה חמורים ביותר במטבח , במחסנים 
ובחדר האוכל . גם במלון דן נמצאו ליקויי נקיון במטבח , לא עד כדי הזהרה 
בכתב . במלון פלורידה , מזון מוכן לא היה מכוסה ונמצאו כיריים לא נקיים . 
מנכ"ל התאחדות המלונות , משה עמיר , אמר אתמול בתגובה על הממצאים שנתגלו : 
" אנו מקבלים בברכה כל ביקורת , במיוחד כשהדבר נוגע למזון ולנקיון . 
אנו מספקים 82 מיליון ארוחות בשנה , יכולים לומר בגאווה שאין בישראל מערכת 
המספקת מזון , שהיא נקיה יותר , מאורגנת ומפוקחת יותר , מאשר המערכת המלונאית . 
אנחנו ערים לליקויים שנמצאו במספר בתי מלון , והם יתוקנו בהקדם " . 
