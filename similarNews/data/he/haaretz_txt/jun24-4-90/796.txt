מדי שבוע , במשך שנים , מגיעה לנמל טראפאני שבסיציליה ספינה שיצאה שעות 
אחדות קודם - לכן מאחד מנמלי תוניסיה , ועליה כאלף אפריקאים , רובם ככולם 
מצוידים באשרת - תייר קצרת - מועד . בחודשים האחרונים מחכה לבאים צוות מוגבר 
של משטרת - ההגירה האיטלקית : אשרות - התייר נבדקות בקפידה רבה יותר מאשר 
בעבר . התחקירים שעושים לאפריקאים דלי - המראה נמרצים יותר , והתוצאה היא 
שרבים מן התיירים שבאו לכאורה להתבשם מנופיה של אירופה מוחזרים אחר - כבוד 
למקום מוצאם . שיעור קטן יותר ויותר מתוך הבאים מורשה לצאת לרחובות העיר 
הקטנה והענייה טראפאני , ולהמשיך משם הלאה , אל הצפון הנכסף . אף שהמרחק 
בין סיציליה לתוניסיה קצר ביום בהיר אפשר לראות את חופי צפון - אפריקה מחופיו 
הדרומיים של האי מכל בחינה אחרת , המרחק בשביל האפריקאים הוא של שנות - 
אור : אפילו ערי סיציליה העניות הן לדידם מקומות של עושר אגדי ; אשרי מי 
שזכה להישאר ולעבוד עבודת - דחק בטראפאני , ומכל שכן , מי שעלה עוד מעלה - 
מעלה עד פלרמו וממנה חלום גדול מדי הפליג במעבורת לנאפולי , ומשם . . 
. וכך נמשך המצעד הגדול , כשיירת נמלים אנושיות שאינן יודעות מנוח , 
מטראפאני לאורך כל הדרך . עד לאחרונה התנהל מצעד זה בעידודם של השלטונות 
המקומיים , הבנויים , רובם ככולם , על יסודות לא - איתנים של השמאל האיטלקי . 
עיריית טראפאני עצמה , בדומה לעיריות סיציליאניות ( ודרומיות ) רבות 
אחרות , בידי המפלגה הקומוניסטית . והנה באחרונה הועבר בפרלמנט האיטלקי , 
לאחר שקלא וטריא של שנים , החוק המגביל את בואם של בני אפריקה לאיטליה , 
משמע , אל כל ארצות הקהילה האירופית . גם השמאל האיטלקי החזק עדיין לאחר 
שהמפלגה השילה מעליה את התואר קומוניסטית לא יכול להוסיף ולהתנגד לחוק " הגזעני " 
( כפי שהמפלגה מוסיפה לתארו ) . מספר הבאים אל טראפאני פחת במידה ניכרת 
ובאוויר כבר יש שמועות שצוואר - הבקבוק יתהדק עוד יותר : איטליה , כנציגת 
הקהילה האירופית , מתבצרת יותר ויותר מפני " הפלישה הגדולה " של השבטים 
הדחויים . אירופה העתידה לקום בשנת 2991 מאוחדת בצורה זו או אחרת , עם 
פתח לארצות אירופה המזרחית או בלעדיו , עם קשרים אפריקאיים כאלה ואחרים 
היא מה שקרוי בפי פובליציסטים רבים " מבצר אירופה " ; חצי - אי סגור , 
שמור היטב , נכון בכל שעה לקראת מתקפה וחיכוך , נתון בתחושה של רפסודה 
לא - גדולה המיטלטלת בים סוער העלול להטביעה . פתאום ( לכאורה ) , בחודשים 
האחרונים , החלו השדים לרקד על כל הבימות הציבוריות באירופה המערבית : 
לא רק בגרמניה , שבעיית " העובדים - האורחים " ממלאה בה מקום מרכזי בדיון 
הציבורי כבר כמה עשורים , אלא גם באיטליה , צרפת ואנגליה . לדיון המתמשך 
בפרלמנט האיטלקי , בהצעת - החוק המגבילה את כניסת הזרים לאיטליה , מקבילה 
האנדרלמוסיה הידועה הרבה יותר של דיוני " השולחן העגול בשאלת ההגירה " 
המתנהלים בפאריס בהשראתו של ראש - הממשלה , הסוציאליסט מישל רקאר , מלווים 
בפובליציסטיקה קדחתנית מן השמאל ומן הימין . בפרלמנט האנגלי הציע באחרונה 
אחד מנכבדי המפלגה השמרנית , השר - לשעבר נורמן טיט , את " מבחן הקריקט " , 
לבדיקת נאמנותם של הזרים באנגליה למולדתם החדשה : למי מריעים הפקיסטנים 
או בני האיים הקריביים בעת משחק קריקט לאנשי הקבוצה האנגלית או לנבחרת של 
ארץ מוצאם ? טביט גונה מיד כגזען פרימיטיווי והוא השיב שאם זו גזענות , 
כי אז הוא מודה שהוא גזען . ספק אם היה מרשה לעצמו לומר זאת קודם שהודח 
אל הספסלים האחוריים של מפלגתו , לאחר ריב כלשהו עם מרגרט תאצר . היא עצמה 
הסתייגה כמובן מיד מדבריו של טביט , שנאום " מבחן הקריקט " שלו הושווה 
לנאומו של אינוק פאול לפני כשני עשורים , בדבר " נהרות של דם " שישטפו 
את ערי אנגליה בעקבות הפלישות הברבריות מן הדרום . גם אינוק פאול בשעתו , 
כנורמן טביט כיום , גונה בפי ראשי מפלגתו אף הודח והוקע וכו . ובתוך כך , 
בצנעה ובתחבולה , נעשו באנגליה , לפני כל מדינות אירופה האחרות , תהליכי 
התחיקה המגבילה את ההגירה . אפילו מאזרחים אנגלים של מדינות חבר - העמים 
נשללה האזרחות האנגלית המלאה ; לאזרחי הונג - קונג , למשל , הוענקו תעודות - 
זהות המקנות להם את כל זכויותיו של האזרח האנגלי הרגיל , פרט לזכות לשבת 
באנגליה . לא היה כל צורך לשכנע את הימין בכל ארצות המערב , שהגיעה השעה 
לחסום את הגבולות בפני פלישות הברברים כהי - העור ( ואף צהובי - העור ) 
, אבל מעניין שבתקופה האחרונה השמאל מתקפל והולך , גם השמאל הליברלי בצרפת 
ובאנגליה ובאיטליה וכו , נכנע ללחצי דעת - הקהל ומתיר את התבססותו של מבצר - 
אירופה . מיטראן חש להופיע בעצרת נגד הגזענות ( ויש אומרים : שש להופיע , 
לצורך צבירת הון פוליטי ) , אבל הרבה מפעולותיו ואף דבריו בשנה האחרונה 
סותרים את המחווה הנהדרת שלו אחרי פרשת קרפנטרה . הרי הוא שאמר ( בטלוויזיה ) 
כי צרפת " הגיעה אל הגבול האחרון של אפשרויות הקליטה " ועל הצורך לחסום 
את הגבולות שלנו בטרם . . . כאן נשכרו מיטראן וחבריו מקשירת הגזענות עם 
האנטישמיות . מי לא יתייצב נגד האנטישמיות ? במעטה של התייצבות נגד הפעולות 
האנטישמיות , רחצו צרפתים רבים בניקיון כפיהם ויכלו לשלח רסן לאנטי - ערביות 
ואנטי - אפריקאיות שלהם , ואף לעשות זאת בהדרכת הנשיא הסוציאליסטי וחבריו . 
להתבצרותה של אירופה מקבילה ההתבצרות האמריקאית החדשה . ארה"ב סוגרת את 
שעריה לא רק בפני יהודי ברית - המועצות . מאז חוקי - ההגירה הליברליים לעילא 
של שנות הששים ( שביטלו הגבלות קודמות רבות ) היתה נסיגה מתמשכת בתחיקה 
בתחום זה , ובאחרונה יותר ויותר קולות קוראים להגבלות קיצוניות רבות , 
ביחוד ביחס למהגרים הלטינו - אמריקאים ( בעיקר בקליפורניה ) . כל זה מלווה 
את המתח הבין - גזעי הגובר בכל מקום ומגיע לשיאו בחודשים האחרונים בניו יורק . 
לא זה המקום להיכנס לפרטיה של פרשה גדולה זו ; די לציין שארה"ב " הלבנה " 
עושה את הניסיון ( האחרון ? ) להתבצר , קודם שתשנה כליל את צבעיה , 
( " ארה"ב משנה את צבעיה " זו היתה הכותרת של סיפור - השער בשבועון " טיים " 
לפני זמן קצר ) . על עליית כוחו של הימין הגזעני ועל שתיקתו היחסית של 
השמאל נכתב הרבה באחרונה . בראשית שנות התשעים הללו מתגלה איפוא נוף ימי - 
ביניימי יותר ויותר : מבצרים קמים ומנסים להתחזק במקומות שונים בעולם , 
בראש וראשונה באירופה ובאמריקה עם מבצרי - ביניים , אם אפשר לומר , גם 
באמריקה הלטינית , בדרום - אפריקה ובאסיה ; ( אגב , לא הזכרתי כלל את 
הגבלת ההגירה לאוסטרליה , שמפעילים שלטונות היבשת זה כמה שנים ) . והנה 
במקום שיש מבצר או בטווח - ראותו של מבצר כזה יתגבש תמיד הצבא שירצה לשים 
עליו מצור ולנסות להפילו . באחרונה הוקרן בבי - בי - סי הסרט " המצעד " , 
סרט עתידני , תיעודי - למחצה , אחד מאותם שילובים הרווחים עתה , המערבים 
ניחוש או חזון עם עובדות . זה סרט רב - עוצמה המתאר את התארגנותו האפשרית 
של צבא הרעבים האפריקאי ואת עלייתו על עריה של אירופה . לצבא - הרעבים בסרט 
" המצעד " מנהיג כריזמטי , האוסף בדרכו על פני מדבריות אפריקה מזי - רעב 
רבים יותר ויותר , מיליונים על מיליונים . " ממשלת אירופה " בבריסל עומדת 
עד - מהרה על חומרת הסכנה . נציגת ה"דסק לעזרת העולם השלישי " , אירית צעירה 
וליברלית ( רחוקה מדגם השמאלנות הנאיווית של שנות הששים ) , נשלחת לפגוש 
את המנהיג ולשאת ולתת עמו . המפגש של האישה עם המנהיג שחור - העור , והשיחה 
הפילוסופית למחצה המתנהלת ביניהם , הם עיקרו של הסרט האפי במתכונתו , שהושקעו 
בו כספים רבים כל - כך שאפשר כמדומה להזין בהם מחנה - רעבים אחד לפחות באתיופיה . 
" אנחנו באים אליכם כדי שתראו איך אנחנו מתים " אומר המנהיג השחור לאישה 
האירית ( " אני מאירלנד וגם אני יודעת משהו על הרעב " ) בקטע המרכזי של 
" המצעד " " כדי שהאוכל שאתם אוכלים ייתקע בגרונכם " . מובן שמנהיג זה , 
הדמיוני מבחינה זו במלוא מובן המלה , אינו מביא בחשבון את ההיסטוריה האירופית 
ואולי גם לא את נתוניו היסודיים של בעל - החיים ששמו אדם : יצור זה לא הגיע 
עד כה מעולם למדרגה כזאת של הומניזם , שלמראהו של אדם רעב ייתקע האוכל בגרועו . 
( סימון דה בובואר מספרת בזיכרונותיה על ההתפעלות שעוררה בה סימון וייל 
שבכתה ממש בכתה ! כאשר נודע לה על הרעב בסין . דה בובואר עצמה לא היתה 
מסוגלת לקורבן - דמעות כזה ) . אך המנהיג השחור אינו מסתפק בהתוויה זו של 
המטרה למצעד הרעב שלו ; הוא גם מסביר מדוע הם עושים את דרכם דווקא לאירופה : 
" אנחנו רעבים כי אתם שבעים " , הוא אומר . כאן מתחילה הנציגה האירופאית 
לדון בשאלה שבשביל הליברל האירופי היא מרכזית לחלוטין ( והרי זו דוגמה לתבוסת 
הליברליזם באשר הוא ) : שאלת האחריות לרעב הגדול ולעוני הגדול השוררים 
בעולמות שמחוץ למבצרים השבעים . האם יש ממש בהאשמה התדירה שתולות הארצות 
הרעבות כלפי אדוניהן - לשעבר ובתירוץ כישלונותיהן בהווה בניצולן של מעצמות 
המערב ? האשמה הליברלית הוותיקה גורסת שאמנם כן , המערב אשם בכל , ועל 
כן על המערב לנסות לכפר ( לשלם ) . אבל הליברליות החדשה , המייצגת בתחום 
זה את הגישה החדשה של השמאל האירופי , כבר הרבה פחות צייתנית וכנועה : 
" מה עשיתם בכל המיליונים שקיבלתם מאתנו כל השנים הללו ? " צועקת האירית 
על המנהיג השחור ; בניתם ארמונות ומגדלים למנהיגיכם , טירות שאין גבול 
לפארן ואת בני עמכם דירדרתם עד שפל תחתיות ! אם זה קולו של הליברליזם החדש , 
כי אז מדברת בו יותר פסיכולוגיית המצור מאשר האשמה הליברלית הישנה . נוכח 
ההאשמות הרציניות מאוד שמפנה המפקחת הסמלית על העזרה לעולם השלישי כלפי המנהיג 
האפריקאי הסמלי ( המופיע , כמובן , במלוא תפארת העוני , כמו שסופר לפנים 
על מהטמה גנדי , שהיה נוסע ברכבת מיוחדת , שהפעלתה עלתה מיליונים , לבוש 
בסדין - העניים שלו ) יכול האפריקאי הגא להצביע רק על עדרי הרעבים ההולכים 
במצעד שלו , ולומר את לחש הכישוף או האיום המאגי שלו : " תראו איך אנחנו 
מתים . . . תראו איך אנחנו מתים . . . 
