ההסתדרות תובעת משר האוצר מודעי לחלץ את המשא ומתן על הסכמי שכר במגזר הציבורי 
מקפאונו , ובמקביל מטילה על יעקב דנון , הממונה על השכר במשרד האוצר , 
את האחריות להעדר כל התקדמות בדיונים . בפנייתו לשר מודעי אמר אתמול חיים 
הברפלד , ראש האגף לאיגוד מקצועי ומ"ם מזכ"ל ההסתדרות , כי דנון נושא בעיקר 
האחריות לקיפאון בשל מאמציו הבלתי נלאים לנפנף בהמלצות ועדת זוסמן שיישומן 
כרוך במשא ומתן לשנים אחדות . להערכת הברפלד דנון עושה תרגילי הסחה והטעיה 
של הציבור כשהכוונה האמיתית היא לגרום לשחיקת שכר . דנון קיים בראשית השבוע 
מסיבת עיתונאים בה האשים את ההסתדרות בקיפאון בדיונים . עמדת האוצר היא 
כי האיגודים המקצועיים מטרפדים בכוונה את המשא ומתן על יישום הרפורמה במבנה 
השכר , הן משום שהם חוששים לפגיעה במעמדם , והן בשל רצונם להגיע להישגים 
לפני שעובדי המגזר הציבורי יסווגו בטבלת שכר אחת . ראשי האיגודים טוענים 
כי אינם זוכרים ממונה באוצר הנעדר גמישות כדנון . עוד טוענים ראשי האיגודים 
כי דנון משתמש בחוק יסודות התקציב ככיסוי לכשלונו בניהול המו"ם . 
