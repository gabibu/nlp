דאבלין ( ע"ר וע"ץ ) . קאנצלר מערב - גרמניה , הלמוט קוהל , הנחוש להמשיך 
בתהליך איחוד גרמניה ללא קשר למשבר הכלכלי בבריה"ם , ביקש ממנהיגי הקהילה 
האירופית סיוע של 51 מיליארד דולר למיכאיל גורבצוב . ההצעה זכתה לתמיכת צרפת , 
אולם עוררה ביקורת מיידית מצד ראש ממשלת בריטניה , מרגרט תאצר . " אין 
טעם לתת כסף זה כל עוד לא ברורה המטרה לשמה הוא ניתן . אין שום התחייבויות , 
אי אפשר להתחיל בבירור הנושא ללא התחייבויות . המחקר והניתוח נועדו לקבוע 
מה דרוש " , אמר פקיד בכיר בממשלת בריטניה . הדיון בארוחת הערב , ביומה 
הראשון של הפסגה , התרכז בנושא בריה"ם . המנהיגים הסכימו לבקש ממועצת אירופה 
להכין דו"ח על מצבה של הכלכלה הסובייטית ועל אפשרויות המערב לסייע לה . החלטות 
על מימון יתקבלו רק לאחר שהדו"ח יהיה מוכן , ככל הנראה בפסגה המיוחדת ברומא 
באוקטובר . ארה"ב תוזמן גם היא לסייע בניתוח המצב בבריה"ם וגם בתרומה לחבילת 
הסיוע אמרו דיפלומטים . מנהיגים מערביים , ובמיוחד קוהל , חוששים שהבעיות 
הכלכליות והפוליטיות הניצבות בפני נשיא בריה"ם עלולות להביא להדחתו מתפקידו 
ולעצור את תהליך איחוד גרמניה . בעמדת צרפת וגרמניה תמכו גם ספרד , הולנד 
ואיטליה , ואילו לדעתה של בריטניה שותפות דנמרק ופורטוגל . 
