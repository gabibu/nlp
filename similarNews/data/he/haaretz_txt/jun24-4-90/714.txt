ראש עיריית מוסקווה , גבריאל פפוב , פנה , בבקשה בלתי שגרתית , לראשי 
הסוכנות היהודית להדריך פונקציונרים בעיריית מוסקווה בנושאים של שיבה למולדת 
וקליטת מהגרים ופליטים . הפנייה הועברה אתמול באמצעות ראש ה"ועד " היהודי 
בבריה"ם , מיאל צלנוב , העומד בראש המשלחת היהודית לעצרת הסוכנות , המתכנסת 
בירושלים . צלנוב מסר , כי פנייתו של פפוב , באה על רקע הציפייה במוסקווה 
להגעתם של עשרות אלפי רוסים מהרפובליקות הסובייטיות , דבר המחייב היערכות 
מתאימה של העירייה לסיוע בקליטתם . לדברי צלנוב מבקש ראש עיריית מוסקווה 
לשלוח מספר נציגים מהעירייה לישראל כדי שיעברו השתלמות בסוכנות . כמו כן , 
הוא מקווה כי נציגים של הסוכנות יגיעו למוסקווה ויערכו הדרכה מיוחדת במקום . 
יו"ר הנהלת הסוכנות , שמחה דיניץ , אמר בתגובה כי כל בקשה שהסוכנות תקבל 
מהשלטונות המוסמכים בבריה"ם , כמו גם פנייה זו , תידון באהדה ותוך תיאום 
עם ממשלת ישראל . משלחת ה"ועד " היהודי בבריה"ם , בראשות צלנוב , תיפגש 
היום עם ראש עיריית ירושלים , טדי קולק , כדי למסור גם לו שדר אישי מראש 
העיר מוסקווה . חברי המשלחת הרוסית ביקשו אתמול מהסוכנות להעמיק את שיתוף 
הפעולה עם ה"ועד " בבריה"ם . הם הציעו שהפרסומים של הסוכנות בשפה הרוסית 
יודפסו ויוצאו לאור בבריה"ם . כמו - כן , הם ביקשו לשתף את ה"ועד " בהכנת 
היהודים לעלייה , ולהיוועץ בו לגבי מדיניות הקליטה בישראל . בקשה נוספת 
שהועלתה על - ידם היא שנציגי הסוכנות בבריה"ם יתמקדו , בין היתר , בשיפור 
רמת ידיעותיהם של המורים המקומיים בשפה עברית . לדבריהם , יש במוסקווה 
541 מורים לעברית . 
