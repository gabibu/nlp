שני חברי דירקטוריון החברה לתערוכות וירידים של עיריית חיפה , עו"ד אלי 
רולוף ויעקב בן - שאול ( ליכוד ) תובעים מאריה גוראל , ראש העירייה ( 
ויו"ר הדירקטוריון של החברה ) , לבטל תוך שבועיים את כל ההחלטות העסקיות 
שהתקבלו בה בחצי השנה האחרונה . רולוף ובן - שאול תובעים להגיש את ההחלטות 
לאישור מועצת המנהלים , לאחר שלא הובאו בפניה . לפני כחצי שנה צורפו שני 
נציגי הליכוד באופוזיציה לגופי ניהול של חברות ומוסדות בעירייה , לאחר שסיעתם 
זכתה בתביעה בבג"ץ . במכתבו לגוראל טען רולוף , כי מזה כארבעה חודשים לא 
התקיימה ישיבת דירקטוריון , וחברי הדירקטוריון שאינם נמנים על חברי ועדת 
המשנה הקרויה " הנהלה " , לא קיבלו כל דיווח על עסקי החברה . " אין לי 
כל אפשרות למלא את התפקיד שהוטל עלי , אם אין מתקימות ישיבות שבהן מקבלים 
המנהלים דיווח על עסקי החברה " , טען רולוף . לדבריו , מקריאת פרטיכלים 
של ישיבות הוועדה הקרויה הנהלה , שהגיעו לידיו רק לאחר שדרש בכתב את קבלתם , 
עולה כי גם ההנהלה אינה מתכנסת אלא אחת לחודשיים - שלושה . עוד למד מהתזכיר 
והתקנות כי אותה ועדת - משנה הקרויה הנהלה , התכנסה וקיבלה החלטה לצרף חברים 
לועדת - משנה אחרת , הקרויה ועדת מכרזים ופטור . רק מועצת המנהלים של החברה 
יכולה לדבריו למנות חברים בועדות , או לצרף חברים , על - פי הוראות תקנות 
החברה . " אני מעריך את פעולות מנכ"ל החברה הוותיק מר שמואל ביאליק " נאמר 
במכתב , " וברי לי , כי יש לו כישורים לנהל את החברה , אולם נראה לי 
כי מסמכי ההתאגדות של האגודה אינם מרשים לו לעשות כן לבדו " . במכתב תבע רולוף 
לכנס את דירקטוריון החברה ולאפשר לחבריו למלא את תפקידיהם כחוק . לטענתו , 
גוראל מינה על דעת עצמו חברת ליכוד נוספת לדירקטוריון בלי להתייעץ עם הסיעה . 
לדעת שני חברי מועצת המנהלים , התקבלו כל ההחלטות הנוגעות לפעילות החברה , 
לרבות אירועי הקיץ של עיריית חיפה , שלא כחוק . רולוף ובן - שאול ציינו 
כי בששת החודשים האחרונים התכנסה מועצת המנהלים פעם אחת בלבד , בחודש פברואר , 
ודנה בנושא שאינו אקטואלי תקציב שנת 88 . לטענתם , מועצת המנהלים לא 
אישרה כלל סכומי עתק שיוצאו בקיץ הקרוב על שורה של אירועים . לפיכך הודיעו 
השניים , כי אם לא תכונס מועצת המנהלים ייאלצו לפעול משפטית , בטענה שלכל 
פעילות החברה אין אישור כמתחייב בחוק . 
