בתחילת פברואר 98 , חודש וחצי אחרי התרסקותו של מטוס פאן אמריקן מעל לוקרבי 
שבסקוטלנד , חדר כתב היומון הלונדוני " טודיי " לתא הטייס בגמבו של פאן - 
אם שחנה בנמל התעופה היתרו בלונדון . הכתב , סטיב בוגן , קיבל בשם כוזב 
עבודת ניקיון בשטח הנמל , נכנס למוסך השירות של חברת התעופה ועלה למטוס 
מבלי שאיש עצר אותו או ביקש ממנו להזדהות . בוגן צילם את עצמו בתא הטייס 
כהוכחה לכך שכל מנגנוני הביטחון של שדה התעופה ושל החברה שמטוסה התפוצץ 
באוויר כתוצאה מפיגוע טרור נותרו פרוצים . המעשה העיתונאי הזה חוקי או 
לא שגם ממנו נדף ריח של שערורייה זולה , נועד להתריע על מחדל , על אי - 
תפקודן של מערכות שאמורות למנוע החדרת נשק למטוסים , ואי - הפקת לקחים מהתרסקות 
המטוס מעל סקוטלנד . מה ההבדל בין מקרה זה לבין המעשה שעשתה כתבת " העולם 
הזה " , כשהתחפשה לאם וניסתה להוכיח כי אפשר לחטוף תינוק ממחלקת תינוקות 
בבית - החולים וולפסון ? ההבדל הוא , שגם לו היתה מצליחה לחטוף את התינוק 
תוך סיכונו הפיסי וגרימת חרדה להוריו ולצוות המטפל לא היתה מוכיחה שקיים 
מחדל . העיתונאי הבריטי הצליח להחדיר נשק למטוס ולעקוף מערכות מיגון מתוחכמות 
שאלפי נוסעים סומכים עליהן , וזאת אחרי שחברת פאן - אם ניסתה לשקם את שמה 
והבטיחה לנוסעים ששיפרה את כל מערך הבטיחות שלה . האם התיימר פעם איזשהו 
בית - חולים להעניק למטופליו הגנה מפני חטיפה ? האם עומדת סכנה כזו על הפרק 
יום - יום , או אפילו אחת לשנה ? איזו מידת סבירות יש שמישהו יחטוף תינוק 
לא לו מחדר התינוקות ? האם יש סבירות גבוהה יותר שייחטף תינוק מאשר שיהיה 
חשוף לכל מעשה טירוף אחר ? שום מערכות הגנה לא היו אמורות למנוע את כניסת 
העיתונאית המתחזה לחדר תינוקות , כשם שאיש לא היה ודאי מונע בעדה מלהיכנס 
למחלקה פנימית עם נשק חם ולרסס , למשל , את כל החולים למוות . האחיות 
במחלקת תינוקות אמורות לדאוג לתזונת התינוקות , להחלפת החיתול שלהם בזמן , 
להזעקת רופא הילדים במקרה של בעיה רפואית . הן אינן מבקשות תעודות זהות 
מאמהות הבאות להניק , והרי גם תעודת זהות אפשר לזייף אם רוצים לעשות מעשה 
עיתונאי עוד יותר יוצא דופן ועוד יותר בלתי חוקי . מרבית מערכות חיינו פועלות 
ללא הגנה מפני מטורפים , חוטפים , רוצחים , מתחזים ושאר מפירי חוק . 
העיתונות מהלכת על חבל דק מאד כשהיא באה לחפש מידע או מחדל , והרבה אחריות 
מוטלת על העורכים המפעילים עיתונאים , שיעשו את שיקול הדעת הנכון . ברור 
ודאי שהשיקול שהופעל כאן לא היה עיתונאי , איש לא חשב לחפש מחדל , והמטרה 
היתה לעשות מהומה תקשורתית שאכן הצליחה . אם להרחיק לכת בקו המחשבה הזה , 
יוכל " העולם הזה " לשלוח מחר עיתונאי מחופש לנהג של תנובה , שייכנס 
לסופרמרקט עם חבילת קרטוני חלב מורעלים . יתכן אפילו , שעובדי הסופרמרקט 
יעזרו לעיתונאי המתחזה במלאכתו , יניחו את הבקבוקים המורעלים על המדפים , 
ועשרות קונים יקנו את החלב ויורעלו . איזה מחדל יוכח אז ? האם אמור מנהל 
מחלקת החלב להניח שהנהג אינו נהג והחלב אינו חלב ? האם המסקנה תהיה אז שבכל 
מחלקת חלב צריך להיות סורק מיוחד , גלאי מתחזים או מעבדה שתדגום ותבדוק 
אם החלב מורעל ? או שאולי המסקנה תהיה שלא כל אדם ראוי לעסוק בעיתונאות , 
מקצוע שכולו איזונים עדינים בין אסור למותר ? ההנחה העומדת בבסיס הסדר החברתי 
היא שרוב הזמן , רוב האנשים , שומרים על כללי המשחק , והחוק מרתיע את 
אלה שאולי היו רוצים לנהוג אחרת . אלה שהחוק לא מרתיע אותם נענשים לאחר 
מעשה ועונשם אמור להרתיע אחרים . הגנה מראש מובטחת רק על מקומות מועדים 
לפורענות , אם מספרם מוגבל , והחברה יכולה לעמוד באבטחתם השוטפת . בישראל , 
בגלל בעיות ביטחון , ישנה בלאו הכי עירנות ושמירה עד שלעתים משתבשים חיי 
היום - יום בשל כך . הורים שומרים על בתי - הספר , אנשי הג"א בודקים תיקים 
בכל מקום ציבורי , התחבורה מופסקת והרחוב נסגר בכל פעם שלמישהו נדמה שראה 
חפץ חשוד . גם בחברה דרוכה ומאובטחת כמו שלנו אפשר בקלות למצוא נקודות תורפה . 
מה יכולה היתה להוכיח כתבת בחלוק לבן שמצליחה להחזיק לכמה דקות תינוק לא 
שלה בזרועותיה ? איפה המעשה העיתונאי ? רפי גינת רצה לעשות יחסי ציבור ל"העולם 
הזה " מהר ובקול . הוא היה יכול , למשל , נאמן לקו הכולבוטקי שלו , 
לנסות לבדוק איך נכנס חיידק קולי למים של גוש דן , שהרי כאן אמורות היו 
לפעול מערכות שונות שנועדו למנוע את המפגע , וכמו במטוס פאן - אם , הן 
כנראה לא פעלו . אבל זה היה לוקח זמן ; הרבה יותר פשוט להתפרץ לדלת פתוחה , 
ללבוש חלוק , להרים תינוק מעריסתו ולנסות להוכיח קבל - עם שאחיות מחלקת 
התינוקות של בית חולים וולפסון הן רק אחיות ולא גדוד של משמר הגבול . 
