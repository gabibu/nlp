" ניסינו לגבש חברה שהשוויון יהיה בה תוכן חיים . חלפו השנים , והחולשות 
החלו להופיע ולהתפשט . החלו הניוונים הראשונים . לא הצלחנו לאקלם את המצוות 
הנאורות של חיי קיבוץ . לכן אנו מצווים לפלס דרך אחרת , המתחשבת בחולשותיו 
של האדם " . דברים אלה שפירסם באחרונה אריק לוטן , מוותיקי חניתה , בעלון 
המשק , מבטאים בבהירות את פרשת הדרכים שאליה הגיעה בשנים האחרונות התנועה 
הקיבוצית , בעקבות המשבר הכלכלי הקשה שלווה בזעזועים חברתיים . על רקע הסדר 
הקיבוצים , שרבים בתנועה הקיבוצית ובמערכת הבנקאית מסופקים אם יחלץ את כל 
הקיבוצים מהמצוקה הפיננסית , החלו להישמע תביעות מחברי קיבוץ מהשורה לפרוץ 
את המסגרת הנוקשה ולבצע רפורמה נועזת במבנה הקיבוצי , שתקבע קשר בין תרומתו 
של חבר הקיבוץ לכלכלת משקו , לבין התמורה שיקבל במסגרת תקציבו האישי . 
לפני שנה - שנתיים היו אלה קולות בודדים שהושמעו בסגנון כמעט מחתרתי . היום 
הם נשמעים בפינות רבות בקיבוצים ובמקרים אחדים אף באסיפות המשק . קיבוץ נאות 
מרדכי , שרבים מחבריו יוצאי גרמניה , קנה לו שם של הילד המרדן , שלא לומר 
הסורר , בתנועה הקיבוצית . נאות מרדכי מוביל את המהלך שכבר זכה לכינוי 
" תמורה שווה תרומה " . אט אט הופך העניין למוקד הדיון גם בקיבוצים אחרים 
של התק"ם ושל הקיבוץ הארצי . אנשי נאות מרדכי אינם מעוניינים בחשיפה תקשורתית 
של מהלכיהם , משיקולים שונים , ביניהם האפשרות לעימות מיותר בינם לבין 
הממסד התנועתי . אך הדבר אינו מפריע להם להתקדם צעד אחר צעד . ביום חמישי 
שעבר כונסה אסיפת הקיבוץ והחליטה ברוב גדול " להגביר את האחריות הישירה 
של החברים כלפי מקום עבודתם ופרנסתם " . צוות מתאם יכוון כל חבר בנאות מרדכי 
לעבודה רווחית בלבד , בתוך הקיבוץ או מחוצה לו . האסיפה הבאה של נאות מרדכי 
אמורה לדון " במתן תמורה כלשהי לפרט במקרים מיוחדים , למשל תמורת גיוסים 
אחרי שעות העבודה הרגילות " . בקיבוץ הארצי משמש כחלוץ ביישום המשוואה תרומה - 
תמורה קיבוץ אדמית שעל גבול לבנון , המונה כמה עשרות חברים . שם כבר התקבלה 
החלטה באסיפת המשק " לבדוק אפשרות של עבודה בתמורה למימוש צרכים יחודיים 
של החברים " . גבי טריינין , מרכז המשק , אומר ל"קיבוץ " , ביטאון התק"ם , 
שהצעד נועד לאפשר לחברי אדמית צרכים בסיסיים , שבלעדיהם יעדיפו לחיות במקום 
אחר . " הרעיון הוא להתייחס לכל שעות העבודה , לא רק שעות נוספות , כנושאות 
תמורה . אולי גם נשקול תוספת שכר עבור עבודת לילה ושבתות . כמו כן , חבר 
יוכל להמיר את החופשה השנתית שלו בכסף " . ראשי התנועות הקיבוציות , מוקי 
צור מהתק"ם ועזרא רבין ואלישע שפירא מהקיבוץ הארצי , לא שמחים במהלכים שנוקטים 
בנאות מרדכי ובאדמית , והמתקדם גם בחולדה , במגל , בשער הגולן ובעין שמר . 
מוקי צור חושש , שמתן שכר לחברי הקיבוץ ובמיוחד שכר דיפרנציאלי בהתאם לתמורה 
ולעיסוק , ימוטט את הבסיס הרעיוני של הקיבוץ . גם רבין ושפירא מזהירים 
מפני " הרס השיוויון והשותפות , שהם הערכים החשובים ביותר בקיבוץ " . צור , 
רבין ושפירא מודעים לעובדה שמשוואת התמורה והתרומה מתגלגלת בשבילי הקיבוצים 
ככדור שלג , והם חוששים לאבד שליטה על התהליך . בתחושת לחץ כינסו לפני 
שבועות אחדים את רכזי הכלכלה , החברה , החינוך וההדרכה בשתי התנועות ליום 
עיון שבו דנו כיצד לנתב את התהליך , כך שלא יקבל ביטוי קיצוני בקיבוצים 
רבים . פרוף אורי לוויתן מהמכון לחקר הקיבוץ באוניברסיטת חיפה , שהיה מרצה 
אורח בכינוס , אמר כי " יש לשנות את השיטה הקיימת , כך שייקבע קשר בין 
התמורה ( הכספית ) שהחבר מקבל לתרומה שהוא נותן " . אך לראשי התנועות נוח 
לצטט מומחה אחר לסוציולוגיה , ד"ר אורי וובר מקיבוץ יחיעם , הגורס בהחלטיות , 
שרעיון התמורה לפי תרומה היא ביטוי של יאוש , של אנשים הסבורים שאינם יכולים 
להתמודד עם בעיות . יצירת קשר ישיר בין תרומה של החבר לקיבוץ לבין מתן טובות 
הנאה או עונשין , הוא אומר , נוגדים את המסגרת השיתופית הקרויה קיבוץ . 
מוקי צור גורס שרעיון התמורה - התרומה נולד מתוך תחושת תסכול של חברי המשקים , 
לנוכח העובדה שאחרים במשקים תורמים פחות מהם לכלכלת המשק . הוא טוען שבמקום 
מתן שכר לחברי המשקים , ראוי לטפח מגמות אחרות , כמו השקעה בהרחבת השכלתם 
של החברים , עידודם לעבוד בערים הסמוכות במקצועות התמחותם כמו רופאים , 
עורכי דין , מורים ומתכנתים ואף מתן אפשרות להתמקצעות באמנות . צור , 
ולא פחות ממנו מזכירי הקיבוץ הארצי , המשתדלים לא לפגר בסוגיות אלה אחר 
התק"ם , מצדדים במכירת שירותים לאוכלוסיה העירונית , החל מהעמדת בריכות 
השחייה לשמחות , דרך שירותי קייטרינג ועד לטיפולי רפלקסולוגיה . שיעור 
חברי הקיבוצים העובד כיום מחוץ למשקים מגיע לפי הערכות ל%01 ולדברי צור הוא 
יגדל בתוך חמש עד שמונה שנים ל%02 . רבים מהם יפנו לאפיקים חדשים , עסקי 
יבוא וייצוא . 
