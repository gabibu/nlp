בצה"ל החלו בימים האחרונים ביישום המלצת דו"ח סודי , בדבר דיווח אחיד של 
אירועי האינתיפאדה בשטחים . למעשה כוונת מסקנות הדו"ח היא לגרום להעברת 
דיווחים זהים ביהודה , שומרון ועזה . הדו"ח הוכן על ידי ועדה בראשות קצין 
בדרגת תא"ל , על פי הוראת סגן הרמטכ"ל . בוועדה היו קצינים מפיקוד המרכז , 
פיקוד הדרום , מפקדת חילות השדה ונציגי השב"ך . היא בדקה כמות וסוגי אירועים 
על פי חתך ימי השבוע , וכן נבדקו אירועים חבלניים , זריקות אבנים , השלכת 
בקבוקי תבערה ואירועים אחרים הקשורים לאינתיפאדה . הדו"ח סוקר את האירועים 
בשטחי יהודה שומרון ועזה , ומנתח את האירועים והנתונים שנאספו על ידי אנשי 
הצוות באמצעות קצינים בשטח . הדו"ח מציין כי רוב האירועים בשטחים הם אירועים 
של זריקות אבנים ורק בחלק קטן יש הבערת צמיגים והקמת מחסומים . הדו"ח טוען 
כי ברצועת עזה יש פער דיווח . ישנם הבדלים משמעותיים בנוהלי הדיווח בין 
המדווח מיהודה ושומרון לבין המדווח מחבל עזה , ופערי דיווח בעיקר ברצועת 
עזה , בין הדיווח לבין המתחולל באמת בשטח , בנושא זריקות האבנים . לדוגמא : 
הדו"ח מגלה כי ברצועת עזה חל לעתים גידול במספר האירועים בשבתות , בהן 
התושבים הערבים אינם יוצאים לעבודה בישראל . אולם בבדיקת הנתונים , לא 
מצאה הוועדה עלייה משמעותית במספר האירועים בשבתות , זאת משום שהפעילות 
מבוצעת כנגד הצבא , ודיווחי הצבא ברצועת עזה מוטים משמעותית כלפי מטה . 
עוד מצוין בדו"ח כי חיילים נוטים לעתים להימנע מדיווח על זריקת אבנים . 
בעזה , למשל , כל כניסה למחנה פליטים מלווה בזריקת אבנים , ובדרך כלל 
אינה מדווחת . הוועדה ממליצה על נוסח דיווח אחיד לגבי שני הפיקודים בכל הקשור 
לאירועים בשטחים . עוד ממליצה הוועדה לשנות את הקריטריונים בכל הקשור להעברת 
הדיווחים , כך שייווצר מצב של מדיניות דיווח אחידה בפיקוד דרום ובפיקוד 
המרכז . מסקנות הוועדה מצביעות על העדר דיווחים על אירועים מסוימים ברצועת 
עזה , כאשר אירועים דומים בהיקפם באזור יו"ש מדווחים . צה"ל החל ביישום 
המלצות הוועדה . 
