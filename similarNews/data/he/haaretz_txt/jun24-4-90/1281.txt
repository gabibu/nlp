בון ( מיוחד ל"הארץ " ) . שתי הגרמניות יתחילו בשבוע הבא במשא ומתן על 
איחוד מדיני מלא של ארצותיהן . בבון אמר אמש דובר הממשלה , כי התחלת המו"ם 
צפוייה כבר ביום שני . במזרח - ברלין התכנסה אמש ממשלתו של לותר דה - מאזייר 
כדי לקבוע את עמדתה בשיחות , שיכללו נסיון להשיג הסכמה על בחירות כלל - 
גרמניות בחודש דצמבר . שר החוץ המערב - גרמני , הנס - דיטריך גנשר , הביע 
אתמול תמיכה נמרצת בבחירות כלל - גרמניות במסגרת מדינה אחת . לעומתו אומרים 
אנשי צמרת אחרים בבון , כי עד סוף השנה לא ניתן יהיה לקיים בחירות כאלה 
מסיבות חוקתיות ומשפטיות , וצריך יהיה לבחור צירים לפרלמנט כלל - גרמני 
על פי שני חוקי בחירות שונים ( במערב ובמזרח ) . במערב - גרמניה צפויות 
בחירות לבונדסטאג בחודש דצמבר , וניתן לדחות אותן לכל היותר בחודש אחד . 
במזרח - גרמניה נבחר הפרלמנט הדמוקרטי הראשון בחודש מארס השנה . הן בבון 
והן במזרח - ברלין הולכת ומתחזקת הנטייה להביא לכך , שהפרלמנט הבא ייצג 
את כל התושבים בשני חלקי גרמניה . מקום מושבו של הפרלמנט החדש יהיה , ככל 
הנראה , בברלין , אם כי השאלה הזאת טרם הוכרעה . החדרת המארק המערב - גרמני 
למזרח - גרמניה לא לוותה גם אתמול במבול של קניות . אולם חנויות רבות היו 
עמוסות במזרח - גרמנים שביקשו לבחון את ההיצע המוגדל של סחורות מערביות ולראות 
את המחירים החדשים . מחיר הלחם , למשל , עלה בשיעורים גבוהים במיוחד , 
אם כי המצרך הזה מוצע עתה באיכות טובה יותר ובמגוון רחב של טעמים . תושבים 
רבים התאוננו על כך , שמוצרי צריכה בסיסיים התייקרו מאוד , והביעו חשש 
לעתידם . מבחר מרשים של מוצרי מזון מן המערב , כלי בית וציוד לסוגיו השונים , 
נראו גדושים על המדפים , שהיו ריקים כמעט לחלוטין בשבוע שעבר . אולם , 
היתה גם הפתעה המחירים היו לפתע גבוהים ביותר מ001 אחוזים , בעקבות ביטול 
הסובסידיות , בעיקר למזון . " פשוט לא יאומן לראות את כל הדברים האלה , 
שהיו להם שם תמיד במערב , מעבר לחומת ברלין , כל אותן שנים , ואשר אנו 
אף פעם לא יכולנו להשיג אותם " , אמרה אחת הקונות . " פשוט רימו אותנו 
לאורך כל הדרך " . כמה קונים מיהרו למלא את עגלות הקניה במבחר רב של מוצרים 
מן המערב , אולם אחרים , המודעים היטב לצורך לחסוך במטבע הקשה , שקיבלו 
לידיהם , בדקו מחירים בזהירות וקנו רק פריטים מעטים . חנויות במזרח - גרמניה , 
שרבות מהן נכנסו לשותפויות עם רשתות קימעונאיות גדולות במערב , ניצלו את 
סוף השבוע כדי למלא את מחסניהן ואת מדפיהן במגוון רב של סחורות ומוצרי צריכה 
רבים . עם זאת ניראו עדיין על המדפים סחורות ומוצרים מתוצרת מזרח - גרמניה , 
שמחיריהם היו זולים , לעומת המוצרים המקבילים מן המערב , כגון חמאה ואבקת 
כביסה . שרת העבודה המזרח - גרמנית העריכה אתמול , כי בארצה יש כיום 051 
אלף מובטלים . היא הציעה , כי במקרה של פיטורים ייאמצו המפעלים שיטה של 
" חלוקת עבודה " כדי להעסיק עובדים רבים ככל האפשר על בסיס חלקי . בבורסה 
של פרנקפורט עלה אתמול ערכו של המארק ביחס לדולר , ומומחים פרשו את ההתפתחות 
הזאת כהבעת אמון ביציבותו של המטבע המערב - גרמני . נשיא הבונדסבנק , קרל - 
אוטו פוהל , דחה אמש את החששות מפני אינפלציה , והביע סיפוק מכך שתושבי 
מזרח - גרמניה לא נגררו לפיתוי להתנפל על החנויות . 
