שרים ופקידים בכירים בירושלים המשיכו גם אתמול לדון בנוסח איגרת התשובה של 
רה"ם יצחק שמיר לנשיא ארה"ב גורג בוש . על אף המאמצים הרבים למצוא נוסח 
שישביע את רצונם של האמריקאים ויסלול את הדרך לחידוש המגעים עם וושינגטון 
בדרג בכיר , מעריכים בכירים בליכוד כי נוכח האילוצים הקואליציוניים יעקוף 
שמיר את הסוגיות הרגישות . לפי אותם מקורות , לא תציע האיגרת פתרון לשאלת 
שיתופם של ערביי מזרח - ירושלים בבחירות וכן להזמנת פלשתינאים שאינם תושבי 
השטחים במישרין או בעקיפין להשתתף במשלחת . שמיר מעדיף שהמפגש המכין עם 
הפלשתינאים לא יתקיים בקהיר , כדי למנוע אפשרות שאש"ף יטול חסות על מפגש 
זה . באיגרת ידגיש שמיר את המחוייבות להסכם קמף - דיויד ולהסדר האוטונומיה . 
ההתחבטות סביב ניסוח המסמך נובעת מהחשש שאלמנטים אלה לא יספקו את האמריקאים . 
ככל הידוע בירושלים , כבר הכין מזכיר המדינה גיימס בייקר נאום שבו הוא 
מטיל על ישראל את מלוא האחריות לקיפאון המדיני , והוא מחכה לשעת - כושר 
לשאת נאום זה . בצמרת המדינית בירושלים תולים תקוות רבות בביקורו של עוזר 
מזכיר האו"ם , זן קלוד איימה , שייפתח היום . איימה אמור להיפגש הבוקר 
עם שר החוץ דוד לוי , שייתכן כי ישוחרר מבית החולים ויעבור לבית - מלון 
בירושלים . לשליחו של מזכיר האו"ם נועדו ביומיים הקרובים פגישות גם עם שר 
הביטחון משה ארנס , מנכ"ל משרד החוץ ראובן מרחב , המשנה למנכ"ל יחזקאל 
ברנע , ומתאם הפעולות בשטחים שמואל גורן . איימה נחשב לידיד ישראל ומצפים 
כי הדו"ח שיגיש למזכיר האו"ם יהיה מאוזן ויסיר במידה רבה את הלחץ הבינלאומי 
על ישראל סביב התנהגותה בשטחים . הכתב המצרי של רדיו " מונטה - קרלו " 
בקאהיר מסר כי מצרים מציעה לארה"ב לקיים מפגשים ישירים בין ראשי אש"ף לבין 
נציגים בכירים של המימשל , כאלטרנטיווה לדו - שיח שהתקיים בדרג נמוך בתוניס . 
ההצעות כלולות באיגרת שנשא עימו אתמול סגן ראש הממשלה ושר החוץ המצרי ד"ר 
עסמת עבד אל - מגיד בדרכו לוושינגטון להיוועד עם הנשיא גורג בוש . עוד 
צויין באיגרת כי מצרים מבקשת מארה"ב הבהרות ברורות ביחס להמשך תהליך השלום . 
כמו כן כוללת האיגרת הסבר מפורט על עמדת אש"ף ביחס לפעול אבו אל - עבאס . 
מצרים מבקשת לשכנע את הממשל , לפי המקורות , לחייב את ישראל לקיים את 
הדו - שיח עם משלחת פלשתינאית על בסיס החלטות 242 ו833 ועקרון אדמה תמורת 
שלום . הנשיא מובארק הבהיר באיגרת כי לא ניתן להיענות לבקשתו של ראש ממשלת 
ישראל להפגישו עם נשיא סוריה ומלך ירדן בוושינגטון , " כל עוד נמשכת העמדה 
הסרבנית הישראלית כלפי השלום " . 
