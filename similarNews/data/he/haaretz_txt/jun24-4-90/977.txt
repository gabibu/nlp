מתח פוליטי ביטחוני משפיע על יציאה לנופש ובחירת האתר של טיולי בתי ספר ערביים 
בחיפה וביישובים אחרים . כך עולה מממצאי עבודת מחקר לתואר שני של כמאל יעקב 
מהחוג לגיאוגרפיה באוניברסיטת חיפה בהנחיית ד"ר נורית קליאוט . החוקר השווה 
בין יציאה לנופש של אוכלוסייה ערבית - עירונית - חיפאית לעומת אוכלוסייה 
ערבית - כפרית מעיבלין בזמן מתח פוליטי ביטחוני , ומצא כי החשש בקרב הראשונים 
נמוך יחסית בהליכה לחוף הים בחיפה וגבוה בהליכה לחיק הטבע ; ואילו חששם 
של תושבי הכפר הוא יותר מפני הליכה לחוף הים . החוקר הסביר , כי הבדלי 
ההעדפות ביציאה לנופש נובעים כנראה מן ההשפעה הפסיכולוגית של הקרבה למקום 
המגורים . אוכלוסיית המחקר כללה 222 ראשי משפחות בחיפה , חציין נוצריות 
וחציין מוסלמיות , צעירים ובוגרים . כמחצית מאוכלוסיית המחקר העירונית נסעה 
לחו"ל פעם אחת לפחות . רוב הנוסעים נסעו למצרים , גרמניה המערבית וארה"ב . 
יותר ממחצית האוכלוסייה הכפרית שנבדקה נסעה לחו"ל . בשתי הקבוצות נמצא קשר 
ישיר בין רמת השכלת האב לנסיעה לחו"ל , וכן קשר הפוך בין גודל המשפחה לבין 
הנסיעה לחו"ל . ממצאי המחקר הראו שאין הבדלים משמעותיים בין הערבים העירוניים 
לכפריים ברמת הצריכה של תיאטרון ומוזיאונים . רובם צופים בהצגות וסרטים 
הקשורים למצב המיוחד של ערביי המדינה כמיעוט אתני . 
