בשל התנגדות אגף החקירות במשטרה , בראשות ניצב עוזי ברגר , נמנעת משטרת 
ישראל באחרונה מללכוד ולהביא לדין סוחרי סמים גדולים מחו"ל , ובעיקר מדרום 
לבנון , האחראים למשלוחי כמויות סמים גדולות לישראל בשנים האחרונות . זאת , 
למרות שמבחינה טכנית , ועל - פי הראיות שיש בידי המשטרה ניתן להביא לדין 
בישראל סוחרי סמים גדולים היושבים בדרום לבנון , ואשר מרכזים בידיהם רשתות 
המייצאות באופן קבוע סמים , שבכללם גם סמים קשים , מלבנון לישראל . כמו 
כן , על פי החוק הבין - לאומי , ניתן לשפוט ולהושיב בכלא בישראל גם סוחרי 
סמים מחו"ל , המייצאים סמים לישראל . אחד מגדולי סוחרי הסמים בדרום לבנון , 
מוחמד בירו , ( החשוד כמי שאחראי לייצוא מאות קילוגרמים של הרואין , 
ועשרות טונות חשיש לישראל , מצרים ומדינות אחרות במזרח התיכון ) הובא לישראל 
לפני כשנה , והוא עומד כיום לדין בבית משפט בארץ על עבירות ייצוא וסחר בסמים . 
בנוסף לבירו , פועלים כיום בדרום לבנון עוד עשרות סוחרי סמים , המייצאים 
לישראל ולארצות אחרות סמים המגיעים מבקעת הלבנון ומסוריה . בידי גורמי המודיעין 
של משטרת ישראל יש מידע רב על פעילותם וכן , ראיות מוצקות להבאתם לדין של 
אחדים מהם . על - פי החשד , מזה כמה שנים מזרימים סוחרי הסמים הלבנוניים 
כמויות גדולות של סמים קשים לישראל , והם עומדים בקשר עם סוחרי סמים ישראלים . 
הסמים מועברים על ידי בלדרים , שהם שולחים מלבנון , ובסיוע אנשי קשר היוצרים 
איתם מגעים בדרום לבנון , במדינות באירופה ובמזרח התיכון . לטענת גורמים 
במשטרה העוסקים במלחמה בסמים , למרות שמידי פעם נתפסים בלדרים וסוחרי סמים 
בישראל עם משלוחי סמים שהגיעו מלבנון , לא ניתן לחסל את נתיבי הברחת הסם 
לארץ , כל עוד סוחרי הסמים הלבנוניים ממשיכים לפעול באין מפריע . הסיבות 
להתנגדותם של הגורמים המוסמכים באגף החקירות של המשטרה , בראשות ניצב ברגר , 
להבאתם לדין בישראל של סוחרי הסמים מלבנון , אינן ברורות . נראה כי הם 
חוששים מהסתבכויות בין - לאומיות ופוליטיות שעלולות להיגרם כתוצאה מהבאת 
אזרחים לבנונים באופן שיטתי למשפט בישראל . בחודשים האחרונים אף נתפסו סוחרי 
סמים ישראליים בחו"ל , ובעיקר באירופה , ומשטרת ישראל לא ביקשה את הסגרתם 
והעמדתם לדין בישראל , אלא העדיפה שיישפטו וירצו את עונשם בחו"ל . דובר 
המשטרה הכחיש כי מדיניותו של אגף החקירות היא למנוע את הבאתם לדין בישראל 
של סוחרי סמים מחו"ל . 
