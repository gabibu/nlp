שר האוצר , יצחק מודעי , וראש האיגוד המקצועי בהסתדרות , חיים הברפלד , 
ערכו אמש דיון ראשון מאז כניסת מודעי לתפקיד , בניסיון לחלץ את המשא ומתן 
על הסכמי השכר מהקיפאון שבו הוא שרוי . ייתכן שההסתדרות תקבל החלטה חוזרת 
על מחויבותה לרפורמה במבנה השכר בשירות הציבורי , ובכך תאפשר לאוצר לחתום 
עם האיגודים על הסכם שכר לשנתיים הקרובות , בלי להתנות אותו בהתקדמות הדיונים 
על הרפורמה . פגישת מודעי - הברפלד נערכה בעקבות תביעת ההסתדרות להעלות את 
דרג הדנים במשא ומתן . שר האוצר אמר כי הוא מצוי עדיין בשלבי גיבוש עמדות , 
אך נראה כי האוצר זקוק להתחייבות מחודשת מצד ההסתדרות לרפורמה במבנה השכר , 
כדי לאפשר התקדמות ממשית במשא ומתן , שבמהלכו לא חלה עד כה תזוזה בעמדות 
הצדדים . הבוקר ייפגש הברפלד עם מזכירי האיגודים המקצועיים להתייעצות לקראת 
חידוש המשא ומתן . אמש הוא אמר כי שר האוצר לא העלה הצעה מגובשת לקידום 
הדיונים עם האיגודים , אך נראה כי עצם העובדה שהוא מכנס את ראשי האיגודים 
להתייעצות מעידה על חיפוש אחר נוסחה חדשה שתהיה מקובלת עליהם . מזכ"ל ההסתדרות , 
ישראל קיסר , אמור לשוב היום מביקור בבריה"ם . באוצר מייחסים חשיבות רבה 
לשובו , בתקווה שיעלה בידו לנווט בין האינטרסים הרבים של האיגודים ולגבש 
עמדה שתהווה מוצא מן הקיפאון . באוצר חוששים כי אם ייחתם ההסכם על השכר , 
לא ימהרו האיגודים להיכנס לדיון יסודי ורצוף על הרפורמה במבנה השכר . על 
רקע זה עלתה ההצעה לקבל בוועדה המרכזת החלטה הקובעת מחדש את מחוייבותה של 
ההסתדרות לרפורמה . באיגוד המקצועי מדגישים כי בכל מקרה יתבססו הדיונים על 
הרפורמה בשכר על ההסכמים , שתחולתם תהיה רטרואקטיווית מה1 באפריל השנה , 
המועד שבו פג תוקפו של ההסכם הקודם . בהסתדרות מעריכים כי גם אם הדיונים 
על הרפורמה ייכנסו להילוך גבוה , יישומה בפועל יתחיל רק בעוד שנתיים . 
