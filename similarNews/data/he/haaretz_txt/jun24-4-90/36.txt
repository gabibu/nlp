כאשר כתבתי לתומי לפני זמן מה רשימה בשם " שתי רעידות אדמה בצילה " ( 
" הארץ " , 4 . 13 ) , לא העליתי כלל על דעתי אילו צרות אני מביא עלי . 
כתריסר דברי - דואר ( מכתבים , גלויות ) נפלו עלי מאת קוראים לא - נאמנים , 
חלקם בספרדית , חלקם בעברית של שוק ושל בית - משפט , כולם מלאים תוכחות 
וגידופים . " גילית את צבעיך האמיתיים , פשיסט קטן " , כתב לי כמעט - 
חבר , עולה לא - חדש מארגנטינה , שהתכתבתי עמו כבר בעבר , והבטיח לי לא 
לקרוא עוד שורה משלי . הסכימה עמו קוראה - לשעבר אחרת : " אתה משרת האימפריאליזם 
האמריקאי " , תוכחה שנעמה לי במיוחד לא רק מפני שהחניפה לי בלי - משים אלא 
גם בשל הד משפטי - מוסקווה שעלה ממנה , בוודאי , בלי - משים . מלומד אחד 
( דוקטור לפסיכולוגיה ) כתב לי דברים קשים , וגם הוא איבחן בי נטיות פשיסטיות 
מתפתחות . ארבעה מתוך הכותבים ( וכן מכתב שהתפרסם בעיתון ) באים חשבון 
אתי במיוחד על שלא ציינתי ( העלמתי ) את השתתפותו של הסי - איי - אי בהפלת 
משטר איינדה על - ידי פינוצט , עניין שנגעתי בו ברשימתי בלי להיכנס לפרטיו . 
אכן , בתחילה לא הבנתי מדוע מתקוממים הקוראים - כותבים דווקא על השמטת 
פרט זה , שנראה לי משני למדי : וכי השתתפות הסי - איי - אי בהפלת איינדה 
מפחיתה מאחריותו של פינוצט לפשעיו או מוסיפה במשהו לשבחיו על הצלחתו המאוחרת 
בהבראת המשק הציליאני והחזרתה של הדמוקרטיה לארצו ? לא הבנתי מה ראו המתלוננים 
להתלונן דווקא על זאת , עד שהבזיק בראשי הרעיון שבעיני כותבים אלה , עצם 
השתתפותה של ארה"ב בהפלת המשטר המרקסיסטי בצילה די בה לעשות את המבצע כולה 
לנורא ואימתני מאוד . ואכן , הוא היה נורא ואימתני , עם הסי - איי - אי 
או בלעדיו . אבל בעיני הכותבים אלי ( כבעיני חומייני וחסידיו ) אמריקה 
היא " השטן הגדול " וכל מעשה שלה נתעב מעצם היותו ממוצא אמריקאי . הסי - 
איי - אי מכתים את משטר פינוצט בדיוק כפי שמכתים אותו מילטון פרידמן האמריקאי 
שסייע בעצותיו הטובות לחלץ את צילה מן המשבר הטוטלי ששיקע אותה בו שלטון 
איינדה . כשכתבתי את רשימתי , לא התכוונתי לגלות אמת חסויה כלשהי כמו שלא 
כיוונתי לשום פרובוקציה . כתבתי מתוך הידע הרגיל בנושא , ידע שיש לאדם 
המתעניין בענייני אמריקה הלטינית לא מהיום . כתבתי על סמך קריאה של שנים 
בקשת רחבה של עיתונות לטינו - אמריקאית , וכן במחקרים מיוחדים על צילה שנכתבו 
בכמה שפות . העובדות שהזכרתי , השביתות וכל השאר , זכורות יפה לכל קורא 
עיתונים בעל זיכרון . גיניתי בהחלט את פינוצט על משטר - הדיכוי האכזרי שלו , 
ושיבחתיו על הצלחתו בהבראת המשק והחזרת הדמוקרטיה . אני רואה בסיפוק , 
אך בלי תמיהה , שזה הקו הכללי של מחקר שהגיע לידי בימים האחרונים , פרי 
עטו של ההיסטוריון הבריטי אליסטר הורן , שראה אור זה - עתה ושמו " רעידת 
אדמה קטנה בצילה " ( פייפרמאק , לונדון ) . לא רק הדמיון בין שם הספר 
של הורן ובין שם רשימתי גרם לי לסיפוק שתי הכותרות רמזו , באסוציאציה עיתונאית 
קלה - קלישאית , לשם סיפורו הנודע של היינריך פון קלייסט אלא גם שכיוונתי 
לדעת חוקר בריטי שקול וחסר - פניות . איש לא יאשים חוקר זה ( לפחות בארצו ) 
בנטיות לפשיזם , מפני שהוא אומר ( בהבאת פרטים רבים לאין - ערוך ממה שיכולתי 
להביא ברשימתי הקצרה ) שאיינדה דירדר את ארצו לאנרכיה גמורה והוא מזכה את 
העריץ פינוצט בשבח במקום שהגנרל המכוער ראוי לזה . הוא מזכיר כמובן את חלקם 
של האמריקאים , אבל הרי זה משום שהוא מזכיר הרבה דברים שלי לא היה מקום 
להזכירם . אגב , על הייחוד שבמשטרו של הגנרל פינוצט עומד גם מחקרו של המלומד 
איש אוניברסיטת תל - אביב , גיל שידלו , מעורכי כתב - העת החדש " אייל " 
( " מחקרים אינטר - דיסציפלינריים על אמריקה הלטינית והקאריביים " ) שהחל 
להופיע לא - כבר מטעם אוניברסיטת תל - אביב , בהוצאת " אורורה " ( בספרדית 
ובפורטוגלית ) . אביא כאן בתרגום כמה משפטים ממה שכותב גיל שידלו במחקרו 
שבחוברת ( " מיתוס הפריווטיזציה באמריקה הלטינית " ; בפורטוגלית ) : 
" ממשלו של הנשיא אוגוסטו פינוצט הוא רודנות צבאית מסוג נדיר . משנת 3791 , 
במקום שירכז בידיו את כל הכוח הכלכלי שבאפשר ויוסיף לו על - ידי כך נתחי - 
שלטון רבים ככל האפשר , הוא העדיף מלכתחילה לצמצם את השפעתו על הכלכלה " ; 
ועוד דברים ברוח זו ( בעם 931 והלאה בכתב - העת המצוין , שגם הוא , בדומה 
לספרו של הורן הגיע לידי במאוחר מכפי שאוכל להסתמך עליו ) . כמובן , אין 
בדעתי להיתמם ולטעון שאיני מבין על מה יוצא קצפם של קוראי ומה טעם האשמותיהם 
( ואף הרגשה פתטית של כמה שהם שהרגישו כי בגדתי בהם ) שלא מתוך זדון . 
האינטליגנציה היהודית הדרום - אמריקאית ( שאנשיה כתבו את רוב המכתבים ) 
כמעט כולה על טהרת השמאלנות . בארצות כארגנטינה , צילה או ברזיל אלו כמעט 
מלים נרדפות : להיות אינטלקטואל משמעו להיות שמאלני . ולהיות שמאלני פירושו 
לראות את העולם , מעיקרו ומיסודו כשהוא מחולק לנבלים גמורים ( פינוצט ) 
שכל מעשיהם תועבה ויש לגנותם גינוי טוטלי , ולקדושים שלא פעלו אוון מעולם , 
דוגמת איינדה , שהשנים והתועמלנים המוכשרים ( גרסיה מארקס ביניהם ) הצליחו 
להקהות את זכר התהום שדירדר אליה את ארצו . ( מובן שלא היה בזה היתר לפינוצט 
לנהוג בברבריות כפי שנהג במשך שנים ) . המקרה הכמעט - פרטי , השולי , 
של רשימתי על הרשע הלא - מוחלט פינוצט ועל הקדוש הלא - מושלם איינדה , הביא 
אותי להרהר ביתר שאת בעניין שלא - פעם חשבתי עליו . הציבור הישראלי מוזן 
במשך שנים במידע חד - צדדי , אם לנקוט לשון המעטה , על חלקים גדולים של 
העולם . ארצות שלמות , אפילו יבשות , ובעיות שונות , בעיקר רחוקות ( 
או רחוקות - לכאורה , כי בכפר העולמי שלנו הכל קרוב ונוגע ) מתוארות לנו 
מנקודת - ראותם של אינטלקטואלים שמאלנים , ששמאלנותם מקנה להם את הרשות 
לחלק את העולם חלוקה דואליסטית נוחה ואוטופית . זה נכון במיוחד בכל הנוגע 
לאמריקה הלטינית , אבל זה חל גם על יבשות אדירות כאפריקה , על בעיותיהן 
הסבוכות . לא - כבר ראיתי כותרת באחד מעיתונינו : " דה קלרק מסמיק מנחת : 
השחורים לוחמים זה בזה " . קורא הידיעה קיבל פרשנות פשטנית עד להחריד ואפילו 
שקרית בתכלית למצב מסובך מאוד . המלחמה בין אוהדי הקונגרס הלאומי האפריקאי 
ואנשי אינקאטה בנטאל אינה משרתת כלל את האינטרס של דה - קלרק העשוי לאבד 
את השלטון בגלל המאבק הזה , המעמידו כגולם בעיני אלה שמימינו , המציגו 
כמי שלא השיג מאומה עם שחרור מנדלה . זה אף יותר מסובך ממה שיכולתי לתאר 
כאן , אבל לא בזה העניין : העניין בכך שהקורא באחד מעיתונינו הרציניים 
ביותר קיבל מידע ופרשנות שאין להם שום בסיס במציאות המורכבת , וכל - כולם 
נובעים מתוך תפישתו המניכיאית , הפשטנית והאידיאולוגית של כותב הרשימה . 
על אמריקה הלטינית , אפריקה או המזרח הרחוק , מופיעים בעברית ספרים מעטים 
מאוד . וכאשר מופיע ספר בעניין לטינו - אמריקאי , הרי זה ספרו של אדוארדו 
גלאנו " עורקיה הפתוחים של אמריקה הלטינית " , המפליג בשבחם של עריצים נתעבים 
כדוגמת פידל קאסטרו וקושר כתרי קדושה לאיינדה . גם בעברה המורכב של היבשת 
נוהג גלאנו כמנהגם של עורכי האנציקלופדיה הסובייטית לשעבר : אמיליאנו ספאטה , 
שחוקר בריטי מתון ( נייט ) תיארו במחקר על המרד המפורסם שלו כ"סטלין מלפני 
היות סטלין " , זוכה פה ביחסי - ציבור היאים לסרט " ויוה זפאטה ! " ואינו 
מוצג כדמות היסטורית בעייתית . ספר אחר בעניין זה אין בעברית . ומה יחשוב 
על זפאטה תלמיד תיכון ישראלי הרוצה לדעת משהו על תולדות מקסיקו במאה העשרים 
ויוגש לו בספרייה ספרו של גלאנו , מהללם של רודנים אכזרים ? האם יחשוב 
רק מה שאני חושב : שגלאנו הוא שמאלן פשטני ואלה שהחליטו להביא את בשורתו 
בעברית אינם רחוקים מאוד ממנו ? ומה יחשוב על אפריקה " המתעוררת " אם 
הספר היחיד שיעמוד לרשותו יהיה ספרו של עלי מזראוי שאינו אלא אוסף סיסמאות 
שמאלניות , שהופיע לפני כמה שנים בהוצאת " מפרש " , " אפריקה : שקיעת 
גן העדן " ? כותבי המכתבים שהוזכרו בתחילת הרשימה הניחו או הסיקו שדעותי ימניות . 
אבל אין זה נכון כלל : אינני " ימני " , כשם שאיננו עוד , אני מקווה , 
" שמאלני " ( אני נוקט כאן לשון זהירה , מידיעתי מה שאומרים בעלי ניסיון , 
כי שמאלנות - נעורים היא מחלה שאין נפטרים ממנה בנקל ויתכן שסימניה נשארים 
כל החיים ) . שנואה עלי כל אידיאולוגיה שאינה אלא הכשר לשר ולזייף את המציאות 
( להעלים וכו ) בשמה של אידיאה כלשהי . כל השמאלנות המערבית ( ואין אחרת ) 
מתמצית לדידי באמרתו של זאן פול סארטר , מורה הדור ומופת השמאלנות : כאשר 
החלו להגיע למערב הידיעות הראשונות על פשעי סטלין , הביע סארטר את דעתו 
שמוטב לא לספר על הפשעים הללו לפועלי צרפת המתחממים באורו של שמש העמים ( 
" לא לייאש את בייאנקר " , היתה נוסחתו של הפילוסוף ; בייאנקור הוא רובע 
פועלים בפאריס ) . הכל גלום באמרה זו : הרשות הניתנת לאישים נעלים במיוחד 
להעלים מידע , והמטרה הנעלה שלשמה ניתנת רשות זו , והרי לכם כל השמאלנות 
על רגל אחת . אין פירוש הדבר שנעשיתי ימני מרגע שהתוודעתי לעיקרה של השמאלנות 
מבית מדרשו של סארטר ( ואינני אומר בכך שכולו אינו מקובל עלי ; אדרבה , 
יש ביצירתו דברים המוסיפים לקסום לי , ואני נכון לשבחו עליהם כמו שאני 
נכון לשבח את פינוצט על הישגיו ) . גם לימין בכל מקום שהוא מופיע נוסחאות 
תועבה משלו , גם הוא יודע להעמיד נוסחה שמי שמסגלה לו פטור מראיית כל הצדדים , 
מן ההבנה שכמעט שום - דבר אינו נחלק לרשע מוחלט ולטוב מוחלט . אפילו השמאל 
והימין אינם נחלקים כך אלא בעיני מי שרוצים להיות מרומים . האין זה אופייני 
שהכותב אלי הודיע לי כי לא יוסיף לקרוא את רשימותי ( שפעם מצא בהן כנראה 
עניין ) ? השמאלני אינו קורא דברים שאינם מוכרים לו כבר בעקרונותיהם , 
החשודים בהבעת דעה " ימנית " , למשל . מכר אחד שלי לשעבר , מרצה להיסטוריה 
באוניברסיטה אנגלית , ראה אותי פעם קורא את ה"טיימס " ואמר : " איך אינך 
מתבייש לקרוא את התועבה הזאת של רופרט מרדוק ? " הוא קורא רק את ה"גארדיאן " , 
הודיע לי בגאווה טוטלית . גם לא אכנס גם לעניין מורכב אחר : כל ההתניות 
השמאלניות הללו מתקיימות , ואף מעמיקות שורש , בימי פשיטת - הרגל של האידיאולוגיה 
אשר ממנה נובעת השמאלנות . פושטת רגל בעליל ובגלוי , לעיני כל העולם , 
ולמען הדיוק : לעיני כל אלה שעוד מסוגלים לראות . כמה מהכותבים אלי מזכירים 
לי עובדה מביכה בהחלט , שגם אותה העלמתי ברשימתי הנ"ל , והיא שאני מתרגמו 
של הספר " מיגל ליטין מוסווה בצילה " מאת גרסיה מארקס , שאני אומר עליו 
כמה דברי גנאי . אכן , כאן תפסו אותי במשהו . אמנם העלמתי את העובדה מתוך 
צניעות ( אני יכול לטעון ) , אבל האמת היא שהעלמתיה מחמת הבושה . שהרי 
תרמתי בהחלט את חלקי העקיף והצנוע להפצת השקר השמאלני בעולם ( ולצערי , 
אף אין זו תרומתי היחידה ) ועל כך אני בוש . האם אצטדק בהיותי זקוק פה 
ושם לשכר - מתרגמים ( ואף לשכר - סופרים ) ואיני יכול להרשות לעצמי להיות 
בררן גדול מדי ? לא , זה תירוץ שפל מדי . מוטב אודה שגם אני אינני מלאך . 
