רומא ( ע"ר ) . ראש הממשלה , יצחק שמיר , האשים את ממשלת איטליה בעוינות 
כלפי ישראל , ואמר כי ביחסה זה היא לא תסייע לשלום במזרח התיכון . בראיון 
לעיתון " איל טמפו " , שהתפרסם בגליונו ביום ששי , אמר שמיר כי אין הוא 
אופטימי באשר לתפקיד שתמלא איטליה בששת החודשים שבהם יהיה נציג נשיא הקהילייה 
האירופית , החל מהיום . " אין אני סבור כי איטליה , בתפקידה זה , תסייע 
לדו - שיח על שלום במזרח התיכון " , אמר . " יש לנו ידידים רבים באיטליה , 
אולם למרבה הצער היחס הרשמי של הממשלה הנוכחית איננו ידידותי כלפי ישראל " , 
אמר ראש הממשלה בראיון לעיתון האיטלקי . " אני רואה בעמדת איטליה מידה 
רבה של קלות - דעת , המרחיקה לכת עד כדי אי - הכרה בזכויות ישראל בארצה 
שלה . אני מקווה כי עמדה זו לא תמצא ביטוי בצורה ממשית בתקופה שבה מחזיקה 
איטליה בנשיאות הקהילייה האירופית " , אמר . הודעת הקהילייה האירופית מיום 
חמישי האחרון מגנה את ישראל על פגיעות בזכויות האדם בשטחים המוחזקים , והבטיחה 
עזרה נוספת לפלשתינאים . ראש הממשלה אמר בתגובה כי הודעה זו מוכיחה כי אירופה 
היא פרו - ערבית ואין היא מתחשבת בכלל בעמדה של ישראל . 
