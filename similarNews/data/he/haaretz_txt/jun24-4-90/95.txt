היה זה שבוע קשה למיכאיל גורבצוב . דחיית ההצבעה על השלשת מחירי הלחם התפרשה 
גם בארצו וגם במערב כהוכחה לספקות , אם אפשר בכלל להעביר בלי זעזועים פוליטיים 
קטלניים את הצדדים המכאיבים יותר של הפרסטרויקה . בוועידת היסוד של המפלגה 
הקומוניסטית הרוסית נמתחה עליו ביקורת אישית קשה ויריבו השמרני , ליגצוב , 
דרש ממנו לבחור בין תפקיד מזכ"ל המפלגה הקומוניסטית הכלל - סובייטית לכהונת 
נשיא בריה"ם . אולם גורבצוב ידוע כאדם אופטימי אחרת היה מוותר כבר מזמן 
על תקוותיו לשנות את כלכלת בריה"ם . לכן הוא בוודאי ראה השבוע גם את הצד 
השני של ההתפחויות המכשילות : הפרלמנט של בריה"ם אישר בכל זאת עקרונית את 
תוכנית הרפורמות במשק , ויש כלכלנים לא מעטים הטוענים שההעלאה התלולה המתוכננת 
של מחירי הלחם היתה מיותרת , משום שגידול חיטה הוא אחד הענפים הרווחיים 
המעטים של החקלאות הסובייטית . בוועידת היסוד של המפלגה הקומוניסטית הרוסית 
הסתמן רוב ברור לשמרנים , אך הוא יכול לשמש לגורבצוב כמשקל נגד לשאיפות 
לעצמאות הרפובליקה הרוסית של יריבו מהשמאל , בוריס ילצין . והחשוב מכל 
גם ליטא הסכימה להקפיא את החלטת הפרישה , תמורת הרפיית המצור הכלכלי . 
היא מוכנה , כנראה , להמתין לנוסח הצעת החוק המובטח בדבר המבנה הפדרטיווי 
החדש של בריה"ם . אלה ניצחונות טקטיים בעיקרם , ואין בהם כדי לפתור את הבעיות 
הבסיסיות המאיימות למוטט את כלכלת בריה"ם ואת שלמותה הטריטוריאלית . אך 
סובייטולוגים מערביים טוענים כבר מזמן , שהתוכנית הפוליטית העיקרית של גורבצוב 
היא להישרד עוד שבוע , מתוך הנחה שמי שמצליח להישרד מספיק שבועות יוצא בסוף 
מנצח . 
