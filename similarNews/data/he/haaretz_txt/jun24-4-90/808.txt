המונדיאל מתמשך עד לעייפה . השדרנים והפרשנים מנסים לסחוט מעצמם סימני התרגשות 
וקריאות שמחה המזכירות יללות נשים בהילולות מזרחיות . אני ממשיכה בתגליות 
שלי , בתחומיו הלא - נודעים של הערוץ השני . למרות המגבלות התקציביות המעיקות , 
התוכניות והסרטים הקנויים בערוץ השני עולים לאין - ערוך על הרכישות המפוקפקות 
של הערוץ הממלכתי המשופע בכספים . כך אני מגלה במאוחר את " אפוסטרוף " 
ומגיעה למסקנה שכל הדיבורים והספקולציות על האפשרות להפיק כאן תוכנית דמוית - 
" אפוסטרוף " אין להם יסוד . " אפוסטרוף " היא תוכנית טיפוסית לאנשי - 
ספר ואנשי - רוח צרפתים . אילו עשו האנגלים תוכנית ספרותית בטלוויזיה , 
גם היא היתה שונה באופייה . פיבו ואורחיו הם תוצר מובהק של תרבות צרפת במיטבה . 
זו תרבות מלוטשת ומעודנת , בעלת עבר ומסורת מפוארים , המשתקפת בסגנונם 
וגישתם של המשוחחים . הם מאוהבים בשפה ובמלים . לעתים מתקבל הרושם שהם 
אף מצטעצעים במלה ומנסים לסחוף את הצופים . אבל הם יודעים להדגיש את העיקר , 
יודעים להעניק לרעיונות מופשטים צבע וצליל מיוחדים . כצופים שאינם צרפתים , 
הבעיה שלנו היא שאיננו מכירים את הספרים היוצאים לאור בצרפת ולא את כותביהם . 
אבל ברנרד פיבו , האיש ששמו נעשה שם נרדף לעיתונאות ספרותית , ממלכד את 
הצופים . אין הוא רואה פחיתות כבוד לספק לצופיו מידע ראשוני . הוא מתמצת 
את תוכנו של כל ספר . שאלותיו מנחות . בתחכום שהוא לעתים מעודן ולעתים 
תוקפני , באירוניה דקה שכמעט אין חשים בה , הוא חושף בזריזות ובמיומנות 
של קוסם מה שמסתתר מאחורי האנשים והדברים . פיבו אינטליגנטי מאוד , מהיר - 
מחשבה , עירני תמיד , אוהב ספרים ובקי באלה שלפניו עד לפרטי הפרטים . 
יש לו דעה נחרצת על כל ספר וסופר . הוא מנתב את הדיון באולפן ואינו מחטיא 
את המטרות . הפעם שוררת באולפן מין מועקה . ציר השיחות הוא כמה ספרים שהאנטישמיות 
נדונה בהם . דומה שהצרפתים אינם משוחררים מרגשות אשם בעניין זה . ימי מלחמת - 
העולם השנייה אינם נשכחים בקלות . הם בהתגוננות . כך מתגונן סופר שכתב 
רומן והואשם שגיבורו הוא היטלראי ואנטישמי . הוא טוען שאין לתאר כאנטישמי 
מי שמתנגד כמוהו , וכגיבורו , למדיניותה של ישראל הציונית . יש מקום לביקורת 
על ישראל . הוא מתווכח עם הפילוסוף והסופר ברנאר אנרי - לוי , שאינו באולפן , 
ומזהיר כי הוא עלול להפוך לאנטישמי . אבל דומה שאין הוא זקוק לעידוד רב 
לשם כך . ספר אחר מונה את הסופרים והאמנים הצרפתים שהמשיכו בעבודתם ובשגרת - 
חייהם בימי משטר הכיבוש הנאצי . פיבו מזכיר את זן - פול סארטר וסימון דה 
בובואר , שהמשיכו בחייהם הרגילים בימי הכיבוש . היו יוצרים מוגנים - כאילו , 
היו שפעלו בגלוי ובמחתרת בעת ובעונה אחת , ואחרים , כסאשה גיטרי , המשיכו 
בחיים הנוצצים והטובים והתרועעו עם הכובש . אין ספק שמשהו היה רקוב באינטליגנציה 
הצרפתית . אולם כיום האווירה היא של קביעת עובדות ולא של האשמות . חלק נכבד 
מן התוכנית הוקדש לפילוסוף הגרמני מרטין היידגר , הפופולרי מאוד בצרפת . 
ספרים רבים עליו התפרסמו ומתפרסמים בצרפת . השאלה היא אם היה נאצי אם 
נאציזם כפי שהגדיר זאת אלן בולוק , ההיסטוריון האנגלי , הוא תהליך של מיון 
וסלקציה לקראת יצירתו של גזע עליון . הוויכוח על היידגר הסעיר את הרוחות 
באולפן עד שפיבו העיר למחבר הביוגראפיה , כי הוא מעורר רחמים בניסיונו להגן 
על מפעל - חייו . הלה הצדיק את היידגר וטען שקשריו עם הנאצים היו חלק מהתיעוב 
הכללי שרחש לעולם המודרני , שכלל גם ביקורת חריפה על הדמוקרטיה . " אפוסטרוף " 
היא הישג מרשים . זה היה דיון על ספרים שלא קראתי ולא שמעתי עליהם ובכל 
זאת , לא הייתי מסוגלת להינתק מן התוכנית ולעבור לסופסוף . בתוכנית האחרונה 
הופיעה שם בת - דמותה של מלכת אנגליה . טיפוסי לתוכניות בידור שבהן הכל 
הוא בן - דמות של משהו אחר . 
