אם יש משהו שעשוי להשפיע יותר מכל דבר אחר על פעילות משה ארנס כשר ביטחון 
הרי זה צלו הארוך של אריאל שרון . רק נרמזה האפשרות כי ארנס יתמנה לשר הביטחון 
וכבר מיהר עמיתו למפלגה להשתלח בו . רבין , כך אמר שרון , טוב פי מאה 
מארנס . יש להזכיר , כי שרון מאשים את רבין כאחראי למחדל הביטחוני החמור 
ביותר של ישראל , האינתיפאדה . עכשיו , משחצה ארנס את סף משרד הביטחון , 
הוסטה הכוונת של שרון אליו . אין שר ביטחון שיצא נקי מביקורתו הזועפת . 
מבגין ועד רבין , לרבות דיין . מצבו של ארנס יהיה קשה יותר , משום 
שהוא לא צמח בצה"ל ונחשב כאיש מבחוץ . לחצו השלילי של שרון על ארנס הורגש 
כבר בקדנציה הראשונה של ארנס כשר הביטחון . גם אז מתח עליו שרון ביקורת 
קשה . ארנס לא נענה אז להצעת צה"ל לסגת מוקדם יותר מלבנון , בעיקר משום 
שלא רצה להתייצב מול מי שיזם את המלחמה והתנגד בתוקף לנסיגה . התוצאה היתה , 
שהנסיגה מלבנון התמשכה מעבר לנדרש וקורבנותיה של ישראל עלו מחודש לחודש . 
לא ייתכן שלחצו של איש כמו שרון לא ישפיע על החלטותיו של ארנס . לא מן הנמנע 
כי החלטתו לצאת לאריאל ומעלה אדומים , כפעולה ראשונה שהוא עושה בתפקידו 
כשר הביטחון , ולא להיפגש עם פורום המטכ"ל או עם צמרת משרד הביטחון , גם 
היא יש בה מצלו של שרון . נראה כי הבעיה המיידית בעיניו הם המתנחלים ומה 
שהם ותומכיהם חושבים . כיצד תשפיע מציאות זו על יחסיו של ארנס עם צה"ל ? 
מאז עזב את משרד הביטחון נוצר משקע כבד בינו לבין כמה מראשי צה"ל , אחרי 
שהאשים אותם בחיסול פרויקט מטוס הלביא . ארנס ראה זאת בחומרה כה רבה עד 
שהגיש , כזכור , את התפטרותו מהממשלה . הוא הביע את אכזבתו הקשה מעמדתו 
של הרמטכ"ל , דן שומרון , וגם מזו של סגנו האלוף אהוד ברק ושל מפקד חיל 
האוויר אביהו בן - נון . בתקופה אחרת ספק אם היה אפשר לגשר על בעיה זו , 
אך כיום יהיה על ארנס להתעלם מכעסיו הישנים . אם ברצונו לעמוד מול הביקורת 
הצפויה של שרון , ארנס חייב לזכות בשיתוף פעולה מלא של אלופי צה"ל . במצב 
כזה לא יוכל להתעלם מהמלצות המטכ"ל והעומד בראשו . מה שעלול לסבך את היחסים 
הוא הצורך לקבל בחודשים הקרובים החלטות חשובות על המינויים בצמרת צה"ל . 
אם הממשלה הנוכחית תאריך ימים , יהיה על ארנס להחליט לא רק מי יירש את 
שומרון , אלא גם מה יהיה עתידם בצה"ל של אלופים כעמרם מצנע ויאיר יורם , 
שמתחו ביקורת קשה על שרון . בין חבריו של ארנס לממשלה יהיו בוודאי כאלה 
שילחצו לא לקדם לתפקידי - מפתח את מי שנחשבים בעיניהם בעלי דעות ליברליות . 
הם יבכרו , כמובן , את בעלי הגישה הקלגסית . השאלה המרכזית קשורה לא במעמדם 
האישי של אלופים , אלא במדיניות הצפויה . מבחינתו של ארנס , האינתיפאדה 
נמצאת בחלון - הראווה שלו . הוא בוודאי יבקש להוכיח , כי כאיש הליכוד הוא 
טוב מקודמו בדיכוי ההתקוממות . ספק אם יש לארנס תוכנית בעניין זה , אך 
בין ההערות שהשמיע במהלך האינתיפיאדה בלטה השאלה , מדוע לא להתמקד בחבל 
ארץ אחד למשל , בכביש ירושלים - חברון כדי להוכיח כי אפשר לחסל כליל את 
תופעת יידוי האבנים . ייתכן שזה הדבר שיציע לצה"ל : לבחור קטע מייצג ובאמצעותו 
להשיג הרתעה מרבית . הדבר אפשרי עד מידה מסוימת , אך טעות היא לחשוב כי 
ניקוי שטח אחד יעקור את בעיות - היסוד שגרמו לאינתיפאדה . לטווח הארוך גישה 
זו לא תבטיח את יחסיו של ארנס עם המתנחלים . הוא יראה אותם יותר משראה רבין , 
אך בוודאי זכור לו , מתקופתו הקודמת במשרד הביטחון , ניסיונם לכפות עליו 
מעורבות ישירה בתהליך קבלת ההחלטות הצבאיות . ארנס ימצא כיום מתנחלים קצרי - 
רוח , וביניהם מיליטנטים רבים המוכנים ליטול את החוק לידיהם , אנשים הלוחצים 
על הדרג הפוליטי ומבקשים מדיניות צבאית נחושה נגד הפלשתינאים . הוא לא יוכל 
לרצות אותם רק בעיבוי התנחלויות ובהרחבתן . מנגד יפגינו בוודאי גופי השמאל 
ושלום עכשיו ויכבידו גם הם על צה"ל . כל זה ישפיע , מן הסתם , בכיוון 
של החרפת המצב בשטח אל מול הערבים . 
