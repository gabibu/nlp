אין לי שום ספק שיש במעשה הזה פגיעה בכללי האתיקה . גם אם אנסה לסייג את 
דברי , משום שאינני מכיר את כל הפרטים , ואני מסתמך רק על הדיווח ברדיו , 
הייתי אומר שהיה זה מעשה אידיוטי . אילו לא נטיתי חסד ל"העולם הזה " ולעיתונאית 
שעשתה זאת , הייתי אומר שזהו מעשה נפשע . כי מלבד העובדה שיש בכך עבירה 
על כמה וכמה לאווים מפורשים של חוקי האתיקה העיתונאיים , האוסרים כל מעשה 
של התחזות , מרמה , פגיעה בצנעת הפרט וכד , הייתי שואל את העיתונאית הזו , 
שהיא גם אמא לילדים , כיצד היא היתה מגיבה אילו היו נוהגים כך בתינוק שלה ? 
הלא מעשה כזה עלול לגרום לאסון של ממש , כי מרוב התרגשות היא עלולה היתה 
להפיל את התינוק . אני מאמין שלא היתה להם כוונה לחטוף את התינוק . מה מערכת 
" העולם הזה " יכולה לעשות עם תינוק כזה ? לחשוף ליקויים זו בהחלט משימה 
לגיטימית שחובה על העיתונות לבצע , אבל השאלה היא מה עושים וכיצד . מה גם 
שהתוצאה מוכיחה שההיפותיזה שלהם לא היתה נכונה לגבי סדרי השמירה על תינוקות , 
והאחיות גילו זאת . אינני מבין איך אדם עם שכל מבצע מעשה כזה , שלא לדבר 
על כך שבאווירה הביטחונית השוררת בארץ , הדבר היה עלול לגרום לבהלה . כבר 
היו מקרים דומים לזה בעבר . היו ניסיונות של עיתונאים להשיג ראיות לתפקוד 
לקוי במוסד זה או אחר , תוך התחזות ומעשי מרמה , אבל לא זכור לי מקרה זהה 
לזה . אני מקווה מאוד שהעיתונות תגנה את המעשה השערורייתי הזה ולא תעבור 
על כך לסדר היום . אני מצטער צער רב על כך שרפי גינת התחיל את הקריירה שלו 
כעורך עיתון דווקא במעשה כזה . 
