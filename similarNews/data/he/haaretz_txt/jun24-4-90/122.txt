נשיא ארה"ב החליט , שלושה שבועות אחרי התקפת ארגונו של אבו אל - עבאס בחוף 
הים , להשעות את הדו - שיח עם הנהגת אש"ף . " אמרנו להם , כי אין הם 
יכולים להתעלם מאחריות לניסיון ההתקפה הטרוריסטית מצד אחד מארגוניהם , ועליהם 
לנקוט צעדים כדי לטפל בעניין באמצעות גינוי הפעולה , התנערות ממנה להעניש 
את מבצע הפעולה , אבו אל - עבאס " . גורג בוש הוסיף , בנימה כמעט מצטדקת : 
" הענקנו לאש"ף שפע של זמן בעניין הזה " . גם עכשיו פתוחה הדלת לממשל האמריקאי 
בפני יאסר ערפאת ; " כל אימת שיהיה אש"ף מוכן לנקוט את הצעדים הנחוצים , 
נהיה מוכנים לחדש בהקדם את הדו - שיח " . השעיה אינה הינתקות מוחלטת , אבל 
הצעד שההנהגה האמריקאית החליטה עליו מעורר רושם עז , דווקא על רקע ההיסוסים 
הממושכים שקדמו לו . שר החקלאות העריך שלשום בערב , כי יתכן שישראל תוכל 
לרשום לפניה את ההפסקה הזמנית של המגעים הרשמיים בין ואשינגטון לתוניס , 
כראשית התפכחותם של האמריקאים לגבי טיבו של אש"ף . אבל רפאל איתן שכח , 
כי הממשל האמריקאי " התפכח " גם כלפי ישראל ; אין הסבר אחר זולת זה להערתו 
של גיימס בייקר , כי אם ישראל מוכנה לחדש את התהליך המדיני הוא מזכיר לה 
את מספר הטלפון בוואשינגטון , שאליו תוכל להתקשר . אנו מוסיפים להתקומם 
כנגד העלבון שבדבריו אבל נשגה אם נמאן להבחין בנימת הייאוש ממדיניות ישראל 
שמזכיר המדינה ביטא בדבריו . השעיית הדו - שיח עם הנהגת אש"ף מתקנת במידת 
מה את רישומם השלילי של דברי בייקר . ארה"ב איזנה את התוכחה שהופנתה כלפי 
ישראל על - ידי ההגנה של מורת רוח כלפי אש"ף . ברם , ההנהגה האמריקאית 
מציבה עכשיו את ממשלת ישראל ואת הנהגת אש"ף באותו מישור : שניהם סרבנים , 
וכל עוד יעמדו בסרבנותם ערפאת שאינו מוכן לבטל את חברותו של אבו אל - עבאס 
במועצה הפלשתינית הלאומית , וישראל שאינה מוכנה לצירופם של שני מגורשים 
ושני ירושלמים בעלי כתובת כפולה למשלחת הפלשתינית במפגש קהיר ההנהגה האמריקאית 
מזיזה את עצמה הצידה . למעשה , היא משעה את עצמה ומשאירה את ההכרעה כיצד 
ומתי לחדש את התהליך המדיני בידי שני הגורמים המזרח - תיכוניים . קשה להאמין 
שהתהליך המדיני הגיע לסוף פסוק ; הנשיא בוש אמר , כי אין בכוונת ארה"ב 
לנטוש את המערכה לחלוטין . אבל ברגע זה היא נוטשת את התהליך , ואין לדעת 
כמה זמן יחלוף עד שיקום לתחייה . ספק רב אם מדינות ערב יסתכנו בהטלת סנקציות 
כלכליות על ארה"ב , אבל קשה באותה מידה להניח שהנהגת אש"ף תמהר להתקפל . 
האינתיפאדה , אשר ממילא ממאנת לדעוך , עלולה להסלים , וצה"ל יגיב בהתאם . 
איזו " נוסחה " תוכל ממשלת ישראל להמציא כדי לשכנע פלשתינאים תושבי השטחים 
לשמש כחברים במשלחת לקהיר מבלי שאש"ף יתיר להם זאת , ואיזו ממשלה ערבית 
תזדרז להטות אוזן להזמנותיו של יצחק שמיר ? הדיפלומטיה האמריקאית תנסה , 
מן הסתם , כעבור כמה זמן להניע את התהליך מחדש ; אבל בינתיים היא תהיה 
נאלצת לשמור על הסתלקותה , ככל שתדגיש שהיא זמנית בלבד . יוקרתה עלולה 
להיפגע אם תיגש למלאכתה המקצועית מוקדם מדי . הסיפוק המורגש אצלנו מהשעיית 
הדו - שיח נראה מוגזם ; השארתו של של התהליך המדיני יתום אינה מבשרת לנו 
טובות . 
