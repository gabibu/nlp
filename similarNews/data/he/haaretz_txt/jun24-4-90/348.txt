ראש הממשלה , יצחק שמיר , סבור כי יש מקום לשינויים בשיטת הממשל הישראלית 
ובשיטת הבחירות , וכי המצב בשל לכך . בפגישה שקיים בלשכתו עם משלחת פעילים 
למען שינוי שיטת הממשל , אמר שמיר כי קשה להגיע להסכמה על מהות השינויים . 
במענה להצעת חברי המשלחת , להטיל על גוף עצמאי ללמוד את השינויים המתחייבים , 
אמר שמיר כי לדעתו הכנסת היא זו שתצטרך בסופו של דבר לדון בנושא , והדבר 
יהיה תלוי במידה רבה בעמדת שתי המפלגות הגדולות . לפיכך לא נראה לו , כי 
גוף חיצוני יכול לעשות את המלאכה במקום הכנסת . הוא הדגיש כי הליכוד ידון 
בסוגיה זו בזמן הקרוב , והוא מקווה כי יתקבלו הצעות מעשיות . ראש הממשלה 
ציין , כי אין הוא שולל את פעילותם של חברי המשלחת , שכן הדבר ממחיש את 
הצורך שלא לקפוא על השמרים . 
