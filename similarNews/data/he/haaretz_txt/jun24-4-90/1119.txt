שר האוצר , יצחק מודעי , וראש האיגוד המקצועי בהסתדרות , חיים הברפלד , 
ערכו דיון ראשון מאז כניסת מודעי לתפקידו , בניסיון לחלץ את המשא ומתן 
על הסכמי השכר מהקיפאון שבו הוא שרוי . ייתכן שההסתדרות תקבל החלטה חוזרת 
על מחויבותה לרפורמה במבנה השכר בשירות הציבורי , ובכך תאפשר לאוצר לחתום 
עם האיגודים על הסכם שכר לשנתיים הקרובות , מבלי להתנות אותו בהתקדמות הדיונים 
על הרפורמה . פגישת מודעי - הברפלד התקיימה בעקבות תביעת ההסתדרות להעלות 
את דרג הדנים במשא ומתן . שר האוצר אמר , כי הוא מצוי עדיין בשלבי גיבוש 
עמדות , אך לדבריו נראה כי האוצר זקוק להתחייבות מחודשת מצד ההסתדרות לרפורמה 
במבנה השכר , כדי שתתאפשר התקדמות ממשית במשא ומתן . הברפלד אמר , כי שר 
האוצר לא העלה הצעה מגובשת לקידום הדיונים עם האיגודים . עם זאת , הוא 
מכנס את ראשי האיגודים להתייעצות , ונראה כי דבר זה מעיד על חיפוש אחר נוסחה 
חדשה שתהיה מקובלת עליהם . תקוות רבות תולים באוצר ביכולתו של קיסר , ששב 
אתמול מביקור בבריה"ם , למתן את תביעות האיגודים , ליישב את ניגודי האינטרסים 
בין האיגודים המייצגים את הדירוג האחיד לבין האקדמאים ולגבש עמדה שיש בה 
מבחינת האוצר מוצא מהקיפאון . באוצר חוששים , כי אם ייחתם הסכם שכר לשנתיים 
הקרובות , לא ימהרו האיגודים להיכנס לדיון יסודי ורצוף על הרפורמה במבנה 
השכר . לכן הועלתה ההצעה לקבל בוועדה המרכזת החלטה הקובעת מחדש את מחויבותה 
של ההסתדרות לרפורמה . אנשי האיגוד המקצועי מדגישים , כי בכל מקרה הדיונים 
על הרפורמה בשכר יתבססו על הסכם , שיוחל באופן רטרואקטיבי מה1 באפריל , 
המועד בו פג תוקפו של ההסכם הקודם . בהסתדרות מעריכים , כי גם אם הדיונים 
על הרפורמה ייכנסו להילוך גבוה , יישומם בפועל יתחיל רק בעוד שנתיים . 
