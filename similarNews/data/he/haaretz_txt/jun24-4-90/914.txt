העולם הערבי מתכונן למלחמה תוך ששה חודשים , כדי לקדם פני " תוקפנות ישראלית 
מכוונת " , שמטרתה לפלוש לירדן ולהרחיב את שליטת ישראל בדרום לבנון . דברים 
אלה אמר אתמול סגנו של ערפאת , סלאח חלף ( אבו - איאד ) . בראיון לעתון 
התוניסי " אל - שרוק " אמר אבו - איאד , כי " הנקודה החלשה היא ירדן " 
והדבר מחייב מעורבות עיראקית וסורית . עוד אמר , כי התיאום הצבאי בין עיראק 
לירדן הגיע לדרגה , בה לא נותר אלא לאפשר כניסת כוחות עיראקיים לירדן . 
העיתון הכוויתי " אל - קבס " סיפר אתמול במהדורתו הבין - לאומית , כי 
במחצית השניה של יולי הקרוב יבוא נשיא סוריה , חאפז אל - אסד , למצרים 
ויוועד למפגש עם הנשיא חוסני מובארק ויאסר ערפאת . באותו מעמד יוחל בהכשרת 
הקרקע למפגש בין אסד לבין נשיא עיראק , סדאם חוסין . תחנות השידור בביירות 
מסרו אמש , כי מטוסי חיל האוויר הישראלי ביצעו התקפות מדומות על מחנות אש"ף 
בדרום לבנון , בעוד כלי שייט ישראליים מסיירים לאורך החוף הדרומי של לבנון . 
הכתב המצרי של רדיו " מונטה - קרלו " בקהיר , המצטט מקורות במשרד החוץ 
המצרי , מסר , כי מנהיג בריה"ם , מכאיל גורבצוב , הודיע לנשיא מצרים , 
חוסני מובארק , באיגרת שהועברה אליו אתמול , כי בריה"ם תפתח בקרוב במגעים 
עם ישראל , כדי לשכנע את ממשלת ישראל להצטרף לתהליך השלום . עוד הדגיש , 
כי הודעת ממשלת ישראל בענין אי - יישוב עולים מבריה"ם בשטחים היא " הודעה 
של כוונות טובות " . נשיא מצרים , חוסני מובארק , שיבח אתמול את הנשיא 
בוש על הבנתו את ענייני המזרח התיכון , ואמר כי מצרים מנסה להביא לחידוש 
הדו - שיח בין ארה"ב והפלשתינאים . " אנו עושים מאמצים גדולים , כדי למצוא 
דרך או צינור אל העם הפלשתיני , שדרכם יוכלו להביע את עמדתם באוזני ארה"ב , 
כדי שכל צד יוכל להבין את הצד שכנגד " , אמר מובארק . שר החוץ המצרי , 
עבד אל - מגיד מבקר עתה בארה"ב , בנסיון למנוע את הקפאת תהליך השלום במזרח 
התיכון . הוא נועד ביום שלישי עם הנשיא בוש ושלשום נפגש עם בייקר . 
