לא כל יום מופיע ביומן - השבוע שגריר ששירת לפנים בישראל . והנה הוא סם 
לואיס שהיה שגריר ארה"ב בישראל . כיום הוא עומד בראש מכון ואשינגטוני לקידום 
השלום . השנים אינן מיטיבות עם איש מאתנו , גם לא אתו . לצדו מרטין אינדיק , 
גם הוא היה איש משרד החוץ האמריקאי , העומד בראש מכון הנחשב לפרו - ישראלי . 
קשה אפוא לחשוד בשניים בשנאת ישראל ; אדרבה , יש מאשימים אותם באהבה יתרה 
לישראל . השניים באו לארץ במסגרת סיור באזור לבדיקת האינטרסים האמריקאיים 
בו . לואיס מספר שבתחילה לא נטה להופיע בראיון טלוויזיוני . ואולם אף שאינו 
נציג רשמי של ארצו , ראה לנכון להזהיר מפני החרפת היחסים בין שתי המדינות , 
ודווקא מתוך אהבתו לישראל , שבה יושבים רוב ידידיו הטובים . בלשון זהירה 
הוא מתריע על התפתחותו של משבר עמוק . הוא טוען כי בארה"ב אין מבינים מה 
קורה פה . מרטין אינדיק נוקט לשון זהירה , אבל גם הוא מדבר על משבר רציני . 
מיד לאחר - מכן מופיע ביומן שר החוץ , משה ארנס , הנראה כאילו נקלע לאולפן 
במקרה , והוא חש להשמיע את הדעה המאזנת . הטלוויזיה מצוה כנראה לאזן כל 
פעם שבא מישהו ומשמיע דעה שאינה כדעת אלה ההופכים אותה לסניף של ממשלת הימין . 
ארנס הוא איש אפור ועייף , שלא הצטיין כשר ביטחון בעבר וגם היום אינו מעורר 
תקוות מזהירות . הוא לא האזין כנראה לדברי השניים , והוא דש בפיו את הקלישאות 
המוכרות , החבוטות . במשא והמתן בינו לבין גיימס בייקר היו תקלות בתקשורת ; 
היה מי שהאשימו כי לא הבין מה שנאמר לו או ששיבש את הדברים . מתשובתו אפשר 
להסיק שאין שום יוזמה חדשה . משתמע מן הדברים ששום - דבר לא קרה בין ישראל 
לארה"ב וכי תחזיותיהם של לואיס ואינדיק מוטעות . לפי ארנס ושמיר , יום 
הוא לילה ולילה הוא יום . אמנם שמיר , ארנס ושות יצטרכו עוד לשנים רבות 
כדי להרוס כליל את יחסי ישראל - ארה"ב אפילו שרון לא הצליח במשימה זו אבל 
אין - ספק שמתפתח משבר רציני . די להאזין לאיתותים מיהדות ארה"ב . מה יגידו 
עכשו קובעי - המדיניות בישראל , לאחר שארה"ב הפסיקה את השיחות עם אש"ף ומחכים 
שם למהלכים מצד ישראל ? מלת - המפתח היא אטימות . ארנס מסמל בדרכו אטימות 
מאיימת זו . 
