שמעון פרס הוא אולי ראש הממשלה הטוב ביותר שמפלגת העבודה יכלה להעמיד . 
אילו היתה מגיעה לשלטון , כמובן . אך הצרה היא שמפלגה זו אינה מצליחה להגיע 
לשלטון . לא ברוב צר ולא ברוב רחב . 41 שנה היא מנסה ו41 שנה אינה מצליחה . 
לא בקלפי , ועתה מתברר שגם לא בתרגיל פרלמנטרי . ולא ייתכן שפרס , כראש 
המפלגה בכל התקופה הזאת וכמועמדה הקבוע לראשות הממשלה , נקי מכל אשמה . 
אין מה לעשות העבודה בראשותו אינה מצליחה להגיע לשלטון . יש לפרס תדמית 
של " לזר " . לא אוהבים אותו ולרוב הציבור אין אמון בו . מכאן שההנחה שהוא 
יכול להיות ראש ממשלה טוב , אילו היה יכול להקים ממשלה ולעמוד בראשה , 
חדלה להיות רלוונטית . כאיש פרגמטי , פרס היה צריך להיות הראשון שיבין 
כי אבד האמון בו וכי נהפך מנכס לנטל . אם מפלגתו אינה מתכוונת לזחול בחזרה 
לשותפות עם שמיר , אלא בדעתה להביא במהרה להפלת הממשלה , להקדמת הבחירות 
ולנצח בהן הוא היה צריך לפנות מרצונו את הדרך למי שחושבים כי בידם להחזיר 
את המפלגה לשלטון . אפשר שגם הבאים אחריו לא יצליחו ויעבור זמן עד שהמפלגה 
תמצא בעתיד את מנהיגה המתאים . אך כרגע ברור : פרס כבר לא יכול . יש משהו 
משפיל ואף מעליב באמירתו הנשנית של פרס כי היה מפנה את הדרך , אילו מצא 
" מישהו מתאים " להעביר לו את המוסרות . משפיל , מפני שלא ברור איך אחרי 
41 שנות כישלון , הוא מדבר על עצמו במונחים של אני ואפסי עוד ועדיין יכול 
לחשוב שאין לו תחליף . מעליב , מפני שהוא אומר בעצם כי כל מנהיגות מפלגתו 
אינה שווה גרוש . ופרס , שזרק למשל את אבא אבן כדי להכניס לכנסת את " כוח 
המחר " , אפרים גור , אינו מבחין עד כמה טיעונו אבסורדי . וכי מי העלה 
את כל המנהיגונים הללו שהוא אינו סומך עליהם , אם לא פרס עצמו ? העסקנים 
שהקיף בהם את עצמו או קידם במפלגה , גם הם חלק מהכישלון שלו . ומצער שאינו 
מרגיש בכך . חלק מהבעיה של פרס היא אמינותו . זה לא חדש ואולי גם לא צודק . 
אך אפשר גם להעלות על הדעת שלא יכול להיות כל - כך הרבה עשן ללא שום אש . 
יש משהו בהתייחסותו לחברים שבאופן כמעט שיטתי הופך אותם לאויביו המושבעים ; 
יש משהו בתפישת - עולמו שאינו עקבי וגם לא משכנע . עובדה היא שעדיין לא 
נהירה לעם ישראל דרכה של מפלגת העבודה . האם היא שמאלנית ? היא אקטיוויסטית ? 
בעד החזרת כל השטחים ? נגד ? בעד מדינה פלשתינית ? נגד ? עם אש"ף ? 
נגד אש"ף ? עם מסר לא ברור שכזה קשה לכבוש את לבו של הבוחר . פרס סובל 
מזמן מבעיית אמינות בציבור . אך עד תרגיל הפלת הממשלה , נהנה לפחות מאמון 
צמרת מפלגתו . עתה איבד גם את אמונה . כי הקונצפציות שלו בדבר חתירה לממשלה 
צרה בכל מחיר ( כולל עריקים ) , לברית עם הדתיים , לממשלת - אחדות עם 
הליכוד תוך כדי ברית עם שרון ( שאגב הצילה את הליכוד ) , נכשלה . אין 
זה עניין של מה בכך , שגם הבולטים בין היונים במפלגתו איבדו את אמונם בו 
ונטשוהו . נכון שאילו הצליח להקים ממשלה בראשותו , היו כל הבורחים מתאבקים 
עתה בעפר רגליו . אבל התוצאה היא הקובעת ולא הכוונה . הוא נכשל , והעכברים 
בורחים מהספינה . הם מבינים שאתו לא יגיעו עוד לשלטון . הוא פשוט איבד את 
אחיזתו כמנהיג וכמוביל במבחן האחרון שלו בשטח . אך פרס מגלגל עיניו לשמיים 
ואומר על התרגיל הכושל של הפלת הממשלה , שלא היה סולח לעצמו אילולא היה 
מנסה . אבל מנהיג נבחן על - פי התוצאה ולא על - פי הניסיון . כמה פעמים 
אפשר לנסות ולא להצליח ? ואחרי שמפלגתו התבזתה וממשלה לאומית קיצונית עלתה 
לשלטון , אולי הוא יכול לסלוח לעצמו אך אין סיבה שהמפלגה תסלח לו . בשום 
מקום בעולם לא היו סולחים לרקורד כזה של כישלון בהשגת המטרה . לא אבין למה 
הוא צריך את זה . איזה כוח דוחף אותו להוסיף ולהיאחז בקרנות המזבח ? צודק 
פרס במאה אחוזים כשהוא מתנגד להתמודדות . בקרב זה יעופו באמת השמצות על 
ימין ועל שמאל , נכס לתעמולת הליכוד בבחירות הבאות . ואחרי ההתמודדות , 
שוב יהפך המפסיד מספר שתיים , למנצח . ואיש יחתור תחת רעהו בשותפות המאולצת 
ביניהם . מי שיכול לחסוך את ההתמודדות הזאת הוא פרס על - ידי כך שיפרוש 
ממנה . לא רק כדי למנוע מעצמו את כאב ההדחה במקרה שינחל מפלה ( ואיני מהמר 
עליה ) ולחסוך מהמפלגה את המעמד ההרסני שהמנצח והמנוצח יהיו שוב הנהגתה , 
אלא ובעיקר כדי להציל את המפלגה מהסכנה שייצא מנצח בהתמודדות . זה יהיה 
ניצחון פתטי העבודה בראשותו לא תוכל להגיע לשלטון . המצב שנקלע אליו פרס 
הוא עצוב , וכאמור , אולי לא צודק , אך זו המציאות . ומי אם לא פרס , 
שנוהג לומר כי אין משחקים ברוגז עם המציאות , צריך להשלים עמה . הוא יכול 
לעשות את השירות הגדול האחרון למפלגתו : לפנות הדרך . 
