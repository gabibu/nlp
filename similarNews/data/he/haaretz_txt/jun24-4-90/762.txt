לונדון ( רויטרס ) . ראש הממשלה מרגרט תאצר הודיעה בשבת לתומכי המפלגה 
השמרנית השלטת שבריטניה אינה מוכנה לוותר על ריבונותה המוניטארית לטובת הקהילייה 
האירופית . תאצר אמרה שבריטניה איבדה כבר את ריבונותה בנושא מדיניות החקלאות 
והסחר אולם אינה מתכוונת לוותר על השליטה הכלכלית " לטובת קבוצה של 21 ראשי 
בנקים מרכזיים שאינם חייבים הסבר לאיש . מי שמפסיד את הריבונות על המדיניות 
המוניטארית והתקציבית , לא נותרה בידו ריבונות כלל " , אמרה בוועידת הנשים 
של המפלגה השמרנית בלונדון . תאצר , שגמרה בדעתה להגן על הליש"ט מפני הצעדים 
שעומדת הקהילייה לנקוט לקראת מטבע אחיד , התקיפה את תוכנית דלור לאיחוד 
מוניטארי וכלכלי . תוכנית זו מציעה תהליך של שלושה שלבים שבסופו יהיו בקהילייה 
מטבע אחד ובנק מרכזי אירופי . " הפרלמנט שלנו , שהוא הפרלמנט העתיק ביותר 
באירופה , נוסד על מנת להגן על האזרחים נגד הרשות המבצעת ולא על מנת למסור 
את הכוח לידי אחרים " , אמרה תאצר . היא תמכה בהצעות המתנגדות לתכנית דלור , 
אותן חשף שר האוצר גון מייגור בשבוע שעבר , וכינתה אותן " פשרה מצוינת " . 
על פי תוכנית מייגור ימשיכו מדינות הקהילייה להשתמש במטבעות הקיימים שלהן , 
והאי - סי - יו , יחידת המטבע האירופית , יתקיים במקביל . כמו כן הציע 
מייגור שתוקם קרן מטבע אירופית שתקבל על עצמה חלק מהתפקידים המיועדים ליורו - 
פד . אולם תאצר הטילה ספק לגבי תכניתו של מייגור באמרה שהאי - סי - יו יתבסס 
רק על סכומי הכסף שיופקדו בקרן על ידי המדינות החברות בה . 
