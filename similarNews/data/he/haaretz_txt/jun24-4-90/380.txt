ראשי הסוכנות היהודית , שמחה דיניץ ומנדל קפלן , ביקשו בשבוע שעבר משר 
האוצר יצחק מודעי " לתת מטריה " של סיוע ממשלתי לעולים החדשים , במיוחד 
בדיור . בכירים באוצר העריכו , כי פנייתם של בכירי הסוכנות אל שר האוצר 
החדש נועדה להדק את התיאום בין שני הגופים הללו . למעשה , באשר לדיור לעולים , 
היה על ראשי הסוכנות לפנות לכתובת אחרת : שר הבינוי והשיכון וראש הקבינט 
לענייני עלייה , אריאל שרון . התקשורת דיווחה על תוכנית חירום ליבוא בתים 
מחו"ל , המגובשת בלשכתו של השר שרון . שר הבינוי נפגש עם ראשי התאחדות 
הקבלנים וצירפם לצוות משרדו שגיבש את התוכנית , אשר תידון מחר בקבינט השרים 
לענייני עלייה , בראשות שרון עצמו . בשבוע שעבר הודיע מודעי על הקמת " חדר 
מצב " בלשכתו , שיטפל בנושאי עלייה וקליטה . " חדר המצב " ירכז נתונים 
על מספר העולים המגיעים מדי יום , מקומות התעסוקה הפנויים והמוצעים להם , 
מספר ומיקום יחידות הדיור הפנויות לעולים , ועוד . במשרדי השיכון והקליטה 
טוענים , שאם יש צורך ב"חדר " שכזה , הרי עליו להיות במשרדים הללו ולא 
במשרד האוצר . כל אחד ממשרדי הממשלה המופקדים על חלק מהגזרה הזו , מנסה 
לנגוס נתח מהפעילות והתהילה . התוצאה : בחלק מהנושאים רבים המשרדים בשאלה 
" מי יטפל " וכיצד , ולנושאים אחרים אין נותנים את הדעת . הטיפול בקליטת 
העלייה צריך להיות משולב ומתואם בין כל הגופים העיקריים אולם על היערכותם 
של משרדי הממשלה המטפלים בנושא , העירה מבקרת המדינה בדו"ח הביקורת האחרון , 
כי אין פעולת מטה אפקטיווית בין הגורמים השונים בנושא קליטת העלייה . 
