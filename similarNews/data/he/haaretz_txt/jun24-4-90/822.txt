מתחת לכל מצב גרוע גנוז מצב גרוע ממנו . הדברים אמורים לגבי הצעת איוולת 
שכותרתה : בחירה ישירה של ראש ממשלה , מושג שאין לו אח ורע ברחבי העולם 
הדמוקרטי . בעצם , כל כולה באה למנוע את התיקון ההכרחי המתבקש בסדרי הממשל 
בישראל . במקום להביא את השיטה הנוכחית על תיקונה , קמו חכמים - בעיני - 
עצמם והמציאו דרך לעשות את הבלתי אפשרי לכאורה : להפוך את השיטה הקיימת 
לנסבלת יחסית לעומת ההצעה המתיימרת להחליפה . כמי שדוגל ומטיף במשך עשרות 
שנים בצורך לשנות את המהלכים האלקטורליים , ראיתי מידה גדושה של הפרזה והונאה 
עצמית בהבלטת הסוגיה בחודשים האחרונים . בשער התייצבה משימה חמורה ודחופה 
שבעתיים מליקויי הממשל , הרי היא קידום השלום , הווה אומר בלימת ההידרדרות - 
למלחמה מכוח החמצת הדיאלוג . אם הסרבנות הזאת תישאר בעינה , כל תוכנית 
חדשה לתיקון שיטת הבחירות לא תהיה אפילו חצי נחמה . בחיזיון הכינוס ההמוני 
סביב סוגיה של מכאניזם אלקטורלי היה משהו מדאיג . את האנרגיה היקרה שבוזבזה 
שם היה צריך להפעיל נגד סרבני השלום . כל מאה אזרחים שהיו מתריעים על ההחמצה 
המחרידה ביותר בתולדות המדינה בסוגיית סרבנות השלום , היו שקולים מבחינת 
גורל האומה כנגד אלף המוטרדים מעניין המכאניזם של הבחירות , שבמקרה הטוב 
ביותר היה אמור לעלות לבדיקה ובירור כעבור זמן לא מועט . משל למה הדבר דומה ? 
לאדם שבוער ביתו ונחרב שדהו , תוך שהוא עוסק בהכנת אדמתו לחריש בעונה הבאה . 
אם יימשך הסחף במעמדנו המדיני במהלך החודשים הקרובים , לא יהיה בפתיחת 
הדיון בשיטת הבחירות שום רבותה . הזועקים למען בחירה פופוליסטית של ראש ממשלה 
ושריונו נגד משפט העם ודעת הציבור ( ע"י תוספת מפלצתית של איסור הורדתו 
בפחות מ%57 מקולות הנבחרים ) לא כיבדו את העם בהסבר פשוט : מדוע לא עלה 
רעיון " גאוני " זה על דעתה של שום מדינה מתוקנת מאז ומעולם ? ממציאי 
מקסם השווא התרשלו במחקרם . אין קרבה כלשהי בין הצעה זו ובין עקרונות השיטה 
הנשיאותית הנהוגה בארה"ב , כפי שאין דמיון ולו גם חלקי בין השיטה המוצעת 
ובין דגם כלשהו הנקוט במדינות פרלמנטריות . האבות המייסדים באמריקה עיצבו 
נשיאות עתירת עוצמה וסמכות . הנשיא הראשון , גורג ואשינגטון , ביקש שייקרא 
" הוד מלכותך " . מיד נרתעו המייסדים ונמלכו בדעתם , בחינת " ראה הים 
וינס " . קמו והציבו שרשרת בלמים וריסונים ואיזונים שעיקרם פרלמנט עצמאי , 
זרוע מבצעת שאנשיה אינם אלא אורחים מוזמנים , ובית משפט שידו תקיפה על 
הנשיא עד כדי ביטול הכרעותיו . הנחה אותם השיקול הבריא שניסח מונטסקיה : 
" שלא היה מקרה שבעל שררה נמנע מלהרחיב את סמכותו מעבר לכל שיעור ומידה . 
. . " . מי שמציע בחירה ישירה של ראש ממשלה , בחינת " שימו לנו מלך " , 
בלי הסממנים המגבילים של השיטה הנשיאותית , נמצא משמיץ את השיטה האמריקאית 
במסווה של לימוד סניגוריה עליה . אשר לשיטה הפרלמנטרית במיטבה , זכור כי 
בוועידת פוטסדם התפאר צרציל באוזני סטאלין וטרומן : " שלא כמותכם , אני 
עשוי להיות מודח מתפקידי בן לילה . . . אני עבד של בית הנבחרים " . מנהיג 
זה היה מודע לעובדה שלא הוא ולא אחד מקודמיו מעולם לא נתקל בשום מצוקה או 
אי כושר הכרעה בגין כפיפותו לשלטון העם באמצעות הפרלמנט . אשר לישראל , 
לאורך תולדותיה כמדינה לא היה אף מקרה אחד של תקלה שנבעה מכפיפותו הפרלמנטרית 
של ראש הממשלה . מה שטעון תיקון אינו הגדרת סמכויות ראש ממשלה ושחרורו השערורייתי 
מכל בלם ורסן , כי אם שינוי בסדרי בחירת חברי הכנסת ע"י הכפפתם לבוחרים 
וחילוצם מתלותם המביישת לפקידי מפלגות ואדמו"רים למיניהם . מציעי תוכנית 
השעטנז מוותרים על כל החן והסגולה של שתי השיטות הרווחות , על הרשת העדינה 
של דרכי ריסון ואיזון שהגו מייסדי ארה"ב , ועל הגאווה הדמוקרטית המתבטאת 
בהרכנת הראש בפני העם ונבחריו . כלום ראו בעלי השינוי הממאיר את המסתמן באופק 
המדיני שלנו במקרה הרחוק של קבלת הצעתם ? כאן אני מרשה לעצמי להעלות כמה 
היפותזות , שכל דמיון בינן לבין אישים חיים היום אינו אלא מקרה בלבד . 
שערו בנפשכם , שבאחד הדורות הבאים יקום ויהיה מועמד לראשות הממשלה מדינאי , 
שהכל יודעים כי לא יעלה על דעתו בעתיד , כפי שלא עלה על נפשו בעבר , להשלים 
עם שום נוסחה או מהלך העשוי להפשיר את המתיחות האזורית . אם ייבחר מדינאי 
מסוג זה , כלום ישמחו הבריות לדעת , שגם התנגדות של % 47 של הנבחרים לא 
תספיק לשגר אותו לחיי מנוחה וכבוד שלא ברשות הרבים ? מי שראוי להיות ראש 
ממשלה לא יתבע את השינוי הזה , ומי שיתבע זאת , אינו ראוי להיות ראש ממשלה . 
הערה מסכמת : מאחר שמפלגת העבודה גיבשה בעבר הלא רחוק הצעה סבירה לשינוי 
שיטת הבחירות , בלי להמליץ על רודנות ממוסדת , מדוע אין היא יכולה לדחוק 
הצדה את ההצעות ההיסטריות החדשניות בקיתוני ביקורת וזעם , יהיו מעמדם ומניעיהם 
של מציעיהן אשר יהיו ? 
