גידול עוצמתה הצבאית של עיראק , איומיו של סדאם חוסיין על תושבי ישראל בהפעלת 
נשק כימי וריכוז כוחות , כולל טילי קרקע - קרקע , בגבול ארצו עם ירדן , 
מחייבים מחשבה מעמיקה , האם זקוקה ישראל ללוויין צבאי . הצורך לדעת יותר 
על מה שמתרחש מעבר למדינות העימות הערביות הוכח בשנים האחרונות . אבל הפעם 
אין המדובר בידיעה כללית על בנייתה של עוצמה צבאית במדינה ערבית הנמצאת במרחק 
של כ008 ק"ם מישראל , אלא בראש ובראשונה על הצורך בידיעה בזמן אמיתי של 
פרטים שונים , כמו תנועת כוחות עיראקיים לעבר ישראל או ירי טילי קרקע - 
קרקע . הכל מכירים בכך שבמצב שהתפתח זקוקה ישראל לאתראה מוקדמת מתקדמת יותר . 
אם היו כאלה שהתנגדו בעבר לבניית לוויין צבאי יאבקו ודאי מחר על קבלת האחריות 
ללוויין , אם וכאשר תבנה ישראל מערכת כזו . נותר עוד לברר האם יהיו מוכנים 
להפריש מתקציביהם לבנייתה של מערכת לוויינים צבאיים . קל להכריע בחיוב בוויכוח 
זה , כיוון שהמדובר במערכת אתראתית הגנתית במהותה ; מערכת המחזקת בעיקר 
את הצד המתגונן ומפצה אותו על נחיתותו בשטח ובהיקף כוחותיו . וחשוב לא פחות , 
מערכת לוויינים צבאיים יכולה להעניק ביטחון עצמי למי שנאלץ לוותר על שטח 
במסגרת הסדרי שלום . במקרה מלחמה מוסיף , כמובן , הלוויין ידע חשוב . 
מכל אלה אין להסיק שללוויין צבאי , אם וכאשר ייבנה , יש תרופות פלא הפותרות 
את כל השאלות בפניהם ניצב המודיעין . כמו בצילומי אוויר ממטוסים , גם צילומי 
לוויין אינם מספקים תשובה מוחלטת באשר לכוונותיו של האויב . גם צילומי הלוויין 
זקוקים לפירושים נכונים . למרות המגבלות האלה , אין ספק כי לוויין צבאי 
יוסיף הרבה למערכת האתראה של ישראל . זו צריכה להיות עצמאית ככל האפשר ולא 
להסתמך על פירורים שהיא מלקטת מאחרים . השאלה אינה בהיבט העקרוני אם צריך 
לוויין צבאי , אלא אם יכולה ישראל לשאת את מחיר החזקתה של מערכת לוויינים 
כאלה . האם מסוגלת ישראל לבנות לעצמה מערכת לוויינים צבאיים ? התשובה , 
להערכתי , חיובית . כל מומחה ששוחחתי עמו העריך שזה רק עניין של זמן 
אם תחליט ישראל ללכת בדרך , בתוך זמן לא רב יכול להיות בידה לוויין צבאי , 
אם היא תחליט על כך . ברור שאם ואשינגטון היתה מסייעת לישראל בתחום חיובי 
זה , היה נחסך זמן רב . בימים אלה עומד הלוויין אופק 2 , ששוגר לפני כחודשיים , 
לשוב לאטמוספירה ולסיים את חייו . השיגור הזה היה אמין יותר והזרקתו של 
הלוויין לחלל בנקודה מסוימת תוכננה יפה , בסינכרונזיציה טובה של כל המערכות . 
במהלך שיוטו בחלל היו כמה תקלות בתקשורת ובמצברים , אבל בסך הכל , נרשמו 
לקחים חשובים . מרכז הבקרה , שבו עוקבים בתעשייה האווירית אחרי הלוויינים , 
אינו מזכיר אפילו את המרכז האמריקאי העצום , אבל לישראל יש סיבה טובה להתגאות 
בהישגיה הראשונים . אריה הרצוג , מנהל מפעל מב"ת המעסיק כ007 , 1 עובדים , 
מספר כי כ%02 מאנשיו עוסקים בתעשיית החלל . לאלה יש להוסיף רבים במפעלים 
אחרים , באוניברסיטאות ובטכניון . זו תעשייה שמתפתחת יפה ועולים מארצות 
הברית ומברית המועצות כבר מתדפקים על דלתותיה . מתכנני הלוויין אופק גאים 
במחשב שבנו , מחשב שמשך תשומת לב בגרמניה ובארה"ב בגלל משקלו הקל וכוח החישוב 
הרב שלו . מחשב אחר שתוכנן בישראל ואינו קשור לאופק , זכה להישג מרשים 
והוכנס לטיל האמריקאי , פאגסוס , שנועד בין השאר לשיגור לוויינים ממטוס . 
לדברי המומחים , אין לישראל בעיה טכנולוגית בבניית לוויין צבאי . שיגורו 
של לוויין קטן המשגר אותות מהחלל אינו מעיד עדיין על היכולת להציב שם לוויין 
צבאי . במקום ראשון עומדת השאלה מהו המטען שמסוגל לשאת הטיל המשגר . משקל 
הלוויינים הצבאיים הגדולים של שתי המעצמות מגיע לכ01 טון . אלה לוויינים 
שכמות הדלק שלהם מגיעה לכ9 טון . הם עולים ויורדים לגבהים שונים ואורך חייהם 
רב . יש גם לוויינים קלים שאורך חייהם קצר ומשקלם כרבע טונה עד טונה . 
ישראל הודיעה , כזכור , כי משקלו של אופק 2 כ061 ק"ג . עולה גם שאלת יציבות 
הלוויין . מי שמבקש להשיג צילומים טובים , חייב שיהיה לו לוויין יציב לכיוון 
אחד ולא לוויין הסב כל הזמן על צירו . מערכת אתראתית רצינית אינה יכולה 
להסתפק בלוויין אחד בחלל . גם כשהמדובר במדינה קטנה , יש להביא בחשבון 
שני לוויינים ולוויין שלישי המוכן לשיגור . זוהי מערכת יקרה , ובה אמצעי 
השיגור , תחנת הבקרה ותחזוקת הלוויינים , וכמובן מומחי המודיעין , שיקבעו 
את מסלולי הטיסה במצבי מזג אוויר שונים ויהיו אחראים לפענוח הצילומים . 
מכאן אפשר להעריך , שבשנות ה09 , אם תתקבל החלטה על ייצור לוויין צבאי , 
יהיה צריך גם לתכנן הקמת יחידה שתעסוק בכך . 
