לאחר כשלושה שבועות של חקירה משטרתית גלויה בחשדות לביצוע עבירות פליליות 
במשרד הפנים שבמרכזן עומד השר אריה דרעי התגבשה אצל החוקרים הדעה כי לפיה 
יש להמשיך ולחקור בפרשה . בחקירה הועלו חשדות לעבירות של מרמה והפרת אמונים 
בהעברות כספים למוסדות דת וגופים אחרים . בפגישה שקיים אתמול ראש אגף החקירות 
במשטרה , ניצב עוזי ברגר עם כתבים בירושלים הוא סירב להתייחס באופן ספציפי 
לחקירה ולחשדות הנחקרים ורק אמר כי מהממצאים שנאספו עד כה אין שום סיבה להסיר 
את החשדות שבגללם החלה החקירה . ברגר גילה כי החוקרים מתרכזים בחקירת מודל 
מאפיין של העברת כספים באמצעות משרד הפנים לרשויות המקומיות ומהן למוסדות 
דת . באמצעות המודל מבקשים החוקרים לבחון אם אכן נעברו עבירות פליליות על 
ידי השר דרעי ואנשי משרדו ואם יש ראיות להוכחת עבירות כאלה . ברגר אמר כי 
בשלב זה אין החלטה אם ומתי ייחקר השר דרעי . " ההיגיון אומר שאם וכאשר 
יהיו ממצאים שיצדיקו זאת , נבקש לדבר גם עם בעל הדבר עצמו " . ברגר הוסיף 
כי סביר להניח שגם נושא הדירות של השר ייבדק . בהתייחסו לחקירה בכללותה אמר 
ראש אגף החקירות כי המשטרה תפסה מסמכים רבים במשרד הפנים . " אנחנו מנועים 
במכוון מלפרט את פעילויותינו . זה נושא מאוד רחב שיש עמו עשייה שצריכה להתפרס 
על חלק גדול מהמדינה . יש לחקור אנשים רבים והחקירה מחייבת קריאת מסמכים 
בהיקף עצום . אנחנו מכירים בצורך לקיים חקירה מהירה ככל האפשר , הן בגלל 
שמדובר בשר ובחשדות לשימוש לרעה של כספי המדינה והן בגלל מעורבותן של רשויות 
לא מעטות שהיוו כלי בנושא הזה . מינינו צוות חקירה גדול ואנחנו מעניקים 
לחקירה עדיפות גבוהה " , אמר ניצב ברגר . החקירה הסמויה בפרשה החלה כבר לפני 
כמה חודשים . ידוע כי מלבד תפיסת המסמכים וחקירת בעלי תפקידים במשרד הפנים 
וברשויות המקומיות נעזרה המשטרה כנראה גם בציתות לשיחות הטלפון של מספר אנשים 
מרכזיים בפרשה . נראה כי המשטרה נעזרת גם בסוכנים סמויים ובעדים המשתפים 
עמה פעולה ומנסים להשיג ראיות מוקלטות כנגד חשודים מרכזיים . 
