שר הפנים הרב אריה דרעי אישר כי פנה לפני שבועיים במכתב אישי למבקרת המדינה , 
השופטת מרים בן - פורת , וביקש כי תאשר לו לממן שכר טרחת שני עורכי 
דינו , יעקב וינרוט ט ויגאל ארנון , מכספי תרומות שאישים שונים בארץ ובחו"ל 
הביעו נכונותם לגייס למענו . השר ציין , בעקבות ידיעה בעניין זה שפורסמה 
אתמול ב"גלובס " , כי הכסף שייאסף יועבר על ידי מגייסי התרומות הישר לעורכי 
הדין ולא באמצעותו . עוד אמר שר הפנים , כי עמדו בפניו שתי אפשרויות חוקיות . 
האחת לפנות ולבקש שקופת המדינה תסייע לו במימון ההוצאות המשפטיות . הוא 
ציין , כי על פי החוק עובד מדינה ואיש ציבור הפועל מטעמה , זכאי למימון 
הוצאות משפטיות מהמדינה , אם ההליך המשפטי שבעבורו הוא נזקק לסיוע משפטי , 
קשור למעשים שנעשו במסגרת עבודתו הממשלתית . האפשרות השנייה היא , שלא 
לקבל היתר לממן את ההוצאות המשפטיות מתרומות שיגויסו עבורו . דרעי ציין , 
כי מאחר שמדובר בסכומים גדולים , העדיף את האפשרות השנייה . הוא אמר , 
כי עורכי הדין יקבלו את שכרם לפי שעות עבודה , ומאחר שעורכי הדין ממשיכים 
בעבודתם , אין לו סיכום בכמה יסתכם שכר הטרחה שישולם להם . עם זאת ציין , 
כי מדובר בסכום גבוה . השר דרעי אמר עוד כי במכתבו למבקרת המדינה לא נקב 
כלל בשמות תורמים . הוא סירב לציין באילו תורמים מדובר . לדבריו , אין 
הוא מתערב בנושא גיוס התרומות , וכל התורמים יזמו את התרומות וההתרמות על 
דעת עצמם וביוזמתם . עוד אמר דרעי , כי בפנייתו למבקרת המדינה הסתמך בעיקר 
על תקדים של השר אריאל שרון , שאושר לו בשעתו לממן את ייצוגו המשפטי , 
בתביעה שהגיש נגד השבועון " טיים " על הוצאת דיבה , מכספי תרומה שקיבל 
מידיד מיליונר בארה"ב . דרעי הוסיף , כי לפי מיטב ידיעתו גם אהרן אבו - 
חצירא זכה בשעתו לסיוע באישור המדינה . שר הפנים אמר , כי כשפנה למבקרת 
המדינה עמד על הפרק נושא הייצוג המשפטי בתביעה שהוא שוקל להגיש נגד העיתון 
" ידיעות אחרונות " . בינתיים נפתחה חקירת המשטרה ונדרש ייצוג משפטי גם 
לנושא זה דבר שהגדיל את ההוצאות המשפטיות . בתשובה לשאלה אמר השר דרעי , 
כי הוא החליט כבר על הגשת תביעה בגין הוצאת לשון הרע נגד " ידיעות אחרונות " , 
אולם עורכי הדין שלו יקבעו את העיתוי לאחר שיסיימו את איסוף כל החומר . 
לדבריו , התביעה תתייחס רק לנושא הדירות ש"ידיעות אחרונות " טען כי השר 
מחזיק בבעלותו , ולא לשאר הנושאים הכרוכים בהעברות כספים , לא חוקיות כביכול 
ממשרד הפנים למוסדות דת . דרעי ציין , כי בנושא זה תקבע חקירת המשטרה ובדיקת 
מבקרת המדינה . גורמים מקורבים לשר הפנים מחו על הדלפת פנייתו האישית למבקרת 
המדינה , והאשימו גורמים במשרד מבקרת המדינה בהדלפה . שר הפנים עצמו בשיחה 
עם " הארץ " , תמה על ההתעניינות התקשורתית בתוכן המכתב ושאל : " זו בכלל 
ידיעה ? הרי הכל פה חוקי " . 
