מפגרים רבים מבקשים לחזור ולגור במסגרות מוגנות . כך סיפרה בסוף השבוע , 
ברכה בן - צבי , מנהלת אגף השיקום והסיעוד במוסד לביטוח לאומי , ברב - 
שיח בבית הספר לעבודה סוציאלית , על - שם בוב שאפל , באוניברסיטת תל - 
אביב . הכנס אורגן על - ידי החטיבה השיקומית באיגוד העובדים הסוציאליים 
תחת הכותרת : תהליך הנורמליזציה של הנכה בחברה . ד"ר אריק קימרמן מבית הספר 
לעבודה סוציאלית באוניברסיטת בר - אילן הביא את הגדרת הנורמליזציה : " לאפשר 
לנכה דפוסים ותנאים של חיים הקרובים במידת האפשר לאלה הנהוגים באותה תרבות 
או חברה " , כאשר הכלים לכך הפחתת מגבלות ומכשולים , השוואת זכויות , שילוב 
פיסי וחברתי של הנכה וחולה הנפש בחברה , והתאמתה של החברה לקליטת המוגבלים 
לתוכה . ברכה בן - צבי חלקה על התפיסה הגורסת כי טובתם של הנכים ככלל היא 
שילובם בכל מחיר בשוק התעסוקה החופשי ובמגורים בתוך הקהילה . לדבריה , 
למרות שמפגרים עברו תהליכים שהכשירו אותם לצאת מהמוסד להוסטל , ומשם למסגרת 
מגורים מוגנת ואחר למגורים עצמאיים , רבים מביעים את רצונם לחזור למסגרות 
תומכות יותר . היא סיפרה גם על נכים העובדים בשוק החופשי בעבודות קשות ברמת 
שכר נמוכה . בן - צבי ציטטה נכה שאמרה : " תנו לי להיות שונה , ייחודית 
ולקבל הגנות " . לדעת בן - צבי עקרון הנורמליזציה , שיובא ארצה מארה"ב , 
פותח על - ידי כלכלנים שצידדו בקיצוץ תקציבי הרווחה והקטנת התמיכות למוסדות 
דבר שהביא לרחובות אוכלוסייה גדולה של אנשים שאינם יכולים לדאוג לצרכיהם . 
צפי זהר , עובדת סוציאלית מערד , הציגה מודל פעילות של נכים פיסיים ונפשיים 
בתוך מתנ"ס ועמדה על חשיבות המפגש והחיכוך עם האוכלוסייה הרגילה , אשר למדה 
להכיר ולקבל את הנכים הפועלים באותה מסגרת . 
