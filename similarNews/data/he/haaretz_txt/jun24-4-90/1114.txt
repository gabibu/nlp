במאי " מחץ הדלתא 3 " , האוסטרלי בריאן טרנצורד , שהחל לפני כשלושה שבועות 
לביים את הסרט , פוטר לפני מספר ימים . לדברי המפיק איציק קול , לא תפקד 
הבמאי תחת הלחצים הכבדים בהפקה . " אנשי ההפקה לא קיבלו תשובות לשאלותיהם , 
ולא ניתן היה להמשיך את הצילומים בצורה כזו " , הסביר . את הבמאי שפוטר 
מחליף שמואל פיסטנברג , במאי ישראלי העובד מזה כעשר שנים בלוס - אנגלס , 
שם ביים סרטי אקשן רבים , ביניהם " נינגה 1 " . פיסטנברג שהה בתקופה האחרונה 
בארץ לצורך בימוי סרטו של יהודה ברקן " נשיקה במצח " . עם סיום צילומי סרט 
זה נקרא לביים את " מחץ הדלתא 3 " . מוסיף קול : " פיסטנברג החל את דרכו 
הקולנועית אצלי כשעבד כעוזר במאי בסרטו של אפרים קישון השועל בלול התרנגולות . 
הוא במאי מוכשר ומיומן ועכשיו צילומי הסרט זורמים כמו שצריך " . במקביל 
למצלמה הראשונה פועלת יחידה נוספת , בבימויו של איש הפעלולים קרי ראסל ( 
שכבר עבד בארץ בסרט " כבוד המארינס " ) , המצלמת את קטעי האקשן וגם , 
שלא כמקובל , קטעים עם השחקנים הראשיים . כל השחקנים האמריקאים חתומים 
על חוזים לששה שבועות ומכאן הלחץ בלוח הזמנים , המחייב את פיצול הצילומים 
לשני צוותים . השבוע נערכים צילומי הסרט במוזיאון הגבורה בירושלים ובשבוע 
הבא ייערכו בראש - העין . שם , באתר בו צולם הסרט הישראלי " המחצבה " , 
תצולם מפקדת המחבלים אותה תוקף כוח מחץ הדלתא . חברת " גלובל " , המפיקה 
את הסרט , מתכננת שלושה סרטי אקשן נוספים בחודשיים הקרובים , בכיכובו של 
מייקל דודיקוב , גיבור סרטי הנינגה האמריקאיים . להפקות אלה עדיין לא נבחרו 
תסריטים ולא נקבעו במאים , אך כיוון שהכוכב הוחתם על חוזה לשלושה סרטים 
עד סוף השנה , מנסה בימים אלה חברת ההפקה להתארגן במהירות . התקציב המתוכנן 
הוא עשרה מיליון דולר , לשלושת הסרטים . 
