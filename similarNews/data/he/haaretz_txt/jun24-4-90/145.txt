משרד הבריאות הודיע אתמול לתושבי גוש דן להרתיח את מי השתייה כדי להבטיח 
את ניקיונם . בחלק מהדגימות של בדיקות שערך המשרד בבארות המים באזור נתגלו 
חיידקי קולי ברמה גבוהה מהסביר . במשרד סבורים שהסיבה לכך נעוצה באיכות מי 
המוביל הארצי המסופקים לערי גוש דן . חברת מקורות הגבירה , לפי בקשת משרד 
הבריאות , את ריכוז הכלור המותר במים המסופקים לאזור , אך התוצאות הבלתי - 
תקינות חזרו על עצמן ולכן ממליץ המשרד להרתיח את המים . הרתחת מי השתייה 
נועדה למנוע תחלואה בצהבת , טיפוס ושלשולים . המלצת משרד הבריאות תקפה לגבי 
תושבי תל - אביב , בני - ברק , רמת - גן , גבעתיים , אור יהודה , רמת 
פנקס , גבעת שמואל , אזור וחלק משכונות חולון : אזור התעשייה , קריית 
שרת , נאות יהודית , קריית בן - גוריון , גסי כהן ושיכון הוותיקים . חברת 
מקורות הודיעה בתגובה , כי המים שמספקת החברה , באמצעות המגוף הראשי בעיר , 
הם באיכות של מי - שתייה . מומחי החברה סבורים , כי הזיהום נובע מן הצנרת 
הפנימית שבערים עצמן . מדעני הכינרת הגיבו אמש בזעם על דבריו של מהנדס התברואה 
הראשי של משרד הבריאות , רמי הלפרין , לפיהם מקור הזיהום במי גוש דן הוא 
הרעה באיכות מי הכנרת , וציינו כי לא נמדדה עלייה בחומר אורגני או בכמות 
האצות במי הכנרת . בעקבות הנחיית משרד הבריאות להרתיח את מי השתייה , חל 
גידול ניכר בביקוש למים מינרליים . החברות השונות לשיווק מים מינרליים כבר 
נערכות להסתערות הצפויה היום על תוצרתן . " לתיקוני צנרת המים בתל אביב 
אין כל קשר לזיהום מי השתייה בחיידקים , והראיה שהזיהום איננו רק בתל אביב 
אלא בכל גוש דן " , הגיב אתמול דובר עיריית תל אביב על האפשרות שהועלתה , 
כי לתיקוני הצנרת הנרחבים הנערכים בימים אלה בעיר יש קשר לזיהום . 
