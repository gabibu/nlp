וארשה ( ע"ר ) . חבריו לשעבר של לך ואלנסה תקפו אתמול את הביקורת הבלתי 
פוסקת שהוא משמיע נגד הממשלה שבהנהגת סולידריות , וטענו כי הוא " הפך לאיום 
על הדמוקרטיה הצעירה בפולין " . בהביעם רוגז רב על הודעותיו ופעולותיו של 
ואלנסה נגד ראש הממשלה תדיאוש מזובייצקי , האשימו חבריו כי הוא נוקט תכסיסים 
בלתי הוגנים כדי להיות נשיא פולין . ברוניסלאב גרמק , המנהיג הפרלמנטרי 
של סולידריות , גער בוואלנסה על שהכריז " מלחמה בצמרת " בדרישתו לכהן 
כנשיא בעל סמכות לשלוט על - פי צווים . " אני סבור כי ואלנסה אינו מודע 
לכך שבמחשבותיו , בדיבוריו ובהצהרותיו הוא יוצר איום על הדמוקרטיה הצעירה 
והחלשה שאנו מקימים בפולין בימים אלה " , אמר גרמק בראיון לרדיו הפולני . 
הוא אמר כי דרישתו של ואלנסה לשינוי פוליטי מהיר אינה אלא רצון לקבל לידו 
מיד את תפקיד הנשיא . גרמק התייחס לדברי ואלנסה מיום רביעי , שלפיהם הוא 
ייאלץ לקבל על עצמו את תפקיד הנשיא ולנופף בגרזן על - מנת להחיש את הרפורמות 
ולהפסיק הפיכתה של סולידריות למונופולין סמכותי חדש . " אני חושב כי מתאים 
יותר לחוטב עצים להניף גרזן " , העיר גרמק . עיתון הממשלה " רצפוספוליטה " 
האשים את ואלנסה בנקיטת תכסיסים שפלים במערכתו המכוונת ככל הנראה להקמת ממשלה 
ללא סולידריות . " כרטיס צהוב " , זעקה כותרת מאמר בתקשורת הפולנית , המבקר 
את המגעים שמקיים ואלנסה עם מפלגות אחרות . 
