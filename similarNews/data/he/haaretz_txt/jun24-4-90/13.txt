חברי הכנסת של המערך התכנסו אתמול במשכן הכנסת להביע תמיכה ביצחק רבין , 
המתמודד נגד שמעון פרס על ראשות מפלגת העבודה . כמה ח"כים הפתיעו בנוכחותם : 
יונים מוצהרות כאריה לובה אליאב ( היתה לו התנגשות מלולית חריפה עם רבין 
בתחילת האינתיפאדה ) , נאוה ארד , אלי בן - מנחם , ומי שאמנם נעדר אך 
הודיע כי יש למנות גם אותו יצחק נבון . במפגש שנערך בלשכת יו"ר ועדת החינוך , 
מיכאל בר זוהר , נכחו גם שבח וייס , עוזי ברעם , יעקב צור , גדליה גל , 
שושנה ארבלי - אלמוזלינו , עדנה סולודר , מוטה גור , מיכה גולדמן , 
בנימין בן אליעזר , עמנואל זיסמן , שלמה הלל ורענן כהן . מחנה תומכי רבין 
בסיעה מעריך כי קרובה גם הצטרפותם של חברי הכנסת חיים רמון ( הציע באחרונה 
לפרס להסתפק בתפקיד האיש מספר 2 במפלגה ) , חגי מרום , גד יעקבי , אברהם 
בורג ודוד ליבאי . הדיון אתמול התמקד בשאלה איך תושג ההכרעה האם ב"פריימריס " , 
בוועידת המפלגה או בישיבת המרכז . רבין תבע פריימריס , אך בהנחה שהוא 
לוחץ להכרעה מהירה , נראה כי הוא מעדיף הכרעה בוועידת המפלגה . רבין הודיע 
בפתח הישיבה כי " אחרי כל מה שקרה " , בכוונתו להתמודד , משום שלמפלגת 
העבודה דרוש מוביל חדש . בנימין בן אליעזר אמר כי רק הכרעה תוציא את המפלגה 
מן הבוץ . עוזי ברעם התריע על הביזיון והקצף שבהם נוהל המשא - ומתן הקואליציוני . 
בדיון התקבלה הצעת ח"ך שלמה הלל לכתוב באורח קולקטיווי למזכ"ל המפלגה , 
מיכה חריש , כי יש צורך בהתמודדות מהירה . בדיון הוצע כי פרס יהיה יושב 
ראש המפלגה ורבין מועמד לתפקיד ראש הממשלה . לנוכח הסחף בתמיכה בשמעון פרס 
בתוך מפלגתו והתמיכה ההולכת וגדלה ביצחק רבין , מתכוונים כמה ממקורבי פרס 
לייעץ לו לוותר על ההתמודדות מול יצחק רבין ובכך לסלול את הדרך לבחירתו של 
רבין כמועמד מפלגת העבודה לראשות הממשלה . ח"ך שמעון פרס הזים שלשום שמועות 
כי בכוונתו לפרוש מההתמודדות בשל הסחף בתמיכה בו . הצעת הפשרה שהעלה ח"ך 
עמנואל זיסמן , מזכיר מחוז ירושלים במפלגת העבודה , לפיה פרס יישאר בתפקיד 
יו"ר המפלגה ורבין מועמד המפלגה לראשות הממשלה נדחתה בשני המחנות . 
