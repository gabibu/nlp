שר החקלאות , רפאל איתן , ניסה אתמול לשכך את סערת הרוחות שהותירו דבריו , 
שמהם השתמע כי יש להקפיא לחודשיים את ההסדרים לפריסת חובות המושבים והקיבוצים . 
בדברו אתמול בישיבה השבועית של הנהלת משרד החקלאות , טען איתן כי ההתבטאויות 
שיוחסו לו בעניין הסדר המושבים אינן מדויקות . " לא הודעתי שאקפיא את הסדר 
רביד מהטעם הפשוט שזה אינו בסמכותי " . עם זאת גרס איתן , שההסדר הקיים גרוע , 
ויש למצוא לו אלטרנטיבות . לדבריו , המצב כיום , בו משועבדים יישובים 
לבנקים , ועליהם לפרוע חובות בסדרי גודל בלתי הגיוניים , אינו יכול להימשך . 
איתן ציין שהציג עמדה זו שלשום בפגישה עם שר האוצר , והשניים החליטו כי 
נושא ההסדר ייבחן מחדש בידי שני המשרדים , כאשר בזמן הבדיקה לא ייעשה שום 
שינוי במצב הקיים . בהתייחסו לביקורת שנמתחה עליו מצד גורמים במגזר ההתיישבותי , 
אמר שר החקלאות : " הצעתי שאלו השקועים היום בחובות , יקדישו מאמץ ומרץ , 
כדי לעזור במציאת פתרונות אפקטיביים ליציאה מהמשבר , לפני שהם מזדרזים 
למתוח ביקורת על אלו שמנסים לעשות כן " . גורמים בתנועת המושבים ובתנועות 
הקיבוציות ציינו אתמול , שחרף התיקון שהשמיע השר איתן להצהרתו על הקפאתם 
של הסדרי החובות , למעשה כבר נגרם נזק למושבים וקיבוצים החבים סכומים גדולים 
לבנקים . זאת , מאחר שבמחלקות המשפטיות בבנקים החלה היערכות להגשת תביעות 
משפטיות נגד עשרות יישובים במגזר זה . הגורמים הטעימו שבמיוחד גרמו נזק דברי 
איתן , לפיהם ההסדרים גורמים לשיעבוד בני הקיבוצים למערכת הבנקאות . 
