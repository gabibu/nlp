( ע ) . " המאבק שלנו למען חופש הביטוי וההבעה הוא למעשה גם מאבקכם אתם , 
עיתונאים , סופרים ומשוררים עבריים " , אמר אתמול ד"ר גמאל קעואר , יו"ר 
אגודת הסופרים הפלשתינים בישראל , במסיבת עיתונאים בבית סוקולוב בתל אביב , 
נגד מה שהגדיר מניעת חופש הביטוי וההבעה של הסופרים והמשוררים הערביים 
בישראל , ונגד מעצרו של המשורר שפיק חביב , חבר האגודה , החשוד בהוצאת 
ספר שירה שבו יש הסתה נגד המדינה . קעואר אמר , כי שפיק חביב עצור בביתו 
בדיר חנא ואינו יכול לנסוע מכפרו לעבודתו בנצרת ולפרנס את משפחתו . הוא 
אמר כי מתנהלת היום מלחמת חורמה מסוכנת ביותר , נגד עיתונאים וסופרים ערבים 
ויהודים כאחד , רק משום שהם שוקדים על מילוי חובתם לחשיפת האמת ולמאבק נגד 
תופעות עושק וחילול זכויות האדם . לדעתו , מלחמה קשה יותר מתנהלת נגד עיתונאים 
וסופרים פלשתינים בתוך השטחים ובתוך המדינה , ורק פרטים מועטים מגיעים לידיעת 
הציבור היהודי במדינה . מעצרו של שפיק חביב , הוא שלב חדש ברדיפה של הסופרים 
הפלשתינים אזרחי ישראל , אמר קעואר . יו"ר אגודת הסופרים הפלשתינים סיפר , 
כי חביב נעצר באישון הלילה , לעיני בני משפחתו , כאילו היה פושע מסוכן , 
המתחמק מהמשטרה שנים רבות . במשך שבעה ימים טורטר נפשית ופיזית , משקפי 
הראייה נלקחו ממנו , מנעו ממנו תרופה חיונית דבר שסיכן את בריאותו , טען . 
הוא אמר גם , כי כמעט כל השירים שפורסמו בספר , התפרסמו קודם לכן בעיתונות . 
קעואר אמר עוד , כי התרגום העברי של השירים , שהוגש לבית המשפט הוא זיוף . 
עטאללה גבר הקריא מכתב של שפיק חביב שנשלח אל משתתפי מסיבת העיתונאים ובו 
נאמר , בין היתר , כי " דגל שחור מתנוסס על ביתי , לאות אבל על חופש 
הביטוי ולגינוי הצעד המביש שנקטו השלטונות ע"י החזקתי במעצר בית , עד תום 
ההליכים המשפטיים " . ד"ר מתי פלד , מרצה לספרות ערבית , אמר כי הצנזורה 
היתה צריכה להעמיד אדם מבין ספרות ויודע לתרגם נכון . הוא הוסיף , כי לא 
מצא הסתה בכתביו , אך בתרגום יש סילוף מכוון שבא להרשיע את הסופר , והדבר 
מצריך מתרגם אמין ונכון . 
