ואשינגטון ( מיוחד ל"הארץ " ) . שר החוץ של מצרים , עיסמת עבד אל - מגיד , 
ייפגש היום עם נשיא ארצות הברית גורג בוש , ועם עמיתו האמריקאי , גיימס 
בייקר . השיחות יעסקו בעיקר בהחלטת ארה"ב להשעות את הדיאלוג עם אש"ף , 
במצב המדיני במזרח התיכון לנוכח החלטה זו , וכן בהשלכות של הרכבת הממשלה 
החדשה בישראל . מקור במחלקת המדינה אמר כי השעיית הדיאלוג עם אש"ף מעוררת 
דאגה רבה בממשל המצרי , וכי היא שהולידה את ביקורו של עבד אל - מגיד . 
דוברת מחלקת המדינה , מרגרט טאטוויילר , אמרה אתמול כי עבד אל - מגיד נשלח 
לוואשינגטון לאחר שיחת טלפון שהתנהלה בשבת בין הנשיא בוש לבין עמיתו המצרי 
חוסני מובארק . בתשובה לשאלה אם מצרים תהווה עתה את אפיק הקשר של ארה"ב 
עם אש"ף , אמרה הדוברת בקצרה , " אין לנו דיאלוג עם אש"ף עתה . הוא הושעה " . 
דיפלומטים ערביים בוואשינגטון אמרו בימים האחרונים , במספר הזדמנויות , 
כי מצרים חותרת עתה למלא את החלל שנוצר בהשעיית הדיאלוג של ארצות הברית 
עם אש"ף , ולשמש מתווך בין הארגון לבין הממשל האמריקאי . גורמים בקונגרס 
האמריקאי , העוסקים בענייני המזרח התיכון , אמרו בימים האחרונים כי קשה 
להעלות על הדעת שוואשינגטון תיזום הזמנה של ראש הממשלה שמיר או של שר החוץ 
לוי , בטרם יתקבל מכתב התשובה משמיר לשאלותיו של מזכיר המדינה גיימס בייקר . 
גורמים פרו - ישראליים הפועלים בקונגרס האמריקאי אומרים כי יש בממשל ובקונגרס 
ציפייה שיתפתחו קשרים תקינים וחמימים יותר בין השר דוד לוי לבין ראשי הממשל , 
מאשר הקשרים בין ראשי הממשל לבין ראש הממשלה שמיר ושר החוץ היוצא משה ארנס . 
