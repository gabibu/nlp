( ע ) . המשטרה חושדת כי רוצחיו של אבי אדרי , שגופתו נמצאה בשבוע שעבר 
ביער רמות , נמנים על משמרות הצניעות החרדיים אשר היכו אותו במטרה להפחידו , 
לבל יתרועע עם אשה חרדית נשואה וכנראה שהם לא התכוונו לרצוח אותו . דעה 
זאת השמיע ראש צוות החקירה במשטרת ירושלים לפרשת הרצח במהלך הדיון בהארכת 
מעצרם של דינה ( 43 ) ואברהם ( 53 ) הופמן , שנעצרו בחשד שהם מעורבים 
ברצח . שני הדיונים התקיימו בנפרד בפני השופט דוד פרנקל . ראשונה הובאה 
לבית המשפט דינה הופמן . במהלך הדיון גולל קצין החקירות את הקשרים הרומאנטיים 
שהיו לאשה לפני נישואיה ואחריהם ואת המשבר בחיי הנישואים שלה . מחומר החקירה 
התברר , כי בני משפחתו של אדרי מצאו במשרדו בישיבת " ויאמר יצחק " , שם 
הוא שימש כמנהל אדמיניסטרטיווי , פתק המעיד על פגישה שהיתה אמורה להיות 
לו ביער רמות . גם פועל בישיבה סיפר , כי אדרי ביקש ממנו ללוות אותו החוצה 
בטרם נסע לפגישה ולרשום את מספרי המכוניות שהיו אמורות לקחתו , אולם הפועל 
לא הבחין בהם . הדבר מעיד על החשש שהיה לאדרי מן הפגישה הזו . מחקירת המשטרה 
התברר , כי לאדרי היה קשר רומאנטי עם דינה הופמן . היא לא הכחישה זאת בחקירתה , 
אולם טענה כי הקשר נפסק כבר לפני שלוש שנים . בחקירתה היא סיפרה כי בחודשים 
האחרונים הגיעו לביתה חרדים שהזדהו כחברי משמרות הצניעות , ואיימו עליה 
להפסיק את קשריה עם גברים אחרים . על פי עדותה ביום חמישי שעבר , היום 
בו נעלם אדרי , הגיעו לביתה בקרית מנחם חרדים בלוויית אשה ואילצו אותה להתקשר 
למנוח כדי לקבוע פגישה . לטענתה , כך סיפר נציג המשטרה מפקח יעקב בן משה , 
היא סירבה , אבל הם גררו אותה ואז אותה אשה שבאה עם החרדים התקשרה עם אדרי 
וקבעה עמו פגישה לאותו ערב . לאחר שחתמה על הודעתה בחקירת המשטרה חזרה בה 
דינה הופמן מכל דבריה . בתום דבריה אמר מפקח בן משה כי הוא משוכנע שדינה 
הופמן הכירה את הרוצחים ושימשה להם כפתיון כדי לפגוע באדרי . " סיפור כפי 
שהיא סיפרה רק הרוצח או מי שהיה שותף לרוצחים יכול לדעת אותו " , הדגיש בן 
משה . סניגורה של דינה הופמן , עורך דין אדריאן פרקש , טען כי בכל הפרשה 
אין היגיון , והדגיש כי צריך להתעלם מן ההודעות שמסרה מרשתו , משום שנגבו 
בלחץ . בדיון השני , בעניינו של אברהם הופמן , טען מפקח בן משה כי ממסכת 
הראיות ידוע למשטרה כי הוא ידע על קיום הרומאן , וחרדים מטעמו הטרידו את 
אשתו ודרשו ממנה לקבוע פגישה עם המנוח ועם מאהב נוסף שלה . השופט דוד פרנקל 
הורה להאריך את מעצרה של דינה הופמן ב51 ימים . בהחלטתו הוא אמר , כי שוכנע 
שקיים חשד סביר נגד החשודה , ולוא למעורבות עקיפה ברצח . מששמעה זאת אמרה 
דינה הופמן : " לא יכול להיות " . ההחלטה בקשר לאברהם הופמן נדחתה להיום . 
