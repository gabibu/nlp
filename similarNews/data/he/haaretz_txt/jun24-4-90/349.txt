בצמרת מפלגת העבודה נשמעו אתמול קולות שקראו לפרוש מהאינטרנציונל הסוציאליסטי , 
בעקבות ההחלטות שהתקבלו בכינוס האינטרנציונל בראשית החודש בקהיר , ימים 
אחדים לאחר רצח הפועלים בראשון לציון . הוועדה המדינית של המפלגה החליטה 
אתמול להסתפק בגינוי ההחלטות , והבעת דאגה מכך שלפני קבלתן לא התקיימה התייעצות 
עם ראשי המפלגה שנכחו בכינוס , כפי שהיה בעבר . מזכ"ל מפלגת העבודה , ח"ך 
מיכה חריש , אמר בישיבת הוועדה המדינית כי הוא עדיין רואה באינטרנציונל 
הסוציאליסטי גורם ידידותי לישראל ולמפלגת העבודה , למרות המחלוקת . " אסור 
לנו לפגוע בקשר שלנו עם האינטרנציונל , לטובת מדינת ישראל " , אמר חריש . 
יו"ר המפלגה , ח"ך שמעון פרס , שעמד בראש משלחת המפלגה לקהיר , אמר כי 
הקשיים בהם נתקלה המשלחת הישראלית היו שניים : כינוס האינטרנציונל יומיים 
לאחר הרצח בראשון לציון , וקיום הכינוס לראשונה בארץ ערבית . פרס אמר כי 
למרות זאת , לעומת הכינוס הקודם של האינטרנציונל בשבדיה , שם ניתן לאש"ף 
מעמד של אורח , ושמו התנוסס בכל מסמכי הוועידה , בקהיר היתה משלחת אש"ף 
אורחת המשלחת המצרית ולא אורחת רשמית של האינטרנציונל , ושמה לא הופיע במסמכים . 
פרס התנגד לפרישת מפלגת העבודה מהאינטרנציונל , ואמר : " הברירות בידינו , 
אפשר לעזוב את האינטרנציונל . אם לא , צריך להבין את כללי המשחק . אש"ף 
שיפר במידה מכרעת את הרטוריקה שלו , ואנו הבאנו את הרטוריקה שלנו . הרטוריקה 
שנשמעת מישראל היא רטוריקה של סירוב . אנו חייבים לבוא עם דברים חיוביים 
למזרח התיכון , ואם חושבים על העתיד צריך לבוא עם תוכנית רבת מעוף " . לדברי 
פרס , האינטרציונל עדיין אוהד את ישראל . הוא הסביר , כי בנוסחת הסיכום 
ביקשו הנציגים להמליץ על הקמת מדינה פלשתינית , ולאחר ויכוח התקבלה הצעת 
פשרה שמדינה פלשתינית היא רק אחת האפשרויות לפתרון הסכסוך באזור . 
