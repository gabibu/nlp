" אם יימשך הקיפאון המדיני ולא תהיה תזוזה בתהליך , שישלב את תושבי השטחים 
במהלך מדיני , סביר מאוד שהגורמים הקיצוניים בקרב הפלשתינאים יעברו לפגוע 
בצורה ישירה גם בהתנחלויות בגדה המערבית " . כך מעריכים גורמים ביטחוניים 
בכירים , העוקבים מקרוב אחר הנעשה בשטחים . להערכתם , אין במצב שנוצר עתה 
כל סיכוי להתקדמות ממשית ולשבירת הקיפאון , ועל כן צפויה החרפה נוספת של 
האלימות בשטחים , שאת ניצניה כבר אפשר לראות . הם סבורים , כי חוסר הסיכוי 
להתקדמות נעוץ בהבדלי העמדות התהומיים , הפעורים בין הממסד הביטחוני והפוליטי 
בישראל לבין המנהיגות בשטחים . מנהיגות זו פוסלת על הסף כל הידברות , המבוססת 
על תוכנית המובילה לאוטונומיה , בעוד שכל נכונות בישראל לפתוח בהידברות 
גם בקרב המתונים ביותר מבוססת על שלב ביניים ממושך של אוטונומיה . האוטונומיה 
הפכה , לגבי דידם של המנהיגים בשטחים , מכל הרמות והדרגים , למלה גסה , 
שאין מוכנים לדון בה כלל . לגביהם , האוטונומיה טעונה בקונוטציה שלילית 
מאוד , המבוססת על הניסיון , שבא בעקבות הסכמי קמף - דייוויד . הם רואים 
בהצעות , שמשמיעים מדינאים ישראלים בדבר נכונות לכונן אוטונומיה בשטחים , 
תרמית המכוונת לעקוף כשם שניסה לעשות מנחם בגין את הבעיה הפלשתינית . 
הפתרון המדיני היחיד , שעליו מוכנים הפלשתינאים בשטחים לדון , הוא הקמת 
ישות פלשתינאית עצמאית . גם עריכת בחירות בשטחים תלויה בהבטחה מפורשת , 
שידרוש אש"ף , ולפיה תהיינה הבחירות רק צעד ראשון בתוכנית ארוכת - טווח , 
שבסיומה תכון ישות פוליטית פלשתינית עצמאית . בלא הבטחה כזו לא יתן אש"ף 
את הסכמתו לעריכת הבחירות , ובלעדי הסכמה זו אין כל סיכוי , שאפשר יהיה 
לממשן . בד - בבד עם הקיפאון בתהליך המדיני , ובעקבותיו , מתחזק כוחה של 
המנהיגות הדתית בגדה המערבית , והיא צוברת עוצמה פוליטית הולכת וגוברת . 
על - פי הערכת הגורמים הבכירים , כבר עתה תומך כרבע מכלל האוכלוסייה בגדה 
במנהיגות האיסלמית , לעומת כשלושה רבעים , התומכים עדיין במנהיגות הלאומית . 
גם ההרעה במצב הכלכלי משחקת לידיהם של המנהיגים האיסלמים , וזאת משום שהארגונים 
הדתיים עוסקים בפעילות חברתית ענפה ומחזיקים רשת מוסדות , המעניקים לאוכלוסייה 
סיוע בתחומים חברתיים מגוונים . באופן פרדוקסלי , דווקא ירדן היא התומכת 
במנהיגות האיסלמית בגדה המערבית , חרף חששו של המלך חוסיין מהתגברות האלמנטים 
הדתיים בממלכתו . תמיכתה של ירדן בממסד הדתי בגדה באה לידי ביטוי בעיקר 
בהעברת כספים למוסדות הוואקף המוסלמי . 
