בדיקות מדגמיות של שאריות חומרי הדברה בפירות וירקות הנמכרים בחנויות השופרסל 
וההיפרכל יונהגו על ידי הרשת החל מהשבוע הבא . בדיקות אלה הן חלק ממערכת 
בקרה חדשה שנועדה למנוע את הימצאותן של שאריות חומרי הדברה בפירות וירקות 
המשווקים ללקוחות הרשת . מערכת הבקרה מופעלת על ידי חברת " קטיף " , המארגנת 
את החקלאים המספקים פירות וירקות לרשת שופרסל והיפרכל . למבצע ניתן השם 
" פרי בריא " . השלב ראשון של המבצע יושם כבר השבוע ובמסגרתו קיבלו החקלאים , 
המספקים תוצרת לרשת , חוברת הנחיות מיוחדת שבה מידע על מינוני הריסוס , 
תאריכי תפוגה ותאריכים אחרונים שבהם מותר לרסס לפני הקטיף . הבדיקות המדגמיות 
יתקיימו במעבדות של המחלקה להגנת הצומח במשרד החקלאות על פי הזמנת " קטיף " . 
בדיקות אלה יהיו בנוסף לבדיקות השגרתיות של משרד החקלאות . ברוך שילה , 
מנהל חברת " קטיף " , סיפר כי בבדיקות מוקדמות שנעשו בענבים , עגבניות , 
שזיפים , חסה , אפרסקים , פלפלים ומלפפונים לא נמצאו כל חריגות מהתקן 
הישראלי באשר לשאריות חומרי הדברה . לדבריו , זו היתה הפתעה לטובה . " הבדיקות 
המדגמיות " , אמר , " ייעשו בצורה מסודרת ושוטפת ויכסו את כל סוגי התוצרת . 
אם תימצא תוצרת עם שאריות חומרי הדברה , יוזהר החקלאי הנוגע בדבר , ואם 
תישנה התופעה יפסיקו לקנות אצלו " . מנכ"ל השופרסל , דוד ויינשל , מסר כי 
" פרי בריא " הוא חלק מתוכנית מקיפה של טיפוח סטנדרטים גבוהים בתחומי ההגיינה 
והאיכות של מוצרי מזון . 
