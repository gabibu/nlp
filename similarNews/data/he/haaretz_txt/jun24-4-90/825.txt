מחר אחרי הצהרים , יוצאים לדרך סוף סוף . האם יכולתי לעשות זאת קודם ? 
האם יכולתי לא להיות כאן ביום חמישי , יום השביתה הכללית האומללה ? כמה 
טרחתי להסביר לחמומי המוח האלה , הברפלד , זילוני והמזכירים , ששביתה 
כללית היא לא משחק . להזהיר , לארגן , לאיים בסדר , אבל לבצע ? אם 
רק אפשר , לא . הברפלד כבר הרס את סולל בונה , הזיק לכור , ועכשיו מה ? 
כל המשק ? ביקשתי , התחננתי . הסברתי שהסקטור הפרטי לא ישבות אלא בעיקר 
הממשלה , העיריות וההסתדרות . נשבות נגד עצמנו . עכשיו נשלם דמי שביתה 
בכור , בקופת - חולים ובמנגנון ? מחר יוצאים לדרך . אני לוקח אתי גם את 
סולר , שישלח קומוניקטים לארץ , את וולפוביץ מרשות השיפוט , ושני מזכירים 
של מועצות פועלים , מנצרת עלית ומנצרת . נצרת זה אקזוטי , וככה יהיה גם 
ערבי במשלחת . נראה להם מה זה אחוות עמים . באירופה יצטרף הנציג הקבוע 
שלנו , אופיר . כמה טוב לצאת ולהשאיר את כל הבלגן להברפלד . שיתבשל . 
אח , וינה , וינה . יפה , אבל יש עבודה . חתמנו הסכם מצוין עם המכון 
למחקר כלכלי בווינה , לחקר השפעת גלי ההגירה על התעסוקה . עניין חשוב . 
נפגשתי עם נגיד הבנק שלהם , קינצל . איזה וז - וז . במלון , אחר - כך , 
חיקיתי אותו . סולר כמעט התפקע מצחוק . שלחתי אותו לטלפון , שידווח ארצה 
על ההסכם . שלא יחשבו שמשלחת ההסתדרות מתבטלת . אתמול קיבלנו אשרות והיום 
יצאנו למוסקווה . איזו קבלת פנים . כאילו שהגיע בוש . בחדר האח"מים חיכו 
לי ולנטין מהאיגודים המקצועיים ואנדרייביץ מהקואופרציה שלהם . שמנים , 
אבל נחמדים . נאומים פה נאומים שם . הרבה דבש . כאילו לא קרה כלום בינינו 
ב32 השנים האחרונות , הממזרים . טוענים שיש להם 002 מיליון חברים באיגודים . 
אז מה ? מתי עשו בפעם האחרונה שביתה כללית ? סולר חזר מהטלפון וסיפר שהעיתונים 
מלאים במאזן כור . שיסתדרו בלעדי . אני אשם ? אני ניפחתי את הבלון הזה ? 
אני דרשתי העלאות שכר במפעלים פושטי - רגל ? זה הברפלד . הוא היה אחד 
הטבחים הראשיים שהקדיחו את התבשיל . שגאון יצמצם , יסגור , יחסל וימכור . 
אני רוצה בחזרה את כור בריאה וקומפקטית , או בכלל לא . ישיבות עם אנדרייביץ . 
בוחנים שיתוף פעולה . רעיון : נקים חברת תיירות משותפת . פועלים סובייטיים 
יבואו אלינו ועובדי ישראל יבואו אליהם . אחר - כך שיחה עם מיניסטר המסחר 
שלהם , סרוחנוב . נעשה חילופי משלחות וסחורות . נראה לכולם שלא רק גילרמן 
יכול לעשות פה עסקים . אמרתי לסולר לטלפן את הפרטים ארצה ולהגיד לכתב שלנו 
ב"דבר " שיש לו סקוף : אפגש עם אישיות סובייטית רמת - מעלה . השם עדיין 
סודי . שיימתחו קצת , שם בארץ , ושהברפלד יתפקע . מסיבת עיתונאים במלון . 
הבעתי תודה והוקרה למיכאיל גורבצוב על פתיחת השערים . מקווה שזה יגיע לאוזניו . 
אחר - כך המשך המו"ם עם ראשי חברת העובדים המקומית על שיתוף פעולה בסחר 
חליפין . מה הם יקנו מאיתנו אני יודע , אבל מה אנו נקנה מהם ? וודקה , 
וודקה ועוד וודקה . סולר שואל מתי . אמרתי לו : שבוע אחרי שהירקות של 
כץ - עוז יגיעו למוסקווה . הוא הבין והתפוצץ מצחוק . בינתיים נעשה חילופי 
משלחות : איגודים מקצועיים , כלכלה , תיירות , תרבות ומה לא . מחר אני 
נוסע למינסק , כאורח הקהילה . עדיין לא יכול לגלות את שם האישיות הבכירה 
שאוועד אתה . הרבה חוויות במינסק , תקצר היריעה . במוצאי שבת עשו לכבודי 
תפילה חגיגית ונאמתי על פרשת השבוע . קיבלו אותי כמו משיח . סולר כבר טילפן 
הכל לארץ , ובהזדמנות זו גם עודכן . שמח במו"ם . הברפלד מתקוטט עם דנון . 
קרא לו " שיכור " ( זה כלום , פעם קרא לו " סטאלין " ) . שיריבו . 
בלי התשה הדדית של חודשיים - שלושה זה לא יתקדם . בסוף יקראו לי ותהיה 
הידברות . זוסמן - שמוסמן . בסוף זה תמיד נגמר בדרג העליון , כלומר , 
אני ושר האוצר . הרבה פעילות בביילורוסיה . כאן , במינסק , חתמתי וחתמתי 
וחתמתי : הסכמים לשיתוף פעולה בחברה , בכלכלה , בבריאות , בתיירות . 
ראשי האיגודים שלהם יבקרו בארץ ואנחנו אצלם . הצלחתי להכניס להסכם סעיף 
פוליטי רגיש : שנפעל למען " עידוד יחסים ידידותיים ונורמליים בין שני העמים 
ושתי הממשלות " . אני גם בפוליטיקה , מה הם חושבים . סידרתי ביקור לפסה , 
שיארגן טיפולים לנפגעי צרנוביל , והסכם תיירות . עובדי ישראל יבקרו בביילורוסיה 
ועובדי ביילורוסיה בישראל . ממש אביב העמים . האישיות החשובה מאוד שאפגש 
עמה היא לא , עדיין מוקדם לגלות . סולר טילפן הכל ארצה ושמע שבין פרס ורבין 
המלחמה כבר ניטשת לחיים ולמוות . נוח לי שאני כאן בשליחות לאומית , קצת 
מחוץ למרכז הזירה . במוקדם או במאוחר ייזכרו שיש להם מועמד . מי היחיד 
שמנצח בבחירות ? מי קושר את החוטים ומחזיק ביחד 33 איגודים מקצועיים ומאות 
ועדים שמתרוצצים לאלף כיוונים ? מי שורד אחרי כור וסולל בונה ושאר הסקנדלים ? 
למי מהמועמדים יש חוש הומור ? הוא יצחק אחרון . ועדיין לא גיליתי מי האישיות 
רמת הדרג שאתה אפגש במוסקווה . 
