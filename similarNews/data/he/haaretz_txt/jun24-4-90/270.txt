יום רביעי שעבר היה יומם הגדול של משה ארנס ובנימין נתניהו . בשבילם , 
הודעתו של הנשיא גורג בוש על השעיית הדיאלוג עם אש"ף היתה לא רק הישג חשוב 
במלחמה הממושכת של ישראל נגד הערבים . לדידם , זה חזרת החישוק הפרטי שלהם , 
חישוק שנדמה היה כי נשחק משימוש ושהם נותרו האחרונים שמאמינים בכוח השפעתו . 
במשך שנה וחצי , מאז נפתח הדו - שיח בין ארה"ב לאש"ף , לא ויתרו השניים 
על בדל מידע בדבר מעורבותו של אש"ף בטרור . המאמצים שהם השקיעו באיסוף המידע 
הזה נראו פאתטיים בעיני אי אילו חברים מהליכוד . הפסקת הטרור וגינויו היו 
אמנם תנאי יסוד לדיאלוג האמריקאי - פלשתיני , אבל אפילו יצחק שמיר חדל להאמין 
שיש משהו שיכול לשכנע את בוש ובייקר להחזיר אחורנית את הגלגל שרייגן ושולץ 
החלו לגלגלו בשלהי תקופת שלטונם . ואמנם , די היה להתבונן בפניו של בוש 
כשהודיע על ההשעייה ולקרוא למחרת את דברי בייקר על מקומו החשוב של אש"ף בתהליך 
השלום , כדי לעמוד על עוצמת צירי הלידה שקדמו להחלטה לנתק מגע עם הארגון . 
חודשים רבים הדפו ראשי הממשל ופקידיהם עשרות פניות ישראליות לחדול מהדו - 
שיח בתוניס , המחבל , לטענתם , במאמצי השלום . האמריקאים מוסיפים גם היום 
להתייחס בביטול לרעיון , שכל עוד ארה"ב מטפחת את אש"ף - תוניס , אין ישראל 
יכולה לטפח את אש"ף - שכם . הטענה שבשכם מסתתרת גם הנהגה מתונה שאיננה אש"ף 
מתקבלת בוואשינגטון כבלוף מוחלט . צוות פקידים במשרד החוץ העתיק לשווא רבבות 
מלים מראיונות עם ראשי אש"ף , שמהם עולה שהערבים לא משתגעים אחרי יהודים 
וביניהם יש המאמינים שיהודי טוב הוא יהודי מת . עד כדי כך דבק הממשל באמונתו 
שהדיאלוג עם אש"ף הינו נכס חיוני לצורך הגשמת מטרותיה במזרח התיכון , שהוא 
בחר להתעלם גם מעדויות שהיו מתקבלות בכל בית משפט , בדבר פעילותו הטרוריסטית 
של אש"ף . יועץ ראש הממשלה למלחמה בטרור , יגאל כרמון , שנשלח פעמיים 
לוואשינגטון חמוש בתיק מסמכים עב כרס על מבצעי טרור של הארגונים השונים , 
ובהם פתח - ערפאת , היה למטרד במסדרונות מחלקת המדינה . אלמלא היה אבו 
אל - עבאס חבר במוסדות העליונים של אש"ף , אפשר שגם הפעם היה בייקר מצליח 
להיחלץ מהתביעה הישראלית לממש את התנאים שקודמו הציב . מדברי המזכיר למחרת 
ההחלטה להשעות את הדיאלוג ברור שהוא ער לכך שההחלטה לא תתרום לתהליך . זאת 
ועוד , היא לא תרתיע אבו אל - עבאסים מהמשך הטרור . ברם , ארנס ונתניהו , 
שבילו שנים ארוכות בארה"ב , הבינו שחג השבועות הביא להם טנא שלא יסולא 
בפז . הם בילו את החג בראיונות אין - סופיים לתקשורת האמריקאית ודאגו שחברי 
הקונגרס יידעו שגם השגרירות שלהם היתה על הכוונת של אש"ף . העתוי לא יכול 
היה להיות טוב יותר : פחות מחצי שנה לפני סבב בחירות חשוב לקונגרס חיפשו 
המתמודדים הדמוקרטיים מתחת לאדמה נקודת תורפה במדיניותו של הנשיא הרפובליקאי 
שהפופולריות שלו הרקיעה שחקים . שליחים ישראלים הציעו להם " קייס " שופרא 
דשופרא : התעלמות הממשל ממדיניות מוצהרת של ארה"ב ומהבטחות פומביות שנתנה 
לידידיה לפני פחות משנתיים . לרפובליקאים רבים אין סמרטוט אדום יותר מטרור 
נגד אזרחים , ולא היה צורך במאמץ מיוחד כדי לגייסם למאבק נגד מדיניותו הסלחנית 
של נשיאם כלפי ערפאת בפרשת ניצנים . בוש נקלע אפוא לאחד המצבים המביכים 
ביותר שעמדו בפניו מאז נכנס לתפקידו . ואף על פי כן , אפשר שהתוצאה היתה 
שונה אילו השכיל ערפאת להעניק את המשקל הראוי למצבו העדין של הממשל מול 
המצב העדין שאבו אל - עבאס דחק אותו אליו , ולהסיק מכך את המסקנות הנכונות . 
האמריקאים הציעו לו סולם נוח , כשוויתרו על הענשת חברו הטוב והסתפקו בניסוח 
חד - משמעי יותר של הודעת הגינוי למזימה לטבוח בנופשי חג . ערפאת הימר על 
כך שהאמריקאים לא יוותרו על הערוץ הבלעדי אל הפלשתינים , ולא יחסמו את הפתח 
ליישוב אחד הסכסוכים המסוכנים בעולם . אין ספק שבטווח הארוך הצדק עמו , 
אך עד שייחלץ את עצמו ואת הממשל מהמיצר , יוכל שמיר לחגוג את ניצחונו על 
מחוגי השעון . אנשי שכם ועזרייה , המשלמים יום יום את מחיר עקשנות המנהיגים , 
צריכים להכניס לפיו של ערפאת את המלים ולהודיעו שאם ימאן לבטאן , ידברו 
הם עם שמיר במקומו . 
