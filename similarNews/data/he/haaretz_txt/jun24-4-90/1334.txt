" במערכת המשטרתית משרתים קצינים , שעברו עבירות משמעתיות שיש בהן אבק 
פלילי " . כך אמרה אתמול סגן - ניצב בלה ויינשטוק , ראש מחלקת חקירות פנים 
במשטרה עד לפני כחמש שנים , בישיבת הוועדה לביקורת המדינה , שדנה בדו"ח 
מבקר המדינה על חקירות , שמנהלת המשטרה נגד קצינים ושוטרים . ויינשטוק ציינה , 
כי ישנם מקרים שבהם מתערבים קצינים בכירים בחקירות , המתנהלות נגד שוטרים 
וקציני משטרה . לדבריה , נרשמו מקרים שבהם העלימו קצינים עין מעבירות , 
או דאגו לפרישת שוטרים מהמשטרה כדי למנוע פתיחת תיקים נגדם . היא מסרה , 
כי לא פעם נמנעה העמדת אנשי משטרה לדין פלילי באמצעות טרפוד חקירות על - 
ידי מסירת מידע לנחקרים ואו הארכת החקירה עד התיישנות העבירות . סנ"ץ ויינשטוק 
התבקשה על - ידי יו"ר הישיבה , ח"ך ראובן ריבלין ( ליכוד ) , להמציא 
לוועדה , למבקרת המדינה ולפרקליטות המדינה את שמותיהם של אותם אנשים , 
המשרתים עדיין במשטרה ושחלקם אף קדם למרות שהיה נגדם חומר חקירה , שהצדיק 
העמדה לדין משמעתי , מה גם שברוב המקרים היו לעבירות המשטרתיות קונוטציות 
פליליות . ח"ך ריבלין אמר , כי עדותה של ויינשטוק נתמכת בעדויות קודמות , 
שמסרה ניצב - משנה רות גדות , ראש מחלקת חקירות פנים בהווה . גדות העידה , 
כי במקרים מסוימים התערבו המפכ"ל לשעבר , רב - ניצב דוד קראוס , וראש 
אגף החקירות באותה תקופה בהחלטה , אם להמשיך או להפסיק חקירות נגד שוטרים 
ולהמשיך להעסיקם ואף לקדמם . ראש אגף החקירות במשטרה , ניצב עוזי ברגר , 
אמר בישיבת הוועדה , כי " גם אם נכונים הדברים , שעליהם הצביעה סנ"ץ 
ויינשטוק , הרי שהם חריגים , וטוהר המידות הוא בראש מעייניה של המשטרה " . 
אחדים מקציני המשטרה הבכירים , שבהם הטיחה ויינשטוק את ההאשמות , אמרו 
אתמול כי ידרשו לאפשר להם להופיע בפני הוועדה " ולהזים את הטענות משוללות - 
היסוד והמכפישות " , כדבריהם . לפחות שניים מהם הדגישו , כי הם שוקלים 
אף להגיש תביעת דיבה נגד ויינשטוק . עדותה של ויינשטוק עוררה אתמול סערה , 
תדהמה וזעם בקרב קציני משטרה רבים . אלה טענו , כי הקצינה פנתה למבקרת 
המדינה והתלוננה על ראשי המשטרה , לאחר שלטענתה לא קודמה , וכי היא מבקשת 
לחסל חשבונות עם בכירי המשטרה , שלדבריה התנכלו לה על רקע ניסיונה לחשוף 
שחיתויות במשטרה . על מפכ"ל המשטרה , רב - ניצב יעקב טרנר , שבחלק מהתקופה 
המדוברת כיהן כראש אגף כוח - אדם , וטיפל בעתידם במשטרה של קצינים בכירים , 
שנחשדו בביצוע עבירות , הופעלו אתמול לחצים כבדים . טרנר יופיע בפני הוועדה 
בשבוע הבא . שר המשטרה , רוני מילוא , הודיע אתמול כי גיבש תוכנית לרפורמה 
במערכת החקירה הפנימית של המשטרה . על - פי התוכנית , יועבר הפיקוח המבצעי 
על החקירות הפנימיות בנושא טוהר המידות לידי משרד המשטרה , והפיקוח המשפטי 
לידי פרקליטות המדינה , שתלווה כל חקירה מראשיתה ועד סופה . 
