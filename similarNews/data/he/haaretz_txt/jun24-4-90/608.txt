ישראל ומזרח גרמניה עומדות לחתום בשבוע הבא על הסכם לכינון יחסים דיפלומטיים . 
בירושלים מעריכים , כי המשא - ומתן המעשי בין שתי המדינות , שייפתח ביום 
ראשון הקרוב בקופנהאגן , לא ייתקל בקשיים והוא יכלול סעיף שבו תביע מזרח 
גרמניה את נכונותה לפתוח בקרוב בשיחות עם ישראל על הסכם שילומים . ישראל 
מעוניינת לקבוע את עקרונות הסדר השילומים לפני איחוד הגרמניות , שיחייב 
את גרמניה המאוחדת במסגרת קבלת חובותיה של ממשלת מזרח ברלין . במשרד החוץ 
מתנהלים בימים האחרונים דיונים לקראת פתיחת השיחות בהשתתפות המנכ"ל , ראובן 
מרחב , ויועץ השר לתפוצות , מיכאל שילה , המייצג את ישראל בשיחות עם מזרח 
גרמניה עם שגריר ישראל בקופנהגן , עמוס גנור . ההערכה היא , כי השיחות 
יסתיימו במסמך מוסכם שיוגש לחתימת שרי החוץ של שתי המדינות , אך בשל הציפייה 
לאיחוד קרוב של שתי הגרמניות , נראה ששגריר ישראל במערב גרמניה , בנימין 
נבון , יואמן גם במזרח גרמניה , ואילו מזרח גרמניה תשגר נציג מטעמה שייצג 
אותה תחת חסותה של שגרירות מערב גרמניה בארץ . בשיחה עם נשיאות הפרלמנטים 
של שתי הגרמניות , אמר אתמול ראש הממשלה , יצחק שמיר , כי אף שישראל , 
כמו גורמים אחרים בעולם , מלווה בדאגה מסויימת את תהליך איחוד הגרמניות , 
שוררת כאן שביעות רצון מהיחסים עם מערב גרמניה מאז כינון היחסים הדיפלומטיים 
ביניהן . הוא ציין שעד לפני זמן קצר התנכרה מזרח גרמניה לישראל ורק באחרונה 
היא מגלה נכונות ליחסים של הבנה עם ישראל . שתי הנשיאות הדגישו , כי עם 
האיחוד , אין הגרמנים שוכחים את הסבל הרב שנגרם לעם היהודי בידי המשטר הנאצי . 
הן הביעו את שאיפתן שגרמניה המאוחדת תהדק עוד יותר את יחסי שיתוף הפעולה 
עם ישראל . ( ע ) . שתי נשיאות הפרלמנטים של מערב ומזרח גרמניה ביקרו 
במוסד " יד ושם " בירושלים . במהלך הביקור , הוענק תואר " חסיד אומות 
העולם " לשתי נשים גרמניות שהצילו יהודים בתקופת מלחמת העולם השנייה . נשיאת 
הבונדסטאג המערב גרמני , פרוף ריטה זוסמוט , ועמיתתה , נשיאת הפולקס קאמר 
המזרח גרמני , ד"ר סבינה ברגמן - פול , נתקבלו ע"י נציג הכנסת , ח"ך שבח 
וייס , יו"ר מועצת " יד ושם " ד"ר יוסף בורג , יו"ר הנהלת " יד ושם " , 
ד"ר יצחק ארד , וסגנו ראובן דפני . אל שתי האורחות הצטרפו שגריר מערב גרמניה 
בישראל וילהלם האס , השגריר הישראלי בבון , בנימין נבון וכן עשרות עיתונאים 
ממזרח ומערב גרמניה ומשלחת נוער משותפת של שתי המדינות . 
