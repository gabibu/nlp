חוקרי היחידה הארצית לחקירות הונאה , העוסקים בחקירת החשדות לביצוע עבירות 
פליליות במשרד הפנים שבמרכזן עומד שר הפנים אריה דרעי , גיבשו בשבוע האחרון , 
יחד עם ראש אגף החקירות במשטרה ניצב עוזי ברגר , עמדה בקשר לאיכות הראיות 
והממצאים בחקירה הגלויה בפרשה הנמשכת כבר כחודש . החוקרים סבורים כי יש בסיס 
איתן לחשדות כנגד דרעי בכמה פרשיות של העברות כספים למוסדות דת באמצעות הרשויות 
המקומיות . לאחר שנבדקו מסמכים רבים שנתפסו במשרד הפנים ובכמה רשויות מקומיות , 
ונותחו עדויות ותמלילי שיחות טלפון ושיחות בין אישים המעורבים בפרשיות 
שהוקלטו בחשאי על ידי המשטרה , סבורים הגורמים המעורים בחקירה , כי כבר 
עתה יש בידי המשטרה ראיות לכאורה , שיאפשרו בסופו של דבר להמליץ על נקיטת 
הליכים פליליים נגד השר דרעי . ביום חמישי השבוע אמור להתקיים ביחידה הארצית 
לחקירות הונאה דיון בין חוקרי פרשת דרעי לבין גורמים בכירים באגף החקירות 
ובראשם ראש האגף ניצב עוזי ברגר . בדיון ייערך סיכום ביניים של ממצאי החקירה 
ויועלו כל הממצאים שלדעת החוקרים מבססים באורח רציני את החשדות כנגד השר 
דרעי . ההערכה היא כי החקירה בפרשת דרעי תימשך לכל הפחות עוד שבועות אחדים . 
חקירתו של השר , כחשוד תחת אזהרה , תיעשה בשלבים האחרונים של החקירה , 
לאחר שהחוקרים יהיו משוכנעים כי בידיהם כל הממצאים האפשריים בפרשה . זאת 
כדי שיוכלו לגבש את רשימת הנושאים והשאלות שיוצגו בפני השר כדי לקבל את גרסתו . 
בשבועות האחרונים מתרכזים החוקרים בחקירת העברות הכספים ממשרד הפנים למוסדות 
דת , ביניהם מוסדות המקורבים למשפחת דרעי , באמצעות כמה רשויות מקומיות . 
זאת כדי למקד את החקירה במודל שלפיו פעל השר דרעי גם ברשויות מקומיות רבות 
אחרות , על פי חשד המשטרה . בדיקת הממצאים ב"רשויות המודל " ובחינה מדוקדקת 
של תהליכי הזרמת הכספים , לרבות חקירת האישים הנוגעים בדבר ברשויות המקומיות 
האלה , חיזקו את החשדות החוקרים כנגד השר דרעי . בשלב זה עדיין לא הוחלט 
במשטרה אם יש מקום לחקור בנושא הדירות שמכר וקנה השר דרעי , ונראה כי החלטה 
על כך תיפול רק בשלבים הסופיים של החקירה . החוקרים העוסקים בחקירת החשדות 
נגד השר דרעי , המוגדרים כ"חשדות למעשי מרמה והפרת אמונים " על ידי השר , 
התבקשו על ידי המפכ"ל וראש אגף החקירות לזרז את החקירה תוך ביצועה באופן 
יסודי , כדי למנוע עינוי דין ממושך מהשר . גורמים משפטיים בפרקליטות המדינה 
כבר דווחו באופן לא רשמי , על מימצאי החקירה עד כה , והחוקרים מתייעצים 
אתם מדי פעם . 
