שר המשפטים דן מרידור העביר אתמול לאישורה של ועדת החוקה חוק ומשפט של הכנסת , 
תקנות לקביעת סדרי הדין בהליכים המשפטיים הקשורים להחרמת רכוש , לפי פקודת 
הסמים המסוכנים . תקנות הסמים המסוכנים יסדירו את ההליכים בבית המשפט בקשר 
להחרמת רכוש של סוחרי סמים . הליכים אלו , יכול שיהיו קשורים להליך הפלילי 
אחרי שבית המשפט הרשיע את הנאשם בעבירות של סחר בסמים . במקרה כזה , רשאי 
יהיה בית המשפט להחרים את כל רכושו של סוחר הסמים . ההליך יוכל להיות מנותק 
מההליך הפלילי ויאפשר החרמתו של רכוש ששימש לביצוע עבירת סמים או שהתקבל 
כשכר מעבירת סמים , גם אם לא היו הליכים פליליים לגבי מבצע העבירה ( אם 
סוחר הסמים לא נתפס או שברח מהארץ ואי אפשר למוצאו ) . כן החליטו אתמול 
ראש הממשלה יצחק שמיר ומרידור , להעביר לאישורה של ועדת החוקה , חוק ומשפט , 
תקנות בדבר סדרי ניהול הקרן המיוחדת לפי פקודת הסמים המסוכנים . בהתאם 
לתיקון מס 3 לפקודת הסמים המסוכנים , כל רכוש שיוחרם לפי פקודת הסמים וכל 
קנס שיוטל בגין עבירה לפיה , יופקד בקרן מיוחדת שבין מטרותיה העיקריות , 
ביצוע תפקידי הרשות למלחמה בסמים . כספי הקרן ישמשו את הרשות למלחמה בסמים 
בפעולותיה המגוונות בקשר לנגע הסמים , בין היתר פעולות של חינוך והסברה 
כלליות וטיפול בשיקום של נפגעי סמים . לפי הפקודה , תהיה הקרן בניהולו 
של האפוטרופוס הכללי וחלוקתם של הכספים שבקרן תיעשה באישור מועצה מייעצת 
שהוקמה , אשר בין חבריה נציגים של שר המשפטים , שר האוצר , מנהל הרשות 
למלחמה בסמים , ושני חברים במועצת הרשות למלחמה בסמים . 
