ואשינגטון ( מיוחד ל"הארץ " ) . הממשל האמריקאי אינו רואה לפי שעה את רעיון 
הוועידה הבין - לאומית כאפיק ריאלי לפתיחת משא ומתן ישראלי - פלשתיני , 
וכחלופה לפתרון שבו ארה"ב היא הגורם הדומיננטי , גם אם ייכשל . גורמים 
במחלקת המדינה סבורים כי האופציה של ועידה בין - לאומית לא תינקט בידי הממשל , 
אלא אחרי תקופה ממושכת של קיפאון , שבה הצדדים לסכסוך ייאלצו לשלם את מחיר 
הסרבנות שלהם . בימים האחרונים היו מספר התבטאויות של גורמים בממשל וכן הדלפות 
לעיתונות המקומית והזרה , המרמזות על כך שהממשל שוקל ברצינות להוביל את 
התהליך המדיני לכיוון של ועידה בין - לאומית או של משא ומתן בחסות המעצמות . 
במספר מקרים הדברים נאמרו כמעט במפורש , ובמקרים אחרים היה שימוש ברמיזות , 
בדרגה זו או אחרת של בהירות . אחד המושגים שפקידים בממשל משתמשים בו בעת 
האחרונה הוא " בינאום של פתרון הסכסוך " במזרח התיכון . פקיד במחלקת המדינה , 
שנשאל על משמעות המושג , אמר כי אין לפרש את הדברים ככוונה של ואשינגטון 
לפעול לכינוס של ועידה בין - לאומית , אם תיכשל יוזמת מזכיר המדינה גיימס 
בייקר . לדבריו , יש סבירות נמוכה שארה"ב תשקול הליכה בכיוון כזה , משום 
שהממשל הנוכחי , בדומה לממשל רייגן , מעוניין להותיר את היוזמה בידיו . 
כמו כן , אמר הפקיד , ברור לממשל בוש שישראל היא המפתח לפתרון הסכסוך 
במזרח התיכון , ומשום כך אין כל ערך בניסיון לקדם רעיונות שממשלת ישראל 
תדחה אותם על הסף . מקור אחר במנגנון החוץ של ארה"ב אמר שהממשל מרמז בעת 
האחרונה על אפשרות הוועידה הבין - לאומית כאופציה מדינית , רק מתוך מטרה 
להגביר את הלחץ על ממשלת ישראל לקדם את התהליך המדיני , המבוסס על תוכנית 
בייקר . הערות שונות של קברניטי מנגנון החוץ האמריקאי בעת האחרונה , בשיחות 
עם פעילים בארגונים יהודיים , עם פרשנים מדיניים ועם עיתונאים , מצביעות 
על כך שהפירוש המעשי של כוונה אפשרית של הממשל " לבנאם " את התהליך אם 
ייתקל בסירוב מוחלט מצד ממשלת ישראל הוא שימוש מוגבר באו"ם ובמוסדותיו השונים , 
ככלי להפעלת לחץ על ישראל . צעד אחד שהוזכר בשיחות האלה היה אפשרות שארה"ב 
לא תנצל את זכות הווטו בהצעות החלטה במועצת הביטחון , הנוגעות למדיניות 
ישראל בשטחים . בין היתר הוזכרה אפשרות של פיקוח בין - לאומי מסוג כלשהו 
בשטחים . משקיפים העירו בעניין זה , כי תגובת ארה"ב על הדו"ח שיציג סגן 
מזכיר האו"ם זאן קלוד איימה , לגבי ביקורו האחרון בשטחים , תוכל להוות 
מדד לנכונות לפעול בכיוון זה . פרשנים מדיניים פרו - ישראליים בוואשינגטון 
אומרים כי הפניית הטיפול בסכסוך לאפיקים בין - לאומיים , במקרה של כישלון 
יוזמת בייקר , מתייחסת רק לסוגיית המצב בשטחים , והדאגה להפרת זכויות אדם 
שם . פרשנים אחרים העירו כי הכוונה בבינאום הבעיה היא להפעלת צעדי עונשין 
נגד ישראל ביוזמת הקהילייה הבין - לאומית , שארה"ב לא תתנגד להם . 
