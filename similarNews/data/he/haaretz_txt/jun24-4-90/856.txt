אחד המומחים הבריטיים הגדיר אתמול כ"עוצר נשימה " את היקף התוכנית להבראה 
כלכלית של אמריקה הלטינית שהציג הנשיא בוש : סיוע כלכלי נרחב , ביטול חלק 
ניכר מהחובות לארה"ב ו"שותפות כלכלית חדשה " שתוביל לשוק אמריקאי משותף 
גדול , מקנדה ועד צילה . בדרך למימוש התכנית ואולי מוטב לומר החזון של 
בוש , עומדים מכשולים עצומים . אך באמריקה הלטינית חלו גם התפתחויות מרשימות , 
המעניקות סיכויי הצלחה טובים מבעבר . גורג בוש אינו הנשיא האמריקאי הראשון 
שמעלה תכניות מרשימות לשיקום משקי וחברתי באמריקה הלטינית . ניסיונות אלה 
כשלו בעבר , בשל אובדן הדחף מארה"ב ובעיקר בשל מימדי העוני , השחיתות וכושר 
ההישרדות של רודנים ימניים ושמאלניים . כלכלת ארה"ב , אף שהיא אינה בשיא 
בריאותה , יכולה לעמוד במחיקה הדרגתית של חלק גדול מ21 מיליארד דולר החוב 
הלטינו - אמריקאי למוסדות ממשלתיים בארה"ב ובביצוע " תוכנית בריידי " 
לגבי בנקים פרטיים . אך יש לזכור , שסך כל חובם החיצון של מדינות מרכז 
ודרום - אמריקה בעולם מגיע לכ042 מיליארד דולר . בוואשינגטון מצפים שגם 
מערב - אירופה ויפאן יצטרפו אל התורמים לביטול חלק מחובות אלה . אולם הסכומים 
בהם מדובר אגדתיים , ואין גם להניח שתוכנית בוש תבטל את דחיפות הסיוע לאפריקה 
ולמזרח - אירופה . מאידך , בשנים האחרונות חלו תמורות פוליטיות בדרום ומרכז - 
אמריקה , המשפרות באופן ניכר את סיכויי ההבראה הכלכלית . ברחבי היבשת מתרחש 
תהליך דמוקרטיזציה מרשים . אשתקד נערכו במרכז ובדרום - אמריקה לא פחות מעשר 
תהליכי בחירה חופשית , חלקן בראשונה מזה דור שלם . לרוב נפלו רודנים ימניים , 
אבל המשטר הקומוניסטי בגוואטמלה ספג מפלה , וגם למשטרו של קסטרו בקובה 
לא מנבאים אריכות ימים . חשוב גם , שהתמורות מתרחשות באווירת התפייסות , 
למרות צלקות העבר . רוב הממשלות החדשות ניצחו בסיסמאות ליברליזציה כלכלית 
ומשתחררות מהמסורת של הפופוליזם . הן מבטיחות להחליף את התפיסות האוטרקיות 
ואת מכסי המגן בסחר חופשי ובעיקר : לציבור הלטינו - אמריקאי הרחב חודרת 
ההבנה , ששיטת הסובסידיות , האבטלה הסמויה והתקציבים הממשלתיים המנופחים 
מביאה אינפלציה שפוגעת , קודם כל , בשכבות החלשות . אלה נקודות מוצא מעודדות 
לתהליך הבראה ארוך . 
