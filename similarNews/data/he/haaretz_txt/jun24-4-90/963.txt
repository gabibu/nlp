שר התעשייה והמסחר , משה נסים , וראשי התאחדות התעשיינים דנו אתמול במצבה 
של התעשייה הישראלית . בתום המפגש שנערך בלשכתו של השר בתל - אביב מסרו 
ראשי התאחדות התעשיינים כי הושגה הסכמה כי מדיניות חשיפת המשק הישראלי לייבוא 
מתחרה חייבת להעשות תוך בקרה והתחשבות בצרכי המשק והתעשייה . מטעם התעשיינים 
השתתפו דב לאוטמן , אורי מנשה , יו"ר הוועד הפועל של התאחדות התעשיינים , 
ויושבי ראש האגפים השונים בהתאחדות . התעשיינים הציגו לנסים את דרישתם 
לחשיפת המשק תוך לקיחה בחשבון של בעיות התעסוקה העומדות בפני המשק , במיוחד 
על רקע העלייה בשיעורי האבטלה וגלי העלייה הגדולים המגיעים לארץ . השר נסים 
הדגיש כי החשיפה תיעשה בלוח זמנים שיהלום יעדים אלה , אך יחד עם זאת אמר 
כי לא תהיה הגנה עיוורת על התעשייה . הוא ציין כי יעשה לחקיקתו של חוק סחר 
כמקובל בעולם הרחב . לדברי נסים , נתבקש הצוות במשרדו להכין טיוטא מעודכנת 
של החוק המוצע . שר התעשייה הדגיש עוד , כי יפעל להוצאה מן הפיקוח של מוצרים 
החשופים לחלוטין לייבוא מתחרה . 
