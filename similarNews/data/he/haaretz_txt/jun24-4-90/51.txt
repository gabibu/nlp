חילוקי דעות חריפים וויכוחים קשים בין צירי הוועד הפועל הציוני מנעו את אישור 
התוכנית להקמת רשות לחינוך ציוני - יהודי , שתהיה משותפת לסוכנות היהודית 
ולהסתדרות הציונית . המחלוקת פרצה בין נציגי סיעת המזרחי לנציגי הרפורמים 
והקונסרווטיווים , שלא הסכימו על הצביון הדתי שיהיה למחלקות החינוך של הרשות 
החדשה . בגלל חילוקי הדעות החליט יו"ר ההנהלה הציונית , שמחה דיניץ , 
לדחות את סיכום הדיון לשבוע הבא , ולעכב את אישור הקמתה של הרשות לחינוך . 
קודם לכן דחה בית הדין של ההסתדרות הציונית עתירה שהגישה סיעת חירות - הצה"ר , 
המתנגדת אף היא להקמת הרשות לחינוך , לדחות את הדיון בהקמת הרשות לקונגרס 
הציוני הבא , שיתקיים בעוד כשנתיים . בעקבות פסק הדין התקיימה הצבעה , 
שבה הוחלט כי יש לדון ולאשר את הקמת הרשות כבר במושב הנוכחי של הוועד הפועל 
הציוני , אולם דיניץ החליט לדחות את האישור לשבוע הבא , במגמה ליישב את 
חילוקי הדעות ולמנוע את החרפת העימות בין התומכים והמתנגדים להקמת הרשות 
לחינוך . סערת רוחות אחרת פרצה בדיוני הוועד הפועל הציוני , בעקבות הצעת 
החלטה שהגישו נציגי תנועת העבודה הציונית , מפ"ם , רץ והנוער הציוני , 
שקראה " לאשר את המאמצים להבטיח את העלייה מבריה"ם וקליטתה בישראל , כולל 
ירושלים המאוחדת , ולהימנע מכל פעולה העלולה לפגוע ביעד ציוני זה " . נציגי 
סיעות הימין התנגדו בתוקף לאישור הצעת החלטה זו , בנימוק שיש בה קריאה שלא 
ליישב עולים בשטחים . בתום ויכוח סוער חזרו בהן סיעות השמאל מההצעה , בנימוק 
שמהנוסח שהגישו עלול להיווצר הרושם , שכיום נוהגים להפנות עולים חדשים מבריה"ם 
לשטחים , וכי פירוש כזה עלול להגביר את הלחצים שמפעילות מדינות ערב נגד 
יציאת היהודים מבריה"ם . 
