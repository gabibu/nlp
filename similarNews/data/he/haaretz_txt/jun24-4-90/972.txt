" מכון התקנים הישראלי חייב להיות עצמאי בשיקוליו , ואסור שמישהו ינווט 
את עבודתו בהתאם למדיניות זו או אחרת " , אמר אתמול שר התעשייה והמסחר , 
משה נסים , בעת שביקר במכון התקנים . השר , שהיה מלווה במנכ"ל משרדו , 
צבי קורן , ובצוות עוזריהם הבכירים , התלווה למנכ"ל המכון , אלי הדר , 
בסיור במעבדות המכון . לדברי נסים , תפקידו העיקרי של המכון הוא הדאגה 
לאיכות המוצרים ואסור ששיקולים זרים ינחו אותו בעת ביצוע עבודתו " . בקשר 
למדיניות החשיפה של הייבוא , ציין נסים , שאין כל כוונה שבדיקות הייבוא 
תיפסקנה כל עוד הן משרתות את המטרה של דאגה לטיב המוצרים , יחד עם זאת יש 
לעמוד על כך שיישמר השוויון בין השיקולים המנחים בדיקת מוצרים ישראליים ובדיקת 
מוצרים מיובאים . 
