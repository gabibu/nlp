לונדון ( מיוחד ל"הארץ " ) . משרד החוץ הבריטי סירב אתמול להגיב על ידיעות 
לפיהן ממשלת ארה"ב ביקשה מבריטניה לשמור על הקשר הדיפלומטי עם אש"ף כל עוד 
הקשרים בין ואשינגטון לתוניס מושעים . ה"אינדיפנדנט " הלונדוני פרסם אתמול 
ידיעה לפיה האמריקאים פנו לבריטניה וביקשו שתשמור על הקשר עם תוניס . העיתון 
ציין כי יש לראות בכך ניסיון אמריקאי לשמור על המעורבות בתהליך השלום במזרח 
התיכון , מבלי להפר את ההחלטה להשעות את הקשרים עם אש"ף לאחר ניסיון הפיגוע 
בחופי ישראל . הקשרים בין בריטניה לאש"ף מתנהלים בצורה סדירה זה למעלה משנה , 
כאשר הפגישות השגרתיות הן בין תת שר החוץ , ויליאם וולדגרייב , לבין יועצו 
של ערפאת בסאם אבו שריף . שר החוץ הבריטי דוגלס הרד , אמר לאחרונה כי אין 
לו התנגדות עקרונית להיפגש עם ערפאת , וייתכן כי פגישה כזו תהיה אפילו מועילה 
בבוא הזמן . 
