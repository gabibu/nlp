שינוי התחולל שלשום בצהריים בגן העיר בראשל"ץ , כאשר ראש העירייה , מאיר 
ניצן , שהגיע לגן בבוקר כדי לפקח על פירוק חמישה אוהלים שהקימו זוגות צעירים 
מחוסרי דיור , החליט לבסוף להצטרף להפגנה , להתיר למחוסרי הדיור להמשיך 
בשביתתם ולספק להם את כל הדרוש לרווחתם בזמן השביתה . כזכור , הוציאה עיריית 
ראשל"ץ צו להריסת האוהלים , שבהם מתגוררים המפגינים זה כעשרה ימים , והמשטרה 
היתה אמורה לפנותם ביום ו בבוקר . ראש העירייה סיכם עם המפגינים שהיום הם 
יפרקו בעצמם את חמשת האוהלים ויעברו לגור בשלושה אוהלים גדולים , שתספק 
להם העירייה , במקום המרוחק בכ05 מטר מהאזור שבו השתכנו עד עתה , כדי לא 
להפריע לציבור . ניצן אמר כי העירייה תפתח גן ילדים בקרבת מקום עבור ילדי 
השובתים . ראש העירייה שינה את עמדתו בעקבות לחצם של ארבעה חברי כנסת מיכאל 
איתן ( ליכוד ) , אלי בן מנחם ( מערך ) , רן כהן ( רץ ) ויאיר צבן 
( מפם ) , שנפגשו עימו ביום ששי בבוקר . השובתים הביעו שביעות רצון מהחלטתו 
של ניצן , אך הדגישו כי זהו פתרון זמני בלבד . רפי דרור , נציג השובתים , 
אמר : " המאבק שלנו הוא מאבק ארצי . המסר שלנו יעבור לכל הציבור במדינה 
ולמקבלי ההחלטות . אם הצלחנו לכופף את ראש העיר , נצליח לכופף גם את ראש 
הממשלה " . קודם למציאת הפתרון היו חילופי דברים קשים בין המפגינים , פקחי 
העירייה וציבור גדול של אזרחים שהגיע להזדהות עם המשפחות וילדיהן בגן הציבורי . 
בקהל נשמעו קריאות להשוות את תנאיהם של זוגות צעירים לאלה של העולים חדשים . 
בשעות הצהריים חזר השקט לגן , המשפחות הסתגרו באוהליהן והקהל הרב שליווה 
את המאבק בימים האחרונים התפזר . מלי פילסבורן , יו"ר עמותה לנפגעי משכנתאות 
ומחוסרי דיור , אמרה : " לפני שנה וחצי התערב הארגון ומחה נמרצות על מצוקת 
הדיור והמשכנתאות . רבים לא האמינו בכוחו של הארגון , אך הריבית על המשכנתאות 
ירדה . ראו , עכשיו מוקמים אוהלים בכל יישוב ויישוב " . לפי הצעתם של חברי 
הכנסת , שנפגשו שלשום עם ראש עיריית ראשל"ץ , יקיימו מחוסרי הדיור בשבוע 
הבא עצרת הזדהות גדולה של תושבי ראשל"ץ והסביבה בקריאה לממשלה לזרז את בנייתן 
של דירות חדשות ולאכלס את הדירות הפנויות הנמצאות בידי הרשויות . ראש עיריית 
ראשל"ץ הודיע כי ישתתף בהפגנה . עוד אמר כי כל הזמן הזדהה עם מצוקתם הקשה 
של המפגינים , אך הוא התנגד להתנחלות האוהלים שהלכה וגדלה . חברי הכנסת 
התריעו כי גם העולים עלולים למצוא עצמם מחוסרי דיור תוך זמן קצר , אם לא 
יימצא פתרון לבעייה . הם אמרו כי ממשלת ישראל צריכה לתת מענה מיידי לבעייתם 
של העולים החדשים , מחוסרי הדיור , הזוגות הצעירים והחיילים המשוחררים 
גם יחד , אחרת תהיה התפוצצות חברתית גדולה . 
