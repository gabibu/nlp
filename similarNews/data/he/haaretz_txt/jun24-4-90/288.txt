" עוצמה " השדולה לשוויון זכויותיהם של הומוסקסואלים , לסביות וביסקסואלים 
העלתה אתמול , יחד עם ח"ך מרדכי וירשובסקי מרץ , ח"ך חיים אורון ממפם 
והאגודה לזכויות האזרח , תביעה לתקן את חוק שוויון ההזדמנויות בעבודה כדי 
למנוע אפליה על רקע נטייה מינית . במסיבת עיתונאים שנערכה בתל - אביב אמרה 
דוברת השדולה , הדר נמיר , כי היוזמה לתיקון חוק ההזדמנויות בעבודה נשענת 
על חקיקה דומה שבוצעה בחלק ממדינות ארה"ב , באוסטרליה , בהולנד ובאחדות 
מהמדינות הסקנדינביות . על - פי ההצעה , יאסור התיקון בחוק על אפליה בעבודה 
בשל נטייה מינית , ויאפשר להגיש תביעות משפטיות נגד מפירי החוק . בשלב זה 
דורשת " עוצמה " לאפשר את ניהול הדיונים המשפטיים בדלתיים סגורות , כדי 
להגן על התובעים מפני לחצים חברתיים וכלכליים וכן , להעניק לארגונים הייצוגיים 
מעמד מוכר בבתי הדין לעבודה . נמיר מעריכה כי בישראל חיים כרבע מיליון לסביות , 
הומוסקסואלים וביסקסואלים , ולטענתה רווחת האפליה בשירות הפרטי והציבורי 
כאחד , לרבות בצה"ל ובמערכת הביטחון . יו"ר סניף תל - אביב של האגודה לזכויות 
האזרח , עורך הדין דן יקיר , הדגיש כי החוק הקיים לשוויון הזדמנויות בעבודה 
אוסר להפלות אדם נשוי , אולם אין הצדקה לעשות אבחנה בין נשואים לבין בעלי 
מעמד אישי אחר , כרווקים , גרושים ואלמנים , ולפיכך מוצע לאסור אפליה 
בשל מעמד אישי כלשהו . איסור זה יגן גם על לסביות והומוסקסואלים , שכן 
מקבוצה זו נשללה האפשרות לבוא בברית נישואין . הח"כים וירשובסקי ואורון מתכוונים 
להחתים ח"כים נוספים על יוזמת החקיקה , ורק בשלב מאוחר יותר להגיש אותה 
לכנסת . ח"ך וירשובסקי אמר כי החברה הישראלית , שרואה את עצמה ליברלית , 
דמוקרטית ונאורה , לא הגיעה עדיין לרמה הנאותה בנושא הזכויות ללסביות , 
הומוסקסואלים וביסקסואלים , כמקובל בארצות נאורות בעולם . במסיבת העיתונאים , 
סיפר עובד חברה ציבורית העוסקת בשיווק , אשר זכה לפני שנתיים בתואר העובד 
המצטיין , כי כאשר הופיע יום אחד עם בן זוגו לסוף שבוע , שאורגן על - ידי 
החברה , הודיעו לו שאם הוא יופיע עמו שנית , הוא יפוטר . " עוצמה " 
הציגה ארבע דוגמאות נוספות של נשים וגברים , שקידומם בעבודה , או קביעותם 
בה , נפגעו כאשר נודע על נטיותיהם המיניות : אחות מוסמכת בעלת ותק נאלצה 
לעזוב את הארץ , שליחה בתפקיד ממלכתי בחו"ל הוחזרה לארץ , פועל מאפייה 
פוטר ומזכירה בכירה במוסד ציבורי נתונה לסחיטה מינית מצד הממונה עליה , 
מאז נודעו לו פרטים על חייה האישיים . " עוצמה " תציב השבוע דוכני הסברה 
לקהל הרחב בערים גדולות , ותערוך החתמה על עצומה למען תיקון החוק . זאת , 
במסגרת שבוע השוויון , הנערך בו - זמנית , במקומות שונים בעולם . 
