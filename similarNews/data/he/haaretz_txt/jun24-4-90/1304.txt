מאנילה ( ע"ר , ע"ץ ) . נשיאת הפיליפינים , קוראסון אקינו , אמרה אתמול 
כי היא מתנגדת לשובה של אימלדה מרקוס , אלמנת השליט המודח , לפיליפינים . 
היא הזהירה כי מרקוס עלולה לנסות ולהדיחה , אם יתירו לה לשוב לפיליפינים . 
בעקבות זיכויה של מרקוס מאשמה של עסקים פליליים והונאה בניו - יורק , גבר 
הלחץ על הנשיאה לבטל את החרם על שובה של מרקוס לפיליפינים . מנהיגים בסנאט 
ובבית הנבחרים אמרו כי יש להתיר למרקוס לשוב לפיליפינים , כדי לעמוד עתה 
למשפט במאנילה . ואולם ממשלת אקינו מסרבת להתיר לאלמנה לשוב , ונימקה זאת 
בסיבות ביטחוניות . בהודעה לעעתונות אמרה הנשיאה , כי מרקוס היתה קשורה 
בקשר - הנפל בדצמבר אשתקד בפיליפינים , והיא עלולה לנסות להדיחה פעם נוספת . 
פקידים במאנילה אמרו אתמול , כי זיכויה של מרקוס בארה"ב הנחית מהלומה קשה 
על מאמצי הממשלה הפיליפינית להשיב לעצמה מיליארדי דולרים , שנגנבו לדבריה 
ע"י מרקוס ואשתו מקופת המדינה . בראיון לתחנת רדיו במאנילה אמרה מרקוס , 
כי שאיפתה העיקרית היא לחזור הביתה , כדי לקבור את בעלה , הנשיא לשעבר 
פרדיננד מרקוס . " העולם יודע שאין בכוונתי להטריד . לא אכנס למאבק . 
כל שאני מבקשת מאלוהים הוא שאוכל לשוב הביתה " , אמרה מרקוס . מרקוס מת 
בגלות בהוואי בספטמבר שעבר ונקבר במוזוליאום זמני . אלמנתו מבקשת להביאו 
לקבורה במחוז מגוריו , אילוקוס נורטה בצפון הפיליפינים . שלטונות הפיליפינים 
האשימו את הנשיא המנוח , אשתו ו"בני חבורתם " כי צברו שלא כחוק עד 01 
מיליארד דולר , ב02 שנות שלטונם . אקינו , שתפסה את השלטון במרד עממי שהביא 
להדחת מרקוס ואשתו , אמרה כי היא מאוכזבת מגזר הדין . " הזיכוי אינו 
משנה את האינטרס הלאומי והרקע הביטחוני שעליו ביססנו את החלטתנו לא לאפשר 
למרקוס לשוב לפיליפינים בזמן הזה " , אמרה אקינו . " עם זאת , בבוא השעה 
הראויה לכך , היא תצטרך להתייצב בפני בתי המשפט שלנו . אנו מאוכזבים אולם 
מכבדים את החלטת חבר המושבעים " , הוסיפה . אקינו אסרה על שיבת בני הזוג 
מרקוס לפיליפינים , מחשש לתסיסה פוליטית . ההחלטה התקבלה בבית המשפט העליון . 
פקידי ממשלה האשימו את מרקוס כי סייע לממן את ניסיון ההפיכה השישי נגד 
אקינו בדצמבר שעבר . 
