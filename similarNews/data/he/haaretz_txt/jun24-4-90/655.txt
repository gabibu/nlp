בזבוז וראוותנות , ירידה במספר הצופים , ליקויים חמורים בתחומי הניהול 
וכישלון במילוי משימות מקצועיות אלה כמה מממצאי הביקורת שערכה מבקרת המדינה 
בהתאחדות לכדורגל , ומופיעים בדו"ח ביקורת חריף , המתפרסם היום . הביקורת 
הקיפה תקופה של שנה וחצי , מאפריל 8891 עד דצמבר 9891 . כמעט בכל התחומים 
שבדקה בניהול ענייני ההתאחדות , מצאה מבקרת המדינה ליקויים חמורים , ולעתים 
אף חמורים מאוד : סדרי רכישת טובין ושירותים ונוהל מכרזים , עבודות פיתוח 
באיצטדיון רמת גן , נסיעות לחו"ל , אירוח וכיבודים , רכישת כרטיסים ומתן 
כרטיסי חינם ביד רחבה , טיפול ברכישת מתנות ועוד . מחדלי הנהלת ההתאחדות 
בלטו במיוחד , לדעת המבקרת , לנוכח כישלונה בהחזרת הצופים למגרשים . המבקרת 
מתחה ביקורת קשה על ניסיונה של ההתאחדות להשליט סדר בתשלומים לשחקני הכדורגל 
המקצוענים , שהביאו אגודות ספורט להתמוטטות כספית . " ממצאי הביקורת 
מראים , כי ההתאחדות לא השכילה להתמודד עם הלחצים בתחום זה , ולמעשה הנהלות 
הקבוצות עשו ככל העולה על רוחן " . " הקבוצות ניהלו מערכת כפולה של הסכמים 
עם השחקנים , שילמו להם סכומים גבוהים הרבה מהמותר על פי התקנון , ובלא 
שום התחשבות ביכולתן הכספית תוך סיכון יציבותן הכספית . כמה מהן אף הגיעו 
עד סף פירוק " , כתבה המבקרת . במועד סיום הביקורת החליטה ועדה בראשות אהרן 
ידלין , כי החל מהעונה הבאה , הקצבות מועצת ההימורים בספורט לקבוצות ומרכזים 
יועברו היישר למרכזים , ולא באמצעות ההתאחדות , כפי שהיה נהוג עד כה . 
אם תיושם החלטה זו , תקטן מאוד מעורבות ההתאחדות במימון הכדורגל המקצועני . 
מבקרת המדינה מצאה , כי בהתאחדות קיים רוחב לב באישור נסיעות לחו"ל , ואי 
הקפדה על קבלת דו"חות מפורטים ומסודרים על הנסיעות ותוצאותיהן . חלק מהנסיעות 
אושרו כהטבה אישית . בנושא ארוחות וכיבוד קבע הדו"ח , כי " הוגשו ארוחות 
למשתתפי ישיבות ההנהלה , המזכירות וועדת הכספים , וכי יו"ר ההתאחדות , 
ממלאי מקומו וגזבר הכבוד נהגו לאכול בתדירות גבוהה מאוד במסעדות יוקרה , 
במגדניות ובבתי מלון , ויש שאף הזמינו פקידים בכירים אחרים של ההתאחדות 
לארוחות אלו , ששולמו בידי ההתאחדות " . " גישת ההתאחדות לא היתה לפי הכלל 
של " הצנע לכת " , בייחוד לנוכח מצבו הכספי הקשה של ענף הכדורגל בארץ " . 
בנושא אחר נאמר בדו"ח , כי רכישת כרטיסים למשחקי כדורגל על חשבון ההתאחדות 
לחברי הנהלתה , היא חריגה חמורה מהנורמות המחייבות גוף ציבורי . בדברי הסיכום 
מציין הדו"ח , כי בעקבות הביקורת החלה ההתאחדות בתיקון כמה מהליקויים . 
בתגובה על הדו"ח נמסר אמש מההתאחדות לכדורגל : " במהלך תקופת הביקורת ובהתייחסות 
להערות המבקר , אימצה ההתאחדות שורת נהלים והנהיגה שינויים בפעילותה . 
היא מינתה ועדה ציבורית לשיפור הניהול המקצועני בכדורגל , שהגישה באחרונה 
את המלצותיה . בעונת המישחקים 0998 נרשם מספר שיא של צופים ( ממוצע ) 
בליגה הלאומית בשש העונות האחרונות . בעת פרסום הדו"ח כבר התייחסה ההתאחדות 
לכל הערות המבקר , ורובן תוקנו " . 
