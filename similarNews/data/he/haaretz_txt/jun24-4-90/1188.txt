סיבוב נוסף במאבק לאישור התוכנית השנויה במחלוקת להקמת תחנת הממסר של קול 
אמריקה בערבה , עומד להיערך היום בישיבת המועצה הארצית לתכנון ולבנייה . 
לישיבה הוגש ערעור על ההחלטה שהתקבלה בישיבה הקודמת של המועצה לפני שבועיים , 
שבה הוכרע ברוב של 8 נגד 6 , כי עד לקבלת התסקיר הסביבתי בקשר להשפעות 
התחנה על נדידת הציפורים , שהכנתו תארך לפחות שנה וחצי , לא תדון המועצה 
באישור הפרויקט . תוצאות הצבעה זו נחשבו להישג ל"ארגונים הירוקים " בארץ 
הפועלים נגד הקמת תחנת הממסר . בישיבה היום צפויה הצבעה חוזרת ב"סעיף הציפורים " . 
לקראת הישיבה הופעלו לחצים על חברי המועצה הארצית , שהיא הגוף התכנוני 
העליון במדינה . אחד הניסיונות , שעורר זעם במיוחד , הוא מזכר ששיגר ראובן 
ירדור , ראש מנהלת תומר , המרכזת את הטיפול בפרויקט , למזכיר הממשלה 
אליקים רובינשטיין . במזכר זה נדרש רובינשטיין לוודא כי נציגי הממשלה במועצה 
לתכנון אכן יגיעו לישיבות הוועדה , " בכדי להביא לשינוי ההחלטה ולסיומו 
בזמן סביר של תהליך האישורים להקמת הפרויקט " כלשון המזכר . ירדור הסתמך 
במזכרו על סיכום בכתב שהוציא רובינשטיין בשם ראש הממשלה בנוגע לפרויקט , 
שהובא לידיעת כל חברי המועצה , נציגי הממשלה . " מומלץ מאוד , על דעת 
שר התקשורת , שראש הממשלה יקרא לשרים שנציגיהם הם חברים במועצה ויבדוק אתם 
את נושא הנוכחות ואופן ההצבעה של נציגיהם " , קובע ירדור בהמשך מזכרו . עו"ד 
רנטו יאראק , פרקליט החברה להגנת הטבע , שיגר מכתב ליו"ר המועצה הארצית 
בעקבות המזכר שבו נאמר , בין השאר , כי " על פניו המזכר הנו ניסיון מכוער 
ופסול להלך אימים על חברי המועצה הארצית , להפעיל עליהם לחץ אסור ולהשפיע 
בדרך בלתי חוקית בעליל על שיקול דעתם הסטטוטורי ועל אופן הצבעתם במועצה " . 
עוד טוען נציג החברה להגנת הטבע כי לחץ זה אינו יכול לאפשר עוד , לפחות 
לא בשלב זה , דיון שקול . 
