המשטרה חידשה לאחרונה את הטיפול בחקירה בעניינם של אישי ציבור ובעלי תפקידים 
בכירים במגזר הציבורי , המוניציפאלי והממלכתי החשודים בקבלת תווי חניה מקבלן 
החניונים ראובן גרוס . החקירה מתנהלת בסודיות רבה , ובין החשודים מצויים 
גם שני ראשי עיריות , פקידים בכירים בכמה עיריות , אישי חברה ובוהמה . 
החקירה החדשה הסתעפה מחקירה קודמת של היחידה הארצית לחקירות פשעים שעסקה 
בחקירתו של איש הטלוויזיה לשעבר , רפי גינת . גינת הועמד לדין , בין השאר 
בחשד שקיבל תווי חניה חינם במשך כמה שנים עבור מכוניתו ומכונית אשתו לחניונים 
של ראובן גרוס . בעת חקירתו של גינת ולאחר שנתפסו מסמכים במשרדו של גרוס 
ונגבתה ממנו עדות הוברר כי אישי ציבור ובעלי תפקידים ידועים רבים אחרים קיבלו 
גם הם תווי חניה חינם לחניונים שלו הפזורים ברחבי הארץ . שווי של תו חניה 
שנתי כזה הוא כמה אלפי שקלים . רבים ממקבלי תווי החניה הם בעלי תפקידים 
בכירים שיכולה להיות להם השפעה על עסקיו של גרוס והם מחזיקים בעמדות מפתח 
שיש להן זיקה לעיסוקיו ולחניוניו של ראובן גרוס . בין החשודים בקבלת התווים 
הוזכר גם שמו של שר המכהן גם בממשלה הנוכחית , אך בשלב זה לא ברור אם השר 
ייחקר . לאחר שהסתיימה החקירה בפרשת רפי גינת והוגש נגדו כתב אישום נערכו 
דיונים משותפים לראשי אגף החקירות במשטרה ולפרקליטות המדינה שבהם נבחנה השאלה 
כיצד לטפל ברשימת האישים שקיבלו גם הם תווי חינם מראובן גרוס . הוחלט כי 
יש לפתוח בחקירה ולגבות עדויות מפורטות מהאישים המעורבים כדי לקבל את גרסאותיהם 
בפרשה . חלקם יחקרו תחת אזהרה כחשודים בקבלת טובות הנאה . רק אחרי שתסתיים 
חקירת כל האישים המופיעים ברשימותיו של גרוס , יוחלט אם יש מקום לנקוט נגדם 
בהליכים פליליים ולהגיש נגדם כתבי אישום . במשטרה מרכזים כעת את כל החומר 
הרלוואנטי בפרשה ומבקשים לבדוק את הזיקה של כל אחד מהאישים המוזכרים לראובן 
גרוס . שלב זה אמור להסתיים בקרוב ולאחריו יזומנו האישים לחקירה באחת היחידות 
הארציות היחידה לחקירות פשעים בראשות תנ"ץ סנדו מזור , או היחידה לחקירות 
הונאה בראשות תנ"ץ זכריה בנאי . יצוין כי חקירת המשטרה בנושא וגביית עדויות 
מהאישים הרבים החשודים דרושה למשטרה ולפרקליטות לצורך התביעה במשפטו של רפי 
גינת . המשטרה והפרקליטות מבקשות להיות מוכנות להעלאת טענות על ידי סנגוריו 
של רפי גינת בשאלה מדוע לא ממוצה הדין בעניין תווי החניה גם עם האישים הידועים 
האחרים מלבד גינת שקיבלו תווי חניה חינם מגרוס . דובר המשטרה סירב אתמול 
בתשובה " הארץ " להתייחס לנושא החקירה והיה מוכן רק לומר כי " הנושא נמצא 
בבדיקה " . 
