בתחילה זה נראה כמו עוד מתקפה אופנתית נגד התקשורת . " ככה לא בונים עיתון " , 
נזפה הכותרת , באותיות שחורות ושמנות בגודל המקסימלי שיש בסדר - צילום . 
מעליה נמתחה כותרת - גג בנגטיב , שחורה - שחורה : " שלטון הפחד וההרס 
של ידיעות אחרונות " . זה לא היה שבוע יפה לעיתונות . היה זה ימים אחדים 
לאחר שראש הממשלה , בנאום השבעתו , השתלח ב"כתבנים " של העיתונות כאויבי 
הציבור , כאילו התקשורת היתה לא - פחות מסוכנת מנשק כימי . וזה היה גם 
שבוע שבו דובר על חקיקת חוק שיסדיר את יחסי העיתונות עם הצנזורה הצבאית , 
ושבוע שבו הוזמן הצנזור הצבאי על תקן סלבריטי לבימת הכבוד בטקס הסיום של 
החוג לעיתונאות באוניברסיטת תל - אביב . והעיתונות עדיין כאבה את מכאובי 
הבוקר שלאחר המשבר הפוליטי הממושך , שהתיש אותה כהוגן . המודעה , שעוד 
שלוש כמוה פורסמו במשך השבוע בשמונה עיתונים יומיים , נועדה להגן על שמו 
הטוב של שר הפנים , אריה דרעי , שסדרה של שלוש כתבות ב"ידיעות אחרונות " , 
מאת מרדכי גילת ומלי קמפנר , האשימה במעשי שחיתות ומרמה . המודעות לא 
התייחסו לעצם ההאשמות נגד דרעי , שנפתחה נגדו חקירה משטרתית ומשרד מבקר 
המדינה מפשפש במעשיו , כמו נגד שיטות החקירה בכתבות . " כתבי ידיעות אחרונות " , 
נאמר במודעה הראשונה , " מצפצפים בגלוי על כל לאו אפשרי במקצוע העיתונות : 
הם מתנהגים כתובעים , כשופטים , כחורצי - דין וכמוציאים לפועל גם יחד . 
זכויותיו של הנאשם בטלות בששים , בעיניהם , לעומת התאווה לכותרות והלהיטות 
לתבוע את דמו של שר בישראל " . על המודעה היה חתום גוף חדש : " ועד יוצאי 
ספרד למען תקשורת הוגנת " . " אני לא קונה עיתונות לא - דתית , וגם בדתית 
אני מאוד סלקטיווי " , אמר הרב שמעון בן - חיים , בן 84 ואב לעשרה , בכולל 
" ברכת אהרן " ברמת - גן , שהוא מנהלו . " קרוב ל51 שנה לא קניתי ידיעות 
או מעריב . כאשר אמרו שיש כתבה על דרעי , קניתי את העיתון בפעם הראשונה . 
אחרי שקראתי את הפתיח של הכתבה , לא יכולתי להירגע במשך ארבע שעות . הרגשתי 
מתוסכל . הנה , שוב לוקחים אחד פרנק , ספרדי , ועושים ממנו לעג . תראו 
את האדם הזה , מאיפה בא ולאן הגיע . אריה דרעי , שלובש חליפות אופנתיות 
ויפות , ויושב במסעדות ובבתי - מלון . על שר ממוצא אחר לא כותבים בסגנון 
הזה . כי זה טבעי . איפה הדברים לא טבעיים ? אצל אריה דרעי . האיש הזה 
שבא מהמערות , מאפריקה , ממרוקו , שילך עם קבקבים וגלבייה , כמו במרוקו . 
זה קומם אותי " . זה גם מזכיר לו את הבדיחות על דוד לוי . הוא לא ישכח ל"מעריב " 
פרסומה של בדיחה כזאת בעמוד הראשון . לדבריו , אם דוד לוי לא היה מרוקאי , 
לא היו עיתונאים כותבים כל - כך הרבה פעמים שאינו יודע אנגלית . הרי גם 
יגאל הורביץ לא ידע אנגלית כשמונה לשר האוצר ואף אחד לא עשה מזה עניין . 
בן - חיים , כלשונו , " ספרדי דתי עם זקן , מגבעת ומעיל " , ממש כמו 
אריה דרעי , יצר קשר עם פעילים אחרים של התנועה : ראשי ישיבות ומוסדות , 
בעיקר אנשים בעלי השפעה , שיש להם קשר עם " אנשים טובים " שיכולים לממן 
את מתקפת - הנגד התקשורתית . ההתארגנות , לדבריו , היתה ספונטנית . הם 
יצרו קשר עם משרד הייעוץ לתקשורת - פוליטית " פוליסי " של מנחם " ממי " 
גולן , לשעבר עיתונאי חד - עט , ושל בוריס קרסני , מי שהיה אחראי להופעה 
המשופרת של שמעון פרס . הפנייה למשרד הזה , המשמש גם כמגהצה לפוליטיקאים 
מקומטים , מעידה שהוועד מתייחס לעיתונות במלוא הרצינות , ושהוא מתכוון 
ללכת עד הסוף . המטרה היתה להתיש בנשק כבד את " ידיעות אחרונות " עד שיתנצל . 
רוב קוראי " ידיעות " הם בני עדות המזרח . עליית העיתון הזה לתפוצתו 
הפנומנלית כיום קשורה גם בעליית הליכוד והליכודיות לשלטון . לכן היה חשוב 
לכנות את הארגון בשם " ועד יוצאי ספרד " . הגישה שנקט הארגון היתה גישה חיובית 
דווקא : לא ארגון נפגעי התקשורת , לא הוועד נגד עיתונות מוצצת , אלא הוועד 
למען עיתונות הוגנת . מאותה סיבה דחו אנשי הארגון , כיום כ03 איש ולא רק 
ספרדים , כל קשר עם הארגון הוותיק " העם נגד תקשורת עוינת " , זה עם סמל 
הנחש החונק את המיקרופון . זה לא הקלאסה שלהם וזה לא הדימוי שהם רוצים . 
המטרה היתה לחבק את העיתונות חיבוק אוהד , לעודד אותה להיות יסודית ומועילה , 
ובו - בזמן לבודד את " ידיעות " כתלמיד שסרח . לדברי בן - חיים , במשך 
השבוע צילצלו הטלפונים במשרדי הוועד ממאות אנשים ברחבי הארץ . הוועד תיקן 
את שמו ל"ועד הציבורי " במקום ועד יוצאי ספרד , ועיבה את רשימת סניפיו 
בכל הארץ . הצטרף אליו גם פעיל השמאל הוותיק גדעון ספירו , ועוד פרופסורים 
ורבנים , לא כולם ספרדים , בהם הרב דוד גרוסמן והפרוף יצחק שווה , שהיה 
מועמדו של מנחם בגין לנשיאות . לצורך העניין , את בן - חיים לא מעניין דווקא 
אם אריה דרעי , שיחסיו עמו אינם פורחים , הוא חף מפשע . הוא אמנם כואב 
את כאבו של חברו לשעבר , והוא נחרד שמא תהיה אחריתו כאחריתם של אברהם עופר 
ויעקב לוינסון , שהתאבדו בעיצומן של חקירות שהחלו בעיתונות , אך הנושא 
הרבה יותר כבד . העניין אינו דרעי , הוא מדגיש , אלא שאלת יחסה ההוגן 
של התקשורת לנושאיה . אם חס וחלילה יועמד שר הפנים לדין , הוא יהיה זכאי 
למשפט הוגן . על - פי שלטון החוק היקר לנו , אומר בן - חיים , אדם הוא 
חף מפשע כל עוד לא הוכחה אשמתו . על - פי אותה אמת - מידה על העיתונות לטפל 
בעניינו . ועל העיתונות , הוא אומר , לקדש את דרכיה , כי יחסה הלא - 
הוגן יכול לפגוע בה כבומרנג כאשר תאבד את אמינותה ותעורר עליה זעם שיגרום 
את הצרת צעדיה . ואולי אין כאן מטרות נעלות כל - כך ? אולי זה רק גוף של 
אינטרסנטים שיש להם הרבה להפסיד מנפילתו של אריה דרעי ? בן - חיים מאשר 
כי דרעי שיפר בהרבה את מצבם של מוסדות החינוך הספרדיים , שכמה מראשיהם חברים 
בארגון , אך הוא שולל כל קשר עם טובת - הנאה כלשהי . הוועד הזה , הוא 
מדגיש , יגן על כל אדם שיותקף על - ידי התקשורת , ולא חשוב מה דעותיו , 
גם שולמית אלוני . אלא , כמובן , אין זה מקרה שדווקא אנשים כדרעי זקוקים 
להגנה , כי הם , בגלל מוצאם וכשרונם , מושכים אליהם את רוב האש . העיתונות 
לא רק תקפה את דרעי היא גם בנתה אותו . אולי מי שנכנס לגוב האריות צריך 
להיות מוכן גם להיפצע ? " אמת " , אומר בן - חיים על עלייתו המטאורית של 
האיש שהעיתונות אהבה עד לא מכבר , הוא נבנה בתקשורת , " אבל אין זה עניין 
של מיקח וממכר . זה מרעיד אותי כשאני חושב למה אדם יכול להגיע כשהעיתונות 
נטפלת אליו בצורה לא - הגונה . האיש הזה לא יכול לצאת לרחוב , אשתו לא 
יכולה לצאת מהבית , ללכת למכולת . הילדים מתביישים באביהם . אז בבקשה , 
אל תהלל ואל תכפיש " . השלב הבא בפעולת הוועד תהיה פנייה לנשיא המדינה , 
חיים הרצוג , להירתם לפעילות הסברה לריסון תיאבונה של העיתונות . הרצוג 
הותקף על - ידי התקשורת ביום הכתרתו , מזכיר בן - חיים , ודאי שיש לו מה 
לומר . הוועד יפעל עד שינוסחו כללי אתיקה ברורים יותר לעיתונאים . זה מסע 
ארוך . שיפור העיתונות אינו יכול להיות נושא בוער יותר משיפור השלטון ומשיפור 
העם . סביר להניח כי לפני שתנוסח חוקה עיתונאית חדשה , כתביעת הוועד הזה , 
יתברר עניינו של דרעי , לשבט או לחסד . ויתכן שהוועד הזה , שקם להגן 
על איש אחד בשם העדה כולה , כבר לא יהיה קיים . על זה איש אינו מתחייב , 
גם לא בן - חיים . 
