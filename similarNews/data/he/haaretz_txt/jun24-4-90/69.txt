מוסקווה ( ע"ר ) . נשיא הפדרציה הרוסית , בוריס ילצין , אמר אתמול כי 
הוא סבור שנשיא בריה"ם , מיכאיל גורבצוב , שוקל לוותר על הנהגת המפלגה 
הקומוניסטית הסובייטית . ילצין הרפורמיסט , שנבחר באחרונה לנשיאות הרפובליקה 
הגדולה ביותר בבריה"ם , אמר לקבוצת כתבים מאוסטריה כי הוא ייעץ לגורבצוב 
לוותר על תפקידו המפלגתי , בפגישה שקיים עמו באחרונה . " אמרתי לו , שמוטב 
לו לכהן במשרה אחת ולא בשתיים . אמרתי לו כי מוטב שמישהו אחר יעמוד בראש 
המפלגה " , אמר ילצין . בתשובה לשאלה , אם הוא סבור שגורבצוב אכן שוקל 
ויתור כזה , אמר ילצין : " אני חושב כך , כן " . ילצין התראיין אחרי שנפגש 
עם סגן הקנצלר האוסטרי , יוזף ריגלר . ילצין אמר כי זה יותר מדי בשביל איש 
אחד , למלא תפקיד של נשיא סובייטי וגם את תפקיד המזכיר הכללי של המפלגה 
הקומוניסטית הסובייטית . " אני לא הייתי מסכים לכך , גם אילו היו מוצעים 
לי שני התפקידים " , אמר ילצין . " אני סבור כי יש לגורבצוב עבודה רבה 
בתפקידו כנשיא , ושעל המפלגה למנות איש אחר לעמוד בראשה . יש מספיק כישרונות 
בארצנו כדי שימלאו את מקומו " . 
