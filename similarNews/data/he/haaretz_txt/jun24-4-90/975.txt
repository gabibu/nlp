ראש הממשלה , יצחק שמיר , סירב אתמול להרחיב את הדיבור על תוכן האיגרת , 
ששיגר אתמול לנשיא ארה"ב , גורג בוש . בתום נאומו בעצרת הסוכנות , נמנע 
שמיר מלהשיב לשאלות בדבר תוכן איגרתו : " איני רוצה לדבר על תוכן האיגרת , 
לפני שבוש עצמו יקרא אותה " . בהתייחסו לדיווחים , שלפיהם מתנגדת ישראל 
לשיתוף מגורשים וערבים תושבי מזרח - ירושלים במשלחת הפלשתינית לשיחות , 
אמר שמיר : " אלה הם פירושים של אנשים , היודעים משהו על תוכן האיגרת , 
אך עוד יהיה לנו זמן לפרש אותה " . בנאומו אמר ראש הממשלה , כי תמיכת מדינות 
ערב בארגוני הטרור היא הוכחה לכך , שהן אינן משלימות עם קיומה של ישראל . 
" אנו מעריכים , שהמדינות הסובבות אותנו טרם השלימו עם קיומנו . ארה"ב 
יוצאת מההנחה , שרובן קיבלו את עובדת קיומנו . אנחנו סבורים , שהתמיכה 
שמדינות ערב מעניקות לאש"ף ולארגוני הטרור ולמטרותיהם היא הוכחה לאי - השלמתן 
עם קיומנו " , אמר . לדבריו , כנה ישראל ברצונה לשלום , והיא הנוטלת על 
עצמה את הסיכונים , הכרוכים בהתקדמות בתהליך המדיני . " על הממשל האמריקאי 
להשתכנע , שאנו כנים בשאיפתנו לשלום וברצונו להתקדם ביוזמת השלום שלנו . 
ואולם , עלינו מוטלת האחריות לתחום את הקווים האדומים , שלא נוכל לחצות 
אותם פן נסכן את ביטחוננו . אלה נקודות המפתח והבדלי הגישה בינינו לבין 
ידידינו בארה"ב . הסיכון הוא שלנו , והוויתורים נדרשים מאתנו ומאתנו בלבד " . 
לגבי יחסי ישראל עם הקהילייה האירופית אמר שמיר , כי מדינות אירופה מכרו 
נשק לנשיא עיראק , סדאם חוסיין , המאיים עתה על ישראל , וציוד טכנולוגי 
לפיתוח נשק כימי לשליטי סוריה ולוב . הוא קרא לראשי הקהילייה האירופית לערוך 
חשבון נפש לגבי מדיניותם במזרח - התיכון ולאמץ קו מדיני מאוזן יותר . יו"ר 
חבר הנאמנים של הסוכנות , מנדל קפלן , קרא לשמיר להבטיח תעסוקה הולמת לעולים 
מבריה"ם , שטמון בהם " פוטנציאל מצוין " . לדבריו , על הממשלה להקפיד 
לבנות דירות לעולים רק באזורים , שבהם ניתן להבטיח להם תעסוקה . קפלן הביע 
את תקוותו , כי הממשלה החדשה תתפקד על - פי אמות מידה דמוקרטיות , ותנהג 
לפי כללי צדק ומוסר כלפי כל תושביה . 
