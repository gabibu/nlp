פינלנד מוכנה לאפשר ליהודי בריה"ם לעבור בשטחה בדרכם לישראל , בתנאי שממשלת 
ישראל תערוב כי אין כוונה ליישבם בשטחים , וכי ניתן להם חופש בחירה מוחלט 
לגבי מחוז חפצם . כך נובע משיחות שקיים אתמול שר החוץ של פינלנד , פרטי 
פאסיו , עם גורמים מדיניים בירושלים . בשיחות הוצע לפאסיו בין השאר , 
שנציגים רשמיים של ממשלתו יראיינו את העולים בתחנת המעבר על גבול פינלנד - 
בריה"ם , לפני המראתם לישראל . בשיחה עם ראש הממשלה , יצחק שמיר , אמר 
האורח כי בביקוריו בסוריה ובירדן מצא דאגה רבה מהעלייה והשפעתה על היחסים 
בין מדינות האיזור . שמיר השיב , כי ישראל מודאגת מהמאבק המתמשך של מדינות 
ערב נגד העלייה , אף שהממשלה הצהירה שהעלייה אינה מכוונת נגד ארצות ערב 
והפלשתינאים , ושמדיניותה איננה לכוון את העולים לשטחים . שמיר אמר , 
כי " האמת העצובה היא שלערבים כלל לא אכפת היכן יתיישבו העולים , אלא כלל 
אינם רוצים שיעלו לישראל , והדבר משקף את יחסם השלילי לעצם קיומה של ישראל " . 
שמיר ציין , כי השלום חיוני לישראל לצורך הגשמת המשימה העיקרית העומדת 
בפניה קליטת עלייה , והדגיש כי אין לישראל כוונות תוקפניות כלפי אף אחת 
משכנותיה . פאסיו נועד גם עם עמיתו , דוד לוי , והזמינו לביקור בפינלנד . 
קפידבינשר החוץ הפיני נפגש אתמול עם ארבעה אישים פלשתינים מהשטחים , במלון 
" אמריקן קולוני " במזרח ירושלים . ארבעת האישים הם ד"ר זכריא אל - אקא , 
יו"ר אגודת הרופאים ברצועת עזה , ד"ר אחמד חמזה נתשה מחברון , עסאן אלחטיב 
מאוניברסיטת ביר זית , והעתונאי דאוד כותאב ממזרח ירושלים . האישים הפלשתינים 
אמרו , כי לאחר כשלונה של מדיניות ארה"ב באיזור , בגלל עקשנות ישראל , 
על מדינות אירופה לנקוט יוזמה משלהן , במסגרת ועידה בין - לאומית . הם 
אמרו , כי בניגוד להצהרותיה , ישראל מיישבת עולים בשטחים . ארבעת האישים 
ביקשו מפאסיו , שארצו לא תיענה לבקשת ישראל לשמש תחנת מעבר לעולים מבריה"ם , 
אלא בתנאי שישראל תפסיק את מדיניות ההתנחלות , ותציית לחוק הבין - לאומי 
בנוגע לזכויות האדם בשטחים . השר הפיני חזר על עמדת ארצו נגד ההתנחלות בשטחים 
וציין , כי בהצבעת מועצת הבטחון לאחר הרצח בראשון לציון , הצביעה ארצו 
בעד הצעת ההחלטה . 
