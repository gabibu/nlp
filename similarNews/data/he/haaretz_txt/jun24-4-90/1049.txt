תושבי מזרח - גרמניה רוקנו אתמול את כיסיהם מן המארקים שלהם בעוד השעון מתקתק 
לקראת חצות , השעה שבה יבוטל המארק המזרח - גרמני , והמארק המערב - גרמני 
יבוא במקומו . היום יהפוך המארק המערב גרמני הדוייטשמארק למטבע של שתי 
הגרמניות . הכנסתו של המארק המערב - גרמני למזרח גרמניה הוא הצעד הראשון 
לקראת איחוד פוליטי - פורמלי , שיושלם בבחירות כלליות בשני חלקי גרמניה 
בדצמבר השנה . הסברה הרווחת במזרח גרמניה היא שהאיחוד המוניטארי - כלכלי 
יביא להשתלטות של קונצרנים אדירי עוצמה על מערכת עסקים כושלים ולמעשה לסוף 
הריבונות המזרח - גרמנית . " הנייר האינפלציוני עם דיוקנם של מארקס ואנגלס 
ילך למכונת הגריסה , ואז גם מחסומי הגבול האחרונים יפלו " , ציין בהבלטה 
העיתון " נוייה צייט " במזרח ברלין . תושבי מזרח גרמניה צבאו אתמול על 
החנויות כדי להיפטר מן המארקים האחרונים שנותרו בכיסם . אתמול היה גם היום 
האחרון שבו יכלו לקנות מצרכים במחירים זולים ומסובסדים . חנויות הכל - בו 
במזרח גרמניה התרוקנו כמעט כליל בשל בהלת הקנייה שאחזה זה שבועות את תושבי 
מזרח גרמניה , שחטפו מכל הבא ליד : קמח , סוכר , בשר , ביצים , חומרי 
כביסה , נייר טואלט וכל המוצרים המסובסדים . היצרנים עיכבו את האספקה עד 
ה2 ביולי , כדי למכור תמורת מרקים מערביים . משאיות משוריינות בליווי משטרתי 
חשו אל הבנקים והעבירו להם שטרות חדשים ומטבעות מן המערב . קפידבינוואשינגטון 
( מיוחד ל"הארץ " ) . מקורות בממשל מסרו , כי הממשל האמריקאי רואה בסיפוק 
רב את האיחוד הכלכלי של גרמניה , בעוד ששוק ההון האמריקאי עדיין מתלבט כיצד 
להגיב להתפתחות חסרת התקדים הזו . בממשל נעשו בעת האחרונה צעדים ממשיים כדי 
להגשים את האיחוד הגרמני בפועל , כדי להגדיל את יכולת השכנוע האמריקאית 
מול בריה"ם , שגרמניה מאוחדת , שתהיה שותפה בברית הצפון אטלנטית ( נאט"ו ) 
, אינה מהווה סיכון לבריה"ם . הנשיא בוש אמר במסיבת העיתונאים שכינס שלשום : 
" עלינו לשכנע את הנשיא גורבצוב כי ברית נאט"ו בצביון חדש , עם גרמניה 
כחברה מלאה בה , אינה איום לבריה"ם , אלא להיפך , היא מספקת יציבות לאירופה " . 
פקידי ממשל הבהירו בעת האחרונה בתדרוכים לעיתונאים , כי הם סבורים שהאיחוד 
הכלכלי בגרמניה יתרום למגמה הזו , כמו כל ביטוי של איחוד בפועל . 
