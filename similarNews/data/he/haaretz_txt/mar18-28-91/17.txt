על אף ש"פאוואן " של ראוול הולחן לזכר האינפנטה שהלכה לעולמה , היא ספוגה 
בחן של ריקודיות , שאותה הפליא המנצח שמחה חלד להבליט . העומק הסוחף של 
הטוטי התזמורתי והבנייה היפה של הדינמיקה , הפכו את היצירה לפנינה רומנטית . 
אותה קלילות סוחפת נעדרה מהליווי התזמורתי לקונצרטו בדו - מינור לאבוב ולכלי 
קשת מאת צימרוזה ( בתזמורו של ארתור בנגמין ) . הליווי שהיה חיוור ושטוח , 
לא היה הנגדה משלימה לצליל המבריק של האבובן גורג האס , שניגן את פרק הסיציליאנה 
במוסיקליות פיוטית , והתעלה לפסגה וירטואוזית באלגרו החותם . זרימה חיננית 
איפיינה את האלגרו הפותח את הסימפוניה החמישית ( בסי במול מזור ) מאת שוברט . 
בניית המתח והסערה בפרק הראשון היו יפות , אך המנצח הדגיש את האלמנט הקצבי 
הדרמטי בכובד רב מדי . עיקר הקושי בביצוע שוברט טמון בהענקת אפיון שונה לכל 
החזרות . לא די כאן בתכנון דינמיקה ובהקפדה על דיוק ריתמי . הסימפוניה 
התפרקה לסדרה מחזורית של קידות - נימוס וסערות ברקים לחילופין , בהעדר מתח 
פנימי משכנע . עם זאת ניכר בנגינתה המלוכדת והנקייה של התזמורת שחבריה התענגו 
לנגן תחת שרביטו של מנצח היודע את מטרותיו המוסיקליות בבירור . 
