הוועד לשמירה על רמת המקצוע , שהוא קבוצת האופוזיציה בלשכת עורכי הדין , 
פתח במאבק נגד אישורו הסופי של התיקון לחוק שיהפוך את ההכרה הזמנית שנתנה 
הלשכה ללימודי המשפטים במכללה למנהל , להכרה קבועה . התיקון לחוק ( תיקון 
מס 81 לחוק לשכת עורכי הדין ) התקבל בקריאה ראשונה , ואושר השבוע בוועדת 
חוקה , חוק ומשפט של הכנסת . ראש הוועד לשמירה על רמת המקצוע , עו"ד חיים 
שטנגר , אמר כי לשכת עורכי הדין התנתה את ההכרה הזמנית בלימודי המשפטים 
של המכללה למנהל בכך שהמכללה תבקש מהמועצה להשכלה גבוהה להכיר בלימודים אלה 
כלימודים אקדמיים . במכתב ששלח שטנגר אל יו"ר ועדת החוקה , ח"ך אוריאל 
לין , הוא טען כי אם יתקבל התיקון מס 81 קודם שיוכרו הלימודים במכללה למנהל 
כאקדמיים , תהיה בכך הכרה בלימודים אלה בלי כל דרישה אקדמית . בנוסף , 
שלח עו"ד שטנגר מכתב אל שר החינוך , זבולון המר , שהוא יו"ר המועצה להשכלה 
גבוהה , ובו הוא ביקש כי המועצה תחדל מיד לדון בהכרה בלימודי המשפטים במכללה 
למנהל , בנימוק שלפי הצעת החוק אמורים לימודים אלה לקבל מעמד של מוסד קבע 
בלא כל צורך בקריטריונים אקדמיים . שטנגר כתב להמר כי מן הראוי שהדיון במועצה 
לא יתקיים עד שיתקבלו הבהרות בעניין זה מהמכללה ומוועדת החוקה . עו"ד שטנגר 
גם ביקש מח"ך לין לזמנו לוועדה , כדי להביע את עמדתו של ציבור גדול של עורכי 
דין שהוא מייצג . לאחר חג הפסח מתכנן הוועד לשמירה על רמת המקצוע לארגן 
פעולות הסברה ולהחתים עורכי דין נגד האישור הסופי של התיקון לחוק , עד שיקבלו 
לימודי המשפטים במכללה למנהל מעמד של מוסד להשכלה גבוהה . 
