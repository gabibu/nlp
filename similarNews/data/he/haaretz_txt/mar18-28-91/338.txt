המחזה המביש , שנמשך אמש בכנסת אל תוך הלילה , היה תזכורת מרה לפגם חמור 
בתהליך הדמוקרטי הישראלי . ניסיון לבלום העברת עשרות מיליוני שקלים כספים 
יחודיים , בנוסף למאות מיליוני השקלים שכבר נרשמו בתקציב לצורך זה , גרר 
אחריו התעצמות של מעשי השידול והשוחד במטרה " להעניק לעם ישראל " , כפי 
שהתבטא אחד מדוברי הקואליציה , תקציב עד אור הבוקר . היה זה שלב נוסף בהשתלשלות 
ממושכת וחזרה מביכה על תיאטרון האבסורד , שמופע דומה שלו הוצג לפני שנה 
בדיוק . " כגנבים בלילה " היתה כותרתו של מאמר המערכת במקום זה ב03 במארס , 
0991 . המחשה לעומקו של הפגם הפוליטי ולהעמקתו היא האקטואליות המצערת של 
מה שנכתב אז על אישור כספי ה"יחודיים " : " כולם המתינו בקוצר רוח לקריאה 
השנייה והשלישית כדי שיוכלו לחזור הביתה אישאיש ושללו בידו ( . . . ) 
מעבר לתחושת הקבס המתעוררת נוכח ההתרחשויות , מתמיהה האדישות שבה מתקבלות 
התגובות של הציבור עליהן בקרב נבחרי העם ( . . . ) פרשת ה"יחודיים " 
נוסח 0991 היא אחד הסימנים אמנם המבישים ביותר לתופעות הניהיליזם המתפשטות 
במהירות בממשל ובבית המחוקקים " . בשנה שעברה הושלשו הסכומים שהוקצו למוסדות 
הקשורים במפלגות דתיות , לעומת שנת 98 . עתה , ברגע האחרון , נופח הסכום 
והועמד על כ09 מיליון ש"ח . תשלומים אלה הם אתנן פוליטי מעבר לכ062 מיליון 
הכלולים בתקציב . לא הועילה ביקורתם של בג"ץ ומבקרת המדינה ולא מורת הרוח 
הציבורית או התנגדות שר האוצר : הלה דיבר בשנה שעברה גבוהה גבוהה נגד חזרה 
על חרפת ההקצבות ואף הקים ועדה בעניין זה , אך נסחף עם הזרם העכור . קצר 
המצע כאן מלפרט את העיוותים שבאינוס זה של הקופה הציבורית . בשלביו האחרונים 
של המעשה התברר עד כמה הוא גורם , בין היתר , הזנחה חמורה בתהליך הדיון 
בתקציב עצמו : ביזת התקציב הפכה לחזות הכול במערכת הפוליטית שעסקה בתקציב . 
אם הוא יאושר אור להבוקר יהיה זה תוך זלזול מביש בשיקול הדעת הנדרש בעת 
עיצוב המדיניות הפיסקלית . בג"ץ אמנם קבע לפני שנתיים וחזר על קביעתו בשנה 
שעברה כי " רשויות השלטון אינן רשאיות לעשות כטוב בעיניהן " בכספי התקציב , 
אך הקואליציה נדרשה למאמץ כה נואש לשמר את עצמה עד כי אמות המידה הושלכו 
ממנה והלאה . לא רק המפלגות הדתיות שלחו את ידן אל הכסף . הפרטים שפורסמו 
באחרונה תיארו תמונה נרחבת של חמס ללא בושה גם מצד מפלגות אחרות . לא פלא : 
נגע כה עמוק טיבו להתפשט , ומי שפיזר סכומים כדי לרכוש תמיכה פוליטית לא 
עמד בפיתוי כשהתקציב הלאומי הופקר לביזה . מטרות חשובות רבות ניצבות בפני 
הממשלה המתקשה להגשימן לא רק בגלל רמת ביצוע כושלת אלא אף מטעמים של מחסור . 
את סל הקליטה , למשל , שקוצץ כזכור בשיעור ניכר , אפשר היה לפרנס כפלכפליים 
אלמלא שתת דמו של התקציב אל מוסדות חסות השייכים בחלקם לתנועות לאציוניות . 
במצח נחושה , ותוך התעלמות צינית מפגמיו התחיקתיים והאסתטיים של מימון 
ה"יחודיים " , עיוותה הקואליציה את סדרי העדיפויות הלאומיים . הממשלה דחפה 
לכיוון זה לא בהיסח הדעת . מתכונתה הפוליטית של הקואליציה הינה כזאת , 
שקניית שותפותיה בכסף היא , לדעת ראשיה , תנאי לקיומה . חזיון הבזבוז 
הנפשע של כספי הציבור חייב להציב את השאלה האם קיום הקואליציה מצדיק כל עוולה . 
ראש הממשלה אמר אמש כי אינו מתנגד לבחירות חדשות . כאשר באה אמירה זו מפיו , 
בשעה פוליטית קשה , היא נועדה קודם כל כדי ללחוץ על סרבני הקואליציה ולאיים 
על אלה מהם שאינם רוצים בחירות . אך יש בה הד למחיר ההולך ומתעצם של שמירת 
הממשלה על כנה . פרשת כספי היחודיים איננה הסיבה היחידה שבגללה מן הראוי 
להחזיר לציבור , במועד מוקדם מהנקוב , את ההכרעה על פניה של הנהגת המדינה . 
פנים אלה נשקפו אלינו השבוע בכל כיעורם . 
