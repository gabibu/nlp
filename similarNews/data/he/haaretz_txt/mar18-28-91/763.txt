בשטחים מתרבים הקולות הקוראים לדמוקרטיזציה באש"ף והתביעות לתת לתושבי השטחים 
ייצוג הולם במוסדות הארגון . גם חנא סניורה , עורך העיתון אל - פגר , 
היוצא לאור במזרח ירושלים , מצטרף לקולות אלה וקורא לפזר את המועצה הלאומית 
הפלשתינית ולקיים בחירות למועצה על בסיס חלוקה מחדש של הצירים . במאמר שפרסם 
בעיתונו תובע סניורה כי במושב הבא של המועצה הלאומית הפלשתינית יהיה לתושבי 
השטחים ולקהילות הפלשתיניות האחרות בעולם מספר צירים שווה , וכי במוסדות 
הלאומיים הפלשתיניים הלאומיים יהיה ייצוג הולם לדור החדש . סניורה אומר 
במאמרו כי הצעדים החדשים נחוצים כדי לקדם את תהליך השלום , וכי הבחירות 
חייבות להיערך תחת פיקוח נאות ובהסכמה מוקדמת על אופן עריכתן . רעיון פיזור 
המועצה הלאומית הפלשתינית וקיום בחירות למועצה חדשה , שבה ינתן ייצוג הולם 
לתושבי השטחים , מתגלגל בשטחים מאז שהסתיימה המלחמה במפרץ . בחודש האחרון 
השמיעו אותו בפומבי אישים פלשתינאים אחדים , בהם רסאן אל - חטיב , מראשי 
המפלגה הקומוניסטית בשטחים ; וראדי אל גראעי , מעורכי העיתון אל - פגר . 
כבר כמה שנים ניכר לחץ בשטחים על הנהגת אש"ף בחו"ל ליתר שיתוף בהכרעות הפוליטיות 
ותהליך איטי של מעבר מרכז הכובד הפוליטי של הפלשתינאים מן הפזורה בחו"ל לשטחים . 
ביירות ( ע"ם ) . העיתון הלבנוני דוניה , מוסר כי יו"ר המועצה הלאומית 
הפלשתינית , חאלד אל - פאהום , המקורב לפורשי הפתח , מקיים דיונים עם 
המנהיגים הנוגעים בדבר בנושא הקמת ועדה מכינה לבחירת מועצה חדשה . בפגישה 
יידונו שמות המועמדים , כדי להבטיח ייצוג של המגמות הראשיות בזירה הפלשתינית 
ובייחוד מתנגדיו של יאסר ערפאת בפתח , המטילים עליו את האחריות לתוצאות 
המסוכנות של עמדותיו על הבעיה הפלשתינית . 
