בין שאר הישגיו מצליח יואל הופמן , אחד הסופרים המעניינים והמרתקים שקמו 
לנו , לטשטש את הגבול שבין פרוזה לשירה ולנוע בין האחת לאחרת כאשף . 
וזה אכן הישג מחושב , מפני שכתיבתו של הופמן היא אנטי ספונטנית , מתוכננת 
ומחושבת עד למיקומה הנכון של כל מלה ועד לצליל האחרון של כל משפט . ספרו 
של הופמן הוא רקוויאם ליקים שחלפו מן העולם והשאירו אחריהם רק עקבות מטושטשים . 
הספר הוא גם רקוויאם לבני משפחתו המתים . משום כך גם בולט המבנה המוסיקלי 
הייחודי של ספרו , " הלא הסימפוניה האחרת הזאת , חשב , כמעט אינה זקוקה 
להתאמת צלילים " . ולצד האיכויות המוסיקליות , הופמן מעניק לקורא גם תחושה 
ויזואלית חדה , וההרגשה המלווה אותנו היא שאנו מעלעלים באלבום רישומים מסוגנן , 
" וכשחושבים על פראו שטיר , צריך לצייר אותה בזהירות ובגסות בעת ובעונה 
אחת . כמו בציור של נוף סיני , קו אחד ולא יותר . לפני הצהריים פראו שטיר 
הפריחה ענני אבק וכשהשמש נטתה הביטה בנברשת הקריסטל שבחדרה " . וכך גם הקורא 
מורשה להביט בנברשת הקריסטל , מנסה לעקוב אחר כתיבתו בעלת האיכות הבדולחית 
של הופמן , שלא תמיד היא קלה לקריאה ותמיד מהלכת עלינו קסמים . מבחינות 
מסוימות כשניסיתי לעקוב אחר הדמויות וכמו לשלות אותן מתוך גלילי זכוכית , 
" דברים שלא ייאמנו התרחשו בימים ההם , כגון שמישהו דחף את דלת החנות 
ועמד לפני שורות של בקבוקים . שום צייר מלבד הצייר האלוהי אינו יכול לצייר 
תמונה כזאת : האליקסיר כלוא בתוך גלילי זכוכית ואנשים נוטלים ממנו עוד ועוד " , 
הזכיר לי דמיונו של הופמן דווקא את מרקס , השונה ממנו בתכלית בסגנון כתיבתו . 
אבל אצל שניהם נחשפת פנטסיה ציורית - פיוטית פרועה הגובלת לפרקים בג - רוטסקה , 
כמו " באלף תשע מאות שבעים ושמונה הדודה מגדה ראתה אוניות ברחוב דיזנגוף . 
היא שלחה את מקלה לפנים , אל בית המסחר הגדול לווילונות , ואמרה , שאו ! 
איין שיף ! " זו הדודה מגדה שהפכה לעוף אגדי , לאלבטרוס , ולפרפר , 
" כשהביאו אותו , את הטלפון , לניצוץ מאש אלוהית , והנעליים האורתופדיות 
שלה נגעו לא נגעו ברצפה " . הופמן מעלה באוב " דברים שמשתכחים מן הלב . 
עשבי - ים למשל , בחוף תל - אביב . בקלווה . . . נצנוצי אורות . 
מפות של פרצלציה . זגוגיות . צמיגים של אופניים . ציור של חץ ושני לבבות , 
ושמות כמו קורט " . בספרו של הופמן מתגודדים אנשים מתים שקנו להם שליטה בזיכרונו 
של המספר . לבשו ממדים מוזרים ויפהפיים . ישנה אמו של המספר שמתה כשילדה 
אותו , ואביו , ד"ר תיאודור וייס , רופא אף - אוזן - גרון , שמת כשבנו 
היה בן שבע , והדודה מגדה , שבעלה הרברט הירש מת ששה חודשים לפני גיסו , 
גידלה אותו . ישנם ד"ר שטאוב והרמינה ופראו שטיר . פאול , ברטה ואדולף 
הרץ , בקיבוץ בעמק הירדן , וישנה גם גרדה יעקובסון , ברמות השבים , ומושקוביץ , 
רומני שנקלע לחבורת היקים . אנשים כמו מסיפורי אגדות שנשתכחו מלב . וישנו 
המספר , החושב " שאין דבר ריק מזיכרונות ילדות " , אבל הוא ממלא את ריקנותם 
בפנינים נדירות ביופיין ובאיכותן . אני , מצדי , מנסה להכניס סדר באי - 
סדר המחושב לתפארה של הופמן , מנסה לחשוף את פרשות היחסים הסבוכים האניגמטיים 
הלא - פתורים שבין הדמויות בספר . כמו המספר גם הקורא רוצה לדעת מי אהב 
את הדודה מגדה . האם היה פאול מאהבה , ומה היו שורשיה של האופטימיות הדודה - 
מגדית הגדולה ? מה קרה לאחר מותו של בעלה , מה נפגם בגופה " כשתודעתה 
התקפלה כאילו פנימה , והיא תפרה את עצמה " . והדוד הרברט שהיה מיסטיקון 
שמן , האם באמת לא " אהב אלא את תיאודור אחיה , ואותה , כלומר את מגדה , 
נשא למענו . תיאודור לא אהב את אישתו . והשניים , השמן והרזה , אהבו 
רק איש את חברו " . גם אנחנו רוצים לדעת איך הר ד"ר שטאוב זכה בהרמינה , 
ומה חשב אדון מושקוביץ כשראה לראשונה את פראו שטיר , ש"הרימה לב אדום 
אל מול פני ים הכינרת " . ובמחשבה שנייה או ראשונה ישנם , " הדברים שמוטב 
שאלמלא התרחשו " , ואז אנו נעים בין אפשרויות רבות , ו"אני רוצה לשאול : 
לו הדברים האלה התארעו בתוך מה שקוראים רומן האם ראוי שאדון מושקוביץ ייגע 
בבשרה של הדודה מגדה ? האם ראוי שייגע בבשרה של פראו שטיר , ואולי בכוחה 
של הזיה גדולה , שלושתם גם יחד ישמטו את הקלפים וייפלו אל רצפת בית הקפה , 
בשר על בשר ? כולם בספר , כמו המספר , נוגעים " בגבולו של המוות " . 
והמספר חושב על " המראות שהמתים רואים . תחילה הבשר נרגע . ואחר - כך , 
בדממה הגדולה , מתפוגג לאט - לאט גוף המחשבות הגדול . אני מנסה לצייר 
לעצמי חידלון מוחלט . אי - קיום . לא כלום . אבל איני יכול " . ואז הוא 
מצייר את האנשים . לומד להכיר את הבדידות הגדולה שבה חיו . " והשמים מעליהם 
זכוכית שמקיפה את העולם כולו " . בעצם , האנשים נראים תמיד כמו מבעד לזכוכית 
עבה ושקופה . אנשים בחליפות לבנות , בפרוות שמלאו תולעים , בכובעים ובנעליים 
אורתופדיות , " וכל זה קורה כשהשקד פורח בפלשתינה . בשדות שממזרח לרמת - 
גן נשבה רוח צפונית . האוויר היה נמוך מאוד . ואביו של המספר דיבר עם הדוד 
הרברט על שופנהאור וקאנט . " וכולם שיחקו קלפים , ושתו אייס קפה כמו שלוחיו 
של אנטי - כריסטוס בתמונה דמונית של הסעודה האחרונה " . הופמן נאחז בפרטי 
פרטים טריוויאליים של החיים , ותודות לדמיון מטורף , כמעט מפתיע , הוא 
מעניק לאלה משמעויות מעבר לקיומם המיידי , מעניק להם איכויות ציוריות סוריאליסטיות , 
משל היה הוא " קוסם זקן שהוציא מאוזניו מטפחות . מראשו עלו יונים וקוביות - 
משחק וחרוזי תפילה " . סגנונו של הופמן הוא תמיד ייחודי , בעל עוצמה מהממת 
ומפתיעה , והוא משאיר את הקורא פעור - פה בצירופים הלא - צפויים שבדימויים 
שלו . ובינתיים , תוהה המספר על מה שמאחורי המתים . " ואפשר גם לשאול 
מה פשרם של שאר הדברים ? " " ורק לפעמים הלב מחשב להישבר . אין שיעור 
לקדושה הזאת . איך העור לופף את הבשר . איך האוויר מקיף את כדור האדמה . 
ואיך מעבר להרים , הגופים הגדולים מרחיקים בלא קול , אל תוך האפלה " . 
ואת הלבבות המחשבים להישבר , השבורים , מנציח הופמן בכשרון בלתי רגיל בספר 
זה , על קסמיו ויופיו המוזר . 
