אין פסול במאמץ המדיני שמשקיעה ממשלת ישראל במערב כדי לתעל את יהודי ברית - 
המועצות דווקא לארץ . חבל שגורמים ציבוריים שונים נתפסו למחלוקת מיותרת 
על פנייתו של דוד לוי אל ממשלת גרמניה לבל תפתח את שעריה ואת זרועותיה לעולים 
מקייב ומלנינגרד . וכי מה צריכה הממשלה לעשות ? לשבת בחיבוק ידיים ולראות 
את חזונה מתמסמס עד לשבר ההיסטורי הבא ? מדינת - היהודים העניקה מעמד מיוחד 
לתנועה הציונית ולחוק השבות , שהוא תמצית ההסכמה הלאומית . ממשלתה אינה 
יכולה לראות בשוויון - נפש יהודים מהגרים מגולה רעה לפזורה פחות רעה , ובחזרה . 
אפילו אפסה התקווה לשכנע את מדינות המערב לוותר על קליטת יהודי רוסיה בתחומן 
הממשלה אינה פטורה מן החובה לנסות להשיג את הסכמתן למהלך חסר הסיכוי . הן 
ישראל אינה תובעת לכפות פתרון . ב53 שנות המאבק בברית - המועצות לא דרשה 
מעולם להוציא את כל היהודים בעל כורחם ממעצמת - העל הקומוניסטית . היא ביקשה 
רק את זכותם להגר . גם עכשיו אינה מחזיקה בעולים החדשים . היא רק מפצירה 
שתוענק לה ההזדמנות להציע להם להקים פה את ביתם . הרי מי שירצה ללכת ממילא 
יטוס . אבל מי שראה בחיוב את ההשקעה הישראלית בפתיחת השערים , אינו יכול 
להתלונן על המאמץ להבטיח כי ההזדמנות הראשונה תוענק למהגרים בכחול - לבן . 
רבים מהישראלים הוותיקים הם צאצאי הורים שהובאו לכאן בלית ברירה . זה לא 
מועדף , זה גם אינו אסון . העם היהודי המהגר חייב לישראל את הניסיון הזה . 
היא השקיעה את נכסיה המדיניים המוגבלים ב"שלח את עמי " עוד לפני שהשתמשה 
בהם לקידום אינטרסים מובהקים אחרים . כשהפעילה סנאטור נשוא - פנים בעד נתן 
שרנסקי ברוסיה או יעקב טימרמן בארגנטינה , ויתרה לזמן - מה על עזרתו בקידום 
הסכם מסחרי עם הפנטגון או בחתימה על עצומה מדינית נגד מדיניות הממשל . היא 
עשתה זאת למען עצמה . אבל בכל פעם היו לה גם אינטרסים מיידיים ובוערים אחרים . 
היא דחתה אותם בסדר עדיפויותיה . אפשר שישראל גם שילמה מחיר גבוה בזירה 
המזרח - תיכונית . הניסיון ההיסטורי חוזר ומוכיח , כי יש רמת מתאם בין 
גלי העלייה לבין העוינות הערבית . כל מהומות הדמים שהקימו הערבים בתקופת 
המנדט הבריטי נועדו לסגור את שערי הארץ בפני יהודים ; ועיקר מאמצם בשנים 
האחרונות התמקד בניסיון לשכנע את גורבצוב לחזור בו ממתן אשרות היציאה . 
ישראל , ייאמר לזכותה , לא שקלה מעולם מהו מחיר חוק השבות ומה תוכל לגבות 
תמורת הכנסת שינויים בכמה מסעיפיו . זה אינו מחייב אפילו יהודי סובייטי אחד . 
אבל יש לכך משקל מסוים כשמדובר בעם שלם העומד לצאת מרוסיה . אין סיבה להסתיר 
אמת תובענית זו מבאי בית הכנסת בקייב שבו מחלקים באחרונה " תעודות מיהו - 
יהודי " , שנועדו להקל על ההגירה מחבל אוקראינה לפרברי ברלין . ייתכן שהעתיד 
הרחוק טומן בחובו מהפך ביחסים בין ישראל לבין היהודים בעולם . בספר חדש 
של ההיסטוריון דוד ויטל על עתיד היהודים הוא מתאר התפצלות לשתי אומות : 
יהודים אירו - אסיאתים בישראל לעומת אומה יהודית עם חסך ריבוני , אבל עם 
תמורות אחרות , בשאר העולם . האומה החיצונית תחזיק במפתח לקביעת מהות קשריה 
עם ישראל . אך מציאות 1991 מבוססת על מה שמעניק לישראל את כרטיס הביקור וזכות 
הקיום המסורתיים שלה . החשש הכבד אינו דווקא ששר החוץ התערב אצל הגרמנים 
למנוע את הגירת יהודי ברית - המועצות לארצם , אלא שתחת נטל הקליטה הכבד 
עלולה הממשלה בירושלים לרכך את עמדתה תמורת מרקים יקרים . 
