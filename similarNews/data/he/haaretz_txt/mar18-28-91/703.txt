דברי התרעומת של ישראלים רבים על התנהגות יהודי הפזורה החלו להישמע זמן רב 
לפני תחילת הקרבות במפרץ , כבר מיד לאחר שסדאם חוסיין פלש לכוויית כשיהודים 
חששו לבקר בישראל וחדלו לנסוע אליה . נקל להבין גם את היחס הציני שהפגינו 
הישראלים כלפי משלחות ההזדהות החפוזות שהגיעו לביקורים של 63 עד 84 שעות . 
הישראלים גם ציינו כי התרומות הכספיות הנדיבות מן הפזורה אינן תחליף למעורבות 
אישית . היו ישראלים ששאלו בלעג אם לא ראוי להגדיר את הגרמנים , המשלמים 
לישראל סכומים לא מבוטלים , כציונים מן המניין . ביסודו של דבר , כך טענו 
הישראלים , משפחה הנתונה במצור מצפה שבניה יבואו הביתה ולא יסתפקו במשלוח 
המחאות . ואולם באופן פרדוקסלי , התרעומת והתסכול שחשו ישראלים רבים כלפי 
יהודי הפזורה הגיעו לשיאם דווקא בזמן שדאגתם של אלה לעתידה של ישראל הגיעה 
לשיא שלא היה דוגמתו מאז 7691 . כך או כך , חלק גדול מן הביקורת בישראל 
מקורה בתחום האמוציונלי ואינו עומד תמיד במבחן ההיגיון . ככלות הכל , אפילו 
אלה שבאו לביקורים חטופים עשו זאת מתוך כוונה כנה להזדהות עם ישראל ; היה 
בכך לפחות כדי לאותת על תחושת האכפתיות של יהדות הפזורה . זאת ועוד , 
מי שתרם בנדיבות , הרבה מעל לתרומתו הרגילה , חש שהוא מעלה קורבן כפיצוי 
על אי - היותו בישראל . ויורשה לי להעיד שהתרומות אכן היו נדיבות . מה , 
בעצם , ציפו הישראלים מן הפזורה ? שמאות אלפי יהודים יבואו לארץ כתיירים ? 
נתאר לעצמנו תרחיש לא - מציאותי משפחות יהודיות גיבורות נוהרות מהפזורה 
למלא את בתי - המלון בתל - אביב ולהפגין בכך את רצונן לחלוק עם בני עמן את 
הסיוט של התקפות הטילים . האם היה בכך כדי לשפר את מצבה של ישראל ? מובן 
שלא . והעובדה בעינה עומדת , שיהודי הגולה אינם גיבורים גדולים . מצד אחר , 
אילו נמצאו בפזורה רבים שעשו חלק ניכר מחייהם בישראל , או כאלה שיש להם 
שארי - בשר קרובים בארץ , אין לי ספק שלא מעטים מהם היו שבים כדי להימצא 
עם משפחותיהם ועם ידידיהם . וזה שורש הבעיה . זמן רב היינו כולנו , ישראלים 
ויהודים בפזורה , שבויים בתדמית שיצרנו בעצמנו . שוב ושוב אמרנו לעצמנו 
" אנחנו עם אחד " , עד שהתחלנו להאמין בכך באמת ובתמים . במהלכה של מלחמת 
המפרץ ועוד יותר מכך לפני כן הועמדה הקלישאה הזאת במבחן והתגלתה כנבובה . 
התוצאה חשבון - נפש וביקורת עצמית יכולה להביא לנו ברכה רבה . כולנו מסכימים 
שאחדות העם היהודי היא רעיון יפה . אך אם פירוש הדבר אחדות בין יהודי הפזורה 
ובין יהודי מדינת ישראל בתקופות של משבר אמיתי בישראל , ניווכח שוב ושוב 
שהמושג ריק מתוכן . ככל שנקדים להסתגל לתפיסה מציאותית יותר של היחסים 
האמיתיים בין הגולה לישראל , כך נרגיש כולנו פחות מרירות , פחות תסכול 
ופחות רגשי אשם . כולי תקווה שיהודים היושבים בפזורה יחושו תמיד קשר רגשי 
חם ועמוק עם תושבי ישראל . הם ידאגו להם , הם יחושו הזדהות עמוקה עמם , 
הם יוסיפו לפעול ולהיאבק למענם , והם יוסיפו לגייס כספים שיתרמו לכוחה 
ולשגשוגה של ישראל ; אך כל אלה לא יוכלו להיחשב כתחליף לחיים בישראל ולהשתלבות 
מלאה בחיי העם היושב בה . הישראלים , מצדם , צריכים להפסיק להתגרות בגולה 
ולהסתפק בתמיכתם ובאהבתם האמיתית של היהודים בכל אתר ואתר . במרוצת השנים , 
כשתרומתה הכספית של הפזורה תלך ותקטן ביחס לכלל צרכיה של ישראל , יתברר 
ליהודי הפזורה שתמיכתם המוסרית והחומרית בישראל מועילה להם יותר משהיא מועילה 
לה . היום אנו ניצבים על פרשת דרכים ביחסים בין ישראל לפזורה . אנו זקוקים 
לניאו - ציונות , לתפיסה חדשה שתאמר כי הדרך היחידה לחיזוק הקשרים היסודיים 
בין ישראל לבין הפזורה בשנות התשעים היא בהגברת העלייה מארצות המערב . לאלה 
שדעתם נחושה באמת להזדהות עם תושבי ישראל אין דרך מעשית אלא זאת : לחיות 
יחד אתם . לעלות לישראל ולעודד את ילדיהם לעשות כדבר הזה , או לפחות לא 
להניאם מכך . אין זה חלום מנותק לגמרי מן המציאות . מי שרואה את הנס המופלא 
של העלייה מברית - המועצות , שלא פסקה אפילו בעיצומן של התקפות הטילים , 
לא יתקשה לחזות גידול בעלייה מארצות המערב במרוצת העשור הבא : לא עוד אלפים 
בודדים בשנה , כפי שקורה עתה , אלא עשרות ומאות אלפים . לדידי , אין 
זו הזיה אלא מציאות בהישג - יד . העולם היהודי עובר תמורות אדירות . במדינות 
רבות , בכללן מדינות מערביות , האנטישמיות מתגברת במידה מבהילה . בקהילות 
יהודיות אחדות מתחוללת בקרב בני הדור הצעיר תחייה של היהדות ושל המחויבות 
היהודית ; רבים מהם סבורים שאי - אפשר לחיות חיים יהודיים מלאים אלא בישראל . 
אני אופטימיסט . נחשבתי למשוגע כשצפיתי עלייה המונית מברית - המועצות . 
כיום אני משוכנע שזה אינו גל העלייה הגדול האחרון שיגיע לישראל . בהקשר 
הזה נדרשת הגדרה מחדש של יהודי הפזורה כ"ידידי ישראל " או כבעלי הברית האמינים 
היחידים שלה . הגדרה כזאת היא מעין תנאי מוקדם . היא אף משקפת את המציאות 
של החיים היהודיים כיום וטובה בהרבה מהמשך הדבקות בקלישאה הנבובה של " עם 
אחד " . היא מתאימה לעלייה חדשה , המונעת על - ידי האנטישמיות והשואבת גם 
ממעיינות המחויבות הפוזיטיווית ליהדות . ייתכן מאוד כי המתחים בין ישראל 
לפזורה , שנוצרו במהלך מלחמת המפרץ וחשבון - הנפש שנולד מהם , יביאו ברכה 
רבה לכולנו , כשנתייצב מול האתגרים החדשים של הקיום היהודי במאה העשרים 
ואחת . 
