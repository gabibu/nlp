רם לוי הוא אחד הבמאים הנדירים והיחידים , אם לא היחיד בין הבמאים , שמצליח 
מדי פעם להתמודד עם הפרובלמטיקה הלא - פתורה במקומותינו של דרמה טלוויזיונית . 
קשה מאוד לפגוע בו ובאשראי שרכש לו . משום כך גם כל דרמה מקורית בבימויו 
מעוררת ציפיות וסקרנות . אלא שמתברר כי גם רם לוי עלול להיכשל , וכישלון 
שלו מעציב ומעצבן פי כמה . אני תוהה מה חיפש ומה מצא ב"אשה שהפסיקה לאכול " , 
אלא אם כן בסיפורה של דניאלה כרמי , שלפיו נכתב התסריט , קיווה למצוא 
הד קלוש ללבטיו שלו כבמאי . אבל לוי נכשל משום שבחר בתסריט קלוש ורדוד , 
גדוש יומרה חסרת כיסוי , שיש בו בקושי חומר מספיק לאפיזודה בת עשר דקות . 
אפשר היה לצפות ממקצוען כלוי שיהיה מודע לכך שדרמה טלוויזיונית אינה מתרחשת 
בחלל ריק , והיא זקוקה לעלילה , לדמויות , לשחקנים , ולהתפתחות כלשהי . 
אך דווקא על כל אלה הוא ויתר לטובת מלל מתמשך ומייגע . והרי טבעי היה 
גם שיאזין לבמאי בדרמה שלו , השואל את התסריטאית בתמיהה , האם היא חושבת 
ברצינות שסיפור על אשה שהפסיקה לאכול ויושבת בחדרה יהיה סרט , ומטיח בה 
שאיש לא יעלה בדעתו לעשות סרט של תשעים דקות ששום דבר אינו קורה בו . אבל 
רם לוי עושה ממש שגיאה זו , אינו מיישם את הלקח על עצמו , ומתרכז בדרמה 
על בימאי ותסריטאית , ובדיאלוג ביניהם שהוא חסר פואנטה לגמרי , גם אם יש 
בו רימוזים למעורבות בין השניים . אבל את מי זה מעניין ? " אני לא רואה 
כלום " אומר הבימאי הטרוד בענייניו , ולצופים לא נותר אלא להסכים אתו . 
במהלך הלא - כלום שעל המסך , והרימוזים כאמור למשהו עמוק המתחולל בנפשה 
של התסריטאית , אין לוי מצליח ליצור דמויות של ממש שאפשר לפחות לעקוב אחר 
התפתחותן . אין כאן גם תזכורת למשחק , אלא אם כן אגרסיה ישראלית טיפוסית 
התחלפה לשחקנים ולבמאי במשחק . אנו גם מתבשרים שמדובר בריקנות שבתוכה של 
האשה , וזו אכן מדביקה הן את הדרמה והן את הצופים המשועממים . ישנה גם נקודת 
מפנה כביכול , כאשר התסריטאית הנוטה להיסטריה ( נטע מורן ) , מאיימת 
באקדח על הבמאי . לא ברור על מה ולמה . אבל ברור שאנו אמורים לצפות במערכת 
יחסים בלתי - פתורה , ולחוסר קומוניקציה מתסכל של כל הנוגעים בדבר . ישנה 
גם אשתו הבלתי - נראית של הבימאי שעומדת לחזור מחו"ל . הוא ממהר לפגוש בה , 
ואם לא יגיע בזמן היא עלולה לאכול אכילה כפייתית , בניגוד לאשה שהפסיקה 
לאכול . זו סמליות צפויה ונדושה בתוכן מעין זה . וישנה ילדה , מאלה הגונבות 
את ההצגה , אלא שהפעם אין מה וממי לגנוב . כדי להעניק לדרמה נופך של אקטואליה , 
וכדי שלא נחשוד שאנו נמצאים בחלל ריק , הרי שלמחייתו עוסק הבימאי בהכנת 
קטעי יומן לטלוויזיה הספרדית , כמובן מן האינתיפאדה . שם כבר לא שוררת 
ריקנות ואיש אינו מסרב לאכול ואינו מתלבט בבעיות נפש . ותמיד ישנם המתפרעים 
הערבים הנראים ציוריים כל כך , ומעלים שאלות של מוסר ומצפון . ממש תפאורה 
שובת - לב לבעיות של תסריטאית ובמאי ישראלים . לזכותו של רם לוי אני רק יכולה 
לציין שבעידן הוולגאריזציה השליטה במחלקת הדרמה , הוא לפחות אינו וולגארי 
ותמיד אנין טעם . 
