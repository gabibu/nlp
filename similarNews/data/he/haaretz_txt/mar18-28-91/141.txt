סינגפור ( ע"ר ) . החברה הצרפתית לאלקטרוניקה " תומסון - סי - אס - אף " , 
המתמחה במערכות נשק והגנה , הציגה אתמול בסינגפור אוניה חדישה להגנה בפני 
התקפות אוויר . לטענת החברה , האוניה מצויידת במיכשור המסוגל לגלות את 
המטוס החמקן האמריקאי , שאינו נראה על מסכי המכ"ם . " במפרץ הפרסי הוכח 
כי במערכת נשק מודרנית האלקטרוניקה היא החשובה ביותר " , אמר פקיד בכיר ב"תומסון " , 
אוליבייה לאפייה , במסיבת עיתונאים על סיפון האוניה החדשה של הצי הצרפתי , 
" איריס " . האוניה הגיעה לסינגפור לתצוגת נשק ומערכות הגנה . היא עורכת 
עתה סיור תצוגות בנמלי אסיה . גשר האוניה , שאורכה 64 מטר בלבד , דומה 
לסוללת מכשירי וידיאו עם מסכים רגישים ביותר המפעילים את מערכות ההגנה של 
האניה , את המכ"ם , ואת כלי הנשק . האוניה כבר ביקרה בהודו , מאלזיה , 
אינדונזיה וברונאי , ותמשיך לתאילנד לפני שובה הביתה , מסרו אנשי " תומסון " . 
