בין סכסוך לסכסוך , כאשר עובדי חברת החשמל משתדלים להראות את פניהם היפות , 
הם נוהגים לספר למבקריהם עד כמה נזהרים הם מלפגוע בציבור גם כאשר מקפחים 
אותם , למרות שביכולתם " לסגור את המדינה במשיכת השאלטר " . אבל כאשר הם 
אינם משיגים את מה שלדעתם מגיע להם הציפורניים נחשפות במהירות והחזות הופכת 
למאיימת . לרוב די באיום כדי להוריד את ההנהלה או את הגורם הממשלתי העומד 
בדרכם אל הברכיים ; כך הגיעו עובדי החברה לפסגת המשתכרים בישראל ( שכרם 
הממוצע כפול מהשכר הממוצע במשק ) והשיגו הטבות שאין דוגמתן בשום ארגון אחר , 
מבלי שהצטרכו להפעיל את כוחם לעתים קרובות מדי . עם זאת קורה , שמסיבה 
כלשהי היעד אינו נכבש במו"ם וגם לא באיומים . או - אז ישכחו עובדי חברת 
החשמל את ההתחשבות והזהירות שבהן התנאו בימי רגיעה , ויפעילו את כוחם נגד 
הציבור בברוטליות , וללא נקיפת מצפון . כך קרה הפעם , כאשר משרד האוצר 
התעקש לקזז מתוספת השכר הנדרשת על ידם אחוזים יחידים בגין תוספות חורגות 
שקיבלו בעבר : אזרחי המדינה כולה בריאים וחולים , נהגים בדרכים , עוסקים 
זעירים ומפעלים שלמים , הפכו בני ערובה בידי בריונים שיכורי כוח חסרי מעצורים , 
המנהיגים את עובדי חברת החשמל . בעבר , כאשר הפעילו עובדי החברה כוח , 
נשכחה המרירות שעוררה התנהגותם אחרי גמר הסכסוך . האם יהיה כך גם הפעם ? 
יש אומרים שבמדינה המנותקת ממקורות חשמל חלופיים בארצות שכנות , ותלויה 
לחלוטין בחברת חשמל מונופליסטית , אין מה לעשות נגד חבורת התקיפים , המנהיגה 
את העובדים לקידום האינטרסים שלהם . חשש זה מתחזק נוכח מסורת רבת שנים , 
שבהן שליטת ההנהלה בחברת החשמל הישראלית היתה כפופה לחלוטין לתכתיבי מועצת 
העובדים , וגם היום ריבונות הניהול של ההנהלה היא מוגבלת . מי שמקבל את 
התזה הזאת , כאילו אמר שארבעה וחצי מיליון תושבי המדינה נידונו לעולם ועד 
להיות מושא לסחיטותיהם של כעשרת אלפים מובחרים , המעשירים את עצמם על חשבון 
הציבור , ומתעללים בו לסירוגין . זה לא מוכרח להיות כך . יש במדינה די 
כוח כדי לסלק את התופעה המעיקה , ויש גם דרכים לעשות זאת . בציבור הרחב 
בשלה ההכרה שעובדי חברת החשמל הגדישו את הסאה , וכי מעמדם המונופוליסטי 
בהספקת חשמל בשיטת קוסט פלוס אינו מצדיק לא את ההטבות המנופחות שהשיגו בחלוף 
השנים , ולא את השתוללותם במהלך מאבקיהם להשגת הטבות חדשות . סימנים מובהקים 
לכך ניכרים בכנסת : משנה לשנה הולך וגדל מספר החברים המוכנים לתמוך בחקיקה 
ייחודית שתגביל את ההטבות החריגות של עובדי החברה . כדי להצליח בריסון ההפקרות 
בחברת החשמל , יש להחליט על האמצעים שיינקטו בעתיד , גם אם נראה ברגע זה , 
שהסכסוך יושב או לפחות נדחה . להבא , אם ישתקו העובדים את השירותים , 
יש להוציא מיד צווי חירום שיחייבו את ההנהלה והעובדים לספק חשמל לאוכלוסייה 
באופן תקין וללא הפרעה ; בכל מקרה שבו יהיה יסוד לחשוד שנעשו חבלות מכוונות , 
כפי שאירע במהלך שבוע זה , יש להעמיד את האחראים לדין . בטווח ארוך יש 
לחוקק חוק שיאסור על מפעלי תשתית חיוניים כחברת החשמל להפסיק את אספקת השירותים 
במהלך סכסוכי עבודה , וחקיקה ייחודית לגבי חברת החשמל צריכה להגביל את ההטבות 
החריגות שהשיגו העובדים תוך ניצול בלתי מרוסן של כוחם . כל זה מבשר התמודדות , 
אך אין מנוס מהתמודדות גם אם תהיה קשה וכואבת , כי בטווח הארוך צריך להחליט 
סוף - סוף ולבחור : בין מדינה שיש לה חברת חשמל לבין חברת חשמל שיש לה מדינה . 
