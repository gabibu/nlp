ומיסה בסול מינור כאילו נועדה לחשוף את נקודות התורפה של זמרי קמראן . 
יחסי הכוחות בין הקולות במקהלה היו עשויים לשמש סמל לחברה המעמדית של תקופת 
הבארוק : קולות הגברים גברו על קולות הנשים , והתזמורת גברה על הקולות 
כולם . קולות הגברים גם נשמעו מאומנים ויציבים ביותר , בעוד שהנשים היו 
כנועות ונעדרות זוהר וברק קוליים . חוסר - שקיפות שלט במרקמם של מרבית הקולות . 
בין הסולנים בלטה זמרת האלט הדר לוי בקולה הצלול והמטופח ובזמרת קולורטורות 
זהירות אמנם אך דייקניות וגמישות . זמרת הסופרן ניצה ישראלי הצליחה רק 
בקושי כאשר הצליחה לקלוע אל הצלילים הגבוהים , תוך הרגשת מאמץ שעורר רצון 
לחוש לעזרתה . בין הסולנים הגברים , שהתוכנייה לא טרחה לייחס את שמותיהם 
לתפקידים שאותם שרו , הגשים זמר - הבס של הקנטטה בדלילותו את הפסוק " והעם 
רואים את הקולות " . זמר - הבריטון במיסה , לעומת זאת , שר לא רק בעוצמה 
הניתנת להישמע אלא גם בגוון כהה , רך ונעים . זמרתו של הטנור בקנטטה התנהלה 
בגובהי - צליל טנטטיוויים , ואילו קול הטנור של המיסה נשמע חיוור וחסר - 
ייחוד . נגינת התזמורת האלמונית שימשה בבחינת המרכיב המקצועי , המלוכד והמלוטש 
ביותר . לא ברור אם זו הסיבה לכך שזהותה היתה הסוד הביטחוני השמור ביותר 
של האירוע . זמרת היצירות של ברהמס המוטט " לב טהור ברא לי " ושיר - קודש 
אוף 03 היו ההישג האמנותי של הערב . אותה המקהלה , שזמרה רב - קולית שקופה 
היתה מעל לכוחותיה ביצירות הפוליפוניות של באך , התעלתה לכדי נועם קולי 
ומיזוג צלילים מאוזן במוסיקה של ברהמס , המתנהלת בחלקה הגדול במהלכים הרמוניים . 
האקדמיות המיוסרת של זמרת באך התחלפה בהבעה כמעט נלהבת במוטט של ברהמס ובהפנמה 
מרגשת בשיר הקודש שלו . בין אם תופעות אלו נובעות מכישוריה של המקהלה או 
מנטיותיו של המנצח סטיב סלואן , רצוי להביאן בחשבון בבחירת הרפרטואר בעתיד . 
