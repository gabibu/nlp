אני מתגעגע מאוד בימים אלה לאדם שאינו קיים . אדם שהוא משכמו ומעלה ודברו 
נשמע בקשב רב בפרוזדורי השלטון ובבתי העם . לאו דווקא נושא - משרה או פוליטיקאי 
בכיר . את אלה שומעים די והותר , גם כשאין להם מה לומר . הוא חסר לי , 
משום שפוליטיקאים כאלה ואחרים רצים לתקשורת ומתראיינים השכם והערב , בהופעות 
יחיד , בצמדים ובשלשות . אתה יודע מראש מה יטיחו זה בזה ואילו מליצות יפריחו . 
והתקשורת האלקטרונית תצא ידי חובתה ב"איזון " התגובות . רק שלא יבואו 
אליה בטענות או יאשימו אותה בקיפוח . כצפוי , לתגובות הללו אין משקל רב 
ובדרך כלל גם לא ישנו דעות בציבור . האנדרלמוסיה והמבוכה גדולות וכל יום 
מוליד סיפור עצוב חדש . בכל המהומה הזאת לא נשמע קולו של האדם שאליו אני 
מתגעגע . הוא איננו . כשהיינו תלמידים בבית הספר , שיננו לנו את הפסוק 
" בימים ההם אין מלך בישראל , איש הישר בעיניו יעשה " . עוד פסוק שלעומקו 
אנו , הילדים , לא יכולנו לרדת . גם המצב בארץ באותם ימים כמעט שלא סיפק 
לנו דוגמאות מן החיים . אולי לא היה כאן עם , אך מנהיגים לא חסרו . והיום 
אין מנהיג אחד לרפואה . אזכיר אפיזודה קשה מן העבר הלא רחוק . בלילה שבו 
נרצח אמיל גרינצווייג בירושלים גאתה השנאה בקרב היהודים ומלחמת אחים איימה 
לפרוץ כל רגע . למחרת , בלוויה , המשיכו הרוחות לסעור מאוד . הניצוץ 
היחה קרוב מאוד לחבית אבק השריפה . פוליטיקאים לא התעלו מעל עצמם , המשיכו 
להפריח הצהרות , גינויים , אזהרות , איומים . לא הרגיעו את הרוחות . 
המתח גאה , ואז אירע הבלתי - צפוי : במהדורת החדשות בטלוויזיה , בליל 
שבת , מול ציבור נסער ומשולהב , ישב עזר ויצמן ודיבר אל העם . לא קרא 
דבריו מן הנייר , אלא דיבר אל העם ושוחח עמו . קרא לו להירגע , ומיד . 
וראה זה פלא : האיש , שלא נשא אז בשום תפקיד רשמי , שיכנע את הציבור 
וכיבה את האש . לשום הופעה אחרת לא היתה השפעה מצננת ומרגיעה כמו זו של 
ויצמן . זו היתה אחת משעותיו הגדולות . ויצמן לא היה האישיות מספר אחת 
בארץ . לא איש - רוח דגול , שהכל מבקשים לשמוע את אשר בפיו , גם לא זקן 
השבט , או אחד האבות המייסדים של המדינה , וגם לא מחותמי מגילת העצמאות . 
עוצמת השפעתם של דבריו היתה גדולה כל כך משום שהיתה זו הופעתו הראשונה לאחר 
שתיקה ממושכת . הוא בא מקיסריה לומר את דברו . קיסריה אינה שוכנת מעבר 
להררי חושך , גיאוגרפית היא קרובה מאוד למוקדי התקשורת בארץ . אבל את 
הדברים באותו ערב אמר אדם שלא דיבר זה חודשים רבים . עצם הופעתו לאחר שתיקה 
ממושכת הפתיעה , וההפתעה סייעה לו בשכנוע . הפתאומיות הבלתי - צפויה של 
היציאה מן השתיקה כמו הקנתה לכל מלה שלו תהודה גדולה פי כמה . במציאות של 
היום , אמנם ללא אירוע דרמטי חד - פעמי כמו רצח גרינצווייג , אך עם שפע 
אירועים והתפתחויות קשות שכמו נורות עלינו מפצצת - מצרר , אין בישראל כולה 
אדם אחד היכול , בפנותו לציבור , ליצור אימפקט כה חזק כמו זה שיצר וייצמן 
בפעם ההיא . כל מי שיכול לומר מלה לציבור כבר אמר אלף ורבבה . אתה שומע 
אותם ברדיו ובטלוויזיה , לעתים קרובות חוזרים ואומרים את אותם הדברים , 
ובלי שיטרחו לפחות לשנות את הניסוחים או הדוגמאות מתוכנית לתוכנית . לעתים 
גם " מתווכחים " עם אותם פרטנרים שהתווכחו אתם באולפן אחר של התקשורת האלקטרונית 
שעתיים - שלוש קודם לכן . וכך הם נודדים , כמו צוות - הווי , מאולפן לאולפן , 
מתראיינים בפלאפון על אם הדרך , ובכל טלפון המצלצל אליהם , כששואלת בעברו 
השני עוזרת - הפקה " תהיה מוכן להתראיין אצלנו בעניין . . . ? " השאלה 
מיותרת לחלוטין . מוכן ? הוא שש להתראיין ומוחה נמרצות כשאינו מוזמן . 
וכאשר מבקש מראיין לקצר מונולוג ארוך ומייגע , תובע המרואיין " יש לי 
רק עוד משפט קצר אחד , חשוב מאוד " . משפט מאה המלים . לא נותרה , על 
פי חשבוני וחיפושי זה שנים , אפילו אישיות פוליטית פעילה אחת שגזרה על עצמה 
תענית - חשיפה ארוכה . וגם מי שפרש מזירה זו או אחרת , נוהג בדרך כלל להזמין 
כתב , כדי שישמע ויפרסם משהו על דעותיו בעניינים אקטואליים . עזר ויצמן , 
בהופעתו באותו ליל - שבת קשה , היה יוצא - דופן לחלוטין . מקרה חד - פעמי . 
פעם חשבתי שגנרל - בדימוס הוא אדם שחשוב ומעניין לשמוע את דעתו בענייני ביטחון . 
אבל לאחר בולמוס הפרשנים והפרשנויות של אלה בחודשים של משבר המפרץ והמלחמה 
שהיתה בו , ודברי ההבל שהפריחו רבים מהם , חזרתי בי . גם עצומות הנדפסות 
בעיתונים כבר אינן אלה שהיו פעם . על רובן חתומים אנשים שאת שמם כבר קראת 
בהרבה עצומות קודמות . רק עצומת הגנרלים לעזרת חברם רחבעם זאבי היתה יוצאת 
דופן מבחינה זאת , גם משום שמעולם לא חתם ריכוז מרשים כל כך של קצינים בכירים 
במילואים ובדימוס , שתבעו למשל יעול קליטתם של העולים , או ממשל יותר 
תקין , או שהצביעו על מחדלי הממשלה במיגון העורף מול התקפות טילים . לשמאל 
יש הפרופסור ישעיהו ליבוביץ . גם מי שאינם שמאלנים מאזינים לדבריו בעניין . 
אבל הישיש הממולח וחריף - השכל מכיר היטב , לא מהיום , את כללי המשחק , 
אוהב את המשחק ומוכן להתראיין לכל כתב או כתבת מתחילים , כדי שיוכל לשלוף 
משרוולו קצת התבטאויות והגדרות חריפות , קיצוניות , קצת פרועות , ותמיד 
מקוממות את הציבור הימני . ליבוביץ , משום שהוא כל כך חריג , אינו יכול 
להיות מקובל על הרבים . חסר אפוא האדם האחד , או שניים במקרה הטוב , שאינם 
מתראיינים לכל מהדורות החדשות והמגזינים היומיים והשבועיים . מישהו שלמשמע 
דבריו יבקשו רבים " רגע , רגע , תן לשמוע אותו . מעניין מה הוא חושב " . 
אני מתגעגע לאיש הזה , שאיננו . 
