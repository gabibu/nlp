ניו יורק ( מיוחד ל"הארץ " ) . אדוארד ברונר , דיפלומט מקצועי המכהן כשגריר 
שווייץ בוואשינגטון , נתמנה אתמול רשמית לנציגו הקבוע של מזכ"ל האו"ם פרז 
דה קואיאר במזרח התיכון . על המינוי דיווח המזכ"ל במועצת הבטחון , שקיימה 
אתמול התייעצויות בלתי רשמיות על נושאים שונים . לאחר מכן קרא דובר המזכ"ל 
לכתבי האו"ם הודעה רשמית , המדגישה כי המינוי נעשה בהתאם להחלטת 242 שאושרה 
על ידי מועצת הבטחון בנובמבר 7691 . " בקבלתו את התפקיד " , נאמר בהודעת 
הדובר , " אדוארד ברונר ממלא את מקומו של גונאר יארינג שנתמנה בשנת 7691 " . 
הודעת הדובר מזכירה , כי מינוי נציג מיוחד נעשה בזמנו לפי בקשת מועצת הבטחון 
במטרה לנהל מגעים עם מנהיגי מדינות המזרח התיכון ולסייע להם בקידום הסדר 
של שלום . משלחת ישראל באו"ם פירסמה תגובה המערערת על עיתוי המינוי . " השאלה 
המתבקשת היא " , נאמר בהודעה , " אם אמנם יש לנציג זה תפקיד בעיתוי העכשווי 
כאשר אחרים , כמו שר החוץ האמריקאי , פועלים במאמץ להביא למו"ם ישיר לקידום 
השלום בין ישראל לבין כל אחת ממדינות ערב " . אדוארד ברונר , 85 , הוא מוותיקי 
משרד חוץ השווייצרי ולפני שנתמנה כשגריר ארצו בוואשינגטון כיהן כסגן שר החוץ 
השווייצרי . ברונר נחשב כדיפלומט מצטיין מן הבולטים בשירות החוץ של שווייץ 
ומקובל כנושא ונותן מעולה במגעים דיפלומטיים . הוא בר סמכא ידוע לענייני 
אירופה והתפרסם בזמנו בזכות חלקו הרב בהכנת ועידת הלסינקי ובניסוח סעיפי 
הסכם הלסינקי לבטחון אירופה וזכויות אדם . לפי מידע שלא אושר , היה ברונר 
מעורב בנסיון לשחרר בני ערובה ובמסגרת פעילותו נפגש ברונר עם מנהיג אש"ף , 
יאסר ערפאת . אביו כיהן כדיפלומט במצרים וברונר גדל כנער בקהיר . מקורות 
במרכז האו"ם אמרו אתמול , כי ברונר יצא בקרוב למסע היכרות עם מנהיגי מדינות 
המזרח התיכון וידווח ישירות למזכ"ל . 
