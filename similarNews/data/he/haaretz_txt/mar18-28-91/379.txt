יש היאפים האמריקאים שלא הצלחתי עד היום לפתח כל יחס אליהם , משום אני מכירה 
אותם רק באמצעות סרטים וסדרות טלוויזיה , ויש היאפים האנגלים שהם אמנם מתוחכמים 
אך לא סימפטיים . ויש גם יאפים ישראלים , או מי שמכונים כך , שהם חיקוי 
מאוד לא מוצלח , שקיימים אולי רק במקומונים ובטורי - רכילות שבראו אותם 
לצורכיהם המיידיים . את היאפים האמריקאים המקוריים אנו נדונים לפגוש מדי 
שבוע ב"שלושים ומשהו " , ואני תוהה מדוע היא קוסמת לצופים : אולי משום שהיא 
עשויה במקצועיות מלוטשת ויש בה תחכום אבל זה רק תחכום של עשייה טכנית ; 
ואולי זה בגלל הנטייה הברורה והמחושבת שלה לרכוש לבבות על ידי הבאת נושאים 
ואירועים היישר מן החיים , כמו מחלת הסרטן של ננסי והשפעתה על חיי הסובבים 
אותה . עלי פועלת " שלושים ומשהו " כגלולות מעצבנות , ולעתים מזומנות 
פשוט אין לי כוח וסבלנות לצפות בנשים ובגברים המותנים בכל רגע של חייהם על 
ידי אמיתות פשטניות , ופועלים בהתאם . מדובר למעשה בזעיר - בורגנים וקונפורמיסטים 
מובהקים בלבושם , באורח - חייהם , בערכיהם ודרך מחשבתם . הם מסמנים חזרה 
משמעותית לתא המשפחתי המקודש , שבו החיים סובבים סביב הבית , האישה , 
הילדים וההורים , כולל זיכרונות ילדות התפורים בהתאם לנוסחאות פסיכולוגיות 
שחוקות . ודמות שעדיין לא התברכה בחיי משפחה מוצאת עצמה לכודה בין פסיכיאטרים 
ליועצים למיניהם . הסדרה משקפת גם את עידן הפוסט - פמיניזם . כלומר , 
לא עוד נשים השואפות ונאבקות לשוויון ונשות קריירה , אלא חזרה לטיפול בילדים 
וגידולם , ולהכרה שנשים שונות מגברים ושמעמדן נחות . הנשים שלא התמזל מזלן , 
ולא הצליחו לתפוס בעל מתאים , מתחבטות בבעיות נפש ומתגלות כמועמדות למוסד 
סגור , ואין - ספק לצופה מהי מטרת חייהן . היאפים של " שלושים משהו " 
חיים וקיימים כאילו בחלל ריק , ולבד מבעיות הנפש והפרנסה , לא קיים בעולם 
שטוח ורדוד זה דבר של ממש . אין בחייהם לא פוליטיקה , לא בעיות חברתיות , 
וגם לא התעניינות בתרבות ; ומדובר באנשים שמוגדרים , לפחות לפי המילון , 
כיצירתיים . בתיהם מצטיירים כתפאורה , דומים זה לזה , ולא משקפים אפילו 
את אישיותם של שוכניהם שיוצאים מהם רק בקושי , וגם אז רק לעבודה או למסעדה . 
הגיבורים מרבים להתלבט בבעיות הנפש האדולסצנטיות שלהם , בסגנון ספרי פסיכולוגיה 
לכל . ואין פלא שהפסיכולוגיזם הרגיל מצוי ביסוד התנהגותם ודרך מחשבתם של 
קונפורמיסטים אלה , ושבעיותיהם והפתרונות להן צפויות . בעצם כל אחד יכול 
לכתוב את התסריט משום שלא דרוש לשם כך דמיון עשיר . כשאני צופה מדי פעם בסדרה , 
מתגלית לעיני תופעה מדכאת של שיר הלל לזעיר - בורגנות מופגנת ולקונפורמיזם 
נוסח אמריקה . ולכן נראית לי ההזדהות אתה פסולה . 
