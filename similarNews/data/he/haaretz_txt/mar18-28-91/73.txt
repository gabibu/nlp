ומה שאין בספרות העולם עוד יצירה שמיזגה שני הלכי - חשיבה מנוגדים בתכלית 
כפי שעושה זאת התלמוד . חכמיו היו מסוגלים להשתקע בדיון לוגי מסובך המאמץ 
את ההיגיון האנושי עד גבול יכולתו , ופתאום לסטות לאגדה פנטסטית השמה ללעג 
כל חשיבה הגיונית . כל כך מנוגדות נראות שתי נטיות אלה שהדורות הבאים נאלצו 
לא אחת להפריד ביניהן . חיבורי ענק דוגמת " משנה תורה " לרמב"ם וה"שולחן 
ערוך " לקארו ריכזו וסיכמו את כל ההלכות שבתלמוד , ואילו ה"עין יעקב " 
ו"ילקוטים " שונים קיבצו יחד את אגדותיו . הניסיון הרציני היחיד להביא את 
האגדה התלמודית אל הקורא העברי נעשה על ידי ביאליק ורבניצקי ב"ספר האגדה " . 
על חסרונותיו של מפעל חלוצי זה העירו כבר רבים כל כך שאין טעם לחזור ולפרטם . 
די אם נזכיר את הקיצוצים והסילופים , פשוטו כמשמעו , שעשו העורכים בכל 
מקום שהתלמוד נראה להם גס מדי בדיבוריו על מין ואהבה . אך מטרתו העיקרית 
של " ספר האגדה " , להביא את היצירה המדרשית בלבוש עברי ומובן לכל החפץ 
בה , הושגה בהצלחה גדולה , ובדין . שום קובץ אחר לא הצליח להשתוות להיקפו 
העצום ולעושר האגדות שנכללו בו . " אגדות התלמוד " של שמחה רז צריך איפוא 
להיבחן בעיקר מתוך ההשוואה לקודמו המפורסם , ומבחינה זו הוא מאכזב משהו : 
שלושת כרכיו המהודרים עושים בנייר שימוש פזרני מאוד , בניגוד לדחיסותו 
של " ספר האגדה " , ולפיכך מספר האגדות שבו קטן בהרבה מזה שבקודמו . הוא 
גם נופל ממנו בביאוריו לאגדות . מועט יצא חלקו של הפולקלור התלמודי : הכשפים , 
השיחות הפנטסטיות על עולם ומלואו ושפע גוזמאותיו של רבה בר - בר חנה . 
שיבוש חמור אחר הוא הקיטוע של סיפורים רבים . המחבר מעדיף אגדות קצרות , 
ועוד יותר מזה אימרות בנות מלים אחדות שהוצאו מתוך האגדות , ולפעמים אף 
הוצאו מהקשרן . לדוגמה : בפרק " ים " מופיע המשפט " עמד עליו נחשול 
שבים לטבעו " על מי ? למה ? או בפרק " זקנה ובחרות " מופיעה השאלה 
" זקן שכמותך יעסוק בדברים בטלים ? " ללא כל הסבר . בעיקר נפגעו מגישה 
זו האגדות הארוכות , שהתלמוד הפליא לרקום על פני עמודים שלמים , ושבספר 
הן יוצאות קטועות וחסרות : המעשה נורא - ההוד ב"תנורו של עכנאי " , סיפור 
ידידותם הטראגית של רבי יוחנן והשודד - לשעבר ריש לקיש , ועלילות הבלש עושה - 
הנפלאות ר אלעזר בן רבי שמעון . כל אלה מובאים רק בחלקם , ולאו - דווקא 
חלקם העיקרי . לשבחו של הספר ייאמר כי למרות הצורה החיצונית החגיגית , האופיינית 
לספרי שי לבר - מצווה , הוא לוקה פחות באותה איסטניסיות כפייתית של ביאליק 
ורבניצקי בכל הקשור לדברים שבצנעה , ומעניין שדווקא מחבר דתי מתיר לעצמו 
לגלות טפח נוסף בעניינים שבהם כיסה " ספר האגדה " . מעלתו העיקרית של הספר 
היא עריכתו הגרפית שובת - הלב עם תמונות היודאיקה שבכל עמוד . החלוקה לעניינים 
מקילה על הקורא לחפש אגדות ופתגמים בתחום מסוים , אבל זו חלוקה כוללנית 
מדי . חבל מאוד שאין בספר שום מפתח . מדוע בימי ביאליק ורבניצקי , שהתייגעו 
בשיטה המסורבלת של הכנת כרטסת ענקית בכתב - יד , היה אפשר להכין ספר עם 
מפתחות מפורטים ואילו בימינו לא עומדת למחבר הטכניקה המודרנית ? אבל , ככל 
שאני מעלעל בעין ביקורתית בספר למנות את חסרונותיו , באות אגדותיו של התלמוד 
וסוחפות אותי בהנאה לתוכן . גם אדם המחזיק עצמו בקי בתלמוד חזקה עליו שימצא 
בכל קובץ כמה אגדות שלא הכיר , קל וחומר לאדם חילוני . ושוב נפעם אני מגדלות - 
רוחם של החכמים הקדמונים הללו , מן הפיקחות והפשטות אשר לשווא נחפשן בין 
ה"ממיתים עצמם באוהלי תורה " שבבני - ברק ומאה - שערים . איך אפשר שלא 
להתרגש ממעשה רבי חייא וחבריו היוצאים כאיש אחד מבית - מדרשו של הנשיא היחסן 
ובלבד שלא להעליב את האחד מביניהם שאכל שום ? ולב מי לא יהמה למראה האשה 
המסכנה שבעלה הבבלי מצווה עליה לשבור נרות בראש ה"בבא " ( פתח ) והיא 
הולכת ומנפצת אותם על ראשו של רבי בבא בן בוטא ? התלמוד ספוג בכל שלל קולותיה 
של נשמת האדם , פה צוחק ושם בוכה ; פעמים נסחף לקנאות דתית ופעמים מתעלה 
להכרזות סובלניות שאפילו כיום יקשה למצוא כדוגמתן . 
