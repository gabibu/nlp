מגעים מאחורי הקלעים מתנהלים בין מדינות ערב לאש"ף , במטרה לבחון את ההצעות 
למהלכים מדיניים , ובכלל זה הרעיון לקיום ועידה אזורית בחסות שתי מעצמות 
העל . מצרים הבהירה אמש את עמדתה לגבי החזרת אש"ף למרכז הזירה . ביטוי 
לכך נתן הכתב המצרי של רדיו מונטה - קארלו , בצטטו מקורות מצריים בכירים 
שלפיהם שבה מצרים ומדגישה את השקפתה , כי אש"ף הוא הנציג הלגיטימי היחיד 
של הפלשתינאים , והוא הזכאי הבלעדי לקבוע את הרכב המשלחת הפלשתינית לכל 
משא ומתן מדיני באזור . המקור אמר קודם לכן כי מצרים דחתה את בקשתו של מזכיר 
המדינה האמריקאי , גיימס בייקר , במהלך ביקורו בקהיר , להכין רשימה של 
מועמדים למשלחת פלשתינית . מקורות ערביים אחרים אומרים כי מצרים מנהלת מגעים 
אינטנסיוויים עם אישים פלשתינאים מהגדה ומהרצועה , ובמקביל פועלת לחידוש 
המגעים עם הנהגת אש"ף ועם ראש הארגון , יאסר ערפאת . לשכתו של הנשיא מובארק 
בודקת את האפשרות להחיות את הסכם רבת - עמון לשיתוף פעולה בין אש"ף לירדן . 
עוד נמסר , כי גובר שיתוף הפעולה בין מצרים לסוריה . מקור סורי בכיר ציין 
כי יחידות סוריות ומצריות משותפות יוצבו לאורך הגבולות של כוויית וסעודיה 
עם עיראק . דמשק קיבלה הבטחות מאיראן וממנהיגי הכורדים , כי אין להם כל 
כוונות בדלניות וכי אין שום חתירה לכינון מדינה שיעית בדרום עיראק ומדינה 
כורדית בצפונה . 
