ושוב שעה קלה על כדורסל , המשחק הלוהט ביותר בישראל . מי אמר שאין כדורסל 
ביד אליהו ? שעה קלה על כדורסל הוא המשחק של יד אליהו , כל יום חמישי בשעה 
שמונה ושלושים בערב . זה הזמן הצהוב . זה הדבר האמיתי שנותן גאווה וגורם 
הנאה . זה היה ערב בלתי נשכח , ולא רק משום שמעולם לא ניצחנו יוגולסווים 
בהפרש נדיר שכזה . זה היה ערב בלתי נשכח , משום שאנשים קפצו ממושביהם , 
הניפו ידיהם בהתרגשות , צעקו במלוא גרונם ונהנו מכל רגע . ערב בלתי נשכח 
משום שספק אם היוגוסלווים זוכרים מתי עשו להם דבר כזה . זה היה ערב בלתי 
נשכח משום שכל הצהובים גרמו נחת לרבבה הדחוסה ביציעים . הצופים נהנו מהחטיפות 
של נדב , ומההטבעות של מרסר , ומהאסיסטים של גודס , ומהכניסות של דורון , 
ומהדאבל המטריף של רויאל עם מרסר , ומהחסימות של סימס , ומהשיר על מוטי 
דניאל , ומהגג של ברדיצב , ומהסיבוב של ליפין . חבורה של תשעה מופלאים . 
מה שהם עשו אמש עוד ייכתב ויילמד וייזכר . מתי מנצחים את אלופי אירופה 
ב - 83 נקודות ? מי שלא היה אמש ביד אליהו ההפסד כולו שלו . לראות את התצוגה 
על הפארקט ואת כל האולם קם ומריע , ושר , כמו היתה זו תפילה מן הלב . 
וכאשר לאוון מרסר סימן שיחליפוהו , כיוון שאפסו כוחותיו , קם הקהל והריע 
לו ממושכות והענק הלוחש ירד בצעדים כבדים ועייפים . הוא עשה את שלו בצורה 
מושלמת . ומי שחושב שזה היה השיא לא יודע מה מחכה לנו בשבוע הבא , מול 
לוורקוזן הגרמנית , המחסום האחרון של מכבי בדרך הגמר המרובע בחודש הבא בפאריס . 
שוב יהיה היכל מלא עד אפס מקום , ושוב שעה קלה על כדורסל , המשחק הלוהט 
ביותר בישראל , כי זה הזמן הצהוב . זה הדבר המלהיב ביותר בישראל . 
