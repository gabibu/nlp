אמריקה רוצה לראות בעצמה עיר מקלט לכל מי שרק מעוניין להיטמע בה , וניו - 
יורק רואה את ייחודה בכך שכמעט כל אחד מדייריה בא אליה ממקום אחר ודובר שפה 
אחרת . במרבית הסרטים שנוצרו על נושא זה מעדיף הקולנוע את החלום על - פני 
המציאות . גם אם הוא מציין את הקשיים בדרכו של המהגר אל הזהות האמריקאית , 
הוא מציג את האמריקאית הזאת כבת - השגה . כך בסרטו של פול מזורסקי " מוסקווה 
על ההדסון " , כך ב"אבאלון " , ב"גרין קארד " וגם בסרט זה . בכל הסרטים 
האלה חסרה פרספקטיווה היסטורית וחברתית של ממש , ובכולם הכל קל מדי , ואוהב 
מדי את המולדת החדשה שלתוכה נקלע המהגר . בסרט זה חסרה גם נקודת מבט . מבחינים 
שהוא נעשה בתקציב קטן ומתוך אהבה לעניין , אך הוא כתוב ומבוים ( על - ידי 
ברי אלכסנדר בראון , שהיה גם שותף לכתיבת התסריט , עם סטיאזיט גוי פאליט ) 
במידה מסוימת של חובבנות . בראון מביים כאילו זהו פרק מסדרה בטלוויזיה . 
בוודאי תהיה לו עדנה בספריות הווידאו . זה מסוג הסרטים שהמסך הקטן רק יכול 
להועיל להם . זהו סיפורו של צעיר הודי בשם ארון , שמגיע לניו - יורק ומבקש 
להצליח במחשבים ולמצוא כלה . הוא מתגורר בתחילה אצל דודו ומשפחתו , בתוך 
קהילה הודית . חבל שבראון אינו מוצא זמן להתעקב על קהילה זו יותר ; זה 
יכול היה להעניק לסרטו את הניחוח האותנטי שחסר לו כל - כך . במהירות יחסית , 
כתוצאה מסדרת אירועים לא משכנעת במיוחד , מוצא הצעיר עבודה ועובר לגור 
בדירת רווקים מפוארת במנהטן . אך הדבר אינו פותר את בעיותיו החברתיות והרומנטיות . 
במהלך הסרט כולו הוא מנסה למצוא בת - זוג . הוא הולך אפילו לקורס לבודדים , 
והסרט גדוש בבדיחות מיד שנייה על נושא זה . ההחמצה הגדולה של הסרט היא בכך 
שאין הוא מצליח לתאר את המפגש בין הצעיר ההודי לתרבות היאפים הניו - יורקית 
הסובבת אותו . במקום זאת , הוא מפזר בדיחות מפוקפקות על חשבון בגדיו הלא 
אופנתיים וסגנון דיבורו . בראון אינו מצליח לומר דבר על מהות ההגירה : 
אין מפגש תרבויות בסרט ואין תחושה של זרות או ניכור ; יש רק אוסף של בדיחות 
על גברים שמחפשים זיון ורווקים שמחפשים כלות . ראנגיט צאודרי , בתפקיד הראשי , 
אינו מצליח , למרות חביבותו , להפיח עניין של ממש בדמות . כאשר חושבים 
על הודים בקולנוע הלא - הודי , אי - אפשר שלא להיזכר בפיטר סלרס . לו היה 
סלרס הצעיר מגלם את הדמות , כל הייאוש והאבסורד של הסיטואציה היו בולטים 
במלוא עוצמתם הקומית . אתו היה לקומדיה קטנה זאת סיכוי להיות משעשעת באמת . 
סלרס היה מוצלח במיוחד בסרטו של בלייק אדוארדס " המסיבה " , משנת 8691 , 
שבו גילם דמות של סטטיסט הודי בהוליווד , שנקלע בטעות למסיבת צמרת . קומדיה 
זו אמרה יותר על תחושת הזרות של מהגרים באמריקה מאשר הסרט שלפנינו . בראון 
מבקש לומר משהו על קשיי הקליטה של מהגר הודי בניו - יורק , ובסופו של דבר 
מספק לו , בצורה לא משכנעת ביותר , את הפרס בדמותה של נסיכה אמריקאית בלונדינית 
( מליסה כריסטופר , המגלמת את דמותה של בקי , שותפתו לעבודה של ארון ) 
. כדי שזה ישכנע וזה לא העלילה כולה מוכרחה להוביל לאפשרות זאת . אך 
כל מהלכיה כפויים , מאולצים ומבוצעים ברשלנות . בראון עבד בעבר עם ספייק 
לי , שמופיע בתחילת הסרט בתפקיד אורח , בסצינה לא נעימה ויהירה . ארון , 
כאשר הוא עדיין מוכר בדוכן עיתונים ששייך לדודו , מוכר לו כתב - עת שעליו 
מתנוססת תמונתו של לי ואומר משהו בסגנון : " זה איש מוכשר , שמעתי הסרט 
החדש שלו מצוין " . לי מחייך בשביעות רצון ומסתלק . הסרט נוטל נושא מצוין , 
ועם כל הכוונות הטובות , מחמיץ אותו לחלוטין . לא צריך לתאר את חוויית 
ההגירה לאמריקה כסיוט . אפשר להיות אופטימי ומלא תקווה ורודה בכל הנוגע 
לה , אבל צריך להרגיש אותה ולומר עליה משהו . את זה סרטו של בראון לא עושה . 
