לו אבר - זכרותו אבד ? בארבעה טורים אלה של שירו המהולל , " הבלדה על 
גברות ימים עברו " , הניתנים כאן בתרגום עברי ניסיוני , סיכם המשורר בן 
המאה החמש - עשרה , פרנסואה וין , את אחת מפרשות - האהבה הנודעות ביותר 
של ימי - הביניים : הפרשה רבת - התהפוכות של המלומד פייר אסבאיאר ( הידוע 
יותר בגירסה המאוחרת והמשובשת של שמו : אלר ) ואהבתו לתלמידתו בת השש - 
עשרה בפגישתם הראשונה , הלאיז . הבלדה של ויון , עם הפזמון החוזר שנעשה 
לפתגם " איה שלגי דאשתקד ? " , זכתה לתרגומים רבים לשפות שונות , אך יודעי - 
דבר טוענים שהתרגום הטוב מכולם הוא דווקא תרגומה ליידיש , מעשה ידי איציק 
מאנגר , הבלדיסט הגדול שהזדהה עם פרנסואה ויון אולי יותר מאשר עם כל משורר 
אחר . וכך נשמעים ארבעת הטורים הללו בתרגומו : " און ווו איז די געלערנטע 
העלאיז וואס איר צוליב האט אבעלארד זיין מאנקייט פארשניטן , אין א מאנאסטיר 
אופין גאנצן לעבן זיך פארשפארט ? קשה שלא להיזכר בטורים אלה של ויון , 
ודווקא בתרגומו של מאנגר , למקרא הנוסח העברי של היצירות על נושא אהבת אבלר 
והלואיז , מאת המשורר היידי שמבחינות רבות נתפס כמי שהוא ניגודו המושלם 
של מאנגר בשירת - יידיש : ליוויק הלפרין , הנודע בשמו הפרטי עם ראש - התיבה 
של שם משפחתו : ה . ליוויק . ליוויק הוא מן המרכזיים שבמשוררי - יידיש 
במאה הזאת , אך תרגומי יצירותיו לעברית מעטים יחסית ( יחסית למאנגר , 
למשל ) וקשים לאיתור . יש לכך סיבות מסוימות המהותיות לשירת ליוויק , 
ולא פחות מזה לקשיי הרצציה העברית של תופעות מסוימות בספרות יידיש שאינן 
מתיישבות עם הדימוי המקובל של הספרות הזאת בעברית , או בארץ . תרגום הפואמה 
הדרמטית של ליוויק " אבלר והלואיז " בידי ק . א . ברתיני עשוי להביא 
לבעלי הדימוי הצר של הספרות הגדולה והמסועפת הזאת גילוי לא - צפוי . " אבלר 
והלואיז " היא יצירה מובהקת של ליוויק , על החומרה הצורנית - תכנית האופיינית 
לפואטיקה של מחבר " הגולם " , על הפאתוס הטרגי שלו , על עצם הידרשותו לסיפור 
רחוק במקום ובזמן לשם בחינה מקיפה של יצרים אנושיים מתמידים . וכל זה בלי 
לאבד מן העין את " האמת ההיסטורית " , לאחר ניסיון רציני להבין את הפרשה 
ההיסטורית בהקשרה וכפשוטה , ורק בדיעבד למצוא בה פנים מודרניות ואפילו אוטוביוגרפיות . 
אין זה אנכרוניזם מכוון וחביב נוסח איציק מאנגר אלא ניסיון מחמיר לאובייקטיוויזציה 
היסטורית . בשביל ויון החי במאה החמש - עשרה , בסתיו ימי - הביניים , פרשת 
אבלר והלואיז שייכת כבר לעולם האגדה , אף שהתחוללה פחות משלוש מאות שנים 
קודם שכתב את " הבלדה על גברות ימים עברו " . בכך הוא מתחיל מסורת של טיפול 
ספרותי בפרשת אבלר והלואיז כאילו היתה זו פרשה אגדית מימים עברו שאפשר להעניק 
לה פרשנות אישית ככל העולה על דעתו של הפייטן , כאילו זו מסורת מיתית דוגמת 
המסורת על אהבת טריסטן ואיזולד . אך פרשת פטר אבלר ( 97012411 ) ואלואיז 
( 10114611 ) , אחייניתו של הכומר הראשי ( הקאנוניקוס ) של כנסיית נוטר - 
דאם , פולברטוס , היתה פרשה היסטורית לכל דבר , מתועדת היטב , כיאה לכל 
מה שנוגע לאחד ההוגים המהוללים בני הזמן , ומן הגדולים שבחכמי - האסכולה 
בכלל . אבלר היה מורה רב - השראה , פולמוסן חריף יריבם של רוב האישים 
הבולטים באותה תקופת פריחה תרבותית המכונה " הראנסנס של המאה השתים - עשרה " 
מחברם של חיבורים תיאולוגיים עקרוניים ואף של שירים והימנונות לטיניים מעודנים 
( תרגום של אחד מהם מובא באסופה " אהבה " של פנחס שדה בתרגומו , ואחר 
מצוי בספר " כרמינה בוראנה ושירים אחרים " בתרגום ד"ר מנחם חפץ ) . ספרו 
של אבלר " כן ולא " היה בשימוש במשך מאות שנים , ועוד היום כדאי להציץ 
בו כבספר המבשר את ביקורת כתבי - הקודש ( מבחינות אחדות נוספות אפשר למצוא 
אצל אבלר בשורות לשפינוזה ! ) . אך ודאי שמכל המכלול השופע של כתבי אבלר 
רק חלקם הופיע גם במהדורות מודרניות הספר החי ביותר הוא ספרו האוטוביוגרפי 
ששמו מדבר בעדו : " תולדות הבושות שלי " , אחד הספרים המפעימים ביותר של 
ספרות ימי - הביניים . אבלר מספר בו את פרשת נדודיו בחיפוש אחרי הדעת , 
את עימותיו הקשים עם בני - דורו ואת החרפות שידע והחרמות שרדפוהו , ומשהו , 
אם גם פחות ממה שהיינו רוצים , מפרשת יחסיו עם הנערה הפלאית אלואיז , 
שהיתה למלומדת שבבנות זמנה , בקיאה בין השאר בשלוש השפות העתיקות , בכתבי - 
הקודש , במקורותיהם וכיו"ב . נדמה שאנו רואים תוך קריאה בספר את שני שוחרי - 
הדעת , המורה והתלמידה , גוחנים יחדיו מעל ספר , והספר נעשה להם , כמו 
לאותם נאהבים שמתאר דנטה בשיר החמישי של " התופת " , למתווך באהבתם . אלא 
שלא רומאן אבירים היה זה , כמו הספר שקשר לעד את פאולו ואת פרנצסקה דה רימיני , 
אלא ספר של אריסטו או חיבור פילוסופי קשה אחר . באהבה הנולדת מתוך לימוד 
שכזה יש משהו , לדידי , המרגש אף יותר מן הדרמה שמתאר דנטה . האמת ההיסטורית 
של יחסי אבלר ואלואיז מתועדת היטב , כאמור , ועם זאת לאו דווקא ברורה מכל 
צדדיה . כמה היסטוריונים של מחשבת ימי - הביניים הקדישו כרכים עבותים בניסיון 
לרדת לפשרה של אהבת אבלר ואלואיז , פרשה נדירה מאוד בתולדות העת ההיא , 
ועל אף הניסיון המקיף להבינה על רקע זמנה שעשה אטיין זילסון בספרו " אלואיז 
ואבלר " ( 8391 ) , עדיין יש בה מסתורין לא מעטים . אין פלא שהפרשה 
משכה תמיד את לבה של אותה פרשנות לא - היסטורית המתיימרת להבין לעומק רב 
יותר , את סוד האהבה המופלאה הזאת . ומסורת זו של בחינה ספרותית נמשכת 
מאז ויון , אם לא קודם לכן , ועד ליוויק ואחריו . ק . א . ברתיני מזכיר 
דוגמאות אחדות של עיסוק האומנויות השונות , בתוכן האופרה והרומאן , בפרשת 
אבלר ואלואיז , ואפשר להוסיף לרשימתו דוגמאות רבות נוספות , אף מן התקופה 
האחרונה . המלומדת הלן ואדל האירית - אנגלייה פירסמה לפני כחצי מאה רומאן 
היסטורי יפה להפליא ושמו " פטר אבלר " ולפני כשני עשורים פירסם הפילוסוף 
הפולני לשק קולאקובסקי איור פילוסופי רב - חן לפרשת אבלר ואלואיז מנקודת - 
ראותה של אלואיז דווקא ( בספרו " שיחות עם השטן " ) . הדגשיו של ה . ליוויק 
בגירסתו שלו לאגדה האמיתית , או האמת האגדתית , שהיא פרשת אבלר ואלואיז 
או " הלואיז " כפי שהוא מעדיף לכתוב ( והמנקד העברי המרושל בכלל מנקד 
את הגירסה הזאת בשורוק מעצבן , במקום בחולם ) הם תערובת של הדגשים מוכרים 
מכבר בגירסות הקודמות של הטיפול הספרותי בפרשה , עם חידושים מעניינים של 
המשורר היידי . אבלר מצטייר לו , כנרמז מדברי ברתיני , כדוברו האוטוביוגרפי , 
ואף ביותר מבחינה אחת : לא רק אהבתו שלא יכולה היתה להתממש לאשת אחד מעמיתיו 
הסופרים היידיים , אלא גם ילדותו ויחסיו המוקשים עם אביו . על זה מוסיף 
ליוויק את פרשת היחסים של אבלר עם הנזירים העדים לייסוריו , ייסורי האהבה 
וייסורי הניוול ( הסירוס ) , בשנה החמש - עשרה לאחר אותו ליל אימים שבו 
סירסוהו שלוחי פולברטוס , דוד של אלואיז . כאן יש הדים ליחסים שונים שהיו 
לאבלר עם אנשי הכמורה בני זמנו , רובם דוחים אותו , ומיעוטם ונציג המיעוט 
הזה במחזה הוא הנזיר הראשון מנסים להבינו ולסייע לו . חידוש גמור , אבל 
גם הוא נושא חותם של אמת היסטורית משוערת , היא דמותו של האב גרגורי : 
אב המנזר שבו שוכן אבלר עכשיו , שאינו אלא האיש שלפנים היה מנהיג חבורת 
המסרסים ! הוא השטן המופקד כביכול על ישועת - נפשו של אבלר , " המנוול 
( המסרס , בלשון התרגום ) על ראשו נושא כתר של צדיק והמבזה את זר קוציו 
של המושיע " ( עם 72 ) . כאן שוזר ליוויק את הבעיה התיאולוגית של הישועה 
באמצעות הרשע שהעסיקה את הנצרות בימי הביניים ואחר - כך עמדה ביסוד הרעיוני 
של האינקוויזיציה . העושר הרעיוני והפיוטי של היצירה הקצרה הוא גדול . על 
רעיון תרגומה חב הקורא תודה לק . א . ברתיני , מתרגם ותיק של ספרות יידיש 
לעברית . עם זאת ספק אם תרגום זה יוצא ידי חובת יופיו הפיוטי המשוער של 
המקור . המקור היידי איננו לפני , ובכל מקרה ידיעותי ביידיש מעטות וודאי 
לא הייתי מסוגל לשפוט את התרגום כתרגום . אך העברית של הספר מלאכותית מאוד , 
בייחוד מבחינת התחביר ( " מתי קרה זה ? " ) , רמתה לא אחידה ( " מה 
רב בקולך הלחץ " , משפט אופייני המאחד את שתי העילגויות הרווחות ) ומבחר 
המלים צורם לעתים קרובות . הערת - המבוא מגדירה את הלואיז כ"אדם מוכשר " , 
ואף שנראה כי אלואיז ההיסטורית היתה בהחלט " מענטש " , ספק אם לתכונתה 
זו כיוון המשורר , ושמא אפשר היה לתרגם " אשה מוכשרת " . אפשר למצוא בתרגום 
צרימות רבות מסוגים שונים הייתכן שמקורו במילוליות - יתר ? אך בסופו של 
דבר יש להתברך במהדורתו העברית , המרושלת בהדפסתה להפליא ( פה ושם נשמטו 
שמות הדמויות המדברות והקורא חייב לנחש מי הדובר ! ) , של המחזה היפה 
הזה . עצם צירופן הסמלי של שתי הלשונות הגדולות של ימי - הביניים , הנושאות 
עמן ספרות שופעת ועלומה למדי לקורא בן - ימינו , ולקורא העברי בפרט הלשון 
הלטינית של ימי - הביניים וספרותה והיידיש וספרותה היא תרומה מקורית של 
ליוויק , ובגירסתה העברית מצטרף נדבך סמלי נוסף : שהרי המסורת גורסת שהעברית 
היתה אחת משפותיה של אלואיז החכמה מאוד , ודווקא שפת האהבה שלה . באחד 
ממכתביה שנשמרו ( בספר " אהבה " של פנחס שדה מובא מכתב אחד כזה ) היא 
מדמה את אבלר אהובה ל"תפוח בעצי היער " , אמנם בנוסח הלטיני של הדימוי , 
אך ככל הנראה לאחר קריאה ב"שיר השירים " במקורו . 
