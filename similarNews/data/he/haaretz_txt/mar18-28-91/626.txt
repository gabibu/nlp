להמר או לא להמר . כאשר המדובר באוסקרים , ובשמו הטוב של מבקר קולנוע , 
יש בכך סכנה , כי הפסלון המוזהב הפתיע בעבר יותר מפעם אחת . אבל כבר אמרו 
לפני שבחיים צריך להעז מדי פעם , ולפיכך הנה כמה תחזיות לגבי טקס האוסקרים 
שייערך הערב , במינון הנכון שבין ביטחון יתר והססנות זהירה : לגבי שלוש 
מהקטיגוריות הראשיות אני מוכן להתחייב : גם לאחד מהסרטים המיועדים לפרס 
כסרט הטוב ביותר של השנה אין סיכוי מול " רוקד עם זאבים " , האפוס המערבוני 
האמריקאי כל - כך , חדור הכוונות הטובות של קווין קוסטנר . גם הסרט וגם 
קוסטנר , כבמאי , יזכו באוסקרים . אם לא , כפי שאומרים האמריקאים , 
אוכל את כובעי . אך בארץ אנחנו לא כל - כך חובשים כובעים , ועל כן זה לא 
בדיוק רלוונטי . אני כמעט בטוח ( וכאן אני זהיר בניסוח ) שהאוסקר לסרט 
הזר הטוב ביותר של השנה יינתן ל"סירנו דה ברזרק " . אף שזו הקטיגוריה המשונה 
מכולן , אף שהיא כבר הפתיעה בעבר והיא נתונה לשיקולים פוליטיים שונים , 
קשה להניח שהפרס יינתן לאחד מארבעת הסרטים האחרים , שכוללים את הסרט הסיני 
" זודו " המוקרן כעת בישראל . בין השחקנים הראשיים ושחקני המשנה האפשרות 
לחזות קשה הרבה יותר . בקטגוריית הפרס לשחקנים הראשיים הבחירה תיפול בין 
גרמי איירונס ( " תהפוכות גורל " ) לקווין קוסטנר ולרוברט דה נירו ( " יקיצות " ) 
. נדמה לי שלאיירונס רוב הסיכויים . עלולה להפריע לבחירתו העובדה שבשנה 
שעברה זכה בפרס שחקן אנגלי : דניאל דיי לואיס , על " כף רגלי השמאלית " . 
אם האקדמיה תרצה לציין השנה שחקן אמריקאי , תיפול הבחירה על דה נירו ( 
שכבר זכה פעמיים ) . אם יזכה קוסטנר , תהיה זו בחירה סנטימנטלית , שתציין 
את הערכתה של הוליווד לשחקן שעשה זאת , הפיק וכתב וביים וכיכב בסרט השנה . 
בחירה כזאת תהפוך את קוסטנר לכוכב ששבר את כל שיאי האוסקר , אבל ההימור 
שלי הוא איירונס . בין השחקניות תיפול הבחירה בין גוליה רוברטס ( " אישה 
יפה " ) לאנגליקה יוסטון ( " הנוכלים " ) . רוברטס עדיין בתחילת הקריירה 
שלה ויש לה עוד סיכויים רבים לזכות , ולכן , כמו במקרה של מישל פייפר בשנה 
שעברה , עשויים חברי האקדמיה להעדיף את יוסטון על פניה . יוסטון כבר זכתה 
באוסקר משנה , אך הוליווד אוהבת אותה . היא בתו של במאי מוערך ונכדתו של 
שחקן מהולל . לרעתה של רוברטס פועלת מועמדותה בעבור קומדיה זה אינו זאנר 
שזכה בעבר לאוסקרים רבים . אני מהמר על יוסטון . בקטיגוריית שחקני המשנה 
העניינים מסתבכים . בין שחקני המשנה הבחירה תיפול בין גו פשי ( " החברה 
הטובים " ) לאל פצינו ( " דיק טרייסי " ) . הפרס מגיע לפשי , אך ייתכן 
שהוא ייפול בחיקו של פאצינו , כפיצוי על כך שעד עתה לא זכה באוסקר , למרות 
מספר רב של מועמדויות , ועל כך שהשנה הוא אינו מועמד לאוסקר ראשי על תפקידו 
ב"הסנדק 3 " . אם יזכה , זו תהיה במידת מה בדיחה על חשבונו , שכן הופעתו 
ב"דיק טרייסי " לא היתה אלא קוריוז משעשע . אינני מתחייב , אך מביע משאלת 
לב : גו פשי . מגיע לו . בין שחקניות המשנה הבחירה תיפול בין לורן בראקו 
( " החברה הטובים " ) , מרי מקדונל ( " רוקד עם זאבים " ) , וופי גולדברג 
( " רוח רפאים " ) . את גולדברג הוליווד אוהבת . מקדונל עשויה להיות 
עוד אות הערכה לפרויקט של קוסטנר . לבראקו מגיע . את האוסקר מחלקים לא רק 
למי שראוי . הוא מסמן את האופן שבו הוליווד רוצה לראות את עצמה , וכיצד 
היא רוצה שאחרים יראו אותה . הטקס הוא טפיחה קולקטיווית על שכמה של תעשיית 
הקולנוע האמריקאית . סרטו של קוסטנר מספק לה את ההזדמנות האידיאלית לכך . 
