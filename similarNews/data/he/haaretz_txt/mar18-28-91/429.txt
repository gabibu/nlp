עיט שמש ענק שנמצא לפני יותר משנה , תשוש ופצוע בנגב הצפוני , שוחרר אתמול 
לחופשי באילת . העיט , שהועבר עם הימצאו לרשות שמורות הטבע , טופל במשך 
השנה בשמורת החי - בר . אנשי השמורה האכילו אותו בידיהם והשקו אותו במזרקים 
עד שהחלים והתאושש . לאחרונה , לאור מצבו הטוב , החליטו המטפלים שהוא 
כשיר לחזור אל הטבע ולהצטרף לאלפי הדורסים החולפים מעל אילת בעונה זו . עם 
שחרורו , התרומם העיט הנדיר בתנועות כנפיים ונעלם מעל מטעי התמרים של קבוץ 
אילות . רגלו של העיט טובעה על מנת שאפשר יהיה לעקוב אחריו במידה ויגיע 
לתחנות טיבוע אחרות . העיט שוחרר בתחנת הטיבוע ליד אילת בה נאספו אנשי רשות 
שמורות הטבע , צפרים חובבים ומרצים שהגיעו לאילת לקראת הכנס הבין - לאומי 
לצפרות שייפתח במוצאי שבת . עיט שמש הוא מהדורסים הגדולים ומוטת כנפיו היא 
כשני מטרים . הוא מסוגל לדרוס וללכוד גם עופרי צבאים , ארנבות ובעלי חיים 
גדולים יותר . 
