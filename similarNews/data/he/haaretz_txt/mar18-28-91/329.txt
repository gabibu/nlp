נשיא צרפת פרנסואה מיטראן בחר מקום לא מוצלח במיוחד לקיים את פגישתו עם 
נשיא ארה"ב גורג בוש : בווילה במרטיניק , אי באוקיינוס האטלנטי ומושבה 
צרפתית , בדיוק כששני המנהיגים חזרו ממלחמה לשחרורה של מדינה כבושה בחלק 
אחר של העולם , וכשהם דנים בכינון סדר חדש , שחרור לאומי ודמוקרטיה . קודם 
לקיומה של הפגישה החלו להישמע מכיוונה של פאריס צלילים שונים מאלה שנשמעו 
בחודשים האחרונים . ארמון האליזה דאג להבהיר כי מעולם לא היו השקפותיהן 
של צרפת וארה"ב קרובות כל כך . שר החוץ רולאן דומא ביקר בוואשינגטון , 
ולאחריו ראש הממשלה מישל רוקאר . שני אלה עשו כל מאמץ להדגיש את הקרבה 
שבין שתי המדינות . פאריס הודיעה כי לא תערום מכשולים על דרכה של ארה"ב בניסיונה 
המחודש לפתרון המשבר במזרח התיכון . אמנם צרפת ממשיכה לדבוק בעמדתה כי הפתרון 
של ועידה בין - לאומית הוא הטוב ביותר , אך היא מוכנה לתמוך גם בדרכים אחרות . 
רוקאר אף ניסה להמעיט בחשיבותה של ועידה בין - לאומית ואמר שהיא בעיקר מסגרת 
פורמלית . בפאריס מרוצים . הן רוקאר והן דומא הדגישו כי במגעיהם עם הממשל 
האמריקאי הובהר להם כי ארה"ב רואה בצרפת מדינת - מפתח במציאת הסדר במזרח 
התיכון . בתחילת המשבר במפרץ ניסתה פאריס לנקוט דרך עצמאית במסגרת הקואליציה 
האנטי - עיראקית . כאשר סדאם חוסיין לא נענה לכל הצעת פשרה , צרפת יישרה 
קו בחוסר רצון עם הקואליציה , אך מיטראן ודומא הבטיחו כי לאחר המלחמה תנקוט 
צרפת מדיניות עצמאית . בימי פתיחת הקרב היבשתי , כשברקע נשמעו פיתויים 
דיפלומטיים מכיוון בריה"ם להפסיק את הקרבות , שמרה צרפת על נאמנותה , תוך 
כדי קריצה לפרויקטים הענקיים שעשויה כוויית המשתחררת להציע גם לחברות צרפתיות , 
ומאז תום הקרבות אף התקרבה לארה"ב . שר החוץ דומא אף אמר בשבוע שעבר , 
בראיון ל"לה מונד " , כי הפוליטיקה הערבית של דה - גול היתה " סדרה של 
אשליות " וכי זהו מיתוס בלבד שלצרפת יש מדיניות ערבית אחת . הוא הוסיף 
כי עקב המלחמה שינתה צרפת את גישתה האקסיומטית שלפיה האיחוד הערבי והלאומיות 
הערבית הם גל העתיד . הממשל הצרפתי יודע כי ארה"ב יצאה מן המלחמה כמעצמה 
העולמית החשובה ביותר , ולפני שצרפת מחליטה על מדיניות עצמאית יש לבחון 
עד כמה מוכן הנשיא בוש להעניק לה מקום של כבוד בתהליך המדיני המתחדש . לצרפת 
יש ממה לחשוש . בכל התקופה שקדמה למלחמה , וגם במהלכה , היתה פאריס בעלת 
הברית המערבית האמינה פחות גם על החברות המערביות וגם על החברות הערביות . 
כיום צרפת חוששת מתביעה של גרמניה , יפאן ואיטליה לבצע שינויים במועצת 
הביטחון שלפיהם תידרש צרפת לוותר על מקומה . לטענתן , הנסיבות שבהן נקבעו 
החברות הקבועות של המועצה השתנו . צרפת אינה עוד מעצמה עולמית , וגם במדינות 
העולם השלישי מעמדה מעורער . פאריס חוששת כי אם תנקוט קו עצמאי מדי , 
עלול הדבר לקדם את המדינות המבקשות לרשת את מקומה . אלא שגישה חיובית מדי 
כלפי ארה"ב עשויה לעורר ביקורת בתוך צרפת . הגוליסטים כבר החלו למתוח ביקורת . 
במדינה המאופיינת במערכת יחסים סבוכה של הערצה - שנאה לארה"ב אופנתי לשלח 
חצים בנותנת הטון בעולם . מיטראן יצטרך להמשיך אפוא במדיניות הניואנסים . 
הנושא המרכזי יהיה פתרון הבעיה הפלשתינית הקמת מדינה לפלשתינאים , תוך 
כדי " הבטחת ביטחונה של ישראל " ושמירה על מעמדו של אש"ף וראשו יאסר ערפאת . 
דברים ברוח זו נשמעו במסיבת העיתונאים המשותפת לו ולבוש בתום פגישותיהם 
במרטיניק . פאריס רואה בבעיה הפלשתינית נושא המאחד את העולם הערבי המפולג , 
ופעולה נמרצת מצדה בעניין זה עשויה לסייע לה לשמור על מעמד מיוחד בקרב מדינות 
ערב . 
