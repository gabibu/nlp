ניו - יורק ( מיוחד ל"הארץ " ) . ההרכב הרב - לאומי של הכוחות שלחמו נגד 
עיראק גרם למכשולים , אי - הבנות ומצבי מתיחות רבים . על כך דיווח אתמול 
ה"ניו - יורק טיימס " בכתבת תחקיר ארוכה הכוללת גילויים מאלפים על קשיי 
התיאום ושיתוף הפעולה בין היחידות של 73 המדינות שהשתתפו במתקפה היבשתית 
לשחרור כוויית . לדברי העיתון , גילה גנרל נורמן שוורצקופף כישורים של מדינאי 
בעל שיעור קומה , כאשר הצליח לגשר על אינטרסים מנוגדים וליצור לבסוף את 
התיאום שהביא לניצחון . הכתבה כוללת התייחסויות בלתי מחמיאות ליחידות הצבא 
הסורי והמצרי שלחמו תחת פיקודו של שוורצקופף , אך גם ביקורת כלפי הצרפתים 
והבריטים שנטו להפגין עצמאות והעמידו דרישות ותנאים . הבריטים התעקשו להפריד 
בין יחידות השריון שלהם לבין כוח הנחתים , ולצרפן לכוח היבשה בגבול סעודיה 
עליו הוטל לחדור בתנועת איגוף לעיראק . דרישת הבריטים , כותב העיתון , 
אילצה מפקדי שדה אמריקאים עייפים לשנות ברגע האחרון את תוכנית המלחמה . 
הצרפתים סירבו בתוקף כבר מתחילת התפרסות הכוח הרב - לאומי בסעודיה למסור 
לפיקוד העליון בריאד מידע טכני חשוב שנדרש כדי לשבש את התקשורת בין מטוסי 
המיראז של חיל האוויר העיראקי . הצרפתים עמדו בסירובם גם לאחר שהתחילה המתקפה 
האווירית , וכל הבקשות שהופנו לחיל האוויר הצרפתי בנושא זה , הושבו ריקם . 
" בשלב מסויים חדלנו לבקש מהצרפתים את המידע . לא רצינו שזה ייהפך לבעיה " , 
אמר גנרל אמריקאי . כאשר התקרב מועד המתקפה היבשתית נרתעו הסורים מצירופם 
לכוח שהוטל עליו להסתער לתוך כוויית . ליחידות הסוריות היו קשיים באספקת 
חלקי חילוף לטנקים הסובייטים שלהם ומסיבה זו , החליטו המתכננים האמריקאים 
לפרוס את היחידות הסוריות בקו עורפי . יחידות מצריות , סעודיות וכוויתיות 
התקשו להסתגל לקצב המהיר של המתקפה היבשתית ופיגרו אחר כוח הנחתים . הסעודים 
מצידם , לא איפשרו לקצינים אמריקאים לחקור ולתשאל את השבויים העיראקיים 
שנפלו בידיהם בנימוק שהם " אחים ערביים " ו"אורחים " . כדי למנוע אבידות 
כתוצאה מ"אש ידידותית " , הוגדר מיקומה הגיאוגרפי של כל יחידה בקפדנות ונעשתה 
הפרדה ברורה בין יחידות מצבאות מערביים לבין יחידות מצבאות ערביים . לרשות 
צבא כוויית היו טנקים מדגמים טי48 יוגוסלאביים הדומים מאוד לטנקים מדגמי 
טי27 שהיו לשריון העיראקי . משיקולים פוליטיים , נצטוו יחידות ערביות להיכנס 
ראשונות לשטח כוויית , לאחר ששתי דיוויזיות נחתים הובילו את חוד ההתקפה . 
מכיוון שהצבא המצרי אמון על דוקטרינות סובייטיות , התקשו יחידות מצריות 
לעמוד בלוח הזמנים ובקצב המתקפה ביום הראשון . יחידות קדמיות של הסעודים 
והכווייתים , שהיו ממוקמות באגף המזרחי של היחידות המצריות , לא מצאו את 
הפרצות בקווי ההגנה ובביצורים העיראקיים שנגרמו על - ידי הפצצות הריכוך מהאוויר . 
המשימה המרכזית שהוטלה על הסורים היתה להגן על האגף העורפי של הנחתים בסעודיה . 
רק לקראת תאריך התחלת המתקפה הביעו הסורים נכונות להשתתף בכוחות שיחדרו 
לכוויית . מפנה ביחס המפקדים המערביים לכוח הסעודי והכווייתי בא לאחר הקרב 
על חאפגי במהלכו הוכיחו הערבים רצון לחימה מרשים . עם זאת בניגוד לקשיי התיאום 
בין כוחות היבשה , פעל הכוח האווירי הרב - לאומי כמעט מתחילה בתיאום מלא . 
בכוח זה השתתפו מטוסים מ21 מדינות הקואליציה וכל הטייסים היו דוברי אנגלית . 
" הכוח האווירי פעל בשילוב מוחלט " , אמר לעיתון מפקד בכיר בחיל האוויר 
האמריקאי . קשיים לא מעטים התעוררו בתיאום פעולות הכוחות הימיים . היו יחידות 
צי שדרשו לפעול במפרץ בעוד אחרות ביקשו להתפרס בים סוף . ממשלות אחדות התירו 
ליחידות הצי שלהן לירות רק יריות אזהרה , אחרות סירבו אף לפעולה כזאת . 
הבריטים איימו כי יוציאו את יחידות הצי שלהם מהמפרץ אם ארצות הברית לא תספק 
אמצעי הגנה בטוחים לשולות המוקשים הבריטיות . עקב כך הוצאו מטוסי קרב של 
הצי האמריקאי ממשימות התקפה ונשלחו להגן על שולות המוקשים הבריטיות . כדי 
לא לפגוע ברגשות הערביים , הוחלט שלא למנות מפקד עליון אחד , כפי שנהוג 
בנאט"ו , ולמעשה פעלו בו - זמנית שני פיקודים מערבי וערבי . גנרל שוורצקופף 
נפגש מדי יום להתייעצות עם המפקד המקביל לו , הגנרל הסעודי חאלד סולטאן . 
כמו - כן הקפיד לקיים פגישות תיאום עם הבריטים והצרפתים . הניו - יורק טיימס 
כותב כי שר ההגנה הסובייטי , מרשל דימיטרי יאזוב , הביע הערצה לדרך בה 
הצליח שוורצקופף לתאם בין יחידות הכוח הרב - לאומי . " אנו יכולים ללמוד 
הרבה מן הארגון והתיאום בין יחידות ממדינות שונות הדוברות שפות שונות ומשתמשות 
בכלי נשק ואמצעי לוחמה שונים " , אמר יאזוב . 
