כאשר צופים בסרטם של גון יוז , שכתב והפיק , וכריס קולומבוס שביים , קל 
להבין מדוע הוא הפך אחד מלהיטי הענק המפתיעים של השנה . הסרט פשוט עובד , 
והוא מבוצע במידה לא קטנה של מיומנות ושנינות . הוא יודע מה הוא מבקש להשיג , 
ועושה זאת במרץ ובהנאה . זה סרט ילדים שגם מבוגרים לא יסבלו ממנו . יוז 
וקלומבוס מצליחים לשוות לסרט צביון של אגדה קלסית בלבוש מודרני , שמלווה 
בקריצה אירונית , וכל אחד ממרכיבי הסרט ועלילתו משרתים יעד זה . הסיפור 
מתרחש בתקופת חג המולד , בפרבר אמיד ומקושט של אחת מערי אמריקה . הצביון 
האגדי שואב גם מהזמן והמקום שבו הוא מתרחש . סביר להניח שהוא יהיה לאחד 
הסרטים שמוזהים בתודעה האמריקאית עם חג המולד , ויוקרן שוב מדי שנה . הסרט 
הוא סיפורו של קווין בן השמונה , בנה של משפחה מרובת קרובים , שיוצאת לחופשת 
חג המולד לצרפת . מרוב מהומה בבוקר הנסיעה נשכח הילד מאחור , בבית הגדול 
והריק , בשכונה שכל דייריה נטשו אותה לרגל החג . האופי האגדי נבנה על 
כך שערב קודם לכן קווין רב עם בני משפחתו והביע את המשאלה שהמשפחה תיעלם 
והוא יישאר סוף סוף לבדו . כאשר הוא מתעורר בבוקר ומוצא את עצמו נטוש , 
הוא מאמין שמשאלתו נתמלאה . בשכונה קיים ה"בגי - מן " המסורתי של סיפורים 
מעין אלה דמות שמפחידה ילדים ומתגלה , לבסוף , הרבה פחות מסוכנת ממה שהיא . 
בסרט זהו זקן זעוף - פנים וחד - עין , שמספרים עליו כי רצח את כל בני משפחתו . 
יש גם צמד פורצים שלומיאלים בעלי כוונות זדוניות , שמבקשים " לנקות " 
את השכונה . הם מזכירים בסגנונם את צמד הנוכלים שגילמו בזמנמם טרי תומס 
ופיטר סלרס בגרסה הקולנועית של " אצבעוני " . קווין , שגובר עליהם בתכסיסים 
מתוחכמים , הוא מין גרסה עדכנית של אצבעוני . העלילה עוקבת בד בבדאחר ניסיונה 
של אמו של קווין לחזור אליו , ואחרי ניסיונותיו של קווין למנוע חדירה למבצרו . 
בין השאר האם תופסת טרמף עם להקה של נגני פולקה , שבראשם עומד גון קנדי . 
חלקו האחרון של הסרט מוקדש לתיאור התחבולות שממציא קווין כדי להערים על 
תוקפיו . זה שיאו של הסרט : מתקפה פיסית - קומית , שכולה נפילות , החלקות , 
הידבקות לזפת , הליכה ברגליים יחפות על זגוגיות . הפיסית הגמורה של קטעים 
קומיים אלה מצליחה לסחוף . הטרנספורמציה שעובר קווין בסרט מוסיפה לצביונו 
האגדי . עד לתחילתה של ההרפתקה הוא נתפס על ידי סביבתו כילד חסר ישע , 
שזקוק לעזרה תמידית מצד המבוגרים . גבורתו היא נקמתו המתוקה בסביבתו הקרובה , 
המביטה עליו מגבוה . זו פנטסיה אופיינית לאגדות , וזו אחת הסיבות שהן 
כובשות לב קטנים ומבוגרים כאחד . חבל שהסרט אינו מרחיק יותר בהיבט האירוני 
והזדוני שלו . בתחילתו מתוארת משפחתו של קווין באור אכזרי למדי : אף אחד 
אינו מקשיב לזולתו . זה תא משפחתי רועש שהכל בו פוגעים בכל . אבל יוז וקולומבוס 
אינם יכולים שלא לנסות להוכיח שאחרי ככלות הכל משפחה מאוחדת היא הדבר הטוב 
ביותר שיש , והסרט , ובעיקר חלקו האחרון , דביק במידה שממתנת את ההיבט 
הקשוח והלא - רגשני שלו . לחוסר הרגשנות של הסרט תורם מקולי קאלקין , שמגלם 
בחן ובשנינות את תפקידו של קווין . הוא יודע לצרוח , ויש לו מבט זדוני 
באמת בעיניים שבפני - במלאך שלו . הוא מצחיק , הוא חינני , והוא מעניק 
לסרט את הטון הנכון , שממזג בין תום ובין תכסיסנות מרושעת . מוצלחים גם 
צמד הפורצימדניאל סטרן וגו פשי ( עם שן זהב בקדמת פיו ) . כל נפילה וכל 
החלקה של הפורצים גורמת אנקות הזדהות אצל הצופים , וכל ניצחון של קווין 
סוחט קריאת הידד . מנגנון העלילה מתפתח בקצב , ואנו נקלעים לתוכו , נענים 
למלכודת הבידורית שנסגרת גם עלינו . 
