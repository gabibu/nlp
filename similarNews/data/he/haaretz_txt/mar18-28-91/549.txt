עכשיו כבר ברור כי ליל הייחודיים בכנסת הפך לחלק מן הפולקלור הלאומי . 
תמיד פורץ משבר , ויד ח"ך אוחזת בגרון רעהו , ונמצא עיתונאי השולף את הערתו 
המפורסמת של אוליוור קרומוול בבואו לפזר את הפרלמנט באנגליה , וכולם גונחים 
" אוי " ו"בושה " ומסתלקים עם המיליונים בכיס עד לשנה הבאה . האזנתי ב"קול 
ישראל " לראיון עם מרכז סיעת הליכוד בוועדת הכספים , אריאל ויינשטיין , 
שהסביר כי סחיטת כספי הייחודיים מגונה , אבל על כך הוא ייאבק רק במפלגתו . 
בכנסת , הוסיף הח"ך מהליכוד , יפעל בכל כוחו לאישור ההקצבות לחרדים , 
מפני שלולא כן עלול השלטון להישמט מן הקואליציה ולהימסר למתחרים . בדיוק 
במלים אלה הוא התפלמס לפני שנה . כך בדיוק יתפלמס , כרגיל , בשנה הבאה . 
כולם חוזרים על עצמם . מדי שנה מתקן יאיר לוי מש"ס את העיוות והקיפוח . 
בכל סיבוב מכריזים כי היה לו הישג כספי מרשים . כעבור שנה שוב מתחילים 
איכשהו בעיוות ובקיפוח , ושוכחים כי זה תוקן כבר אשתקד , ושוב זה עולה 
במיליונים נוספים , ובשנה הבאה יחדשו את המיקוח בעיוות ובקיפוח . למעשה , 
בקריטריונים האלה אפילו המפד"ל בסדר . אם כולם שולחים יד מגונה לקופה ונוטלים 
ממנה מלוא החופן , מדוע ייגרע חלקה ? וכי ח"ך המתנגד כללית להעלאת שכר 
צריך להתעקש למחוק את התוספת מתלושו האישי ? אלא שהמפד"ל אימצה לעצמה סגנון 
חורק . במקום לומר מן ההתחלה שהיא נגד , אבל אם יחלקו כספים ייחודיים גם 
לה היא תתמוך , ניהלה מאבק תמוה : תחילה גלגול עיניים קדושות לשמיים נגד 
הייחודיים , ורק אחר כך חיוך של הנאה ולחיים ורדרדות עם קבלתם . בבולמוס 
לא נתנו הפוליטיקאים את דעתם לתוצאה , שכספי הייחודיים השחיתו את הפוליטיקה 
הישראלית בממדים של מגיפה , של כתם שאי - אפשר להסירו , של ריח רע ששום 
מסנן אוויר לא יטהרו . הסטיגמה היא כה כללית עד כי נדמה שאפילו מרכיבי האופוזיציה 
לא יזכו לתודת הציבור על החלטתם לא לגעת בכסף האסור . הרי אפילו בעניין 
זה נתלים עדיין דוברי הליכוד על בלימת התירוץ השחוק כי מוזיאון האצ"ל ובית 
לח"י לא קיבלו כספים ייחודיים בשנות שלטונו של המערך . הכסף הזה הוא החומר 
והלבנים לבנין הפירמידה הקואליציונית . משעשע להרהר מה חשבה שרה דורון לעצמה 
על עצמה בהכריזה במפגש סיעות הרוב , על סף הביזיון , כי הקואליציה היא 
קשר אידיאולוגי ולא ניצול של מצב מזדמן . זה התירוץ והצידוק הנדוש לכל דבר . 
המיליונים למוסדות , שבחלקם מפיצים תעמולה נגד השירות בצה"ל , זורמים 
לקופות מפוקפקות תחת הכיסוי שהם מעניקים את המשך השליטה ביהודה ושומרון . 
משלמים להם וקונים שקט תעשייתי בקואליציה , ואפשר להמשיך להחזיק בשטחים 
ולהתמקח עם ארה"ב ולהתעמת עם הפלשתינאים , וזו התכלית . הכסף יענה את הכל . 
הוא מקיים את הממשלה ומזין אותה ומרפד את כורסותיה ומבטיח כי לא תיפול מרצונה 
החפשי . אמנם אינה מוגנת כליל מאפשרות כזאת . גורג בוש עשוי להפילה . 
גם יוסף חריש ודורית בייניש , אם יחליטו להעמיד את אריה דרעי לדין . וחוץ 
מזה הכל בסדר , וגם בשנה הבאה יתקיים ליל הייחודיים , ויינשטיין יתפתל 
שהוא נגד - אבל - בעד , והמפד"ל תאמר כי זו השנה האחרונה , ושוב תהיה נקודת 
המוצא שש"ס ואגודת ישראל מקופחות , ושוב יצטט מישהו את אוליוור קרומוול , 
ומה שהיה הוא שיהיה ואין חדש תחת השמש . לבד מכך שהדמוקרטיה בישראל נהרסת 
ומחולחלת ; שצעירים לא סתם בזים לכנסת אלא מתחילים לפקפק במונח " הכרעת 
רוב " ומה חובתם לקבל את מרותו . הצירוף של מצוקה ביטחונית ופוליטיקאים 
מושחתים וציניים עלול להיות קטלני לדור צעיר , שנולד אל תוך מצב דמוקרטי 
ואינו מרבה להעריך את יתרונותיה על פני כל שיטת שלטון אחרת . אמנם טוענים 
באוזניו כי כל דמוקרטיה היא פשרה בין אפשרויות ויש בה גם מרכיבים של עסקות 
המעלות צחנה . אבל דברים כאלה לא עומדים במבחן מראה העיניים : ב"רואים 
עולם " שלהם לעולם אין הדמוקרטיה האמריקאית והאנגלית מציגה מחזות מהסוג 
שהכנסת משופעת בהם . 
