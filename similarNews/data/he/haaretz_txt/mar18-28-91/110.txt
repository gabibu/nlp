בלגרד ( ע"ר ) . סלובודאן מילוסוויץ , הנשיא הקומוניסטי של סרביה , 
פועל להביא לשיתוק מלא של הנשיאות המשותפת היוגוסלווית , לאחר התפטרותם 
של שלושה מחברי הנשיאות מעריכים פרשנים מדיניים בבלגרד . אולם מילוסוויץ 
נתון בסרביה עצמה תחת לחץ גובר והולך של האופוזיציה הדמוקרטית התובעת את 
הדחתו והדחת מממשלתו הקומוניסטית . שלושת חברי הנשיאות התומכים במילוסוויץ 
ביניהם נשיא יוגוסלוויה הנוכחי בוריסאב יוביץ התפטרו מן הנשיאות בסוף השבוע , 
לאחר שלא עלה בידם להעביר החלטה לנקיטת אמצעי חירום כדי להתגבר על המשבר 
הפוקד את המדינה , שהוא לכל הדעות החמור ביותר מאז מלחמת העולם השנייה . 
מילוסוויץ כבר הבהיר בשבת כי לא יכיר בנשיאות היוגוסלווית אשר בידה הפיקוד 
העליון על כוחות הצבא . הוא אמר כי יבקש מן הפרלמנט הסרבי להוציא מן הנשיאות 
את ריזו סאפונקסיו , נציג מחוז קוסובו . צעד זה ישאיר את הנשיאות ללא קוורום . 
ואכן אתמול החליט הפרלמנט של סרביה , ברוב גדול , להדיח את נציג קוסובו 
מהנשיאות המשותפת של יוגוסלוויה . ההדחה באה לאחר שהנציג מקוסובו הצביע 
נגד הטלת אמצעי חירום , כפי שהוצע על - ידי הצבא . ההצעה נתמכה בידי נציג 
סרביה ושני נציגים נוספים התומכים בסרביה , שהתפטרו , כאמור , מתפקידיהם . 
בעקבות הדחתו של סאפונקסיו לא יכולה עוד נשיאות יוגוסלוויה לתפקד מבחינה 
חוקית , מכיוון שרק מחצית מחבריה מחזיקים עדיין בתפקידם . הפרלמנט של סרביה 
דחה עד ל02 במארס את מינויו של מחליף לסאפונקסיו , ושלל מנשיא חבל קוסובו 
את האפשרות להחליף את הנציג בנשיאות המדינה . נשיאות יוגוסלוויה היא גוף 
קולקטיווי המונה שמונה חברים . על פי החוק יכולה הנשיאות להתכנס רק בתנאי 
ששיווצר קוורום של לפחות חמישה חברים . עקב החלטת הפרלמנט הסרבי נשללה אפשרות 
היווצרותו של הקוורום , והמדינה נשארה ללא הנהגה קולקטיווית . התפטרות שלושת 
חברי הנשיאות והדחת נציג קוסובו , עוררו חששות בקרב הסרבים ביתר הרפובליקות 
ביוגוסלוויה , במיוחד בקרואטיה ובבוסניה - הרצגובינה . במדינה הולכת וגוברת 
הסכנה להתנגשויות אתניות ואף למלחמת אזרחים . קפידבינבעוד המאבק על הנשיאות 
ביוגוסלוויה נמשך , הגבירו החוגים אנטי - קומוניסטים בסרביה את לחצם כדי 
לשים קץ לממשלה הקומוניסטית של הרפובליקה . וק דראסקוביץ , מנהיג תנועת 
ההתחדשות הסרבית האנטי - קומוניסטית , דרש את התפטרות ממשלת סרביה באיגרת 
לפרלמנט . " המשתתפים בהפגנה שקטה נגד המשטר הותקפו בגז מדמיע ועל ידי 
נגמ"שים , תותחי מים ואמצעים אחרים . לא היתה להם כל אפשרות להתגונן " , 
הוא טען . דראסקוביץ אמר עוד כי ראש ממשלת סרביה , דראגוטין זלנוביץ , 
אחראי להתנגשויות האלימות ואין באמתחתו תוכנית לחלץ את סרביה מהתוהו ובוהו 
הכלכלי אליו הידרדרה . פרשנים מדיניים בבלגרד צופים מהומות נוספות מחר אם 
לא יינתן לדראסקוביץ לנאום בפני הפרלמנט , ואם דו"ח פרלמנטרי על ההפגנות 
האחרונות לא ישביע את רצון הסטודנטים באופוזיציה . המפלגה הקומוניסטית השלטת 
בסרביה , שהחליפה שמה למפלגה סוציאליסטית , הודיעה כי דראסקוביץ לא יוכל 
לנאום בפרלמנט מפני שאין הוא ציר . 
