ביום שני השבוע , כאשר מליאת הכנסת דנה בחמש הצעות אי - אמון בממשלה , 
לא נכח איש מן השרים ליד שולחן הממשלה . חברי הכנסת מרדכי גור ( מערך ) 
, יוסי שריד ( רץ ) , יאיר צבן ( מפ"ם ) , אברהם פורז ( שינוי ) 
וצרלי ביטון ( פנתרים ) ביקרו את הממשלה על מחדליה בקליטת העלייה , 
אבל נציג הממשלה ( שר הבינוי והשיכון אריאל שרון ) , שאמור היה להשיב 
על הביקורת , לא נכח באולם . הזלזול המופגן של הממשלה בבית המחוקקים עורר 
את רוגזם של כמה ח"כים מן האופוזיציה , שתבעו מהיו"ר , דב שילנסקי , להפסיק 
את הישיבה עד שנציג הממשלה יואיל להיכנס לאולם . שילנסקי הודיע שאם בתוך 
עשר דקות לא ייכנס לאולם נציג הממשלה , הוא יכריז על הפסקה . לא חלפו דקות 
ספורות ושר החקלאות רפאל איתן נכנס לאולם . שילנסקי שאל אותו אם הוא נציג 
הממשלה בדיון על קליטת העלייה . איתן , נבוך משהו , השיב " אני תורן , 
אבל אינני ממונה על ידי הממשלה להשיב על ההצעות " . רק שעה ארוכה לאחר מכן , 
בסוף הדיון , נכנס השר שרון והשיב על הצעות האי - אמון , בלי ששמע את 
מרביתן . זו רק דוגמה אחת ליחסה המעליב של הממשלה אל בית המחוקקים בדיוני 
מושב החורף של הכנסתשהסתיימו אתמול . ראש הממשלה יצחק שמיר מיעט להתייצב 
במשכן , ורק בשלביה האחרונים של מלחמת המפרץ מצא לנכון לשאת נאום מדיני , 
בסיכום הדיון על המלחמה . גם שאר שרי הממשלה אינם מייחסים חשיבות לבית 
המחוקקים . אלה שיש להם סגנים מטילים על הסגנים להשיב על שאילתות בענייני 
משרדיהם . ובדרך כלל ח"כים ממתינים חודשים ארוכים עד שהם זוכים למענה . 
753 שאילתות שהוגשו מאז תחילת מושב החורף טרם נענו . מהן 92 הוגשו לפני 
חודשים ארוכים , ולעתים יותר משנה . כך , למשל , ממתין ח"ך דוד ליבאי 
( מערך ) לתשובת שר הפנים אריה דרעי על שאילתה בנושא דו"ח מבקר עיריית 
תל - אביב מ91 בפברואר אשתקד . אולם לא רק השרים מזלזלים בכנסת . גם מרבית 
שרי מפלגת העבודה לשעבר עדיין לא הסתגלו למצבם כח"כים מן השורה . יו"ר מפלגת 
העבודה , שמעון פרס , ושר הביטחון לשעבר , יצחק רבין , משתתפים בקביעות 
בישיבות ועדת החוץ והביטחון , אבל אינם יוזמים הצעות חוק , הצעות לסדר 
היום , ובוודאי אין זה לפי כבודם להגיש שאילתות . הוא הדין בנשיא לשעבר 
ושר החינוך לשעבר יצחק נבון , שר המשטרה לשעבר חיים בר - לב ושר הביטחון 
בדימוס עזר וייצמן . לעומת זאת , השרים לשעבר משה שחל , אברהם כץ - עוז , 
יעקב צור , ובמידה מסוימת גם גד יעקבי , חזרו לפעילות פרלמנטרית מלאה . 
לפיכך , אף כי הקואליציה אינה נהנית מרוב מוצק ( 66 ח"כים ) , כשם שהיה 
בימי כהונתה של ממשלת האחדות , אין היא מתקשה לאשר הצעות חוק שנועדו לרצות 
את המפלגות החרדיות ( תחבורה ציבורית בשבת , איסור פרסומי תועבה וגידול 
ושיווק של בשר חזיר ) או חוקים ותקנות שתכליתם הגבלת יכולת מאבקן של מפלגות 
האופוזיציה הקטנות ( רק השבוע אושרה בקריאה סופית התקנה המגבילה סיעות שבהן 
פחות מעשרה ח"כים בהגשת שלוש הצעות אי - אמון בלבד בכל מושב ) , ולאשר 
את צירופו לממשלה של נושא דגל הטרנספר , השר רחבעם זאבי . גם כל המאמצים 
להביא להפלת הממשלה באמצעות הצעות אי - אמון כלפיה נכשלו . המערך ( בתמיכת 
רץ , שינוי , מפ"ם , הרשימה המתקדמת וחד"ש ) ניסה להפיל את ממשלת שמיר 
שוב ושוב , אבל מלכתחילה היה ברור שאלה ניסיונות סרק , שהוסרו ללא קושי 
על ידי הליכוד ותומכיו מהימין ומהמפלגות הדתיות . ח"כים מהאופוזיציה גם 
שגו כאשר מטעמי נוחות נתנו יד להסכמי קיזוז עם ח"כים מהקואליציה . בכך הקלו 
את חייה של הממשלה . בשבועות המלחמה , בעת שישראל ספגה מכות טילים , 
דנו במליאת הכנסת בבעיותיהם של ילדים אוטיסטיים והדיון האמיתי עבר למזנון 
הח"כים . כולם הסתופפו סביב אלופים ותתי - אלופים במילואים , שהשמיעו 
הערכות ותחזיות . במושב החורף החלו שידורי הטלוויזיה הישירים בערוץ 2 מישיבות 
המליאה . השידורים הישירים לא הביאו לשיפור רמת הדיונים , אבל השפיעו על 
נוכחות חברי הכנסת בדיונים . במושב שננעל אמש אושרו 93 חוקים בקריאה סופית , 
אולם יותר מכל זכור החוק ( שאושר ביוזמתו של יו"ר ועדת החוקה , ח"ך אוריאל 
לין מהליכוד ) נגד העריקים , שנועד למנוע בעתיד תופעות דוגמת אפרים גור 
ואליעזר מזרחי , שנדדו מסיעה לסיעה עם מנדט פרטי . היתה קבוצה קטנה של ח"כים 
שלא נהגו כרובוטים והרימו את ידם בהצבעות בניגוד לעמדת מפלגתם . ח"ך יעקב 
שמאי ( ליכוד ) הצביע נגד חוק ההסדרים במשק , הח"כים ראובן ריבלין ומיכאל 
קליינר ( ליכוד ) הרימו את ידם נגד הסרת חסינותו של ח"ך מוחמד מיעארי בשל 
מפגשים שקיים עם אנשי אש"ף , וח"ך בני בגין ( ליכוד ) התנגד לצירופו 
של רחבעם זאבי לממשלה . כל השאר הלכו בתלם , גם כשלא היו שלמים עם הצבעתם , 
ורק בשיחות פרטיות הביעו שאט נפש . 
