בדברו בפני הסתדרות המורים בישראל העיר א"ב יהושע : " ליהודי הגולה וליהודי 
ישראל יש היסטוריה משותפת , אך גורלנו אינו בהכרח זהה . המשבר במפרץ הוכיח 
זאת בצורה כואבת מאוד " . ואכן , תגובת יהדות הגולה לנעשה בישראל בעת המשבר 
במפרץ קרעה קרעים עמוקים ברשת היחסים העדינים בין שני מרכזים אלה של יהדות 
העולם . אולי משום כך שיחות ישירות , גם אם קשות , יביאו את משפחת הגולה 
להבין את עומק הרגשות בישראל בנושא זה . הערות שנשמעו בסקירה על תגובת הקהילה 
האמריקאית - היהודית מעל מרקע הטלוויזיה , בנוסח ההערה כי " בכל פעם ששמעתי 
שסקאד נחת בתל - אביב הרגשתי שפגעו בי אישית " , עלבו בישראלים . לא מזמן 
מצאתי בעיתון אמריקאי תצלום של אחד ממנהיגי הקהילה היהודית האמריקאית חובש 
מסיכת גז . אותו אדם בילה בישראל 63 שעות , ומעולם לא שהה בה בעת התקפת 
טילים . קשה לספור את המודעות בשירות עצמי של משלחות ההזדהות היהודיות שהתפרסמו 
בעיתוני ישראל באותו זמן . מודעה אחת פורסמה לאחר שהמלחמה פרצה ונוסחה היה 
כזה , שניתן היה להבין ממנה שהמשלחת עדיין שוהה בארץ , בעוד שהיא חזרה 
לארה"ב לפני שפרצו פעולות האיבה . למרות זאת , אינני יכול להאשים את יהודי 
התפוצות בגין התנהגותם . הם חשו מנותקים . אך אל להם לשטות בעצמם ולחשוב 
שמשלחות ההזדהות שבאו לביקור של 84 שעות הבינו מה שישראל עברה . הם אינם 
דמות הגיבור שעיצבו לעצמם , ובוודאי שאנו בישראל איננו מחשיבים את עצמנו 
גיבורים . האמת מצביעה על מציאות אכזרית . מ2 באוגוסט ואילך , לא רק שיהודי 
הגולה הפסיקו לבוא לישראל , גם אלה ששהו כאן עזבו בהמוניהם . מובן שהיו 
יוצאים מן הכלל . יתרה מזאת , בראשית המשבר חששו יהודי הגולה להשמיע את 
קולם . בפרט יהודי אמריקה לא רצו להיות מואשמים בדחיפת אמריקה למלחמה , 
ועוד פחות מכך בנאמנות כפולה . רק לאחר שהנשיא בוש השווה את סדאם חוסיין 
להיטלר הרגישו יהודי אמריקה פטריוטיים דיים לבטא עמדה תקיפה נגד עיראק . 
קל להבין את הקושי בעמדתם של יהודי התפוצות כשישראל עומדת במוקד ההתעניינות 
העולמית . אך גם כשיש אצלם סתירות עליהם להיות חופשיים להביע את דעתם כיהודים 
בתפוצות ולא כמי שמשחקים ב"להיות ישראלים " . יהודים בחו"ל יכולים להתמקד 
בנושאים רבים שבהם ישראל והגולה מצטלבים : הפרת זכויות אדם בשטחים , שליטת 
האורתודוקסים בנושאים דתיים , עלייה וקליטה . התייחסותה של יהדות הגולה 
לנושאים אלה יכולה לשרת את צרכיה של ישראל יותר מאשר את יהדות הגולה עצמה . 
אך כל אחד צריך להיות ער למיקומן הגיאוגרפי של הערות וחוויות . אין לערבב 
את היחס הכן אל ישראל עם ניסיון החיים המיידי בה . יהודים רבים מדי בגולה 
משווים את רמת ההלם שלהם מן הטילים לפחד שחשו תושבי ישראל . אך לנו היורק 
תשעים שניות לאסוף את בני משפחותינו ולשעוט לעבר החדר האטום . הזדהות הגולה , 
ביטויי רגשות עזים , הם נכונים ואפילו ראויים לשבח , אך הם אינם תחליף 
למציאות הקיום בישראל . ליהודי הגולה יש צורך להתבטא , ולבקר בישראל בתקופות 
מתח . אך עליהם לדעת שביקורים אלה תורמים להם יותר מאשר לנו . הם מרגישים 
צורך להרגיש מיוסרים , אשמים , גאים , דומעים , אך אל להם לשגות באשליה 
שחוויותיהם במשך המשבר במפרץ היו זהות לשלנו . כדי שחוויותיהם יהיו זהות 
לשלנו , עליהם לבוא לחיות כאן . רק אז ישתלבו גורלותינו . כל צעד אחר 
לא יהיה אלא ביטוי דרמטי לטראומת נפילתו של טיל סקאד בבוורלי - הילס , סליחה , 
רמת - גן . 
