הניצחון המוחץ על סדאם חוסיין עורר אצל נשיא ארה"ב ואצל רבים מעוזריו הקרובים 
ביותר את התקווה , כי השעה תהיה כשרה לעיצובו של סדר עולמי חדש , ולא 
ייתכן כי מקומו של המזה"ת ייפקד בו . מזכיר המדינה , גיימס בייקר , קבע 
את מציאת פתרון לשתי הבעיות שבאזור היעדר יחסים תקינים בין רוב מדינות 
ערב לישראל , ומאבק הפלשתינאים בשטחים כיעד בעל קדימות למאמץ דיפלומטי . 
קשה לומר כי בייקר יכול היה לשאוב עידוד של ממש מפגישותיו ; עם זאת , 
מהתבטאויותיו אחרי המסע מוקדם להסיק כי אמר נואש . אבל אחרים בקרבתו של 
בוש החלו לפקפק ; היועץ לביטחון הלאומי , ברנט סקוקרופט , אינו שולל נסיונות 
אמריקאיים ליישב סכסוכים ברחבי תבל , אבל הוא מסייג את הסכמתו בקיום הערכה 
כי יש " סיכוי סביר להצלחה מדינית " . לגבי הסכסוך הערבי - ישראלי אין הוא 
מבחין בסיכוי זה , ולכן ייעץ לנשיא לנטוש את העיסוק בו ( " הארץ " 3 . 
62 ) . מדחיית נסיעתו המתוכננת של בוש למזרח התיכון עד חודש מאי , אין 
להסיק כי כי הנשיא כבר אימץ את עצתו של סקוקרופט . קיימים יועצים נוספים 
בוואשינגטון אשר אינם מטיפים להשארת הסכסוך הערבי - ישראלי בידי הגורמים 
האזוריים , ואין הם ממליצים על הינתקות ארה"ב מכל טיפול בבעיה המסובכת הזאת . 
הרעיון של ועידה אזורית מוסיף לקסום לקבוצת פקידים אשר גם להשקפותיהם משקל 
מסוים ; דניס רוס דוגל בשיטה של צעדים קטנים לקראת מהלך שאפתני יותר ; 
כדאי גם לזכור כי ההכרעה מופקדת בידי הנשיא , שנראה כי אמונתו בייעודה 
הכל - עולמי של ארה"ב איתנה . אין זאת אומרת כי לא יאזין גם לעצות מסויגות 
וזהירות . ויליאם רוגרס , סיירוס וואנס וגורג שולץ נכוו ברותחין , ולא 
מעט פרשנים בתקשורת הופכים את הספקנות לגבי פתרון בעיית ישראל - ערב וישראל - 
פלשתינאים להוכחה המאשרת את כושרם המקצועי . אבל קשה גם להעלות על הדעת 
כי הנשיא בוש יוותר על אחד ממרכיבי החזון הכולל שלו . יכול להיות נוח להנהגה 
האמריקאית שלא לשדל את מנהיגי סוריה , סעודיה , ירדן ומצרים , וגם את 
ממשלת ישראל ואת הפלשתינאים להתפשר בינם לבין עצמם . כוויית הרי שוחררה 
ומכונת המלחמה העיראקית ספגה מהלומה שגוזלת ממנה , למשך כמה שנים , יכולת 
התקפתית . סוריה לא תתקוף לבדה את ישראל , והממלכה ההאשמית הירדנית מוסיפה 
לשמש בשביל ישראל בתפקיד של אזור ביטחון מול פני עיראק , ואין לישראל מה 
לחשוש מסעודיה וממצרים . אולם רגשות ההקלה שאנו מרגישים ברגע זה מי יודע 
כמה זמן יהיו בתוקף ; אם ארה"ב לא תצליח להניע את מדינות ערב ללכת אחרי 
הדוגמה המצרית , הפלשתינאים יוסיפו להתנות כל הידברות עם ישראל בברכתה 
של הנהגת אש"ף , וממשלת שמיר אינה מוכנה לכל ויתור טריטוריאלי הרגיעה של 
היום תתגלה חיש מהר כאשליה , וסכנת התלקחות מלחמתית תוסיף לרחף באזור . 
אם ההנהגה האמריקאית רוצה בשלום במזה"ת , היא תצטרך ליזום פעולה נמרצת 
כדי לכבות את האש הלוחשת בטרם תפרוץ הלהבה . לולא הנרי קיסינגר , צה"ל 
היה עדיין חונה במעברי המיתלה והגידי ; לולא גימי קרטר , לא היה שלום בין 
קהיר לירושלים . מן הראוי כי הנשיא בוש יזכור את ההישגים האמריקאיים האלה 
ולא יטה אוזן לעצות אשר מזכירות לו רק את האכזבות . למעצמת - על אסור לנוח 
על זרי הדפנה של ניצחון צבאי ; עצם כוחה מחייב אותה להתקדם בדרך לעשיית 
שלום כולל . 
