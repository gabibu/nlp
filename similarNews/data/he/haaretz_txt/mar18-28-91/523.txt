למרות כל הניסיונות לחבב את דמותו של ארנולד שוורצנגר , קשה להסתדר עם מבטאו 
האוסטרי הכבד , ועדיין נדמה שכל מלה נפלטת מפיו בכאב . גופו נראה כמו 
המצאה לא כל - כך מוצלחת של צייר קומיקס , וכאשר הוא זז , אין זה ודאי 
שיש קשר ישיר בין מוחו לגפיו . נכון שהופעתו מול המצלמות היתה לנינוחה יותר 
עם השנים , אך אצל אחר היא היתה נדמית כקיפאון . שוורצנגר הוא פשוט גיבור 
קולנועי ששועט קדימה בנחישות דעת ובלי להביט אחורה ולצדדים . אולי דווקא 
תכונות אלו הפכו אותו לסופרסטאר האידיאלי לשנות התשעים , סמל לגיבורים אמריקאים 
מסתערים . בסרט זה נעשה ניסיון נוסף לרכך את דמותו ולהרחיק אותו מסביבתו 
הטבעית . כמו ב"תאומים " , שבו הוצמד לו היפוכו הגמור , דני דה - ויטו , 
כאן מגלם שוורצנגר שוטר קשוח שמתחזה ל"גננת " בגן ילדים . הוא אמור ללכוד 
רשת של סוחרי סמים , שבראשה עומד אחד מאבותיהם של הילדים שבטיפולו . שני 
הסרטים בוימו בידי איוון רייטמן , ושניהם פועלים על פי עיקרון דומה . ב"תאומים " 
נבע הקומי מהחיבור הבלתי אפשרי בין שוורצנגר ודה - ויטו . כאן הוא נובע 
מהעימות בינו לבין חבורת ילדים קטנים ומהעיסוק , המנוגד כל - כך לתדמיתו 
הגברית , שהוטל עליו . רייטמן אוהב להקיף את שוורצנגר באנשים נמוכים ממנו 
בהרבה . הילדים כאן הם כמו דה - ויטו כפול עשרים . רייטמן לא מסתפק בזה 
ומעמת את שוורצנגר גם עם לינדה האנט , שחקנית נמוכה במיוחד , שיכולה לשמש 
כמין בבואה נשית של דה - ויטו . האנט זכתה בזמנה באוסקר משנה , כאשר גילמה 
את דמותו של גבר בסרטו של פיטר ויר , " שנה בצל הסכנה " . היא מגלמת את 
דמותה של מנהלת המוסד שבו עובד שוורצנגר . הסצינות ביניהם משונות במיוחד 
משום שהן מהוות עימות קיצוני בין שחקנית אמיתית , המנסה להעניק לטקסט שהושם 
בפיה את הטיפול המיומן ביותר , לבין כוכב שהוא סמל לאנטי - שחקן . ובכל 
זאת , לה יש אוסקר והיא יכולה תמיד לחזור לתיאטרון של גוזף פאף , אבל הוא 
מקבל מיליונים . העלילה בסיסית לחלוטין , ורייטמן מעניק לקטעיה הקומיים 
ולסצינות ה"אקשן " טיפול שגרתי לחלוטין . הוא נחשב כיום לבמאי הקומדיות 
המצליח בכל הזמנים , היות שכמה מסרטיו ( " שים פס על הפס " , " מכסחי 
השדים " , " תאומים " ) שברו את כל שיאי ההכנסה של קומדיה קולנועית . זו 
עוד הוכחה למצבו העגום של הקולנוע . הוא בוחר בכל הפתרונות הצפויים ביותר 
כדי להשיג את מטרתו וליצור להיט מיידי . המפגש בין דמות נוסח שוורצנגר וקבוצת 
ילדים בגיל הגן יכולה היתה להביא לתוצאות משעשעות ביותר , לו נתן ריטמן 
צאנס לילדים אלה להיות יותר מסתם בדיחות נמוכות קומה שרוצות פיפי וקאקי . 
הוא אינו מצליח לשעשע או לנגוע ללב . הסרט אינו מספק לו הזדמנויות ליצור 
קשר של ממש עם אותם ילדים . התוצאה היא בידור בנפח של מערכון . כמה דקות 
אחרי שהסרט מסתיים קשה לזכור מה היה בו . אמנם הסרט יוצא נגד אלימות , 
ומציג , בין השאר , את הבעיה של ילדים מוכים , אולם כדי להשיג את מטרותיו 
משתמש שוורצנגר במידה לא קטנה של אלימות . היבט זה מפריע בדרך כלל בסרטים 
שבהם מופיעות דמויות אלימות כגון סטאלון או שוורצנגר . כאשר זה מופיע בסרט 
שמעורבים בו ילדים , זה גובל באי - נעימות של ממש . 
