" וינה על הים " של עדנה מזי"א , בבימויה של נולה צלטון ( מיום ג בתיאטרון 
העירוני חיפה ) , הוא מחזה קלאסי מובנה : תזמורת של עשר דמויות , מלווה 
בצלילי מוסיקה קלאסית , שמקיימת את המסורות התיאטרוניות הישנות בשפה ובבימוי . 
אבל זהו גם ניתוח ציני , כואב ומודרני , של תחושת הביטחון הכוזבת של יהודיה 
ה"יפים " של אירופה ערב מלחמת העולם השנייה , בעברית חיה ועכשווית . חבורת 
יהודים וינאית , נציגה טיפוסית של המעמד הבינוני הגבוה , לבושה בגדי קיט 
בהירים ואופנתיים , נפגשת בבילוי השנתי המסורתי על שפת הים האדריאטי באיטליה . 
יומיים לאחר מכן אמור להיערך משאל - עם שבו יכריע העם האוסטרי על המשך עצמאותה 
של הרפובליקה האוסטרית . בני החבורה משוכנעים שאוסטריה ניצלה מה"אנשלוס " . 
הם באו לנוח , ובעתות מנוחה אסורות הפוליטיקה וקריאת העיתונים . על הבמה 
הבהירה מרפסות קייציות של מלון מהודר , צמחייה ואפילו מפל מים משכשכים עם 
ברבורים ( את התפאורה והתלבושות עיצבה פרידה שהם ) . הדמויות הן בעלות 
כיסופים ורצונות גדולים מהחיים . מרטין באואר ( אילן תורן ) הוא סופר מהדור 
הישן , מתוסכל ומריר , שלא מצליח להתאים את עצמו לפריצה המודרניסטית באמנות . 
אישתו היפה , שרה באואר ( סנדרה שדה ) היתה בעבר " וונדר - קינד " , 
זמרת אופרה מבטיחה שנישואיה חיסלו את הקריירה שלה . היא נוירוטית שזה חמש 
שנים מאז שמעה לראשונה את המלה " נאצים " פוקדים אותה חלומות אפוקליפטיים 
על סוף העולם . אלזה פון שטרנהיים ( אלישבע מיכאלי ) היא זקנה סנילית , 
שעדיין מבכה את מותו בטרם עת של הקיסר פרנץ יוזף . היא אמה של הרמינה שטרנהיים 
( חנה רוט ) , מנהלת מחלקה בבית החולים היהודי בווינה , רווקה חזקה , 
צינית ומציאותית . אחריה נסחב אחיינה ההיפוכונדר , שטפן הרשר ( מכרם 
חורי ) , החושב שהוא עומד למות בכל יום . לצדם ארווין קמפינסקי ( אמנון 
מסקין ) , יצואן נייר כבן חמישים , פטפטן אך מעורר חיבה . משום מה לא 
הגיע אותה שנה אורח קבוע בפנסיון , דוד שלזינגר ( מיכאל כפיר ) , עורך 
דין , שבעבר היו לו קשרים רומנטיים עם הרמינה . מנהלת הפנסיון , שרלוטה 
שנבל ( שוש שלם ) , קשוחה מתמיד . שלא כמנהגה היא מדברת בחוצפה אל אורחיה 
היהודים , ורודה בקפדנות בשני עובדיה הצעירים , גינו ( אמיר לוי ) ולואיז 
( יונת מתן ושרון סיטון לסירוגין ) . היא אפילו מעזה לחבל בשלוותם הפסטורלית 
כשהיא מחליפה תחנות ברדיו , מקונצרט קאמרי לשידור חי של נאום היטלר . השלווה 
מופרת עם הגעתם הפתאומית של שלזינגר והידיעות על הפלישה לאוסטריה . מזי"א 
גרה בנהלל זה 51 שנה , ומתפרנסת מכתיבת תסריטים לתוכניות בטלוויזיה . אמה 
היתה וינאית , ובמשך שנים שמרה על קשר עם חבורת יוצאי וינה בארץ . " שלא 
כמו היקים , הווינאים אינם נוקשים ומרובעים , אלא תיאטרליים ובעלי נשמה 
גדולה . במחזה אומר ארווין אנחנו הווינאים העלינו את החיים לדרגה של אמנות . 
אני הוקסמתי מהיכולת הזו להפוך כל דבר טריוויאלי לתיאטרלי . הדמויות האלה 
חיפשו מחבר . לא התמקדתי בהתכחשות הקולקטיווית של היהודים למציאות , שהקהל 
של היום מודע לה . זה נושא מוכר , והוא אחד הנתונים שבתחילת המחזה . הדגשתי 
את האופן שבו עובד מנגנון ההתכחשות אצל כל אחת מהדמויות , ואת היחסים שנוצרים 
ביניהם . לכן גם ניתקתי אותם מסבל ממשי . בכוונה נתתי לשרה , המעורערת 
והמכורה לכדורים , להיות נביאת האמת " . גם לאחר המפנה הדרמטי רק מעטות מן 
הדמויות קוראות את הכתובת על הקיר . רובן חוזרות לווינה . הצופה נותר עם 
תהייה על עתידן וסופן . " החלומות של הדמויות במחזה מנצחים את המציאות " , 
אומרת מזי"א . " בשבילן ההודאה שהן טעו לאורך כל הדרך פירושה שלילת מהותן 
כבני אדם . הן חשבו שהעולם של אתמול היה עולם יפה . הן לא מסוגלות לקלוט 
שזו בועת סבון שנכנס בה רעל . הרמינה משוכנעת שאסור לה לברוח . לדעתה במצבים 
כאלה בן אדם צריך להתייסר בלי להטריד את מנוחת השכנים " . 
