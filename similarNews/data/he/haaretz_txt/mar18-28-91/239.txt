שר החינוך והתרבות , זבולון המר , החליט ביום א להעניק פרס הוקרה מיוחד 
למנצח זובין מהטה . הפרס יוענק למהטה ביום העצמאות הקרוב על מכלול פעולותיו 
במשך השנים למען התזמורת הפילהרמונית הישראלית לחשיפת הציבור כולו לרבות 
ילדים , נוער וחיילי צה"ל לעולם המוסיקה ולהזדהותו עם מדינת ישראל ותושביה 
בכל ימות השנה ובעת החירום במיוחד . לשר החינוך והתרבות הוגשה עצומה החתומה 
על - ידי חברי איגוד אמני ישראל , חברי איגודי האמנים השונים וחברי התזמורת 
הפילהרמונית הישראלית , הקוראת להעניק למהטה פרס הוקרה מיוחד , באין אפשרות 
להעניק לו את פרס ישראל , כיוון שאינו אזרח ישראל . במשרד החינוך הוחלט 
כי הפרס יוענק למהטה במעמד חלוקת פרסי ישראל . מהטה יגיע לישראל ב61 באפריל . 
שר החינוך ביקש מצוות במשרדו לעבד את פרטי פרס ההוקרה . מהטה ישמח להוסיף 
את הפרס לאות ההצטיינות ההודי הגבוה שבו זכה בעבר . התזמורת הפילהרמונית 
נמצאת עתה בארצות - הברית , בסיור קונצרטים בחוף המזרחי , בניצוחו של מהטה . 
במוצאי שבת ניגנה התזמורת ב"קנדי סנטר " בוואשינגטון , ובקונצרט זה השתתף 
הכנר הצעיר מקסים ונגרוב , שביצע את הקונצרטו לכינור של צייקובסקי . כמו 
כן ניגנה התזמורת את הסימפוניה השנייה של יוסף טל . אחרי הקונצרט נערכה 
לתזמורת קבלת פנים על ידי שגריר ישראל בארה"ב , זלמן שובל . ביום א וב 
הופיעה התזמורת בבוסטון , וה"בוסטון גלוב " חלק לה ולכנר ונגרוב הרבה שבחים . 
אחר כך ניגנה התזמורת בהרטפורד , קונטיקט , ושם זכה מהטה להוקרה נוספת : 
הוענקה לו מגילת קלף מטעם אודיטוריום בושנל , שהוא מרכז התרבות הגדול של 
מדינת קונטיקט . הקהילה היהודית של הרטפורד העניקה למהטה שופר עתיק , כתודה 
על בואו לארץ עם פרוץ המלחמה . בראשית אפריל תמשיך הפילהרמונית להחזיר קונצרטים 
למנויים ולהמשיך את תוכנית המנויים . גארי ברתיני התבקש על ידי התזמורת 
למלא את מקומו של קלאוס טנשטט , והוא ינצח על הסימפוניה הרביעית של מהלר , 
עם זמרת המצו - סופרן זהבה גל . עוד בתוכנית זו ינגן הכנר גיא בראונשטיין 
את הקונצרטו מס 3 של מוצרט . במהלך חודש אפריל תחזיר הפילהרמונית למנוייה 
גם את הקונצרטים של סדרת המוסיקה הקלאסית הקלה , הקונצרטים לנוער וסדרת 
פילוקלסיקה . בקונצרט מס 4 בסדרת המוסיקה הקלה ינצח שמעון כהן . הכנר רועי 
שילוח ינגן את הקונצרטו של ברוך , ועמליה יצחק וגבי שדה ישירו קטעי מחזות 
זמר . על קונצרט מס 5 באותה סדרה ינצח מנדי רודן , והסולנים יהיו הפסנתרנית 
מאיה ולטמן והחצוצרן אילן אשד ( הקונצרטו לפסנתר וחצוצרה של שוסטקוביץ ) 
וטוביה צפיר שיהיה הקריין ב"פטר והזאב " . על הקונצרט לנוער ינצח אריה ורדי , 
והסולנים יהיו הזמרת עמליה יצחק , והפסנתרנים טל וייסמן , אמילי סגל , 
אבירם רייכרט ורונן גולן , בתוכנית שכולה מוצרט . על קונצרט פילוקלסיקה 
ינצח מרדכי רכטמן והסולן יהיה בנו , הפסנתרן אילן רכטמן , בתוכנית באך , 
מוצרט ובטהובן . 
