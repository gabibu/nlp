יש ארצות לאו דווקא המאושרות שבהן אשר זקוקות לאויב מסוכן , המסייע בידי 
שלטון חסר ביטחון עצמי לקיים את מעמדו הציבורי . ישראל למרבה הצער מראה 
סימנים שהיא כזו . ליתר ביטחון היא מחזיקה במלאי שלם של אויבים מן הסוג 
המוזכר : פעם אלה הם הפלשתינאים העלובים , ופעם מישהו אחר . אך האויב 
המועדף במחסן הסיכונים האמורים להיות קיומיים היא סוריה . ואם סוריה אינה 
משכנעת בתפקידו של אויב כזה , הרי מעצבי דעת הקהל מכל המינים ינפחו אותה 
לממדי אימה . מוסכם שבפוטנציה סוריה יכולה להפחיד כל בר - דעת : שנאתה 
את ישראל היא אמיתית לכל הדעות , ומכונת המלחמה שהיא בנתה במרוצת השנים 
היא החזקה והמצוידת ביותר בקרב ארצות ערב . הדבר אמור בהטעמה מיוחדת לנוכח 
הריסתה עד דק של מכונת המלחמה העיראקית , שהיתה גדולה וחדישה יותר . רוצה 
לומר , סוריה אינה דחליל רגיל : תוכה הוא כברה . ואולם בניגוד לדעת המשקיף 
רק על פני הדברים שנאה ונשק לבדם אינם מספיקים כדי להוציא מדינות למלחמה . 
עובדה היא כי עד כה לא יצאה סוריה למלחמה בישראל כשהיא בגפה . רתיעה זו 
ממבחן כוח של אחד - על - אחד גברה על הפיתוי להיות ראש וראשון לארצות הערביות 
המוכנות לתרגם איבה למעשי איבה . ובל נחשוב כי הרתיעה היא סגולית לאסד , 
האמור להיות מפוכח ממנהיגיה הקודמים של סוריה . ההיסטוריה מוכיחה כי הוא , 
כקודמיו , העדיף להיות גיבור בתוך קואליציה ; והדעת נותנת ( סדאם חוסיין 
שלא נרתע מהתגרות בארה"ב הוא תופעה מיוחדת בקרב השואפים לגדולה בקרב מדינות 
ערב ) , שהבאים אחריו ינהגו גם הם על פי מה שנראה כמסורת . הנסיבות המדיניות 
שבהן מוצא את עצמו אסד אינן עשויות לעודד יציאה למלחמה נגד ישראל . הדוגמה 
העצובה של עיראק הראתה לו כי התמיכה המדינית והצבאית של המחנה הסובייטי בעת 
משבר אינה עוד מה שהיתה , וכי הנשק הסובייטי , אשר היה ויהיה עוד שנים 
לא מעטות חוט השדרה של החימוש הסורי , סובל מנחיתות לעומת האמריקאי הנמצא 
בידי ישראל . ומעל לכל , העתודה האסטרטגית של סוריה היא הצבא העיראקי , 
שעל אף האיבה בין הבעת הסורי לעיראקי עזרתו היתה מובטחת לדמשק בעת מלחמה 
עם ישראל , וכעת אינו בא עוד בחשבון . וזו אינה הגזמה : הצבא העיראקי 
סובל , ויסבול עוד שנים לא מעטות , מהלם משתק . מיטב ציודו הוצא מכלל 
שימוש , ובשל חוסר אמצעים קטסטרופלי אין סיכוי לחידושו באיכות ובכמות מספקת . 
אם חושדים המניפולטורים של דעת הקהל הישראלית כי הדחליל הסורי ברוטו לא 
יפחיד די הצורך , הרי אפשר להוסיף לו מימד של אימתנות באמצעות הדגשת סיפור 
הטילים מצפון קוריאה . ואולם , לטילים אלה אין ייחוד אסטרטגי . הצבא הסורי 
היה מצויד כבר לפני הרכש בקוריאה בטילים בעלי ייעודים שונים וכושר ביצוע . 
יתר על כן , למדנו בעת מלחמת המפרץ כי בטילים אפשר להפחיד את הרבים , 
ובמקרה הגרוע להרוג יושבי עורף מעטים , אך לא להשפיע באופן מהותי על מהלך 
המלחמה . וכמו כן , אין זה מקרה גרידא שעל אף היכולת העיראקית המשוערת 
לא צוידו הטילים בראשי חץ לא - קונוונציונלים . כלומר , הפחד מפני תגובה 
הולמת עשוי לבלום את השימוש בטילים ובמה שנישא בחרטומם . ואמנם , מתחת להסוואת 
האיום הצבאי הסורי מבצבץ החשש האמיתי , שמא סוריה , בשל היחלשות הסיוע 
הסובייטי שנתן תוקף לעמדתה המגרה - מאיימת , תעבור למסלול ההולם את השתלבותה 
במערך האמריקאי . היא תתחיל לדבר על הסדר עם ישראל . פה ושם אפשר להבחין 
בסימנים לכך שבדמשק חושבים על מהפך שכזה . אם אסד לא עיוור לחלוטין , הוא 
יכול היה לצפות בגרוטסקה שהתחוללה בימים האחרונים סביב הגולן ; לצפות ולספוק 
כפיים . כדי לטרטר את ישראל ולהביא את ממשלתה אל סף התמוטטות עצבים , הוא 
אינו זקוק לטנקים או למטוסים או לטילים : אי - אלו מלות נועם יעשו את המלאכה 
עבורו . 
