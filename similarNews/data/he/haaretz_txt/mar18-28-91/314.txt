האומנם חי ביום מן הימים זמר ושמו אורפיאו ? לדברי אחד המקורות הוא נולד 
למלך חבל תראקיה ביוון , דור או שניים לפני שמלכיה הפליגו לטרויה כדי להחזיר 
את הלנה החטופה . במיתוס היווני הוא בנו של אפולו , שנתן לו את כינורו . 
מדובר בכלי פריטה , כמו זה של דוד המלך , ולא בכלי קשת מודרני . המוזות 
לימדו את אורפיאו לזמר וקולו הקסים לא רק בני - אדם , כי אם גם את הציפורים 
והדגים . עצים וסלעים רקדו כאילים . אורפיאו נלווה אל יסון שהפליג לקולחיס 
כדי לבקש את גיזת הזהב , וקולו גבר על שירת הפיתוי של הסירנות . מה פלא 
שעורר את קנאת האלים ? האגדה מספרת על אהבתו לאאורידיצה זהובת השיער . אריסטיאו 
רדף אחריה , היא ברחה לשדה חיטים , שם הכיש אותה נחש . אורפיאו נטל את 
כינורו וירד שאולה כדי להחזירה . לבו של מלך השאל נמס והוא הרשה לנשמה המתה 
לחזור לאדמה , בתנאי שהבעל לא יסתכל בה עד שתאיר עליה החמה . אורפיאו לא 
כבש את יצרו , פנה אחורה כמו אשת לוט ואיבד את אאורידיצה לעד . למיתוס יש 
המשך מסמר שיער . מותה השני של אאורידיצה לא שיתק את אורפיאו , שהמשיך 
לזמר ולהתנבא ומאס ביין ובנשים . ההתנזרות קוממה את דיוניסוס , אל היין 
וההוללות , והוא שיסה באורפיאו את נערותיו הפראיות . אורפיאו סירב לשכב 
אתן והן שיסעו את גופו ואת ראשו הכרות השליכו לים . המוזות התאבלו על תלמידן , 
אספו את איבריו וקברו אותם לרגלי הר אולימפוס . זאת הסיבה שזמירי האולימפוס 
מזמרים טוב יותר מן האחרים . הם לגמו מדם הזמר האלוהי . הראש הכרות המשיך 
לצוף על פני הים , כשהוא מזמר ומתנבא , עד הגיע לאי לסבוס . אפולו נדהם 
לראות שמקדשו בדלפי מתרוקן , כי העם העדיף להאזין לקול הראש המתנבא בלסבוס . 
האל הנזעם ירד לאי והרים את קולו על ראש בנו : " עייפתי משיריך ומנבואותיך . 
סתום פיך , בן תמותה " . הראש שמע ונדם . תולדות האופרה פותחות ב"אאורידיצה " 
של גקופו פרי . מלחיני הרנסנס ביקשו להחיות את הטרגדיה היוונית , שנעזרה 
במקהלות ובכלי נגינה , כשם שסלי הרנסנס ביקשו לחדש את הפיסול היווני . 
אלה ואלה הצליחו בגלל אי - הבנה . הפסלים למדו מן הפסלים הקדמונים שנחפרו 
מן האדמה ופסליו של מיכאלנגלו הם לבנים , הגם שפסלי יוון היו ססגוניים , 
לפני שנקברו באדמה . הטרגדיות היווניות היו כנראה שונות לחלוטין מן האופרות 
של הרנסנס והבארוק , אבל הקהל יצא נשכר מהטעות ההיסטורית . אצל פרי ( 0061 ) 
נאלץ אורפיאו להסתפק ברציטטיווים . אצל מונטוורדי ( 7061 ) , הגאון 
הראשון בתולדות האופרה , הוא שר אריות ודואטים . אלת המוסיקה מזמרת פרולוג . 
גם השליחה המתארת את מות אאורידיצה מזמרת והוא הדין בתקווה המלווה את הזמר 
בדרכו הקשה . מלחיני האופרה העדיפו להתעלם מסופה של האגדה , על הראש הכרות . 
זוועה זאת נשמרה לבאלט ולקולנוע המאוחר . ב"אורפיאוס " של קוקטו נקרע 
זאן מאריי היפה בידי זולייט גרקו וחברותיה . אצל מונטוורדי משוטט אורפיאוס 
בשדות אחרי מותה השני של אאורידיצה , אבל ומזמר . ההד ( הראשון בתולדות 
המוסיקה ! ) עונה אחריו . ואז מופיע אפולו , לא האל הקנאי של המיתוס , 
כי אם אביו האוהב של הזמר , ובדואט שמיימי עולים השניים לשחקים . האופרה 
המפורסמת של גלוק היא אגוז קשה לפיצוח . ראיתי אותה בבתי אופרה שונים , 
וביצוע משכנע טרם ראיתי . " אורפיאו ואאורידיצה " היא ספק אופרה מרקדת , 
ספק באלט מזמר . לאופרה שלוש גרסאות ולכל אחת מעלות וחסרונות משלה : בבכורה 
הווינאית ( 2671 ) הועיד גלוק את התפקיד הראשי לקסטרטו ( זמר סריס ) . 
פאריס סלדה מסריסים , וגלוק תירגם את התפקיד לקול טנור , והוסיף באלטים 
וסולו בלתי נשכח לחליל . ברליוז , שהעריץ את גלוק , עיין בשתי הגרסאות 
וכתב שלישית . מאז מזמר אורפיאו בקול קונטר - אלטו . גלוק בחר לסיים בהפי - 
אנד . אאורידיצה יורדת לחיי אורפיאו , המסרב להסתכל בה , עד שהוא מפנה 
את ראשו אחורה . הוא מתאבל עליה באריה מפורסמת . אמור , אל האהבה , מרחם 
עליו ומחזיר אותה לחיים פעם נוספת . באלט , מקהלת הודיה , מסך . המערכה 
השנייה של " אורפיאו " היא הגדולה במערכות שגלוק כתב מימיו . טוסקניני 
ניצח עליה בביצוע קונצרטנטי באולם קרנגי בניו - יורק , סמוך לפרישתו . 
בידי המאסטרו היה גלוק דרמטי כמו וגנר . שאגות ה"לא ולא " של אלות הנקם , 
המפסיקות את תחנוני הזמר , עוררו צמרמורת . מחול הפריות המפריד בין השאול 
לשמים , שבוצע בקונצרט , הושאל מבאלט אחר של גלוק ( " דון זואן " ) . 
המעבר מן המחול הפראי לחליל השמיימי היה הרגע היפה ביותר בקונצרט . אני 
מדלג בסקירה הזאת על ליסט , על מיו ועל קזנק , אבל על אופנבך אסור לדלג , 
כי הוא הראשון שצחק ל"עזה כמוות " , וקודם כל לגלוק . אורפיאוס של אופנבך 
הוא מנהל קונסרבטוריון , ואאורידיצה המסכנה אוטמת את אוזניה בכל פעם שהבעל 
משמיע לה יצירה חדשה בכינורו . הפעם זה כינור מודרני . במערכה השנייה הוא 
מנגן את קינתו של גלוק באוזני האלים , ואלה עונים אחריו במקהלת פיהוקים . 
אופנבך הלביש את פאריס בת זמנו בסדינים יווניים . אצלו אורפיאוס ואאורידיצה 
אינם אוהבים כי אם מתעבים זה את זו . הרועה החמוד המחסל את הרעיה הבוגדנית 
בעזרת הנחש הוא פלוטו , אלוהי השאול , החושק בה . אורפיאוס אינו מבכה 
את מותה , כי אם צוהל : ברוך שפטרנו . כאן מתערבת בעלילה דמות מרשימה , 
שיוון העתיקה לא שמעה עליה : דעת - הקהל . זו מכריחה את האלמן לעלות להר 
אולימפוס , ולדרוש מיופיטר אבי האלים להחזיר לו את רעייתו . יופיטר מברך 
על פרשת אורפיאוס , כי זו מאפשרת לו להסיח את דעת האלים המבקשים למרוד בו . 
כולם יוצאים למסע בילויים בשאול , שם רואה אבא יופיטר את אאורידיצה באמבט 
של קצף , וגוזל אותה מידי פלוטו ואורפיאוס גם יחד . עכשיו כולם מאושרים 
ורוקדים קנקן . אופנבך צחק למיתוס , וסטרווינסקי היה הראשון שהעז לטפל בצדדיו 
האפלים . " אורפיאוס " אינו נמנה עם הבאלטים המפורסמים שכתב לפני מלחמת 
העולם הראשונה בשביל הבאלט הרוסי של דיאגילב . הוא הלחין את " אורפיאוס " 
לעת זקנה , בשביל הבאלט האמריקאי של בלנשין . " זורז , כמה זמן נמשך הדואו 
שרוקד אורפיאוס עם אאורידיצה " ? שאל המלחין . " שתי דקות וחצי בערך " , 
השיב בלנשין . סטראווינסקי יצא מכליו : " אצלי אין בערך . אני זקוק 
לתזמון מדויק : שתי דקות ועשר שניות , או שתי דקות ועשרים שניות ? " אורפיאוס " 
הוא אחד הבאלטים המזעזעים ביותר שראיתי מימי , בזכות המוסיקה של סטרווינסקי 
ובזכות שתי בלרינות גדולות : מריה טלציף ( אאורידיצה ) וטנקיל לקלרק ( 
מנהיגת הבככנטיות הפראיות ) . הנבל ממחיש את תוגתו של אורפיאוס . מלאך 
המוות המדריך אותו בדרכו שאולה מכסה את פניו , כי לחיים אסור לראות את המתים . 
טנקיל לקלרק המחשמלת לבשה שמלה אדומה כדם , ופיה האדום צחק כשהתנפלה על 
קורבנה , ואמנות המחול שלה עוררה חלחלה . מונטוורדי וגלק הלחינו אהבה עזה 
כמוות . אופנבך צחק לה . סטרווינסקי מזכיר לנו שבסיבוב האחרון המוות חזק 
מכל אהבה . 
