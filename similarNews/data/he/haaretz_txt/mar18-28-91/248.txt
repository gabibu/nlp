המחפש סימנים נוספים לכך שהריח החריף העולה מפרשת מסכות הגז מעיד על פצצת 
סרחון מתקתקת , מצא אותן בעיתון של אתמול . עדות טיפוסית , אם גם נסיבתית : 
התנערות מאחריות וגלגלולה על הזולת . " גורמים ביטחוניים " אמרו שלשום 
לסופר " הארץ " כי " שר הביטחון משה ארנס לא היה מעורב אישית בכל פרשת 
מסיכות הגז " . מי כן היה מעורב ? " קודמו בתפקיד , יצחק רבין , טיפל 
בעניין " . ייתכן שכך הדבר , אבל הולך ומתחוור כי משהו רקוב במחלקת ערכות 
המגן : לולא היה ממזר בשטח , לא היו מקורבי ארנס ממהרים להניחו לפתחו של 
אב אחר . אבל את האימות העיקרי לקיום שערורייה סיפק לנו לא אחר מאשר דובר 
צה"ל , תת - אלוף נחמן שי . בדחותו את העובדות וההאשמות שפירסם זאב שיף 
( " הארץ " 3 . 71 ) , אישר הדובר למעשה חשדות שהתעוררו מאז נחשף לעינינו 
לראשונה תוכנן של מכלי ערכות המגן החתומות ( שצה"ל אסר עלינו באיסור חמור 
לפתוח עד לקבלת היתר רשמי וסיבותיו אכן היו עמו ) . הוא הודה למעשה באופן 
גלוי ביותר כי מסיכות הגז כשלעצמן לא נועדו לתת הגנה מלאה לאזרחים , וגם 
לא היו מתאימות לכך . המסיכות היו חלק מ"חבילת מיגון " שכללה את חבישת המסיכות 
ושהייה בחדר האטום , קבע הדובר . " המסיכות שחולקו לאזרחים אמורות להגן 
על ציבור השוהה בחדרים אטומים , בעוד שהמסיכות שחולקו בצה"ל מיועדות להגן 
על חיילים הפרוסים בשטח פתוח " . הוא לא אישר את הבידול הכמותי באיכות ההגנה 
של המסיכות האזרחיות והצבאיות כפי שצוטט בכתבתו של שיף הפרש של פי עשרה 
אבל אישר את עצם קיום הבידול . מכאן למד כל מי שהדבר לא היה ברור לו עד 
כה : אזרחים שנעו בימי המלחמה בשטח פתוח בלי יכולת להגיע לחדר אטום , או 
שהו במקלטים לא אטומים , חיו באשליה אם האמינו , שערכת המגן תספק להם הגנה 
מפני חומרים כימיים הפוגעים בדרכי הנשימה . לדברי הדובר , אושרו הערכות 
האזרחיות לשימוש בידי מומחים ואנשי מקצוע . עם זאת , ידוע שהמומחים ואנשי 
המקצוע האלה היו מקרב מערכת הביטחון או קשורים עימה ; מדוע לא נמסרה קביעת 
תקן הערכה האזרחית לגורם האזרחי המוסמך ביותר , דהיינו מכון התקנים ? אחרי 
הכל , המכון קובע לאזרחי המדינה תקני בטיחות למוצרים הרבה פחות חיוניים 
מאשר מסיכות גז . להצדקת האיכות הפחותה של המסיכות שסופקו לאזרחים הביא הדובר , 
בצד השיקול האופרטיווי , גם שיקול תקציבי . " צה"ל סיפק לאזרחי ישראל 
את המיגון הטוב ביותר במסגרת היכולת התקציבית שעמדה לרשותו " . טיעון זה 
יוציא משלוותו כל מי שעקב אחרי התפתחות ההיבט התקציבי של הנושא . מאז שנות 
הששים נגבו מאזרחי המדינה במסגרת הביטוח הלאומי מאות מיליונים למימון ערכות 
המגן . מעולם לא ניתן לציבור דין וחשבון על הסכומים שנגבו , אך הגבייה 
הופסקה לפני שנים אחדות לאחר שהתברר כי נכנסו לקופה סכומים מעל ומעבר לדרוש . 
אם כך , על אילו מגבלות תקציביות מדבר הדובר ? אפילו מניחים שהסכומים 
לא הספיקו לרכישת מסיכות באיכות צבאית לכל האוכלוסייה , מתעוררת השאלה , 
על יסוד מה נטלה לעצמה מערכת הביטחון את הזכות לקבוע את רמת ההגנה הפאסיווית 
האישית שיקבל האזרח , כאשר הוא היה יכול לשפר את סיכויי הישרדותו בעת מתקפה 
כימית פי כמה וכמה בהוצאה אישית של כמה עשרות דולרים ? מדוע לא הודיעו לאזרחים 
בימי רגיעה את מה שאומרים להם היום , דהיינו : מסיכות הגז שבמחסנים מבטיחות 
הגנה אך ורק בעת השהייה בחדר אטום , זה מה שצה"ל העני מסוגל להעמיד לרשות 
הציבור ; מי שרוצה להבטיח לעצמו הגנה טובה יותר , יתכבד וירכוש מסיכת גז 
בשוק החופשי . הקושיות הללו מתייחסות לתגובתו של דובר צה"ל , והן מחייבות 
לברר , בין השאר , מי במערכת הביטחון קבע את המדיניות שלפיה יחולקו לאזרחים 
ערכות נחותות פי עשרה מאלה שחולקו לחיילי צה"ל ; למה שימשו הכספים שלא נוצלו 
למטרתם החוקית ; האם באמת היו במחסנים " ערכות לכל האוכלוסייה " כאשר 
ראשי מערכת הביטחון הצהירו על כך חזור והצהר בעת רגיעה וערב שעת חירום . 
ומעבר לכך : האם חולקו ביודעין או מתוך רשלנות מאות אלפי ערכות מגן פסולות , 
לרבות כאלה שנמכרו לשימושים תעשייתיים ונקנו בחזרה לשימוש ביטחוני ? האם 
ערכות " תקינות " ( מסיכות ומסננים ) בנות 01 , 51 , 02 שנה ויותר , 
שחולקו לאוכלוסייה ערב המלחמה , היו ראויות לשימוש ? מה בנוגע למזרקי 
אטרופין בני חמש שנים ויותר ? נמתין בסבלנות עד לפרסום דו"ח מבקר המדינה , 
אך נתבע כבר עתה כי לא יייגנזו הפרקים העוסקים בנושא זה בתירוץ של ביטחון 
המדינה , שכן היפוכו של דבר נכון : ביטחון המדינה ואזרחיה מחייב בירור 
ציבורי של העניין עד תומו , לרבות קביעת האחריות האישית להחלטות שנתקבלו . 
אם דו"ח מבקר המדינה לא ישיב על כך , לא יהיה מנוס מלהזדקק שוב למכשיר 
שהמחוקק הועיד בדיוק למקרים כאלה , דהיינו ועדת חקירה מכוח החוק . 
