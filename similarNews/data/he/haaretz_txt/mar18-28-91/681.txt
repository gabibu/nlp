פרות היא הנכס הלאומי ביותר שיש לאומה , ובעת ובעונה אחת היא דוברת בלשון 
מובנת וקרובה אל לבו של כל אדם " . כך אומר קארל צאפק ב"מסעות בצפון " , 
בדברו על הספרות הסקנדינאווית . " מסעי השני אל הצפון " , הוא אומר עוד , 
" ארך זמן רב יותר וקרוב לוודאי שלעולם לא יגיע לקצו : נמליו ותחנותיו 
קרויים קירקגור ויאקובסן , סטרינדברג , האמסן ודומיהם " . הנמלים והתחנות 
של קוראי עברית רבים ברחבי צכוסלובקיה קרויים האשק , האוול , קונדרה , 
ואצוליק , וכמובן צאפק ( קפקא הוא טריטוריה עצמאית ונפרדת ) . כעת סומן 
על המפה הזאת אתר נוסף , קטן וחינני , אוטה פאוול שמו . יבולה הספרותי 
העשיר של האומה שהעלתה סופר לכס הנשיאות ודאי לא מצא עדיין את מלוא ביטויו 
בתרגומים לעברית , אבל מה שקיים די בו לאפשר זיהוי של מאפייני הנכס הלאומי 
הצכי : הומור דק ואירוני וחום אנושי המתקיים לא פעם בנסיבות קשות מנשוא . 
כאלה הם סיפוריו של פאוול , העוסקים בתולדות משפחתו בימים שטרם מלחמת העולם 
השנייה , בה ולאחריה . מסעות הדיג המשפחתיים , שהם הציר שסביבו חגים 
הסיפורים , מתארים את אותו סוג של שלווה הזכורה , למשל , מ"שלושה בסירה 
אחת " ; כלומר , שלווה המופרעת לא אחת בעטיה של שלומיאליות קיצונית או ביש 
מזל , עד שהעניין כולו נהפך למצחיק מאוד ( בתנאי , כמובן , שאתה רק משקיף 
מן הצד ) . אבל גם משוקעת בהם אהבה סנטימנטלית לעבר כפרי שאבד . אבא שלי 
ידע כבר אז שביום מן הימים נוכל לראות את השדרות של פאריס וגורדי השחקים 
של ניו - יורק , אבל לעולם לא נוכל עוד לגור שבועות בבקתה המתמלאת בניחוח 
לחם נאפה בתנור , שבה חובצים חמאה במחבצה , מפני שיבוא יום וליד הבקתות 
יחנו מכוניות שקודא ובתוכן יהבהבו אקרני טלוויזיה , יגישו שם קפה שחור 
מימי ולחם חסר טעם " . בדרך שבין העידן הישן לימים המודרניים , על הטוב והרע 
שבשניהם , עובר הבקע העמוק של המלחמה . את הימים הקשים ביותר , התקופה 
שבה נשלחו אחיו ואביו למחנות ריכוז , מתאר פאוול בחסכנות , מנקודת המבט 
הצרה של ילד המסייע ואף מסתכן במלחמת קיום . כאן בולטת במיוחד נקודת המבט 
שביסודה אמון באדם : הסיפור המרשים ביותר מתאר את מאבקו במשגיח על בריכות 
הדגים . בשלו נאלץ פאוול הילד לגייס את מלוא כושר התחבלנות שלו , וגם תעוזה 
רבה , כדי להוסיף לדוג ולסייע בכך לכלכלת הבית . אבל אותו משגיח אימתני 
ושנוא רק משחק תפקיד : ברגע האמת , כאשר הילד נלכד , מצווה עליו המשגיח 
לצווח כאילו הוכה מכות רצח כדי שישמעו הגרמנים והמלשינים ; אחר - כך הוא 
שואל אותו לשלום אביו , ומנחה אותו למקום שבו יוכל לדוג בלי חשש שייתפס . 
וגם " טיף " מקצועי הוא מוסיף לו : " לבצק פתיון בשביל הקרפיונים תוסיף 
קצת אניס , הם אוהבים את הטעם ונתפסים מהר " . היו כמובן גם אחרים ; היה 
טוחן שגזל מפאוול את שללו , קרפיון זקן וגדול שהסתתר ליד הטחנה , ושאת 
דבר קיומו גילה לו אחיו בסוד , בטרם נשלח למחנה ריכוז . צל המלחמה מוטל 
גם על הימים שלאחריה . הדברים אינם יכולים לחזור ולהיות כשהיו : מסעות 
הדיג , כשרון השיווק הפלאי של האב , העדרם של אלה רק מגביר את הזוהר של 
הימים השלווים שבין מלחמות העולם . ואף שאין הספר מזכיר ולו במלה את השלטון 
הקומוניסטי , מעיבה עגמומיות הגוש המזרחי על שמחת החיים החיצונית . אבל 
העדר חירות פוליטית ונטל העבר אינם הכל . באחרית דבר שצירפה המתרגמת רות 
בונדי , שהיא חלק בלתי נפרד מהספר , מלמדת עובדה נוספת : אוטה פאוול התאבד 
בן 34 . הקורא נכפה כמעט לחפש בסיפורים רמזים . האם יש בסיפורים , שהם 
אוטוביוגרפיים במוצהר , דבר מה המצביע על רצון המוות המכרסם במחברם ? אני 
לא הצלחתי למצוא דבר שיעיד על כך . להיפך : הסיפורים מעידים על אופטימיות 
גמורה , על כוח - חיים הפורץ מעבר לייאוש , על יכולת מפליאה להתגבר על 
אימי המלחמה ולחזור לשלווה בורגנית ( עד כמה שאפשר להיות בורגני ברפובליקה 
סוציאליסטית ) . כמה מהמשעשעים בסיפורים אירעו אחרי המלחמה . למשל , 
מסע הדיג של המחבר ושני אחיו , ניצולי מחנה טרזין , מסע שבו ניצוד קרפיון 
ענק ובמאמץ אדיר ומצחיק מאוד הובל בעודו חי ( ושיכור מוודקה ) אל האמבטיה 
בביתו של הדייג הגאה רק כדי להיות מוצג בפני מעריצים נלהבים ויריבים אכולי 
קנאה . הסוף העצוב הוא דווקא סופו של האב , ההולך ודועך בזקנתו , עד המכה 
הסופית , הכואבת , של כשלון יוזמתו המסחרית האחרונה . בשל חוסר הידע שלו 
לא זכו הארנבונים שלו , שבגידולם השקיע מאמץ עצום , בפרסים המקווים בתחרות 
מגדלים . " זהו זה . הם לא אוהבים יהודים " . פוסק אבי המשפחה ששינתה 
את שמה ל"פאוול " כדי להזדהות עם החברה הצכית ולהיטמע בה . האב הוא יהודי ; 
" מעיניו כבר דיבר אותו עצב ארור בן אלפיים שנה " , אומר פאוול במקום אחר . 
אין הרבה יהדות במובן של " אידישקייט " , בספר הזה כמה יהדות כבר יכול 
להיות בספר שבכותרתו צלופחים , אבל אולי כאן מונח אחד המפתחות להתאבדותו 
של פאוול . הוא היה כתב ספורט , דייג חובב , וסיפוריו שופעים חדוות חיים 
חושנית , ילדותית לעתים ; במידה שהשתייך ליהדות , השתייך כדברי רות בונדי 
ליהדות ראתה בצכיה את ביתה ונתנה את אמונה בעולם הנאור . אבל עובדה היא 
שהאיש שדג את צלופחי הזהב טמון בבית העלמין היהודי של פראג , לא הרחק מקפקא . 
כך או כך , קוראי עברית רבים שאין להם אף ידיעה קלושה בלשון הצכית מכירים 
בכל זאת היטב את שמותיהם של בתי המרזח של פראג שלפני מלחמת העולם הראשונה 
בזכותו של החייל האמיץ שווייק ; השמות הצכיים אינם מצטלצלים זרים . מי 
שיקרא ב"צלופחי הזהב " יצרף את אתר הדיג של קזיווקלאט , למשל , אל אין - 
ספור הכפרים והעיירות של צכיה השזורים בסיפוריו של החייל האמיץ . " אין 
ברירה " , אומר צאפק . " ביום מן הימים תהיה חייב לנסוע ולהסתכל לפחות 
באחדים מן המקומות בעולם שבהם אתה חש עצמך בבית " . 
