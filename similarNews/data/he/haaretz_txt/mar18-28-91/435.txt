בון ( מיוחד ל"הארץ " ) . יושב ראש מפלגת העבודה , שמעון פרס , אמר אתמול 
בבון , כי איננו מוציא מכלל אפשרות פשרה טריטוריאלית עם סוריה ברמת הגולן 
במסגרת הנוסחה שטחים תמורת שלום . פרס הדגיש כי לא מדובר בכל השטחים , 
אלא בפשרה ששני הצדדים יצטרכו להסכים עליה . פרס השיב לשאלה בעניין מעמדו 
של אש"ף בשיחות שלום , באמרו כי הארגון הזה הוציא את עצמו מן התהליך , 
וכי יש לדון עם משלחת פלשתינית מן השטחים , או עם משלחת ירדנית - פלשתינית . 
לדעת פרס , יש עתה הזדמנות גדולה לשלום , אך היא זמינה רק לפרק זמן קצר 
עד 2991 , כאשר ייערכו בחירות הן בישראל והן בארה"ב . בעניין מכירות הנשק 
והציוד הגרמני לעיראק אמר פרס כי הוא מעריך את העובדה שבון הביעה צער על 
הסיוע לסדאם חוסיין לייצר נשק כימי , והבטיחה לפעול לסתימת פרצות שאפשרו 
מעורבות של מפעלים כלכליים בחיזוק מכונת המלחמה של בגדאד . פרס ייפגש הבוקר 
עם שר החוץ האנס - דיטריך גנשר . אתמול הוא נפגש עם וילי בראנדט , האנס - 
יוכן פוגל ואחרים . 
