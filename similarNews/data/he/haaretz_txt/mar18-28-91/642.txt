זוועת הסכינים יורדת לחדרי הבטן , חודרת ללב . אבל ככל שהיא חוזרת אין 
בה כנראה די להשפיע באיזורי הראש . יש משהו מובן וצפוי החוסם את המחשבה 
ההוגה בזוועה וגורם את הרפלקס הזה של התגובה האוטומטית . במפלגות הימין מתנגנים 
בעיקר גווני הגירוש , וברקע לא ייפקד מקומו של הטרנספר . פאתוס גדול של 
זעם ונקמה מפרנס כל מיני אמירות שכבר נבחנו ונשחקו ושוספו בסכיני מחבלים . 
שוב נשמע את גאולה כהן דורשת להגן עלינו ולחסל את האימה . איך ? להעמיד 
לדין את מעסיקי הסכינאים ללא רישיון . ובנה יחזור עד בוש על תביעתו לעונש 
מוות . יובל נאמן , שחש כנראה במחזוריות הנואשת והעקרה של הצעותיו הקודמות , 
אומר אותו דבר וקצת אחרת : לאחר השרשרת הנוראה האחרונה הוא בעד לגרש את 
ההמתנקשים ואת בני משפחותיהם בהתחשב בעובדה שאי אפשר להנהיג בארץ עונש מוות . 
גם שמאלה משם נשמעים , בין היתר , טקסטים דומים . במערך ובשינוי , מנגנים 
אמנון רובינשטיין וחיים רמון את הפזמון החוזר של חסימת הקו הירוק . גם ברץ 
יש המגלגלים את הרעיון , מדי הינעץ סכין , אך הפעם דעך קצת הקול הזה שם . 
סכינאי המשסף בני משפחה בביתם הוא סיבה גדולה להשכחת קול ההיגיון . אבל 
פעם אחר פעם מתברר עד כמה אינסטינקטיוויות וחסרות תכלית ההצעות הללו , כמו 
קרטוע הרגל לאחר הקשת פטיש על הברך . לאף אחד אין מונופול על הפתרון הנכון . 
אלה המושכנעים שרק על ידי מעשה פוליטי נועז אפשר להתמודד עם כל זה באופן 
רציני , גם בקרבם מחלחלת תחושה של אי נוחות : קשה לרבים מהם לדבר על מין 
עתיד טוב ולוט בערפל כאשר הדם ניגר והקינה בוקעת . יש הנרתעים מדיבור דרך 
הראש כאשר נדמה שברגעים כאלה רשות הדיבור ניתנת רק ללב ולבטן . זה חשש מובן 
אך לא מוצדק . קושי גדול הוא לא להיגרר אחרי הטקסט האוטומטי כאשר אוזניים 
כה רבות כנראה מייחלות לו . אבל הרי גם אם נגרש אותם לא נמנע את הסכינים . 
גם אם נסגור ( כבר סגרנו - פתחנו - סגרנו - פתחנו ) לא יקרה כלום . וגם 
לא אם נוציא אותם להורג בסיטונות . נסגור ונגרש ונאסור ונענה ונפוצץ ותמיד 
יימצאו הנבלים שיתקעו את הסכין ויסמנו את ה - וי . התחזית המרה הזאת נכונה , 
מבחינה ידועה , גם כלפי הצעות השמאל . אפשר בהחלט לטעון שגם אם יהיה הסדר , 
אפילו יזכו הפלשיתנאים בזכויות הלגיטימיות ההן , עדיין לא ייתמו הסכינים . 
את הטיעון אפשר לחזק אפילו מתולדותינו , לא זו בלבד שלא נפסקו כאן הפעולות 
של גופי פורשים גם לאחר הכרזת המדינה , האצ"ל הביא אניית נשק שלמה : התרסה 
של יהודים נגד ממשלה עברית , לא נגד שלטון זר . היה צורך ב"תותח הקדוש " 
של בן - גוריון כדי לשים לכך קץ . רק דרך אחת תוביל אל הפסקת הסכינאות . 
אך גם היא לא תהיה מהירה , לא תהיה קלה . האיום המקופל בדרך הזאת מימוש 
הצרכים הלאומיים של הפלשתינאים מובא תמיד כנימוק מדוע אין טעם להגיע להבנה 
אתם . אבל זוהי תחזית שמגשימה את עצמה . הקושי הגדול הוא בניסיון להרחיק 
את מחשבתנו מעבר לאותו קו רחוק ובלתי מושג של הסדר עם שכנינו . גם שם , 
במחוז הערפילי שמעבר לאופק , תשתרך עדיין דרך חתחתים , מלאה מהמורות , 
שתשבש את כוונותיו הטובות של הרוב . אבל אין דרך אחרת . אין שום אמצעי 
שיוכל לחסל את הסכינאות מלבד אותה הכרה בעדיפותו העליונה של הסכם עם אוחזי 
הסכינים . לזה רוב המערכת הפוליטית אינה מוכנה להסכים . ולכן נמשיך לשמוע 
אותה מלעלעת את הצעותיה , צועקת על הדם השפוך , מביאה אותו כל פעם כראיה 
לצדקת עמדתה . עמדתה היא בין הסיבות לסכינים . ומי שאינו מעז לומר זאת , 
גם בנפול הקרבנות , עושה להם עוול . מה נאמר למשפחה שפתחה את הדלת לרוצח ? 
את האמת : שהרוצח מצלצל פעמיים . שפעמוני המוות לא ייפסקו כאן כל עוד 
נקווה לא לשמוע אותם אם ננעל את הדלת בפני קול השכל . 
