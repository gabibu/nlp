אם נדמה לנו לפעמים כי המדינה שלנו היא בלתי נורמלית עם קבלות , הרי יש 
גם עדויות המצביעות על ההיפך . אפשר להדגים טענה זו אפילו באמצעות הכנסת , 
שבגינה מתעוררת לעתים די קרובות תהייה אם המדינה לא יצאה מדעתה ( פרשת 
ה"ייחודיים " בשבוע שעבר ) . הצצה בסדרי היום של הכנסת תוכיח שגם בימי 
חירום , או בין דיונים גורליים בענייני מדיניות , כלכלה וחברה , היא מתעשתת 
ונותנת את דעתה לבעיות חולין של יום - יום , ומתייחסת אליהן במלוא הרצינות 
הראויה . הדי הסקאדים והפטריוטים המתפוצצים נמוגו אך בקושי , ותקציב המדינה , 
לרבות סעיפי הייחודיים הגורליים , עוד לא אושר והכנסת התמסרה לפני כשבועיים 
בכל הרצינות לדיון בנושא ראשון במעלת החשיבות הצרכנית : האם יסומנו המחירים 
בחנויות ובבתי המסחר על המוצרים , או בדרך אחרת . המדובר בהצעת חוק פרטית 
של חברת הכנסת שושנה ארבלי - אלמוזלינו , שמחייבת להטביע את המחיר על המוצר 
ואינה משאירה מקום לשום שיטה אחרת . הנהלת הקואליציה נתנה לחבריה חופש הצבעה , 
וכך נהגה גם סיעת המערך . ההצעה אושרה בקריאה ראשונה אחרי דיון , שתואר 
כ"סוער " , ברוב של 33 קולות נגד 61 . עניין סימון המחירים עומד במרכז ויכוח 
ציבורי זה שנים אחדות . בוויכוח הזה יש שני מחנות , שלנוחיות הדיון יוגדרו 
להלן כמחנה ה"טובים " ומחנה ה"רעים " . הטובים דורשים חוק , שבאופן עקרוני 
יחייב כל בעל עסק לציין את המחיר על כל פריט העומד למכירה ( למעט סחורות 
בתפזורת וכו ) . הדרישה ברורה , חד - משמעית וקשוחה : על המוצר וזהו 
זה . הנימוקים גם הם מוצגים בחדות : רק בדרך זו מאפשרים לצרכן להשוות מחירים 
ולקבל החלטות רציונליות . למחנה הטובים שייכים ארגוני הצרכנים , פוליטיקאים , 
עיתונאים ורבים מאוד בקהל הרחב . מחנה הרעים הוא יותר קטן ופחות מונוליטי . 
המשותף לכולם הם שוללים חוק שיורה על שיטת סימון אחד ויחידה . יש ביניהם 
הסבורים כי דרוש חוק שיורה על דרכים חלופיות לסימון ( לדוגמה : סימון על 
המדפים בצד הטבעה על המוצרים ) . אחרים סבורים שכל העניין אינו ראוי כלל 
וכלל לחקיקה , וכי התחרות המבורכת בענייני כלכלה אחרים תביא בסופו של דבר 
גם כאן לכך שרצון הצרכן ייעשה . למחנה הרעים שייכים בעלי העניין העסקי 
כלומר רשתות שיווק וסוחרים , שאינם מעוניינים כי יכפו עליהם שיטת סימון 
מסוימת , וכן פוליטיקאים וקומץ משוגעים נוספים , לפחות אחד מהם בתקשורת . 
בהקשר זה בדיוק מתעוררת שאלה מעניינת : למה יצטרף בן - אדם נורמלי למחנה 
הרעים . כבעל ניסיון בקטע הזה אוכל לאשר שהדבר לא נעים . לדוגמה , אם 
נאמת , הרצית או כתבת נגד חוק שיכפה באופן בלעדי את שיטת ההטבעה על המוצר , 
התגובה הטיפוסית תהיה בערך כזאת : " אתה ? ! גם אתה בעד שיטת הקודים ! 
" ( דורשי הטבעת המחיר על המוצר ישתמשו לעולם במונח האפלולי והמחשיד , 
" מחייבי הקודים " , לתיאור המחנה האחר , אף שהחלופה האמיתית לשיטת הטבעה 
על המוצר היא " שיטת המדפים " ) . וזה נמשך כך : " . . . ואני חשבתי 
שאתה לטובת הצרכנים ! מסתבר שטעיתי , ואתה רואה רק את הצד של הסוחרים והעסקים 
הגדולים " . מאחורי זה מסתתר כמובן החשד שאיזה ארגון סוחרים או רשת שיווק 
" קנו " אותך . האמת היא שלמחנה הרעים , כלומר למתנגדי חוק ארבלי - אלמוזלינו , 
יש נימוקים ענייניים טובים להצדקת לעמדתם . הנימוקים נעים ( לפי העמדות 
השונות ) בין ההערכה כי שיטת המדפים , ביישום נאות , תניב לצרכן בסופו 
של דבר תועלת רבה יותר , וזה גם על סמך ניסיון שנרכש בחו"ל ; לבין גישה 
קיצונית , שלא רצוי לחוקק חוקים שאין בהם צורך חיוני , מה גם שהמדובר בגזירה 
שהציבור ( במקרה זה בעלי העסקים הבינוניים והקטנים ) לא יעמוד בה , וכך 
יהיה לנו עוד חוק שיושם לשחוק . אבל כדי לא לנתח את מעלותיה וחסרונותיה של 
שיטת סימון מחירים זו או אחרת באה רשימה זו , אלא רק כדי להגן על כבודם 
הפגוע של הרעים . המחשבה נתונה בעיקר לחברי הכנסת שביניהם . כאשר עיתונאי 
כותב נגד חוק ארבלי - אלמוזלינו , הוא נעשה קצת פחות פופולרי , אבל פרנסתו 
לא עומדת בסכנה . לא כן פוליטיקאי : הוא עלול לסכן את עתידו האלקטורלי . 
מה לא אמרו על חברי הכנסת שוללי חוק ארבלי - אלמוזלינו , וגרוע מזה מה 
לא רמזו ביחס אליהם ? שהם פועלים בשליחות חוגי העסקים הגדולים , ואפילו 
שהם מחפשים קולות בוחרים ( איפה ? בקרב עובדי הקו - אוף ! ) נכון , 
אין להוציא מכלל אפשרות שיש בין חברי הכנסת גם אחדים שמייצגים בעניין זה 
אינטרס עסקי ותו לא . אבל ברשימת 61 מתנגדי החוק ( ומתנגדים נוספים שלא 
נכחו בדיון ) יש רבים , שלגביהם אין כל ספק כי קבעו את עמדתם אחרי בדיקה 
יסודית ועל יסוד שיקול ענייני של כל ההיבטים הצרכניים והכלכליים . לאלה 
מגיעה טפיחה על שכם : לנקוט עמדה לא פופולרית בקהל הרחב ובתקשורת , ולהתמיד 
בה חרף מסע ציבורי מכפיש המתנהל נגדם זהו חיזיון נפרץ בהחלט בפרלמנט שבו 
הפופוליזם חוגג בכל ימות השנה . 
