מובטלים . אנשים הקרובים לנושא הקליטה אומרים כי בחודשי הקיץ והסתיו השנה 
ייזרקו לרחוב מאות משפחות עולים שלא יהיה להם כסף לשלם את שכר - הדירה המופקע 
הנתבע מהם . שר השיכון אומר שהוא מעיין באפשרות להגביל את דמי השכירות , 
וזאת שנה ויותר לאחר שנשמעה הקריאה להגביל , בחקיקה , את שכר הדירה ולמנוע 
הפקעות וספסרות פרועות . מענקי הקליטה הניתנים לעולים מגיעים , בדרך הקצרה , 
לכיסם של בעלי הדירות , בעוד שלא היתה שום כוונה להוציא מיליארדים מכספי 
המדינה כדי להגדיל את הכנסותיהם . משרד השיכון טוען שכאשר יהיה שפע דירות 
ירדו המחירים . אבל קבלנים בירושלים ובערים אחרות קובלים , בראיונות לתקשורת , 
שאין להם עם מי " לבנות את המולדת " . בשל ההתפרעויות והרציחות אין מתירים 
לפועלים מן השטחים לבוא לירושלים ולבנות בתים העומדים , במשך שבועות , 
בשיממונם . עולים מברית - המועצות צולמו בשוק הכרמל , ביום ששי אחד לפני 
כניסת השבת , כשהם נוברים באשפתות ומלקטים שאריות של פירות , ירקות ובשרים , 
שזרקו הרוכלים והקצבים ושנועדו למזבלה . בתוך כך , משמידים חקלאים במקומות 
שונים בארץ עודפי פירות וירקות טובים וטריים שלא יגיעו לשווקים . מדוע אין 
מי שיארגן משאיות ומכוניות מסחריות כדי להביא מקצת מן העודפים למרכזי קליטה 
ולריכוזי עולים חדשים ? ממילא אין ביכולתם של עולים חסרי - פרוטה לקנות 
את הפרי והם גם לא ימכרו את מזונם לאחרים . המחירים , שכל כך דואגים לשמור 
על רמתם , לא יפלו , והמשווקים לא ייפגעו . כך , לפחות , תימנע התמונה 
המדכדכת של המחפשים את מזונם באשפתות . וביזיון אחר : מודעה בעמוד שירותי 
המין בעיתון - צהרים מציעה " חתיכות רוסיות מהנחיתה האחרונה " , והטלוויזיה 
הישראלית משדרת ראיון עם שתי עולות המתפרנסות מזנות , באין פרנסה אחרת . 
דיווח על הראיון הגיע למחרתו לברית - המועצות ופורסם במוסקווה . בעיצומה 
של מלחמת המפרץ , ב02 בפברואר , כתבתי בטור זה על מחדלי הממשלה ועל התנהגותה 
בעניינים חיוניים בעת חירום ועל הסכנות שנשקפו לאוכלוסייה האזרחית . הכותרת 
היתה " ברדק אקטיווי " . הדברים הנכתבים כאן היום הם המשכה הישיר של אותה 
רשימה . אלא שהפעם , אנו עוסקים בענייני עלייה וקליטה , שגם הם אינטרס 
עליון של ישראל . זו אותה ממשלה שבימי המלחמה , כשנדרשו אחדותה ומנהיגותה , 
היתה שקועה בסכסוכים פנימיים . אותה ממשלה שלא כל מחדליה ומשגיה בהגנת 
האוכלוסייה מפני טילים וסכנות אחרות כבר יצאו לאור . בכל שבוע נוסף מתפרסם 
עוד משהו שלא ידענו עליו . עכשיו , לאחר ששככה סערת הקרבות , חוזרים החיים 
בארץ למסלולם ה " רגיל " . ראו מה קורה לעולים , אלה שכבר הגיעו לכאן ואלה 
האמורים להגיע בקליטה , בשיכון ובתעסוקה . הממשלה הזאת מתחבטת ומתמקחת 
עם עצמה , במשך חודשים ארוכים , אם להתיר הבאתם של פועלי בניין מחו"ל , 
ואם כן כמה . באותה העת מניחה הממשלה לאבטלה לגדול עוד ועוד ולהגיע לממדים 
שלא תהיה שליטה עליהם . אין מי שיחייב מובטלים , ותיקים ועולים , לצאת 
לעבודה בבניין . במקום זאת עוצרים פועלי בניין מן השטחים בביתם או במחסומים , 
מגרשים מהארץ זרים היכולים לעבוד בבניין ומתירים להביא אחרים . הבנייה 
עומדת . רק כרבע מן התוכניות יוצאות אל הפועל . ועולים רבים , שתעסוקה 
אחרת ממעטים להציע להם , יושבים בביתם באפס מעשה , ממורמרים , כאובים 
ומתוסכלים , ומחכים ליום שבו יגורשו לרחוב . אלפי צעירים מבין אלה שישתחררו 
בקיץ משירותם הצבאי ילכו הישר אל לשכות התעסוקה ויתחילו לקבל מענקי אבטלה . 
קבלן אחד , אני למד מכתבה שהתפרסמה בסוף השבוע , תפס יוזמה ושיכנע קבוצה 
קטנה של יוצאי יחידות קרביות לבוא ולעבוד בבניינים שהוא בונה בדרום . הוא 
משלם להם יותר ממה שמשלמים אחרים , בתנאי שיתמידו בעבודתם ויעבדו אצלו חצי 
שנה לפחות . אז גם יקבלו מענק יפה מהמדינה . וכך יוכלו לממש את חלומם לצאת 
לטיול ארוך בארצות רחוקות ובחבלי - ארץ אקזוטיים . אבל זו יוזמה קטנה אחת 
בתוך ים של אפס - מעשה . מדוע אין המדינה מארגנת חיילים העומדים לפני סיום 
שירותם הסדיר בקורסים שיכשירו אותם , במסגרת הצבא , לעבודות בניין ? בהיותם 
במסגרת הצבאית קל יותר להגיע אליהם וגם לארגנם בקבוצות . גם מוטב להגדיל 
את התמריצים לעבודה מאשר לזרוק הון עתק במענקי אבטלה . אלא שלכל אלה דרושה 
יד מכוונת ומארגנת , ולא שלושת ה - בי"תים הממאירים של המדינה ביורוקרטיה , 
בזבוזים וברדק . 
