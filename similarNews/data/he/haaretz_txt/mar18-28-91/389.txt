אחת לשנה , בדרך כלל בפרוס האביב , באים חברי קונגרס להתפקד בצל דגל ישראל . 
זה קורה באולם הענקי של מלון שרתון , בצפון מערב ואשינגטון , בארוחת הערב 
השנתית של ועידת אייפא"ק ( " הוועד האמריקאי ישראלי לעניינים ציבוריים ) 
. ההפגנה הזו חזרה בתחילת השבוע . 84 סנאטורים ובערך מאה צירים התפקדו . 
קשה לחשוב על הרבה מאורעות פוליטיים בוואשינגטון המסוגלים למשוך אליהם מספר 
כזה של אנשי קונגרס . מבלי לחטוא בעודף ציניות , המפקד השנתי אינו הפגנה 
של אלטרואיזם צרוף . הוא חלק מן המשחק הפוליטי של ואשינגטון , שאייפא"ק 
מיטיב להבין ולשחק . מיד לאחר ארוחת הערב עורכים סנאטורים וצירים קבלות 
פנים בקומת הטרקלינים של שרתון . עורכי הקבלות הם אלה העומדים ערב מערכת 
בחירות , ושקועים במאמצים לגייס כספים . ברגע מפורסם של חוסר דיסקרטיות , 
לפני שש שנים וחצי , הכריז מנכ"ל אייפא"ק , תום דאיין , כי כוחם הקיבוצי 
של ידידי ישראל בארה"ב אינו תוצאה של " הקול היהודי " , כי אם של הכסף היהודי . 
אם הוא מוזרם בכמות הנכונה ובזמן הנכון , הוא יכול לחרוץ גורלן של מערכות 
בחירות לסנאט . דאיין השמיע את הדברים האלה מיד לאחר מערכת הבחירות של 4891 , 
שבה מילא כסף פרו - ישראלי תפקיד חסר תקדים ביעילותו . בשום מדינה לא ניכרה 
היעילות הזו יותר מאשר באילינוי . הסנאטור הרפובליקאי רב ההשפעה , צארלס 
פרסי , יו"ר ועדת החוץ של הסנאט , נאבק נגד ציר בית הנבחרים הדמוקרטי פול 
סיימון . פרסי הכעיס את ידידי ישראל כאשר נפגש עם ערפאת ודיבר על זכויותיהם 
הלגיטימיות של הפלשתינאים . הכסף הפרו - ישראלי זרם אפוא אל סיימון , והערכה 
כמעט כללית ייחסה לכסף הזה את ניצחונו הסנסציוני על פרסי . דאיין , שרוי 
באופוריה מובנת , סיפר כיצד הזמין אותו איש סגל בכיר בבית הלבן לארוחת בוקר , 
ואמר לו כי הממשל קרא יפה , וגם הבין , את הכתובת שעל הקיר . בארוחת הערב 
החגיגית השבוע נאמו שני סנאטורים : דמוקרט ורפובליקן . הדמוקרט היה גון 
ד . רוקפלר הרביעי ממדינת מערב וירגיניה , יורש השושלת הפיננסית הגדולה . 
רוקפלר אינו זקוק לכסף מאיש . הוא השתמש בכספו שלו לממן מסעי בחירות למושל 
ולסנאטור . אבל רוקפלר גם יודע משהו על עלייתו ונפילתו של צארלס פרסי . 
אשתו של רוקפלר היא בתו של פרסי , ואת צלקת תבוסתו של אביה בידי השדולה 
הפרו - ישראלית היא נושאת אל - נכון בלבה . נאומו של רוקפלר התקבל בדרך כלל 
בתשואות של נחת , חוץ מפעם אחת כאשר אפילו הקהל של אייפא"ק חשב שהסנאטור 
קצת מגזים . זה היה כאשר גמר את ההלל על פלישת ישראל ללבנון , ב2891 . 
" נו , באמת " , מילמלה שכנתי לשולחן , פעילה ממדינה דרומית בארה"ב . 
מחיאות הכפיים היו חלושות ונבוכות . רוקפלר סיפר בסגנון סנטימנטלי דביק 
על מסעו לישראל , ב8891 . הוא הוסע לביקור בקיבוץ מנרה , יום אחד לאחר 
שצה"ל חיסל חוליית מסתננים ליד הקיבוץ ( מחיאות כפיים ) , ויום אחד לפני 
שצה"ל חיסל חוליה נוספת ( מחיאות כפיים ) . רוקפלר וילדיו הובלו לבקר 
חיילים על גבול הצפון . המעמד נגע מאוד ללבו , ובהתרגשותו התהפכו אצלו 
היוצרות : " החיילים הפכו לילדיי , וילדיי הפכו לחיילים " . הביקור השפיע 
מאד גם על בנו צארלס ( הנקרא , כנראה , על שם סבו , צארלס פרסי , איש 
שהיה נוח פחות להתפעל מביקורים כאלה ) . זמן קצר אחרי שחזרה המשפחה לארה"ב 
השתתף צארלס הצעיר בוויכוח בבית ספרו על השאלה הפלשתינית . הוא שב הביתה 
יום אחד בתרועה גדולה . " ניצחנו " , אמר לאביו . " מי ? מה ? " שאל 
אבא . " מועדון הוויכוחים בבית הספר הצביע נגד מדינה פלשתינית " , הודיע 
צארלס . קצת קשה להאמין שבמאורע פומבי רציני , בעיר הבירה החשובה ביותר 
בעולם , יכולים להישמע דברי הבל כאלה . מדוע נשמעו ? פעיל אחד של אייפא"ק 
סיפר לי , בלי קשר , שרוקפלר מניח עכשיו את התשתית הארגונית למסע בחירות 
לנשיאות ב6991 . כאשר חשבו שמאריו קואומו , המושל הרהוט של מדינת ניו יורק , 
יתמודד על הנשיאות ב8891 , נשא הוא נאום בבית כנסת במנהטן , שבו קרא לארה"ב 
להפסיק את כל יצוא הנשק שלה לערב הסעודית , לכוויית ולנסיכויות המפרץ , 
" עד שיעשו שלום עם ישראל " . זו היתה התבטאות חסרת אחריות גם בשעתה , 
וצריך רק לנסות ולנחש מה היה קורה אילו אומץ הרעיון הזה . השבוע הצטרף הסנאטור 
רוקפלר אל הבזאר הפוליטי . לשומעיו בוועידת אייפא"ק אמר , כי אין זה הזמן 
לקרוא לישראל להחליף שטחים תמורת שלום " . הוא לא אמר מתי יגיע הזמן , וצירי 
ועידת אייפא"ק הגיבו בתשואות הרועמות ביותר . מה כל זה אומר ? פוליטיקאים 
ישראלים , המתכננים את צעדיהם הפנימיים על יסוד ההנחה בדבר התמוטטות בסיס 
התמיכה בישראל בוואשינגטון , כנראה רותמים את העגלה לפני הסוסים . אייפא"ק 
עומד במלוא פריחתו ובשיא חוסנו . לרוב חברי הקונגרס בוואשינגטון אין סיבה 
מיוחדת לצאת למערכה פומבית נגד ממשלת ישראל , גם אם בדלתיים סגורות הם מביעים 
אי - הסכמה ניכרת עם מעשיה . המתונים בישראל , היונים , חסידי הפשרות הטריטוריאליות 
הם יצטרכו לנצח בקרב בתוך ישראל . איש לא ינצח בשבילם בשום קרבות בוואשינגטון . 
