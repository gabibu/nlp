נשיא גרמניה ריכארד פון וייצזקר חולל כאן סערה כאשר הכריז באחרונה שהפרלמנט 
ומשרדי הממשלה יהיו ממוקמים גם להבא בבון . במכתב תקיף לראשי הסיעות בבונדסטג 
קבע , שאין לקבל את המצב הנוכחי שלפיו הבירה הרשמית של גרמניה היא ברלין , 
אך מכל בחינה מעשית בון היתה ומוסיפה להיות הבירה . מכתבו בא בשעה שהשדולה 
של בון צברה יותר ויותר נקודות במאבק על מיקום הבירה בפועל של גרמניה . 
התזמון היה מכוון : הנשיא , התומך בברלין , רצה לכפות על המערכת הפוליטית 
הכרעה מהירה וברורה בעד הבירה החדשה - הישנה על גדות הנהר שפריי . כשנפלה 
חומת ברלין ובחוצות ערי גרמניה צהלו ההמונים , היה ברור לכל שהמגמה הלאומית 
היא להחזיר את הבירה אל המיקום המקורי . אפילו פוליטיקאים מקומיים בבון 
דיברו על הצורך להסתגל למציאות החדשה . אך כאשר חלף גל ההתלהבות הראשון 
התחילו לבדוק אם באמת כדאי להעביר את הבירה לברלין , ובכך להעתיק את מרכז 
הכובד הפוליטי של גרמניה אל המזרח , אל תוך הגוש הקומוניסטי לשעבר . היה 
חשש מהשפעתו של צעד כזה על הקשרים עם המערב ועל הזהות האידיאולוגית שגרמניה 
פיתחה בעשרות שנים של שיתוף פעולה הדוק במסגרות כמו נאט"ו והקהילה האירופית . 
היו ששאלו , מה ההצדקה להוציא עשרות מיליארדי מארקים על העתקת הבירה לעיר 
החשופה לאלימות ולאי - יציבות והמוצפת פליטים מן האימפריה הסובייטית המתמוטטת . 
בחודשים האחרונים נראה היה כי הולכת ומתגברת המגמה להשאיר את הבירה המעשית 
בבון , ולהותיר את ברלין עם התואר ( ואולי גם עם מעון רשמי של הנשיא ) 
. משאלי דעת קהל מן השבועות האחרונים הראו , כי באוכלוסייה המערב - גרמנית 
יש מגמה ברורה לתמוך בבון כבירה , בעוד שתושבי מזרח גרמניה לשעבר מעדיפים 
ברובם את ברלין . בסיכום הנתונים יש עדיפות קלה לבון על פני ברלין , אם 
כי כרבע מן הנשאלים אינם מביעים דעה כלשהי . ביתרון גדול זכתה בון כאשר התברר , 
כי ממשלתו השמרנית של הקנצלר הלמוט קוהל טעתה בהערכת העלות של איחוד גרמניה , 
ותצטרך להוציא מאות מיליארדי מארקים נוספים מעבר למה שתוכנן . גם מלחמת 
המפרץ הפרסי , שהטילה על גרמניה מעמסה כספית כבדה , חיזקה את השדולה הפועלת 
למען בון . עכשיו מודה גם ממשלתו של קוהל , שבקרוב היא תיאלץ להעלות מסים , 
בניגוד להבטחות הבחירות מחודש דצמבר אשתקד . ההצהרות על כך באות דווקא 
בשעה שגרמנים רבים מתכננים את חופשות הקיץ שלהם , ומחפשים דרכים להתאושש 
מחודשים ארוכים של היסטריה ציבורית סביב ההתפתחויות במפרץ הפרסי . ( הגרמנים 
לא שלחו כוחות להשתתף במלחמה , אבל כלי התקשורת שלהם טיפחו פאניקה מכוונת , 
שהציגה במידה רבה את ארה"ב כגורם מחרחר מלחמה וניבאה חורבן אפשרי של כדור 
הארץ ) . העלאת המסים הצפויה מצטיירת ככורח פוליטי פנימי ( מימון האיחוד ) 
וחיצוני ( כניעה לאמריקה ובעלות בריתה בעניין מלחמת המפרץ , שגרמניה בעצם 
התנגדה לה ) . אבל העלאת מסים כדי להעביר את מוסדות השלטון לברלין אינה 
יכולה להתקבל על הדעת . בעיני רוב גדול של הגרמנים חשוב יותר לדאוג לכך 
שתושבי החלק המזרחי של הארץ יזכו סוף סוף במקומות עבודה בטוחים ובהכנסה חודשית 
סדירה . חסידי ברלין , ובראשם הנשיא , חשו להיכן נושבת הרוח . הם החליטו 
אפוא לעלות על הגל הפופולרי , והכריזו שהעברת הבירה לברלין תהיה תמריץ אדיר 
לפיתוח החלק המזרחי של גרמניה . יותר מכולם הרחיק לכת שר הכלכלה השאפתן , 
יורגן מולמן , המוכר בחולשתו לפרסום בכל מחיר . בנאומיו האחרונים טען 
מולמן כי השארת הבירה בבון תעלה יותר מאשר העברתה לברלין , משום שהממשלה 
לא תוכל לקצץ את הסובסידיות המיוחדות הניתנות לברלין בלי להעביר לעיר את 
מוסדות השלטון המרכזיים . סובסידיות אלה , העולות למשלם המסים עשרות מיליארדי 
מארקים בשנה , הונהגו כאשר מערב ברלין היתה אי מבודד בסביבה קומוניסטית , 
והממשלה עשתה מאמצים גדולים לשמור על כושרה להתקיים . קפמאבינעד לפני זמן 
קצר השתעשעו כאן ובבון במחשבה , שיהיה אפשר לדחות את ההכרעה בעניין הבירה 
למשך חודשים , או אף שנים . כיום ברור שדרושה החלטה דחופה . ברלין איננה 
יכולה לתכנן את המרכז העירוני , שפונה באחרונה משרידי החומה , בלי לדעת 
אם בניין הרייכסטג יוסיף לשמש פרלמנט . בון חייבת לדעת כבר כיום אם יש צורך 
בתוכניות ארוכות - טווח כדי למלא את החלל שייווצר עקב הוויתור על מעמד הבירה 
המעשית . הקנצלר קוהל טרם התערב בוויכוח , אך כמעט ודאי שברגע האמת הוא 
יתמוך בברלין . במקרה שלו , סבורים משקיפים , יפעל אינסטינקט פוליטי והיסטורי , 
וכנראה גם השאיפה לזכות בעצמו מן ההוד וההדר של שלטון בבירה גדולה . שר 
החוץ הנס - דיטריך גנשר התבטא בימים אלה בלשון ברורה בזכות ברלין . לעומת 
זאת , תומכים בבון נציגי המדינות המחוזיות הדרומיות בוואריה ובאדן - וירטמברג 
וכמובן גם יוהנס ראו , ראש ממשלת צפון ריין - וסטפאליה ( שבתחומה ממוקמת 
הבירה הקטנטונת על שפת הריין ) . ההכרעה תיפול בבונדסטג , שבו אין לנשיא 
זכות הצבעה , ולקנצלר יש קול אחד בלבד קולו של חבר הפרלמנט מן השורה , 
הלמוט קוהל . משקיפים כאן סבורי שאין אפשרות לחזות את התוצאה . חברים 
רבים של הבית עדיין פוסחים על שתי הסעיפים , או מושפעים מן התנודות המהירות 
בדעת הקהל . אבל דבר אחד התברר במשך השבועות האחרונים שבהם נאלצה גרמניה 
לספוג את ההשפלה של העדר מדיניות חוץ עצמאית וברורה , ושל כניעה לתכתיבים 
של ואשינגטון : הגרמנים אינם רוצים להתחשב עוד ב"מה יגידו עלינו בחוץ " . 
בנושא הלאומי של מיקום הבירה הם רוצים להחליט בעצמם . אפשר להבחין בהתעוררות 
מסוימת של רגשות פטריוטיים , שיפעלו כנראה לטובת הבירה ההיסטורית ברלין . 
