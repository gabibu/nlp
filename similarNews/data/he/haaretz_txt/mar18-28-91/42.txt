עם סיום המלחמה במפרץ היו מי שלא חיכו לגמר פעולות האיבה נפתח המירוץ הגדול 
להפקת לקחים , וליתר דיוק של הדוחקים להפקתם . ואולם , כשזונחים את ההכללות 
הקלילות וניגשים ללקחים קונקרטיים , מזדקר לקח אחד , בלתי רצוי בתכלית 
למי שמקווים לגלות חידוש בעל משמעות אסטרטגית ב54 ימי הלחימה . ויש עוד 
לקח , גם הוא מאכזב לשוחרי התפנית במה שהאלוף ישראל טל , מן הסתם בעקבות 
קלאוזוויץ , מכנה אמנות המלחמה . שכן מהתנגשות מזוינת בין המדינה המובילה 
העולמית בטכנולוגיה הצבאית , בעלת יכולת משקית בלתי מוגבלת בפועל ו052 מיליון 
תושבים , לבין מדינה מן העולם השלישי עם 81 מיליון תושבים , אין להקיש 
היקשים ישימים על מלחמות תקניות , כאלה המתנהלות בין כוחות מאוזנים בעיקרם , 
ומשמשות על כן חומר לימוד במוסדות המתאימים . היו שכבר ראו את האור וקבעו , 
כי מה שהתחולל במפרץ היתה מלחמה בלא חידושים ( ראה " הארץ " , 2 . 4 ) 
. הכוונה אינה לתחום הטקטי , ובהדגשה לא בשטח הטכנולוגי . ואולם , 
בליסטראות מילאו תפקיד חשוב במלחמות מאז גילו בני האדם כי אפשר להרוג גם 
ממרחק . ציודן של הבליסטראות בחישני - לייזר במבצע סופת המדבר לא שינתה 
את מהותן , ולא גרמה , ומכל מקום לא היתה צריכה לגרום , לעיון מחודש בעקרונות 
המלחמה כפי שנוסחו בידי בני הסמכא הידועים . אין צורך לנופף בשמות של קרבות 
מן העבר הרחוק , החרותים בזיכרונם של בעלי המקצוע , כדי להבחין בהקבלה , 
מובהקת עד כדי חפיפה , בין המערכה במפרץ לבין המערכות ששימשו לה אב - טיפוס . 
די להיזכר בדוגמה הטריה של מבצע " אוברלורד " והמשכו , מבצעי " גודווד " 
ו"קוברה " , שהביאו במלחמת העולם ה2 לשחרור צרפת , בלגיה והולנד בידי גייסותיהן 
של אותן אומות שחוללו את סופת המדבר . הדמיון מזכיר תאומים זהים . למבצע 
" אוברלורד " קדמה הרעשה אווירית כבדה ביותר , שניחתה על התשתית התחבורתית 
ומתקני התקשורת של הצבא הגרמני ; בהמשך בוצעה הסחה אסטרטגית שריתקה כוחות 
גרמניים , לרבות העתודה של החזית , מחוץ לנקודת הכובד של הפלישה ליבשת 
הצרפתית ; ובתום שלב ביניים ( פלישה והתמקמות באזורי ההיערכות היבשתית ) 
ריתוק אופרטיווי במזרח הזירה ופריצה , איגוף לעומק והשמדה במערב . כאמור , 
הדמיון המבני הוא מושלם , ואמנם בשני המקרים ניצלו האנגלו - סאקסים את 
יתרונם החומרי כדי לסנוור ( במידת האפשר ) את האויב ולסכל את ניידותו , 
לרתק אותו מחוץ לאזור הפריצה , ולבסוף לפרוץ באגף , לכתר ולהשמיד . הלקחים 
האסטרטגיים שהיה אפשר להפיק מדגם המערכה שניהלו כוחות הברית מאמצע שנת 4491 
ועד סופה הופקו במערב זה מכבר , ומן הסתם יושמו , במידת האפשר , בצה"ל 
כמו גם בצבאות אחרים . כלומר , הפקת לקחים חוזרת לא תהיה אלא בזבוז זמן 
וכסף . וכנגד האמור , נניח לרגע שאפשר לגרד לקח אסטרטגי כלשהו מתחתית האירועים 
של סופת המדבר : לא יהיה לו שימוש , אלא אם ייווצרו , בניגוד לכל כללי 
ההסתברות , נסיבות דומות לאלה שאיפיינו את המערכה במפרץ . נזכור שהמלחמה 
פרצה בסתירה לכל כללי ההיגיון : כמה דוגמאות יש בהיסטוריה להתגרות דומה 
לזו של סדאם חוסיין בארה"ב ? בתנ"ך מתוארת התגרות של גוליית בדוד , ולא 
היפוכה . ספק אם בעתיד יישנה המקרה שבו ארץ קטנה ועלובה כעיראק , שזה עתה 
נחלצה בעזרת אחרים , חבולה ופצועה , ממלחמה עם אחת משכנותיה , תזמין מעצמה 
עולמית לדו - קרב לחיים ולמוות . כל אלה על פי דברי הרהב של מנהיג מופרע . 
ואם לא יישנה המקרה , מה טעם בהפקת לקחים ממנו , למעט לצורכי עיבוד ספרותי ? 
בסופו של דבר , שוב הוצגה לראווה האמת עתיקת - היומין , כי במלחמה אין 
מנצחים בהפעלת תחמושת ( חכמה או אחרת ) מעמדה נייחת לעבר אויב נייח גם 
הוא . האמריקאים סינוורו , שיתקו וכתשו את העיראקים עד דוק מן האוויר . 
אך כדי לסיים את המלאכה לא נותר להם אלא לנייד את גייסותיהם הערוכים , 
לנסוע עשרות , וגם מאות , קילומטרים , למפגש פנים אל פנים עם האויב , 
ושם לחסל את כושר הלחימה של עוצבותיו . עם זאת , הסיום התקני לגמרי של 
המערכה אינו צריך להשכיח מלבו של המשקיף ( הכוונה למשקיף שצימאונו ללקחים 
לא העביר אותו על דעתו ) כי הזדמן לו להיות עד לגרוטסקה חד - פעמית בתולדות 
העימותים שהסתיימו במלחמה . הן מבחינת תולדות היווצרותה , הן בשל הנסיבות 
שבהן התרחשה , ספק עם נראה עוד אחת כמוה . 
