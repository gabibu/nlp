הוא מורה דרך לעם , מטיף לו מוסר וקורא לו לתקן את אורחותיו . כך הוא תופס 
את תפקידו וזו זכותו המלאה . הוא אינו עממי כמו יצחק בן צבי ולא תלוש כמו 
אפרים קציר , הוא חסר את החביבות של יצחק נבון ופטור מהבטלנות של זלמן שזר . 
הוא מין אריסטוקרט זר , שמשקיף על החברה שהוא נשיאה ובוחן בעין ביקורתית 
את התנהגותה . לעתים די קרובות הוא מועיל לרדת מרום כסאו כדי לדבר אל הילידים . 
הרצוג הוא אפוא נשיא דברן , ואחד הנושאים המעסיקים אותו הוא רמתה של העיתונות 
הישראלית . המסר שמעביר כבוד הנשיא לתושבי המדינה על העיתונות הישראלית 
חד - משמעי : זו עיתונות שיש בה הרבה פגמים . הוא נתן ביטוי לתפיסת עולמו 
זו בסוף השבוע שעבר , בטקס פתיחה של בית - ספר חדש לתקשורת . בין השאר 
אמר באותו מעמד , כי העיתונות אינה מייצגת תמיד את דעת הקהל , היא סובלת 
מהערכה נמוכה של הציבור הישראלי , ויש פער בין האינטרס הלאומי לאינטרס העיתונאי . 
הוא פסק שהיא בורה , חורצת דין מראש , אטומה לביקורת עצמית , רמתה יורדת , 
היא מצהיבה וסובלת משיכרון כוח . לפני שכבוד הנשיא יכלול גם מאמר זה בתוך 
אוסף ההוכחות לעיתונות ירודה , אזדרז להזכיר כי באותו מעמד אמר גם דברים 
אחרים . הוא קבע כי העיתונות הישראלית היא אחת הטובות בעולם וכי נמנים עמה 
כותבים מעולים . ובכל זאת , השורה התחתונה של נאום הנשיא היתה התקפה מחודשת 
על העיתונות הישראלית , שהצטרפה לדברים דומים שהשמיע בעבר : הוא אמר שיש 
לשים סייג לחופש העיתונות ( הרצאה במלאות 57 שנה ליהושע רוטנשטרייך , 68 . 
3 . 2 ) , והוא מצא שלעתים העיתונות מזדהה עם האויב ( " הארץ " , 88 . 
4 . 51 ) . יש מקום וטעם לחלוק על דעותיו העקרוניות של הרצוג בענייני עיתונות . 
למשל , גישתו הפטרונית המתיימרת לזהות את האינטרס הלאומי ולקבוע שהוא נוגד 
את זכות הציבור לדעת . או ביקורתו על התפקיד שמילאה רשת סי - אן - אן בבגדד 
בעת מלחמת המפרץ . או ההוכחה לצדקת אבחנותיו שהוא מוצא בפער שבין עמדת העיתונות 
לעמדת הציבור כפי שהיא משתקפת במשאלי דעת קהל ( האם לא שמע על הבדל הזמנים 
העקרוני , המבנה , בין נכונות ציבור להאזין להשקפות חדשות לבין נכונותו 
לנקוט בצעד מעשי כדי לתת להן ביטוי ? ) . גם תפיסתו על עולם הערכים הרוחני 
והמוסרי של האזרח הישראלי ועל המידה שהעיתונות משקפת אותו ( הרצוג טען שהעיתונות 
הישראלית מבזה כל מה שהוא ישראלי , לאומי ויהודי ) היא עניין שיש מקום 
לקרוא עליו תיגר . אלא שהשורות הללו מוקדשות בעיקר לחזות שמאמץ לעצמו הנשיא 
בדונו בעיתונות . בבואו לשפוט אותה הוא אינו אומבודסמן לאומי ; הוא איש 
ציבור שנצרב לא פעם מכוויותיהם של כלי התקשורת שמתחו עליו ביקורת לגיטימית . 
הוא נושא משרה רמה , שנחשב בעיני התקשורת למי שהפעיל שיקול דעת לא נכון 
בצמתים וברגעים קריטיים ( חנינת אנשי השב"ך , חנינת אנשי המחתרת ) ובעניינים 
פחות דרמטיים אבל בכל זאת לא קלי ערך ( תקציב לשכת הנשיא , סדרי טיסותיו 
לחו"ל ) . כאשר הנשיא הרצוג מצטרף , למעשה , לתנועה ולסיסמה " העם נגד 
תקשורת עוינת " , הוא מגיב בדיוק כמו אליקים העצני הרדוף תחושה שהתקשורת 
עושה עוול לו ולדרכו . זה , אולי , המקום להזכיר כמה אמיתות חבוטות : 
אין כמו העיתונות מקצוע חשוף . כל שגיאה וכל זדון מופיעים בכלי התקשורת 
מול עיניהם של מיליוני צרכנים . זו ערובה יעילה למדי למאמץ מתמיד מצדה להבטיח 
את איכותה . היא מנהלת את מלחמת הקיום שלה בתוך חברה תחרותית ופתוחה ; 
ריבוי כלי התקשורת הוא אמצעי נוסף להבטחת רמתה . כשעיתון נכשל , עומדים 
לרשות קורבן טעותו אמצעי תגובה מגוונים ואחד העיקריים שבהם , חוקי דיבה 
קשוחים למדי . לו עולם התקשורת היה מתנהג לפי מאווייו של הרצוג , לא היה 
עם ישראל יודע על מחדלי מלחמת יום הכיפורים , על ההונאה של מלחמת לבנון , 
על קשר הרמייה של פרשת השב"ך ועל עוד אלפי מקרים אחרים של שחיתות , בטלנות 
ואטימות שלטונית . הנשיא , אם לשפוט לפי התבטאויותיו , היה מכניס חשיפת 
ליקויים אלה לקטגוריה של האינטרס הלאומי , המאפיל על זכות הציבור לדעת . 
העיתונות יודעת את מקומה : רמתה אינה אחידה והיא עושה גם שגיאות , אבל 
מול עוצמת השלטון , שרירות לבו ונטייתו לפעול במסתרים , היא לא יותר מאשר 
גמד עם פנס . 
