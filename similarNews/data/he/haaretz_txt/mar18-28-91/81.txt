הסקסופוניסט מישל פדובני , הגיטריסט זראר מארה והמתופף - המקישן יליד הארץ , 
החי בחו"ל , יובל מינסנמכר , העניקו בצהרי יום ו לקהל המועט באולם המכון 
הצרפתי מופע נעים ומהנה . לא היו בו ניסיונות חדשניים או שיאי ביצוע , 
אלא מוסיקה זורמת , הרמונית ושטופת אור , המבוצעת במקצועיות . פדובני ומארה 
שונים מאוד בתפיסתם כמלחינים . פדובני נוטה לכיוון מלודי וסטאטי מאוד , 
עם הדגשי אווירה רבים וניסיון להטמעת מספר אלמנטים סגנוניים בקו אישי . 
אצל מארה בולטים החשיבה והחלפת הרעיונות . חביב עליו במיוחד המעבר ממגע 
גזיסטי לכוחנות של ריתמאנבלוז . בקטעים של פדובני שימשו מארה ומינסנמכר מצע 
כלי לקטעי הסולו שלו . בקטעים של מארה שלטו הדינמיות והשחרור . פדובני 
מנגן בניקיון ובהירות . אפקט הכפלת הסקסופון שבו הרבה להשתמש , היה מיותר . 
מארה הפגין נגינה איכותית , תוך שהוא ממלא מפעם לפעם תפקידי בס וקלידים , 
ועובר מסגנון לסגנון במקצועיות . יובל מינסנמכר גילה משך כל המופע יכולת 
מרשימה . הוא הצליח להחזיק את הקצב ועם זאת להוסיף עומק לצליל הכולל . 
