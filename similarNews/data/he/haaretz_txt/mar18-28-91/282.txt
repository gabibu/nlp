ויימאר ( מיוחד ל"הארץ " ) . ביקור באתר של מחנה ריכוז לשעבר הוא בהכרח 
עצוב . שר החוץ דוד לוי , שבא לבוכנוואלד ביום ששי כדי להתייחד עם זכרם 
של הקרבנות היהודים של המחנה , לא הצליח להתגבר על רגשותיו , ונאלץ למחות 
דמעות אל מול מצלמות הטלוויזיה . אבל הביקור באתר שנוהל במשך שנים רבות על 
ידי המשטר הקומוניסטי , ושבו נעשה ניסיון מכוון להמעיט בממדי האסון שהמיטו 
הנאצים על היהודים היה גם מרגיז . המשטר הקומוניסטי התמוטט בשנה שעברה , 
אך עד כה לא נעשו שינויים שיתנו ביטוי לאמת ההיסטורית על פשעי הנאצים . 
כך למשל השהות הקצרה של לוי באולם קטן הנושא את השם " היכל הכבוד של האומות " , 
ושבו חותמים המבקרים על ספר האורחים של המחנה . על הקירות רשימת האומות 
שמהן באו הקרבנות שמצאו את מותם במחנה , כולל אפילו מצרים . אבל היהודים 
אינם נזכרים . בשביל הקומוניסטים הם לא נחשבו ל"אומה " . במחנה יש מצבת זיכרון 
קטנה לקרבנות היהודים , שעליה הניח לוי זר פרחים בשם הממשלה . בטקסט העברי 
על המצבה נזכרים הקרבנות של " הפשיסטים הגרמנים " . בטקסטים הנוספים על 
המצבה , בשפות גרמנית ורוסית , אין זכר ל"גרמנים " . מדובר שם ב"פאשיסטים " 
ותו לא . המסר של לוי , בדברים קצרים ליד המצבה : השואה לא תחזור . קיום 
מדינת ישראל וחיזוקה הם התשובה לניסיונות לפגוע בעם היהודי . יומו העצוב 
של לוי התחיל בעיר ויימאר הסמוכה לבוכנוואלד . ויימאר , כמו כל ערי מזרח 
גרמניה , עדיין מעוררת רושם מוזנח ומדכא מורשת קודרת של העבר הקומוניסטי . 
כאן נפגש לוי עם ראש ממשלת המדינה המחוזית טורניגיה , יוזף דוכאץ , וסיכם 
אתו תוכנית של חילופי משלחות נוער . בכיכר השוק וברחובות העיר התגודדו אנשים 
רבים כדי לחזות בפעם הראשונה בתופעה יוצאת דופן ביקור של שר מישראל , שהוגדרה 
כאן בעבר הלא רחוק כארץ אויב . 
