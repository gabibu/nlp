קוראים לזה חזרה לשגרה , והנה אווירת טירוף ואנארכיה . סכינאים משתוללים 
בכל מקום ואינם נרתעים . הייחודיים גוזלים את הקופה הציבורית , וגם אם 
התחושה הכללית היא של גועל נפש , הם יוצאים בשלום . וכמנה אחרונה , בזק 
מתעללת לא ברור על מה ולמה בצופי הטלוויזיה . כך ב"רואים עולם " , כתבה 
שהגיעה מ"יומן השבוע " שלא שודר , בה משרטט מוטי קירשנבאום דיוקן אוהד 
בקווים נוסטאלגיים של הרמטכ"ל דן שומרון , מי שעמד בימיו האחרונים בתפקיד 
במרכזה של סערה ציבורית : אמר או לא אמר , הסדר מדיני חשוב יותר משטחים . 
מתברר אמנם שדברים הוצאו מהקשרם , אבל דומה שהרמטכ"ל אכן מצדד בהסדר מדיני 
כעדיפות ראשונה . קשה לעמוד על טיבו של שומרון , שהתואר רמטכ"ל האינתיפאדה 
דבק בו . פניו חתומות , דבריו סדורים , ומאז כניסתו לתפקיד עשה דרך ארוכה . 
והוא אחד שהולך ישירות בדרך בה חונך . אלא שפני הדברים השתנו , שלא בטובתו , 
וקשה לו כנראה להסתגל . בוויכוח בין שטחים להסדר מדיני , סוריה היא אחד 
השחקנים הראשיים ופארטנר עתידי , ומולי סייפר מסי - בי - אס מצייר דיוקן 
של נשיא סוריה , ומנסה לעמוד על מדיניותו ושיטותיו . התמונה שמתגלה מבשרת 
רע . אסד אינו שונה מסדאם , רק פיקח ומחושב פי כמה , ומצליח להשיג את 
מטרותיו . ראה השתלטותו על לבנון . משטר האימים , העינויים וההרג שלו , 
ראה אל - חאמה , מסמר שיער . לפי פואד עגאמי , האמונה שאפשר לשנות עריץ 
מסוגו בישיבה ליד שולחן אחד , נאיווית ומוטעית . לדעתו אמריקה הפסידה לאסד , 
ועוד משלמים לו מיליונים . את משמעותו של משטר כמו זה של אסד מבהיר בוב 
סיימון , כתב סי - בי - אס שנלקח בשבי בעיראק , בראיון עם דוד ויצטום . 
סיימון , שעדיין לא חזר לעצמו , נראה עצבני ופגיע , והוא אומר שלמרות 
כל הראיונות שערך , לא הבין את משמעותה של מדינת משטרה . " רק כשאתה חווה 
זאת על עצמך , אתה יודע שלא הבנת כלום , ואתה מוצא עצמך מתמודד חסר אונים 
עם סדר בלתי אנושי , ומאבד כל שליטה על גורלך וחייך " , אומר סיימון . ועם 
משטר כזה ממש , אנו מועדים להתמודד במלחמה או בשלום . ובינתיים , דומה 
שאנו מדחיקים את האיום הסורי , כשם שהדחקנו את האיום העיראקי . 
