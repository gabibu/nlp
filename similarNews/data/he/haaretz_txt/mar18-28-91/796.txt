זה שנים נוקטת משטרת ישראל מדיניות של הבלגה יחסית ביום האדמה ונערכת לקראתו 
על פי מתכונת קבועה . אבל התחושה כיום במשטרה היא שהדבר לא הבטיח שמירה 
מוחלטת על הסדר ומניעת התפרעויות . אף שכוחות מוגברים נערכים מדי שנה ביום 
הזה ליד היישובים הערביים בכל חלקי הארץ במבצע שהוא אחד הגדולים מסוגו מדי 
פעם התחוללו אירועים שחרגו משליטתה של המשטרה . עד כה נהגו מדי שנה קציני 
המשטרה הבכירים , ובראשם המפכ"ל , לערוך סיבוב אזהרות בקרב ראשי היישוב 
הערבי , לקראת יום האדמה , ולהבהיר להם שהמשטרה תפעל " בנחישות ובתקיפות " 
לדכא באבה כל התפרעות . המשטרה מצדה הבטיחה לא להיכנס ליישובים הערביים 
כדי לא להגביר את המתח וכדי שנוכחותה במוקדי ההפגנות והתהלוכות לא תתפרש 
כהתגרות . פרנסי הציבור הערבי מלאו את תפקידם בטקס קבוע זה , כאשר הבטיחו 
מצדם שיעשו הכל כדי לשמור על הסדר . קפמאבינעד השנה הקפידה המשטרה פחות או 
יותר על חלקה בהסכם . השוטרים נשארו מחוץ ליישובים , אם כי לא רחוק מהם , 
וגם סגרו קטעי כבישים ליד היישובים הערביים כדי למנוע מצעירים להקים מחסומים , 
ליידות אבנים ולהפריע לתנועה . על פי ההנחיות , השוטרים גם העלימו עין 
מהפרות סדר קלות , מקריאת סיסמאות הנחשבות ללאומניות ומכתיבת סיסמאות נאצה 
נגד המדינה . השנה נשמעות במשטרה זמירות שונות : ניסיון השנים האחרונות 
הוכיח שהמדיניות הזאת לא הצליחה כל כך , אומרים במשטרה . ראשי המגזר הערבי 
אכן ניסו למלא את הבטחותיהם ופעלו לשמירת הסדר בעת העצרות והתהלוכות , אבל 
במקומות לא מעטים הם איבדו שליטה בנעשה , וה"שבאב " השתלטו . במשטרה מזכירים 
כי צעירים משולהבים , אחדים מהם רעולי פנים , הפכו את יום האדמה לאירוע 
בנוסח האינתיפאדה בשטחים . הם התפרעו , חסמו צמתים במחסומי אבנים ובצמיגים 
בוערים , השליכו אבנים , ברזלים ומכל הבא ליד על מכוניות עוברות וגם על 
השוטרים . מדיניות ההתאפקות המשטרתית ביום האדמה בשנה שעברה זכורה לגורמים 
במשטרה , בהם גם בכירים , כמקור תסכול . בטייבה נדקר אז קצין משטרה . 
לדבריהם , היו די כוחות לפזר את המתפרעים מאות שוטרים צפו במתרחש והיו 
בעצמם מטרה לתקיפות , לאבנים ולבקבוקי תבערה . אבל הוראת המפקדים , שהתקבלה 
בהנחיית הפיקוד העליון של המשטרה , היתה לשמור על איפוק , לספוג ולא להגיב . 
לכל היותר , כשהיה נראה שהמתפרעים הגדישו את הסאה , היו השוטרים יורים 
לעברם מעט רימוני גז מדמיע , מניסים אותם לתוך היישובים ושבים לנקודות הריכוז 
טוענים במשטרה . בדרך כלל הם לא רדפו אחרי המתפרעים אל תוך הסימטאות . 
קפמאבינבעקבות אירועים כאלה נמתחה על המשטרה ביקורת , מבפנים ומבחוץ , 
על שהיא מתירה את הרסן ומאפשרת להפר את הסדר בראש חוצות , ולמעשה מתירה 
להפקיע את הריבונות מידי השלטונות בחלק מצירי התנועה ובתוך היישובים . קציני 
משטרה רבים החלו לתת ביטוי תקיף יותר לתפיסתם , כי עם מעט יותר נחישות ומעט 
הפגנת כוח , ומתן אישור למפקדים בשטח לפעול על פי שיקוליהם המקצועיים בהתאם 
לנסיבות , היה אפשר לשמור על שקט כמעט מוחלט ועל צירי תנועה פתוחים גם ביישובים 
הערביים , בצד עצרות ותהלוכות ברשיון . המדיניות שהיתה נקוטה עד היום 
הועילה בעיקר בכך שלצעירים הערביים ניתנה אפשרות לפרוק את תחושות המרירות , 
ללא עימות עם המשטרה . כך נחסכו תגובות שרשרת של אלימות משני הצדדים , 
שעלולות היו להאריך את יום האדמה לכמה ימים נוספים . אלא שלמשטרה לא די 
עוד בכך . השנה הכריזה המשטרה על מדיניות חדשה . הפעם לא תימנע מלהיות בתוך 
היישובים הערביים . היא תאפשר עצרות , תהלוכות , הנפת סיסמאות וגילויי 
הזדהות עם יום האדמה ברשיון ובמגבלות החוק . אבל השוטרים לא יחכו מחוץ 
ליישובים ולא יצפו בלא מעש בהתפרעויות , אם יהיו . המשטרה דבקה בגישתה 
שמהומות והתפרעויות אירעו בעידוד מסיתים מבפנים גם כשהמשטרה היתה מחוץ ליישובים , 
ולא נוכחות השוטרים גרמה להסלמה . השנה מקבלת עליה המשטרה סיכון מחושב , 
שרק אחרי שיעבור יום האדמה יהיה אפשר לדעת אם היה נבון . המגמה היא , לדברי 
בכירים במשטרה , לעצור את הסחף שנוצר בשנים האחרונות , בעיקר בקרב הצעירים 
הערבים בהתייחסותם לשלטון החוק . המשטרה מבקשת בדרך זאת להפגין , כי גם 
היישובים הערביים הם חלק בלתי נפרד ממדינת ישראל . בפגישות שקיים מפכ"ל 
המשטרה , רב ניצב יעקב טרנר , בשבועות האחרונים עם ראשי המגזר הערבי הוא 
הבהיר להם , כי המשטרה תתפרש השנה ביום האדמה בכל מקום בתוך היישובים הערביים 
שבו נוכחותה תידרש לשמירת הסדר והחוק , " על פי השיקולים המקצועיים של 
המפקדים ועל פי הצרכים בשטח " . טרנר הסביר , כי מדיניות המשטרה כלפי המגזר 
הערבי חייבת להיות זהה למדיניותה הכללית במדינה בכל ימות השנה , ובכלל 
זה ביום האדמה . המשטרה לא מתכוונת להפריע למהלך האירועים , אבל היא תעקוב 
אחריהם מקרוב . דבריו של טרנר אומצו ואושרו גם על ידי שר המשטרה , רוני 
מילוא , ופיקוד המשטרה : כשם שאיש לא מעלה על הדעת לבקש מהמשטרה להימנע 
מלשמור על הסדר בעצרת בכיכר מלכי ישראל או בנתניה , כך לא יעלה על הדעת 
לבקשה להימנע מלשמור על הסדר בטייבה , בסכנין או בכל מקום אחר " . קפמאבינליתר 
ביטחון , וכדי לקדם כל אפשרות , תיערך המשטרה ביום האדמה בכוחות גדולים 
ביותר . המפכ"ל ופיקוד המשטרה סומכים גם על עמדת ההנהגה של ערביי ישראל 
וראשי הרשויות המקומיות הערביות , הדוגלים במתינות ובקיום אירועי יום האדמה 
בצורה מסודרת ועל פי ההסדרים עם המשטרה . למרות זאת סביר להניח , שלנוכח 
המדיניות החדשה תהיה מתיחות רבה ברחוב הערבי . במשטרה אין מוציאים מכלל 
אפשרות ניסיונות של מי שהיא מכנה " חמומי מוח " לשים לאל את המדיניות 
החדשה , כדי להוכיח שהיא מחמירה את הפרות הסדר . במשטרה ממתינים בדריכות 
לראות איך יעבור יום האדמה . למה שיתרחש , או לא יתרחש , עשויות להיות 
השלכות כבדות משקל על האופי שיהיה לימי האדמה ולימי אזכור אחרים בעתיד . 
בצמרת המשטרה ערים לכך , שגם הפיקוד שלה יעמוד למבחן . 
