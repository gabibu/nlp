באחרונה קמו בארץ משרדים המספקים לעולים מברית המועצות שירותי ייעוץ ותיווך 
לקראת עקירה מישראל לארצות המערב . גרמניה , ארצות הברית ואוסטרליה , 
אומרות הידיעות , הן היעדים המועדפים . תמורת סכום עגול , מבטיחים המתווכים , 
הם יספקו למשפחות המעוניינות מידע עדכני , טפסים וקשרים שיקרבו אותן אל 
האשרה המיוחלת , אל אפשרויות התעסוקה ולסידורי דיור ראשוניים בארץ היעד . 
פרנסה למשרדים הללו , אפשר לשער , לא חסרה . לכאורה סיפור פשוט על מתווכים 
רעים שיעשו הכל בשביל הכסף , אפילו על חשבון האומה . והתופעה אכן מדווחת 
בטרמינולוגיה הלקוחה הישר מעולם המושגים של המלחמה בפשע והשערוריות הציבוריות . 
יש " גילויים " ו"חשיפות " ו"מידע " ו"פרטים שנודעו לאחרונה לגורמים 
המוסמכים " . המקורות , הם כנראה הפוליטיקאים , המתדרכים את העיתונאים 
ולא להיפך . השר יצחק פרץ , חמור סבר ומודאג , מדבר על התופעה בזעם ובאכזבה 
כבעל נבגד . חבר הכנסת אוריאל ויינשטיין מבקש מעל בימת הכנסת את " חשיפת 
שמותיהם של המנוולים המעודדים את העולים החדשים לרדת מהארץ " . אווירה ברורה 
של עליהום , כאילו נמצאו סוף סוף האשמים האמיתיים במחדלי הקליטה . כמו בכל 
ענף עסקי , גם בזה שמקרוב צץ יש בוודאי שרלטנים ונוכלויות קטנות . יש הבטחות 
ללא כיסוי , ומשרדים שנעלמים ביום בהיר אל שום מקום עם כספם האחרון של הקליינטים 
ועם תקוותיהם . וכמו בכל ענף , יש להניח שרוב המתווכים אינם רמאים אלא 
מי שמנצלים צורך קיים לפרנסה קלה ; ואין כל פגם חוקי בשירות שהם מציעים , 
או בתמורה שהם לוקחים . ברור גם שלא על יושרם של העוסקים יוצא עכשיו הקצף , 
ולא על כספם של הקליינטים חסרי המגן ממהרים נבחרינו להגן . קפמאפרקבעלילה 
הנפרשת לפנינו מאבקם של מנהיגי ציבור אחראים במתווכים תאבי ממון וחסרי מוסר 
אין לעולים עצמם תפקיד ממשי . אליהם לא באים בטענות . נראה כי שוב העולים 
אינם נתפסים בעיני הפוליטיקאים כאנשים בוגרים ואחראים , שמסוגלים להחליט 
לבדם מה טוב להם ולעזור לעצמם . בסרט הזה הם ניצבים פאסיוויים , מחוץ לעלילה 
המרכזית , עלים נידפים ברוח הרעה . מאז ראשיתה טבוע בציונות המתח בין תפקידה 
כתנועה לאומית המבשרת גאולה לעם ולרעיון , לבין היותה קרש הצלה למצוקתו 
של ציבור רחב עם תקוות ושאיפות . התפקיד המרכזי של האידיאולוגיה הציונית 
היה ועודנו לשכנע את כולנו שהקולקטיב והיחיד חד הם ; שהאינטרס הקיבוצי 
משרת אוטומטית את היחיד ; שגאולת העם גואלת כל אדם , ושהאושר הפרטי ינבע 
באופן אוטומטי ממעיינות הישועה הקולקטיווית . לאיחוד המזויף הזה , יש חשיבות 
פוליטית אדירה . הוא מחייב את כולם להקריב את קורבנותיהם האישיים בלי היסוס . 
גישה מעין זו אפשר למצוא בתנועות לאומיות רבות . אלא שאצלנו היא הולכת שלובת 
זרוע עם המורשת הסוציאליסטית של מזרח אירופה , זו המתקשה כל כך להיפרד מן 
התפיסה שלכלל יש זכויות על חייו של הפרט . האתוס המדגיש את האדם כאינדיווידואל , 
בעל זכויות טבעיות שאינן מוענקות לו בתוקף חברותו בלל זה שיצר בארצות הברית 
חברת מהגרים המבוססת על צדקת שאיפתו של כל אדם למה שהוא מגדיר כאושר איננו 
חלק מן האקלים האידיאולוגי שהשפיע על ערכי בניית האומה הישראלית . זאת למרות 
העובדה הפשוטה שרוב הישראלים הם צאצאים של אנשים שהגיעו לכאן אחרי רדיפות 
ומצוקה ושכול , גם אם חלקם לא חוו זאת על בשרם . הציונות נבנתה גם בידי 
חלוצים קודחי חזון , אך גם בידי אנשים שחיפשו עתיד טוב ובטוח יותר להם 
ולילדיהם . למרבה הפלא לא תרמה העובדה הזו הרבה ללגיטימציה של חיפוש האושר 
האישי . מה שלא מאפשרים ערכי האומה המקודשים מתירים לפעמים החיים . בתחומים 
רבים , ובמאמץ גדול , הולכים ותובעים לעצמם הישראלים בהצלחה אושר אישי 
ואיכות חיים . מותר כבר לרצות להתעשר כאן , מותר לרצות להתפרסם . האמביציה 
לייצא קריירה אישית לחו"ל הולכת ונעשית לגיטימית ; אלו שבוחרים בפעילות 
פוליטית ובתפקידים ציבוריים הולכים ומשתחררים מהצורך לגייס את התירוץ הנואל 
של " דין התנועה " . אפילו בקיבוץ מוכנים להרהר ברעיון המהפכני שמותר לאדם 
לדרוש תמורה הולמת עבור עבודתו . אלא שההתפתחות החיובית הזו לא חלה משום 
מה על תחום ההגירה . כאן נראה שהנוסטלגיה והמיתוס ממשיכים להיות חשובים 
יותר מן הרגשות האישיים . הגירה , כמו המרת דת , היא אקט אישי כמעט אינטימי 
של הצטרפות . אצלנו , למרבה הצער , הוא ממשיך להיתפס כאילו משמעותו היחידה 
היא ציבורית : עוד מישהו מביע אמון בקולקטיב . אפשר לשמוח קצת , במיוחד 
אם הבעות האמון באות בדבוקות משמחות של כמה עשרות אלפים בחודש . אחר - כך 
מסיים העולה את תפקידו במוראל הלאומי וחוזר להיות מקרה סטטיסטי . הרגע הגדול 
שלו עבר . מכאן הוא רק יכול לרדת , ולהינזף על כך . הביטוי הטעון " יורדים " , 
הנובע מן ההיגיון הזה , ספוג רגשי נחיתות ומעליב את מי שבחרו בישראל כביתם , 
יותר מאשר מכלים הוא את המהגרים . הגלוריפיקציה של העלייה וטומאת הירידה 
הן חלק מההסבר לתחושת הלחץ והמחנק של צעירים בארץ . ארץ שכל דבר שאדם עושה 
בה מיום הגעתו עד יום עזיבתו הוא גורלי , שומה עליה שתהפוך את החיים בה 
למילוי תפקיד . כדאי לזכור שארצות הברית ואוסטרליה של המאה ה91 היו זקוקות 
למהגרים כדי לבצר את עוצמתן הכלכלית , וכדי לאפשר המשך הסתערות בחזית הטריטוריאלית , 
לפחות כמו שישראל צריכה עוד אנשים עכשיו . אלא ששם , נאמנים להכרה שהאדם 
הוא קודם כל אדם ורק אחר - כך מקרה סטטיסטי , ידעו לכבד את השאיפה האישית 
לאושר , וליצור את התנאים הסביבתיים והערכיים המאפשרים את השגתו בכבוד . 
אמריקה אולי איננה גן - עדן לכל יושביה , אלא שמוכנותה לסבול לאורך זמן 
את הצלחותיהם של אזרחיה ואת אושרם הציבה אותה על מסלול צמיחה קבוע יותר ממאתיים 
שנה . אם מביטים בסוגיית משרדי התיווך החדשים בפרספקטיווה של רצונו הלגיטימי 
של האדם באושר רואים שיש גם צד שני למטבע . ישראל היא אחת האופציות העומדות 
בפני היהודים מברית המועצות . אתרע מזלם והמדינה חשה מחויבות להציע מעגן 
בטוח ליהודים שסירתם נטרפת . היא מוכנה להשקיע ממשאביה וממשאבי העם היהודי 
בחילוצם , בהבאתם לכאן , בקליטתם הראשונית . יש לה תקווה מבוססת להיבנות 
מהאירוע ההיסטורי המיוחד הזה , אך היא לא מבינה שרק אלו שבוחרים להצטרף 
אליה כי כאן על - פי הבנתם ממתין להם ולמשפחותיהם עתיד מבטיח מתאימים לה . 
וכדי שהסיכוי הזה יהיה ריאלי , על מדינת ישראל לקחת אל עצמה מספר דברים . 
ראשית , ובמישרין לענייננו , המדינה גוזרת על עצמה שלא להתערב במאמציו 
של איש לעזור לעולים לשקם את חייהם כראות עינם , כאן או במקום אחר הטוב 
בעיניהם . ליושבי הארץ הוותיקים אין אולי צורך במשרדי תיווך כדי לקבל מידע 
וקשרים על מה שנעשה בחו"ל , אך למי שיצא אתמול מבאקו או מטימישווארה אין 
ברירה . ואם הוא בוחר לנסות ולהיעזר במתווך כזה או אחר , אז זאת היא משמעות 
החופש : מותר גם לו , וגם למתווך , בלי הגבלות . מזכותו של יהודי מברית 
המועצות או מאתיופיה להתיישב בלוס אנגלס או בברלין , שאינה פחותה מזכותו 
של כל צבר חמוד ועוקצני , נובע כלל שני : כל עוד ממשלות המערב אינן מתירות 
לזרם הבורחים מברית המועצות לזרום בחופשיות אל שטחיהן , וישראל נותרת נתיב 
בריחה יחיד , אזי ההסכמים הבין - ממשלתיים המנתבים את היוצאים לישראל סבירים 
ומוצדקים . אך כשנפתחת איזו דלת , בגרמניה למשל , והקהילה היהודית שם 
מחליטה , מטעמיה , לקלוט כמה אלפי אחים סובייטים אין לדוד לוי ולממשלה 
ששלחה אותו שום צידוק מוסרי לתבוע מהממשל בבון לסגור את האופציה . כי חייו 
של יהודי נותרים חייו , גם אחרי קום המדינה וגם למרות ההסכמים הבין - לאומיים 
לשינוע מהגרים . קפמאפרקאלא שהגישה כמו זו המוצעת כאן איננה רק עניין של 
השקפת עולם יותר או פחות ליברלית , יותר או פחות סוציאליסטית , יותר או 
פחות אנגלו - סקסית , ששרינו אינם אמונים עליה . להם יש גם שיקולים פוליטיים 
פשוטים שמכבידים להם את הלב , ומונעים מרבים מהם לראות את התמונה במונחים 
אנושיים ואישיים . מי שמרגילים אותנו לראות בעלייה אירוע לאומי בלבד , 
מעין הזדמנות אחרונה להתרוממות רוח קיבוצית , מי שממשיכים לשטוף את מוחותינו 
בהצהרות ועם חזון המיליונים שיחזירו את ההיסטוריה למהלכה התקין , מרוויחים 
על חשבון העולים נכס פוליטי חשוב שנובע ממשוואה פשוטה . אם , כמו תמיד 
נסכים שהחזון הלאומי דוחה הכל , ייפתח לנו הצוהר להרשות לפקידים לעכב קצת 
את הדירות ומקומות העבודה ושאר המצרכים . ההתנפלות על משרדי התיווך היא הזדמנות 
נוספת שמנצלים הפוליטיקאים להסיט את הדיון מסיפורים אנושיים עצובים אל הסאגה 
הלאומית הדביקה . זו התנפלות עשירה בשמות תואר וענייה בתכליתיות , שנועדה 
להשיג כמה כותרות מתלהמות לטובת ח"כים ושרים קבלות מזויפות על " עשייה 
בקליטת עלייה " מוכנות להגשה לחברי מרכז דשנים לקראת הסיבוב הבא . לאף 
יהודי בארץ לא יהיה טוב יותר , אם מחר ייחשפו לדיראון עולם שמותיהם של המתווכים 
המציעים למישהו סיכוי טוב קצת יותר לימים שאחרי סל הקליטה הקצר ולפני האבטלה 
הארוכה . ברגע שמתחילים להביט על שאלת העלייה במונחים של איכות חייהם של 
בודדים ומשפחות , הופכת התמונה המצטיירת בחודשים אלו בארץ לחגיגית הרבה 
פחות . באים לכאן אנשים שרוצים לחיות טוב יותר , ואנחנו מאכזבים אותם כמעט 
מהרגע הראשון . ההצטרפות לחזון הציוני חשובה אולי לעולים , אך לא כמו הרצון 
לחיות כאן בכבוד כאנשים עם סיכוי . חלקם כבר אומרים בגלוי שלעמוד בתור 
בלניגרד כמו כולם מעליב פחות מאשר ללקט שאריות בשוק הכרמל , או לעבוד 
במכוני עיסוי . הממונה על הכנסות המדינה מעכב שמיכות וכלי - בית שנשלחו 
מקהילות יהודיות בחו"ל , כי טרם עיבדו קריטריונים להקלות ממכס על מתנות 
לעולים , ו"יש חשש משחיתויות בעתיד " . הקריטריונים , מן הסתם , יעובדו 
במשך הזמן . בינתיים ימשיכו העולים שיישארו כאן לסבול ולהתבזות . העלייה 
הזאת , כמו הסקאדים , מעבירה פעם נוספת קו מבדיל ברור בין פעילי השלטון 
המקומי לבין קובעי המדיניות בירושלים . ראשי העיריות והמועצות המקומיות , 
אלו העוסקים באופן מפורט בסבלם של אנשים פשוטים באמצע הדרך , רואים את 
המראות , שומעים את הקולות , ונזעקים . לא כי הם אנשים טובים יותר מעיקרם , 
אלא כי השיטה מחייבת אותם להתבונן ולהבין על מנת שיוכלו לשרוד בבחירות הבאות . 
אך לא כך בירושלים , שם מספיק להשתלח בנגעים מדומים כדרך לצבירת כותרות 
ונקודות . העולים ייקלטו כאן למרות מאמצי הממשלה , וכפונקציה של המצב הכלכלי 
במשק . בינתיים יש לומר לנבחרינו : תנו לעולים ולנו לחיות , עזבו את המתווכים 
ופשפשו במעשיכם , אולי תגלו שם סוף כל סוף את המחדל . 
