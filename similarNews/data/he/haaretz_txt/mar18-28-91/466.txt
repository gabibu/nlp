מתחזקת סברת המשטרה שמרדכי רויכמן מחדרה נרצח על רקע לאומני . מהעדויות 
והתחקירים שנגבו מתחזק הרושם כי רוצחי רויכמן , תכננו את המעשה לפרטיו . 
חוקרי המשטרה מתקשים להרכיב קלסתרון של אחד החשודים . החקירה מתמקדת הן 
ביישובים בתוך הקו הירוק והן ביישובי השומרון . שר המשטרה רוני מילוא יביא 
ביום ראשון לאישור הממשלה הצעות להגבלת כניסתם לישראל של קבוצות אוכלוסייה 
ערבית מהשטחים , שיש בהן מידת סיכון גבוהה לביטחון תושבי ישראל . ההצעות 
הועלו בדיון של השר מילוא עם צמרת המשטרה בעקבות הרצח בחדרה והדקירות בהוד 
השרון . ככל הידוע מדובר בקבוצות אוכלוסייה שבהן צעירים ורווקים . ניתוח 
התקיפות שהיו בשנתיים האחרונות העלו כי במקרים רבים היו התוקפים צעירים מתחת 
לגיל 02 ומחוסרי מחויבות משפחתית . קציני משטרה בכירים סבורים כי יש לפעול 
למניעה כמעט מוחלטת של כניסה ושהייה של ערביי השטחים לתוך ישראל . לדעתם , 
צמצום למינימום של מספר תושבי השטחים שישהו בישראל עשוי לשפר מאוד את אפשרויות 
הפיקוח הצמוד עליהם , ויצמצם באופן ניכר ביותר הן את מעורבותם במעשי פשיעה , 
והן את התקיפות על רקע לאומני . לדברי אותם קצינים , הוכח הדבר בשבועות 
של המלחמה במפרץ כאשר נאסרה הכניסה לישראל . עם זאת הדגישו גם אתמול במשטרה 
כי אין אפשרות למנוע לחלוטין תקיפות המבוצעות ביוזמה עצמית . 
