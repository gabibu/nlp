קיומה של מדינת ישראל , סיכויי ההישרדות שלה וביטחונה , מאוימים היום בגלל 
מערכת של תנאים וגורמים הפועלים בעולם ובמזרח התיכון , אותם מנחים שני נתונים 
אובייקטיוויים המהווים סכנה חמורה לישראל : הנתון הראשון הוא גודלה של האוכלוסייה 
הערבית העוינת וקצב הריבוי הטבעי שלה , והשני הוא קיומו של נשק בלתי קונוונציונלי 
במזרח התיכון . לאחר סיום המלחמה במפרץ , כפי שהיה צפוי , החלו האמריקאים 
להפעיל לחץ על מנהיגי העמים והמדינות במזרח התיכון , במטרה להנהיג באזור 
סדר חדש . למרות הסתייגותי ממושגים כמו " טרנספר " , " סדר חדש " ו " מלחמה 
גרעינית " , אני בוחר להשתמש בהם כאן מתוך נקודת הראות המביאה בחשבון את 
תועלתה וטובתה של ישראל . גודלה של האוכלוסייה הערבית העוינת סביב ישראל 
מהווה היום בעיה חמורה . לא פחות מ5 מיליון חיילים מאומנים היטב וחמושים 
בנשק מתוחכם עלולים להתייצב מולנו . על כך יש להוסיף כמיליון וחצי ערבים 
החיים בסמיכות לאוכלוסייה יהודית , התומכים באינתיפאדה . עד היום התבססה 
תפיסת ההגנה של ישראל על עליונותה הטכנית בנשק ובכוח אדם . תפיסה זו מאבדת 
היום את אמינותה . בידי כמה מדינות ערביות עיראק , סוריה , מצרים , 
לוב , אלגיר ופקיסטן , יש נשק בלתי קונוונציונלי , ביולוגי ואו כימי . 
יש ראיות לכך שלמדינות אלה תוכניות לייצר או לרכוש נשק גרעיני . היום , 
הזמינות של טכנולוגיה וחומרים המשמשים לייצור נשק גרעיני ( פלוטוניום , 
למשל ) , היא גדולה . מקורות מוסמכים קובעים שבידי פקיסטן יש לא פחות 
משש פצצות גרעיניות פרימיטיוויות , שפיתחה בעזרתה של סין . מכאן אפשר ללמוד 
שישראל לא תוכל להבטיח הרתעה באמצעות עליונותה . הניסיון שנרכש במלחמה באחרונה 
באשר ליכולתם של טילי הפטריוט ליירט את טילי הסקאד מעלה ספק לגבי יכולתנו 
להתגונן מפני טילים קונוונציונליים . הנזק שגרמו הטילים שנפלו בישראל היה 
קטן יחסית . גם אילו היו נופלים כמה טילים בעלי ראש נפץ כימי , לא היה 
בהם כדי לסכן את עצם קיום המדינה . לעומת זאת , אם חלילה בעתיד ייפול 
על תל - אביב טיל אחד בלבד בעל ראש נפץ גרעיני , אפילו קטן , יהיה בכוחו 
להביא להרס מוחלט של העיר ולהשמדת חלק גדול מן התשתית הכלכלית והפיסית של 
המדינה . הציפייה לכינון סדר פוליטי חדש במזרח התיכון מעלה בפני מדינות האזור 
אופציות שונות , האופציות העיקריות שיעמדו בפני ממשלת ישראל הן : שמירת 
הסטטוס - קוו של הסכסוך הישראלי - פלשתיני . לאופציה זו יש שתי וריאציות . 
הראשונה חתימת הסכמי שלום עם מדינות ערב , סוריה ולבנון למשל , על בסיס 
של החזרת חלקים מסוימים של הגולן ודרום - לבנון . השנייה שמירה על סטטוס - 
קוו ללא חתימה על הסכמי שלום עם אף מדינה ערבית אחת . הווריאציה הראשונה 
יכולה להביא להורדת המתח בגבול הצפוני של ישראל , אולם גם היא לא תבטל את 
שני המצבים המסכנים את קיומנו . באופן אירוני עלול הסכם עם סוריה ועם לבנון 
להקטין את יכולתנו לקיים משא - ומתן על ויתורים טריטוריאליים , שיביאו להסכם 
שלום כולל . כדי להבהיר נקודה זו , נתאר לעצמנו שהיינו נכנסים למשא - ומתן 
על הסכם כולל במזרח התיכון , כאשר בידינו חצי האי סיני . מובן מאליו שמצב 
כזה היה נוח לנו יותר . ניסיון לפתור את הסכסוך הישראלי - פלשתיני על - ידי 
הקמת מדינה בעלת אופי פלשתיני בשטח ירדן . סביר להניח שאופציה זו לא תכלול 
טרנספר כפוי של האוכלוסייה הפלשתינית בשטחים למדינה החדשה , לפחות משום 
שזה יהיה הסדר לא מעשי . אם בכל זאת יהיה טרנספר כפוי , הוא ייצור מתח 
רב בגבולנו המזרחי . אם לא יהיה טרנספר כפוי , יישארו בשטח ישראל כמיליון 
וחצי ערבים פלשתינאים , שההתקוממות היא חלק מחייהם . מכאן , שגם אם יהיה 
טרנספר כפוי וגם אם לא יהיה אופציה זו נועדה לכישלון והסכנות לקיומנו לא 
יחלפו . פתרון ישראלי - פלשתיני שיכלול טרנספר של הפלשתינאים עם השטחים שבהם 
הם יושבים ( כלומר חלק ניכר מיהודה , שומרון ועזה ) אל ירדן , אל מדינה 
פלשתינית או לקונפדרציה ירדנית - פלשתינית . מצב כזה עשוי להקטין את הסכנה 
הדמוגרפית בתוך ישראל , אולם לא מחוץ לה , כל עוד לא ייחתם הסכם שלום כולל . 
הסכנה מפני התקפה מאסיווית נגד ישראל , כולל שימוש בנשק לא קונוונציונלי , 
בוודאי תישאר . פרשנים ישראלים רבים חוששים מפני לחץ שיופעל עתה על ישראל , 
במגמה לפרז את המזרח התיכון מנשק גרעיני . לדעתם , אם יתממש תסריט זה 
תאבד ישראל את ההרתעה שלה לגבי צבאות ערביים מודרניים . אבל הם שוכחים פרט 
אחד חשוב : יכולת הרתעה זו היא זמנית מאוד . לעומת זאת , אם ייחתם הסכם 
שיביא את המזרח התיכון למצב שבו יהיה חופשי מנשק לא קונוונציונלי וכל הערבויות 
הנדרשות לכך יתקבלו תקטן באופן דרסטי הסכנה לשואה גרעינית או כימית . 
יש להניח שאפילו אם יהיה הסכם פירוז כזה , לא יסכימו מדינות ערב השרויות 
במצב מלחמה עם ישראל לפיקוח ישראלי ישיר על תעשיית הנשק שלהן . גם ישראל , 
כמובן , לא תסכים לפיקוח ערבי כזה . המסקנה היא , שהסכם מעין זה לא יהיה 
שלם אלא אם יהיה חלק מהסכם שלום כולל במזרח התיכון . וכך אנו מגיעים לאופציה 
האחרונה : הסכם שלום כולל , שלו ארבעה סעיפים עיקריים : שלום עם מדינות 
ערב באזורנו ; שלום עם העם הפלשתיני על בסיס של החזרת שטחים ; פירוז המזרח 
התיכון מנשק לא קונוונציונלי ; ערבויות בין - לאומיות על כל סעיפי ההסכם , 
אפילו אם יהיו קשורות בנוכחות צבאית . נראה שהסכם כזה הוא הקשה ביותר להשגה , 
אבל למרות כל המכשולים זהו ההסכם הכדאי ביותר לישראל כיוון שהוא היחיד 
שירחיק באופן מרבי את שתי הסכנות הגדולות לקיומנו . במסגרת כנס בין - לאומי 
שהתקיים בשנת 9891 , הגעתי להסכמה עם אדמירל יוגין קרול מהמרכז ללימודים 
אסטרטגיים בארה"ב וד"ר מחמוד הונידי מירדן , שבמונחים מודרניים המושג ביטחון 
אינו מתייחס רק לסכנה קיומית , אלא הוא כולל שגשוג כלכלי , אחדות חברתית , 
מנהיגות טובה ורמת חיים גבוהה . במבט מעמיק ניתן לראות כי הביטחון של ישראל 
קשור ישירות לביטחון שכנותיה . זמן נכון והזדמנות מתאימה הם גורמים חשובים 
ביותר להשגת הסכם שלום מורכב , כמו זה המוצע לעיל . שני הנתונים הללו עומדים 
לרשותנו היום , ומה שנותר לנו הוא לנצלם לטובתנו . השאלה אם משא ומתן על 
שלום כולל יתנהל בוועידה בין - לאומית או בקשר ישיר היא שאלה חשובה , אולם 
משנית . כרגע יש לממשלת ישראל הזדמנות היסטורית נדירה לעשות צעד גדול לעתיד 
המדינה . 
