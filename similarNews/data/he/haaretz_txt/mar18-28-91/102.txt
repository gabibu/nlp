מה שהגדיר פעם לוי אשכול כ"שמשון המסכן " , בבואו לתאר את התדמית שעל ישראל 
לעטות , התפתח במשך הזמן לתכונה לאומית שאפשר , אולי , לנסח ך " פרנויה 
שחצנית " . שני הלכי רוח מתרוצצים לסירוגין בתוך כל ישראלי : חרדת קיום 
קשה מפני מזימות ההשמדה של הערבים , המפנה מקום לתחושת עליונות זחוחה כאשר 
הסכנה חולפת . שתי התחושות אותנטיות ומעוגנות במציאות : קיים רצון מתמיד 
מצד הסביבה הערבית להתנכל לעצם קיום המדינה , וכשהוא מסוכל ומתגלה הכושר 
הצבאי הערבי במערומיו , מתעוררת ממעמקי התודעה הישראלית תחושת הכוח והיוהרה . 
תסמונת זו חזרה על עצמה במשבר המפרץ . בימי ההמתנה שקדמה למלחמה ישבו מצביאים 
ומנהיגי המדינה ונתקפו בחרדה אמיתית מפני האיום העיראקי על ישראל . בתדרוכים 
פנימיים נקבו מי שנחשבו למומחים - לדבר במספרים מדאיגים על היקף האבידות 
הצפוי בישראל כתוצאה מירי טילים , במיוחד כימיים . המנהיגות המדינית היתה 
מוטרדת מאוד מפני כוח ההרס העיראקי , והיו בתוכה מי שלקחו ברצינות רבה את 
איומיו של סדאם חוסיין להפעיל " נשק סודי " נגד ישראל . כל תפיסת המיגון 
שאימץ צה"ל נבעה מחשש כבד מפני יכולתו של סדאם להפעיל נשק בלתי קונוונציונלי . 
בדיעבד נתקפו אלופים ושרים בשלב השני של התסמונת . אפשר לשמוע עתה , 
אצל דרג מקבלי ההחלטות , ביטויים של זלזול בצבא העיראקי ובכושרו . התנהגותו 
בשדה הקרב קיבעה מחדש את הדעה הקדומה על כושרם של הצבאות הערביים בכללם : 
הם משאירים את נעליהם בשדה הקרב ונמלטים . הערבים הם אותם ערבים . תחושת 
ההקלה מסיומה של המלחמה , הלובשת אצלנו ביטוי שחצני מול נמרי הנייר הערביים , 
מתפשטת אל המעגל המדיני . קיימת סכנה מוחשית שעמדותיה של ישראל מול מאמצי 
השלום האמריקאיים כבר נגועות ביוהרה . ראש הממשלה וסביבתו נראים כמי שמתחכמים , 
ולא כמי שמבקשים באמת ובתמים למצות את הסיכוי המדיני שמגבשת ארצות הברית . 
הלוך הרוח אצלם הוא בבחינת " לעבור את היוזמה האמריקאית בשלום " ; לא הרצון 
לעבור כברת דרך ממשית דווקא לקראת השלום . לפני בואו של גיימס בייקר הובאו 
לעיונו של יצחק שמיר ניירות עמדה שונים . באחד המקרים , כאשר הוגשה לו 
הצעה בעלת אופי יוני , הוא נשמע אומר : אקרא אותה ולא אסכים למלה הכלולה 
בה . במקרה אחר , בעת ביקורו של מזכיר המדינה , קבע סגן שר החוץ , בנימין 
נתניהו , כי הוכח שעצם קיומן של מדינות ערב תלוי בארצות הברית , ולכן כוח 
המיקוח שלה כלפיהן עצום , מה שאין כן כלפי ישראל . נתניהו התעלם מכך , 
שגם קיומה ורווחתה של ישראל תלויים , במידה מכרעת , ברצונה הטוב של ואשינגטון , 
על אף שלא נעים להודות בכך . בהזדמנויות אחרות בתקופת המלחמה העריכו שרים , 
ששוב הוכח שהצד הערבי אינו רציונאלי ושאי אפשר לסמוך על הסכמים הנחתמים 
עמו . בכך העדיפו , משום מה , להתעלם מהתנהגותה של מצרים . בביקורו בשבוע 
שעבר לא הביא עמו בייקר בשורות גדולות ממדינות ערב , ובהתחשב בכך רשאית , 
לכאורה , ירושלים שלא להתנדב ולגלות להיטות - יתר להגיע להסדרים עם שכנותיה . 
אלא שהציבור הישראלי זכאי לצפות , שממשלתו תפעל בכנות ובמלוא הכוונה כדי 
למצות את הסיכוי לשלום , שנפתח אם נפתח כתוצאה מהמלחמה במפרץ ומתחושת 
הכוח והשליחות האוחזת עתה בגורג בוש . איננו צריכים להסתפק בתמרונים מתחכמים 
מצד הממשלה , שתכליתם להעביר את נטל ההוכחה אל הצד הערבי . אנחנו רשאים 
לדרוש מיצחק שמיר ומשריו שלא להחמיץ הזדמנות של אמת , אם אמנם נקרתה עתה , 
להקהות את האיבה הערבית כלפי ישראל . הממשלה תגשים את נבואת עצמה , אם 
תנהל את מדיניותה מתוך הדעות הקדומות הוותיקות ומתוך תחושת העוצמה של הבוקר 
שלאחר המלחמה ; עליה לזכור את דאגת האתמול ואת מגבלות הכוח שחשה בארבעים 
ימי המלחמה בעיראק . עליה גם להתחשב בתפיסתה של ארצות הברית את תפקידה באזור 
ואת מעמדה בעולם . ואשינגטון סבורה , שאם ניתן למנוע עימות אלים בעודו 
באבו , יש לעשות זאת , והסכסוך הישראלי - הערבי נכנס לתוך אבחנה זו . 
כאשר הגיעה המשלחת הישראלית לקמף דייוויד , בספטמבר 8791 , הניעה את מנחם 
בגין מגמה עיקרית אחת : לתמרן את עמדותיה של המשלחת הישראלית באופן שלא 
היא תואשם בפיצוץ המשא ומתן . למזלה של ישראל ניצבו לצדו של ראש הממשלה 
שלושה אנשים ( משה דיין , עזר וייצמן ואהרון ברק ) , שביקשו באמת ובתמים 
שלא להחמיץ את ההזדמנות ההיסטורית , כשמנהיג מדינה ערבית מרכזית הביע נכונות 
לכונן שלום עם ישראל ובלבד שזו תגמול לו לפי ציפיותיו . יצחק שמיר שרוי 
היום בהלוך רוח דומה לזה שהציף את בגין לפני 31 שנה : גם הוא רוצה לנווט 
את העניינים כך שלא ישראל תואשם בכישלון היוזמה האמריקאית . שמיר , כידוע , 
סבור שהסכמי קמף דייוויד הם אסון . בסביבתו לא רואים שרים ועוזרים בעלי 
השפעה , המאמינים שאין להסתפק בתכסיסנות שתפקידה להדוף את אשמת הכישלון 
מישראל והמשוכנעים בכל מאודם שממלחמת המפרץ צריך לצמוח שלום . 
