מוסקווה ( ע"ר ) . שלטונות הטלוויזיה הסובייטיים הודיעו אתמול כי פיטרו 
שלושה מנחים של תוכנית חדשות פופולרית , שהחזיקו מעמד עד השבוע שעבר , 
מול נסיונות לצנזר את הדיווחים שלהם . התוכנית " שירות החדשות " , המשודרת 
שלוש פעמים ביום , תוקרן גם להבא . אולם יש להניח שהמנחים המחליפים יהיו 
שמרניים יותר מקודמיהם , אשר הציעו לצופים אלטרנטיווה מעניינת יותר למהדורת 
החדשות העיקרית של הערב . דובר של רשות הרדיו והטלוויזיה הממשלתית לא מסר 
סיבה לפיטוריהם של שלושת המנחים טטיאנה מיטקובה , יורי רוסטוב , ודמיטרי 
קיסליוב . הדחתם באה בעקבות השעיית תוכנית שנויה במחלוקת של ענייני היום 
בינואר , והחמרה כללית של ההגבלות על כלי התקשורת הסובייטיים . עיתונים 
בלתי תלויים עדיין משגשגים ליד העיתונות הרשמית , המציגה תמיד את עמדת הקרמלין 
בנושאי פנים שנויים במחלוקת , כגון הקשרים בין השלטון המרכזי לבין הרפובליקות . 
אחד הקריינים שפוטרו , ננזף השנה לאחר שהקריא דיווח רשמי על פעולה צבאית 
נגד בדלנים ברפובליקות הבלטיות , ולאחר מכן הוסיף : " זו הגרסה היחידה 
שאנו רשאים למסור " . 
