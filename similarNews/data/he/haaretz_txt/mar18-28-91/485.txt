חמש הבכורות בתוכנית חדשה וחדשנית זו , נפרדו לשלושה כיוונים . ב"חזירים 
ודגים " , הדגש הוא על מחוליות . זו , מעוצבת בידע ובמודעות מלאים לחלל , 
לצורות , למרקמי תנועה ולסגנון , שיסודם במסורת המודרנית , ולכל פרט 
תנועתי . משום הדיוק ביצירה , מורגשים לעתים פגמים בתיאום שבין שש הרקדניות , 
המשיגות עם זאת רמה טכנית גבוהה ואיכות טמפרמנטית בגבולות של עידון נשי . 
הסולו הפותח ( השם לא הובלט בתוכנייה ) היה חזק במיוחד . בהמשך , כתוצאה 
מיתר איזונים צורניים , הומוגניות תנועתית ומוסיקה חזרתית ( גלן בלאנקה ) 
מורגשת התארכות . היוצרת אליזבת סטראב מייצגת כיוון מנוגד לחלוטין . עניינה 
אינו במחוליות ולדעתי , אף לא במה שקרוי כוראוגראפיה . היא נמשכת , וזה 
מעניין , לנקודות - מוצא חלליות בלתי שגרתיות רקדן בודד הכלוא בתיבה ( 
" ליטל איז " , נוחות מעטה ) , חמישה הכלואים בתא משותף ( " ריבאונד " ) 
, שלוש רקדניות תלויות , הכבולות בצורה מתוחכמת במרכז גופן ( " סורינג " , 
המראה - דאייה ) ; וכך יוצרת מצבים חזותיים מעניינים . מידה מרשימה של 
ביטוי , וזאת בזכות יוסי יונגמן , מושגת במחול הראשון . בשאר , הנועזות 
הגופנית והסתכנות הרקדנים הראויים לשבח למרות אי השלמות יוצרות מתח קרקסי 
ולפעמים אף משעשעות . אך הצורה והדמיון נותרים דלים . הכיוון השלישי , 
לדידי המושך ביותר מבחינה אמנותית , הוא של אוהד נהרין , מנהלה האמנותי 
של הלהקה . ב"פאסאמצו " דואט בביצועם המרשים מבחינות טכניקה , אופי ורגש , 
של פיליף בלאנשרד ומארי קזיווארה ניתן היה למצוא מיזוג מרתק של תנועות 
מקוריות , מחוליות ויסודות רגשיים ועלילתיים . זהו מחול ! 
