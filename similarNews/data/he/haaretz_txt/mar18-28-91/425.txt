שר המסחר והתעשייה הבריטי , פיטר לילי , העניק אתמול לאנשי הפיתוח והמדענים 
של חברת אלסינט את פרס המועצה הבריטית לתכנון לשנת 1991 . הפרס ניתן עבור 
פיתוח מגנט על - מוליך לשימוש במערכות הדמיה בתהודה מגנטית מתוצרת החברה . 
המגנט החדיש מהווה את הבסיס של מערכות תהודה מגנטית גרעינית , המאפשרות 
סריקה ממוחשבת לצורך אבחנה רפואית של הגוף בבהירות בלתי רגילה . מערכות 
אלו אינן גורמות לתופעות לוואי , כמו קרינה ממכשירי רנטגן , ומאפשרות קבלת 
תמונה אבחנתית משופרת , בהשוואה למערכות ההדמיה הקיימות . מכשיר ההדמיה 
באמצעות תהודה מגנטית גרעינית בנוי על בסיס מגנט על - מוליך ענק , ומופעל 
באמצעות מחשבים ומערכות תדר גבוה מתקדמות . המגנט יוצר שדה מגנטי בתוך גוף 
המטופל שגורם לגרעיני האטומים בגוף להגיב לגלי רדיו . מדידה וניתוח של תגובות 
הגרעינים על - ידי מחשב מאפשרים ליצור ולהציג תמונה אבחנתית . אלסינט היתה 
אחת ממספר זוכות אשר נבחרו מתוך אלפי מועמדות מאנגליה , סקוטלנד , ולס 
וצפון אירלנד . ועדת הפרס ציינה שני חידושים עיקריים בנוגע למגנט החדיש : 
איכות גבוהה מהמתחרים הודות לאחידות השדה האלקטרומגנטי ; ומיסוך אפקטיווי 
המגביל את שדה הפיזור ומאפשר התקנה בשטח קטן יחסית פחות ממחצית השטח הנדרש 
למערכות מתחרות . 
