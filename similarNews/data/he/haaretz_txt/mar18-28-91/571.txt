אנגליה כולה עומדת בסימנה של פרשיית " הששה מבירמינגהם " , קבוצת אירים 
שנידונו למאסר עולם על הנחת פצצות שגרמו את מותם של אזרחים בריטים רבים . 
טענתם שחם חפים מפשע , שההודאות נסחטו מהם בכוח ושהראיות נגדם פוברקו על 
ידי המשטרה , נדחתה בהחלטיות על ידי בית המשפט וזקן השופטים . אך קול מאבקם 
לא נותר בודד והצטרפו אליו משפטנים , חברי פרלמנט ומערכות עיתונים שקבעו : 
משהו פגום באורח יסודי קיים במשפט הפלילי האנגלי . הפגמים העיקרים הנחשפים 
במסע ציבורי זה חשובים לנו , שכן השיטה שלנו מבוססת על דיני הראיות ועקרונות 
המשפט הפלילי האנגלי . על שלושה חטאים מותקפת השיטה : בתי המשפט מקבלים , 
ללא סיוע חיצוני , הודאות שנגבו מנאשמים בתאי המעצר ; בתי המשפט אינם מוכנים 
להשלים עם המחשבה כי ייתכן בידוי ראיות בידי המשטרה , והטענה כי היה בידוי 
כזה נדחתה על ידי זקן השופטים במלים חד - משמעיות כרעיון בדיוני כשלעצמו . 
בתי המשפט אינם מוכנים לבדוק את עצמם ולקבוע כי ממצאיהם היו בלתי נכונים . 
כתוצאה מכך מציעים היום באנגליה גם ביטאונים לא - רדיקליים , כמו ה"אקונומיסט " , 
הצעות מהפכניות : לא לקבל עוד הודאות נאשמים שלא בנוכחות עורך דין , ללא 
הוכחות נוספות ממקור בלתי תלוי ; לא לקבל הודאה בכתב , אלא רק הקלטת וידאו 
שהובטח כי לא " טופל " בה ; לאפשר בדיקות עצמאיות של ראיות משטרתיות ; 
להוציא את סמכות המשפט החוזר מידי מערכת בתי המשפט הרגילה . כל הפגמים הללו 
מטילים צל כבד על המשפט הפלילי הישראלי . הודאות נאשמים הפכו להיות מכשיר 
עיקרי להרשעת נאשמים שאינם חלק מעולם הפשע ושאין להם עבר פלילי ( הפושעים 
המקצועיים אינם מודים ; הם יודעים מניסיונם שאם יעמדו בפני האיומים והאלימות 
לא יאונה להם כל רע ) . גרוע מזה , אותו " דבר מה " הדרוש על פי החוק 
לחיזוק ההודאה , בוטל למעשה על ידי פרשנות משפטית שקבעה , כי ניתן להסיק 
את קיומו לא מתוך משהו עצמאי וחיצוני אלא מתוך ההודאה והשחזור הנעשים כשהחשוד 
מצוי בשליטתה הכל - יכולה של המשטרה . חלק גדול מהמשפטים הפליליים בישראל 
נקראים כאילו אירעו בימי הביניים : אין שום הוכחה מתחום הרפואה המשפטית , 
אין עקבות , אין טביעת אצבעות , אין כלום זולת הודאה כתובה בידי שוטר 
ועדויות משטרתיות המכחישות את טענת הנאשם כי הוכה או כי איימו עליו בתא המעצר . 
לעתים אפילו אין הודאה . במקרה של אל - טורי , בדווי שהורשע ברצח ורד 
וינר המנוחה , אין דבר זולת משחק נלעג שמביים סוכן סמוי של המשטרה שהושתל 
בתאו של הנאשם : הסוכן מפתה את הנאשם ואומר לו כי אם יודה ברצח ישוחרר ויחזור 
לשבטו . הנאשם מסרב ורק לאחר שהסוכן מבטיח לו שהכל משחק הוא מסכים לומר 
" כן " לשאלות הסוכן . על סמך מלה אחת זו , שלפניה ואחריה חוזר הנאשם 
ומכחיש כל קשר לרצח , נשלח הנאשם למאסר עולם בשל רצח ברוטאלי , סאדיסטי 
ופולחני הכל ללא שמץ של ראייה חיצונית או נסיבתית כלשהי . השופט בייסקי 
המתנגד בדעת יחיד להרשעה , כותב למורשע על " הספקות אשר היו בלבי ביחס 
לתשתית הראיות " , אך מוסיף כי " קובעת דעת הרוב " . אלא שעם כל הכבוד , 
דעת הרוב מנוגדת לכל עקרונות המשפט הפלילי . פרשת ברנס היא היחידה העולה 
לדיון ציבורי בזכות התמדתו של קצין משטרה לשעבר , עזרא גולדברג , והעבודה 
היסודית שעשתה יהודית קרף , המשנה ליועץ המשפטי . פרשה זו מחרידה , משום 
שמדובר באיש תמים וישר דרך . הרצח הברוטאלי - סדיסטי ופולחני שבו הורשע , 
זהה כשתי טביעות אצבע אחת לרצח ורד וינר . קבוצת שוטרים שקרנים וחסרי 
מצפון הלבישו על ברנס תיק רצח תוך זיופי ראיות ושחזור . פרשה זו ממחישה את 
כל המומים והפגמים שנתגלו בבריטניה : ההרשעה מתבססת אך ורק על הודאה ועל 
שחזור מוזר , קטוע וערוך , שבו הנאשם עצמו מכחיש את אשמתו . בבית המשפט 
מתנהלים הדיונים כאילו חובת ההוכחה מוטלת על הנאשם ; הנאשם עומד בחובה זו 
ומביא ראיות המזימות את עדויות המשטרה . אך שום עדות אינה עוזרת לו . הנאשם 
מורשע משום שבית המשפט אינו מסוגל להאמין כי קציני המשטרה אכן שיקרו . פרשת 
ברנס ממחישה גם את הפגם השלישי : חוסר הרצון לקיים משפטים חוזרים . לאחר 
שהנשיא יצחק נבון חנן אותו כאשר הסיבה האמיתית , הספיקות לגבי הרשעתו , 
מוסתרת בהנמקה הרשמית נדחית בקשתו למשפט חוזר . אפילו לאחר שמתגלות פרשיות 
חמורות כמו בידוי הראיות בידי חוקרי השב"ך , פרשת נפסו וזיכויו של אזרח 
ש"הודה " ברצח אביו , אין שום שינוי בעמדה המשפטית : דינו של נאשם נחרץ 
בתא החקירה המבודד . הודאתו היא , לרוב , סוף פסוק . אני כותב דברים אלה 
לא בלב קל . כבודם ומעמדם של בתי המשפט יקר וחשוב לי דווקא בימים אלה , 
כאשר נפרצת כל נורמה בכנסת ובממשלה וכאשר השופטים עומדים , כמעט לבד , 
על משמר החוק ושלטונו ; אך הרעיון כי גם היום כך אני מאמין יושבים מאחורי 
מנעול ובריח לפחות שבעה אזרחים שהורשעו ברצח ונדונו למאסר עולם על סמך הודאה 
בלבד , ובהליכים שפגמיהם זועקים לשמים , גם היא לא נותנת מנוח ושוללת ממני 
את זכות השתיקה . ועוד דבר אינו נותן לי מנוח : באנגליה קמה זעקה ציבורית 
שהולידה ועדת חקירה ממלכתית לבדיקת הסוגיה . אצלנו שקט מוחלט גם אצל המשפטנים , 
גם בכנסת , גם בעיתונות . שקט זה מסוכן גם למערכת הצדק וגם לבתי המשפט . 
