הבטחתו של שר האוצר שוב הזרימה שלשום את החשמל למשאבות המנותקות של חברת 
" מקורות " , ושיחררה את צרכני החברה מאימת השיבושים באספקת המים אל ברזיהם . 
הלוואה תקציבית שאישר השר למקורות תאפשר לה לשלם את חשבון החשמל , וכך 
הסתיים עוד סיבוב בקרב - הענקים שבין האוצר למקורות ולחברת החשמל , המתחדש 
אחת לכמה חודשים . הריטואל חוזר על עצמו בדייקנות : מקורות מפגרת בתשלום 
חשבונות החשמל וטוענת " אין לי " ; חברת החשמל דורשת את חובה , מאיימת , 
ולבסוף מנתקת מהזרם עשרות משאבות מים ; שוועת הצרכנים עולה , האוצר נעתר 
ומשלם את החוב , ושוב שוררת הפסקת אש עד להתלקחות הבאה . חובותיה הכבדים 
של מקורות לחברת החשמל , המצטברים בכל פעם לעשרות מיליוני שקלים ( הפעם 
34 מיליונים ) , אינם מעידים בהכרח על מצבה הרעוע של קופת חברת המים הלאומית . 
למקורות אין יתרות חובה גדולות בבנק , והיא לא מתקשה כלל בתשלום המשכורות 
לכ000 , 2 עובדיה , או בביצוע קניות והוצאות שוטפות . רק חשבון החשמל אינו 
מגיע לתשלום , פעם אחר פעם , עד שנראה כי מקורות פשוט מנצלת אותו כמקור 
נוח לאשראי , וכמין בטוחה לקבלת כסף נוסף מהאוצר . מקורות וחברת החשמל , 
שתיהן מענקי המשק הישראלי , שלובות זו בזו ללא הפרד : משק המים הוא הגדול 
בצרכני החשמל , והחשמל הוא המרכיב העיקרי בעלויות הפקת המים ובאספקתם לצרכנים . 
אבל ההתנצחות בין שתי החברות אינה עוד סכסוך בין נושה רב - כוח לחייב דל - 
אמצעים , אלא עימות בין שתי תפיסות בניהול משאבי התשתית הלאומית , עימות 
המבטא היטב את התחלואים הקשים שמהם סובל משק המים . חברת החשמל שייכת אמנם 
לממשלה , אך מתנהגת כעסק כלכלי , ואינה נזקקת למתת מתקציבי המדינה . תעריפי 
החשמל כוללים בתוכם את העלויות הישירות של ייצור החשמל , לצד עלויות ההון 
הפחת והריבית . כיסוי הוצאות ההון מאפשר לחברת החשמל להשקיע ממשאביה העצמיים 
באחזקה ובפיתוח הרשת , לצד גיוס מימון חיצוני בהלוואות ובהנפקת איגרות חוב . 
מחיר החשמל נתון בפיקוח ממשלתי הדוק , אבל החוק מבטיח לחברה כיסוי של עלויות 
ההון . וכך מתנהלת מערכת החשמל כמשק סגור הנושא את עצמו ומתפתח מהכנסותיו . 
ממש כמו בספרי הלימוד לכלכלה . כשמגיעים למשק המים הישראלי , חוקי הכלכלה 
אינם חלים עוד , ויותר מכל נפגעת מכך חברת מקורות , המספקת % 06 מהמים בארץ 
ומבצעת כמעט את כל עבודות הפיתוח במשק המים . למראית עין , מקורות היא 
חברה כלכלית לכל דבר , המקיימת מוסדות כמו דירקטוריון ועורכת מאזנים שנתיים . 
אבל כשבוחנים את פעילותה העסקית , מתברר שבכסות החברה הכלכלית פועל יצור 
כלאיים המתגלה פעם כעסק קבלני ופעם כמחלקה מתוקצבת של משרד ממשלתי . למקורות 
אין שליטה או השפעה כלשהי על מחיר המוצר העיקרי שהיא מוכרת . מחיר המים 
נקבע בוועדת המים של הכנסת , ומוכתב לחברה כנתון קבוע . כיוון שהמחיר אינו 
מכסה את העלויות השוטפות של האספקה , מקבלת מקורות " השלמת הכנסה " בצורת 
מענק מאוצר המדינה . החברה מנהלת " חשבון אספקת מים " , המפרט את רכיביה 
השונים של עלות האספקה . חשבון אספקת המים השנתי של מקורות מגיע , במחירי 
ינואר 19 , לכ005 מיליון שקלים . מסכום זה , כ033 מיליון מכוסים בתשלומי 
הצרכנים והיתר אמור לבוא מכיס האוצר . אבל האוצר מקציב רק כ001 מיליון שקלים 
כמענק למקורות , וכרגע יש לחברה גירעון של 03 מיליון שקלים בחשבון אספקת 
המים , שאינה יכולה לכסותו ( נתונים אלה מסר הסמנכ"ל לכספים של מקורות , 
עובדיה אלה ) . הממשלה היתה רוצה שוועדת המים בכנסת תעלה את המחיר , 
וכך יגדלו הכנסות מקורות מצרכניה ; אבל בוועדה שולטים נציגי החקלאים , 
צרכני המים הגדולים , שאינם ממהרים לייקר את הוצאות הייצור שלהם . התקנות 
הקיימות לחישוב עלות המים , שעל פיהן נערכת ההתחשבנות הכספית עם מקורות , 
מתעלמות מההוצאות הריאליות על פחת וריבית . מקורות אינה יכולה לכסות את 
עלויות ההון שלה מהכנסותיה . הציוד מתיישן והולך , ההון של החברה נשחק , 
אין לה אמצעים עצמיים לחידוש המערכת הקורסת , והיא נאלצת לאכול מידו הקפוצה 
של האוצר . במקום שמשק המים יהיה סגור ויישא את עצמו , כמו משק החשמל , 
הוא תלוי בתקציבי המדינה , שלעולם אינם מספיקים . גם רשת הטלפונים סבלה 
מפיגור עמוק כשהיתה מחלקה במשרד התקשורת והעברתה לחברת בזק שיפרה פלאים 
את קצב ההתקנות ורמת השירות . את עבודות הפיתוח במשק המים מבצעת מקורות במימון 
ממשלתי , הנמסר לה בצורת הלוואות תקציביות , המוחזרות מתקציב הפיתוח הממלכתי . 
בשנים האחרונות ביצעה החברה כמה פרויקטים גדולים , כמו הקו השלישי לנגב 
ומפעל המים בגליל התחתון . בביצוע הפרויקטים היו חריגות גדולות מהעלויות 
שנקבעו מראש , והצטבר גירעון של כ05 מיליון שקלים . למקורות אין הון עצמי 
לכיסוי ההוצאות האלה , האוצר כמעט שאינו מאשר לה ליטול הלוואות חיצוניות . 
ועד שיבוא מימון נוסף מתקציבי המדינה , מצאה מקורות מקור קל לאשראי : 
חשבון החשמל . " אני לא משלם להם " , אומר סמנכ"ל מקורות , היודע שהאוצר 
יתרצה בסופו של דבר . יש הטוענים , למשל בנציבות המים , כי חוסר יעילותה 
של מקורות הוא הגורם לקשייה . אבל רק הפיכת מקורות לעסק המתנהל על פי עקרונות 
כלכליים יביא לחיסול המשברים במשק המים . אם מחיר המים ישקף את עלותם , 
ויכלול גם את הוצאות הפחת והריבית ; ואם יתר למקורות לגייס הון בהתאם ליכולתה 
הכספית , תוכל החברה לתפעל ולפתח את משק המים מהכנסותיה . ההתבגרות העסקית 
של מקורות תייצב את משק המים כולו . 
