הצלחתו של ניסוי בהנדסה גנטית של צמחים עומדת זה כחודשיים במרכזו של ויכוח 
המסעיר את תעשיית היין באירופה . במסגרתו הצליחו שלושה חוקרים מקליפורניה 
להשתיל גנים זרים אל תוך גפנים ובכך פתחו בפני מטפחי זני הגפן אפשרויות שלא 
היו קיימות בעבר ליצור זני גפנים בעלי תכונות מבוקשות . שלושת החוקרים מייקל 
מולינס וארצי טאנג מאוניברסיטת קליפורניה שבדייוויס ודניאל פאציוטי מחברת 
הביו - טכנולוגיה קאלגן שבסיסה בדייוויס הצליחו לפתח אמצעים להעברת גנים 
אל כנות גפנים מסוג סנט - גורג , קאברנה סוביניון ושארדונה . תוצאות מחקרם , 
שהתפרסמו בביטאון ביו - טכנולוגי מבהירות כי מטרת הניסוי היתה לבחון את 
האפשרות של העברת גנים ואת אמינותה , ולאו - דווקא העברה של תכונות מיוחדות . 
אולם הצלחתם פותחת פתח בפני מגדלי הגפנים ליצור זנים עמידים למחלות , מותאמים 
לסוגי קרקע שונים ואף בעלי פרי שאפשר להתאימו לפי הצורך מבחינת מתיקותו ותכולת 
החומרים הכימיים שבו , המשנים את טעמו ואת טיב היין שיופק ממנו . השתלת 
הגנים בגפנים מעוררת מחלוקת , שכן טיפול בזני גפנים בשיטות של הנדסה גנטית 
נוגד חוקים ותקנות ברבות ממדינות אירופה . בצרפת , בגרמניה , באיטליה 
ובספרד נהוגה מערכת של ביקורת קפדנית על מקורם של שתילי הגפנים , כדי להבטיח 
כי יין קאברנה סוביניון , למשל , ייוצר מענבים שנבצרו מגפני קאברנה סוביניון 
" אמיתיות " , המבטיחות ככל האפשר זהות בין היינות שיופקו מהן . ואילו 
במדינות אחרות באירופה תקפים כללים של השוק המשותף , הקובעים כי " יין 
הוא מוצר טבעי מענבים טריים " , כאשר התקנות מפרטות את זני הענבים שמהם מותר 
להפיק יין . לדעת מומחים , שצוטטו בשבועון " ניו סאיינטיסט " , פירוט 
זה מוציא מחוץ לחוק הפקת יין מגפנים שיוצרו בשיטות של הנדסה גנטית . החוקרים 
עצמם הכירו בבעייתיות הפיתוח בשיטות של הנדסה גנטית והבהירו כי אינם מבקשים 
לשנות את טעם הענבים או כהגדרתם : " עלינו לפתח ענבים שלא יהיה אפשר להבחין 
בינם לבין הזנים המסורתיים " אלא ליצור גפנים עמידות יותר . העמידות שאותה 
הם מבקשים להשיג נועדה בעיקר לעזור במאבק בכנימת הפילוקסרה , שהגיעה לאירופה 
מצפון - אמריקה לפני כ09 שנה ומאז היא מהווה איום על הכרמים . כנימה זו 
היא שאילצה את המגדלים להשתמש בכנות מזן סנט - גורג האמריקאי , העמיד בפניה , 
ולהרכיב עליהן כמעט את כל הזנים המבוקשים . הטכנולוגיה להחדרת הגנים הזרים 
אל תאי הגפן מבוססת על תהליך המוכר כ"סוס טרויאני " . בתהליך זה משתמשים 
בבקטריות השכיחות בקרקע , וכאשר הן פוגעות בצמח הן מסוגלות להעביר אליו 
גם חלקים מחומצת הגרעין ( הדי - אן - איי ) שלהן . לכן מוחדרים הגנים 
קודם - כל אל הבקטריות , ואלה מעבירות אותם לצמח . כדי לוודא את הצלחת ההשתלה , 
הוחדרו לגפנים באמצעות הבקטריות שני גנים שאינם מצויים בהן באופן טבעי ואשר 
נוכחותם בצמח קלה לזיהוי ; האחד אחראי ליצירת חומר כימי כחול , ולכן כשהחל 
הצמח הקולט לייצר חומר זה , אפשר היה לראות כי ההשתלה הצליחה . ואילו מקטע 
הדי - אן - איי השני שהושתל אחראי לייצור חומר הגנה בפני החומר האנטיביוטי 
קאטאמיצין . צמח שאינו מכיל חומר הגנה זה ימות כאשר ייחשף לקאטאמיצין , 
ולכן עמידות הצמחים המושתלים בפניו היתה ההוכחה להצלחת ההשתלה . ההשתלה 
עצמה בוצעה ברקמת השורש של הגפנים , וממנה פותחו הצמחים על תרבית מזון . 
ניסיונות להשתלה בחלקים אחרים של הגפן ובעיקר בראשי הצמיחה של הצמח לא 
עלו יפה , שכן לא התפתחו מהם צמחים שלמים . אבל לסיפור ההצלחה הזה היה סוף 
עצוב . מייקל מולינס מת זמן קצר לאחר השלמתם של המחקר ושל המאמר על אודותיו , 
ומאחר שהמחקר מומן ממענק שניתן לחוקר זה , נראה כי המשכו מוטל בספק בשל 
קשיים תקציביים . 
