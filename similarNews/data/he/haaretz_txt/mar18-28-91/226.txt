אלופת הכדורסל של אירופה , פוף 48 ספליט , נחתה אתמול אחר הצהרים בישראל 
בלי השחקן מספר 1 שלה טוני קוקוץ , שנשאר בספליט בגלל פציעה קלה בגבו . 
המטרה העיקרית היא לשמור אותו למישחק חשוב בליגה נגד זאדאר , שאמור להבטיח 
לספליט את המקום ה - 1 בליגה לפליי - אוף . העובדה שספליט כבר הבטיחה את 
השתתפותה בפאריס בפיינל - פור האירופי , מאפשרת לה לוותר מול מכבי על קוקוץ . 
" יש לכם הזדמנות לנצח אותנו בלי קוקוץ , אם כי לא נוותר בקלות . בהחלט 
אנו מסוגלים לתת מישחק שקול , גם בלי טוני " , אמר מאמן ספליט זאיקו פאבליצוויץ , 
במסיבת עיתונאים , שאירגנו עבורם ראשי מכבי תל אביב . הנינוחות של היוגוסלווים 
והאווירה המצוינת נתנה הרגשה טובה . מיד לאחר מסיבת העיתונאים יצאו שחקני 
ספליט ליד אליהו וקיימו אימון באולם . הם הגיעו בסיום האימון של מכבי ומצאו 
חלק משחקני האלוף הישראלי על המשטח . לחיצות הידיים והפגישה הלבבית בין 
צבי שרף לעמיתו פאבליצוויץ הוכיחה שאפשר להיות ידידים מחוץ למגרש . פאבליצוויץ 
סיפר שקבוצתו שיחקה מצוין בשבועיים האחרונים וכעת הכוונה להרפות מעט , כדי 
להגיע לשיא באמצע החודש הבא בפאריס . הוא רואה את ברצלונה כמועמדת לזכיה 
בגביע . את פזארו כקבוצה השניה ואת מכבי יחד עם ספליט במעמד דומה בהמשך . 
הוא החמיא למכבי על מישחקו הטוב בספליט . שחקן הציר סאוויץ הגיע כשעל ידו 
השמאלית סד . המאמן אמר , כי אין לסאוויץ כל בעיה והוא ישחק . במקום קוקוץ 
יעלה כנראה האמריקאי איבי ליסטר . במכבי תל אביב קיבלו בצורה קשה את ההפסד 
לחולון שלשום . אחרי שיחה עם המאמן שרף קיימה הקבוצה אימון לא קשה במיוחד . 
גיא גודס שנפצע בחולון בברכו , קיים את כל האימון , לאחר שקיבל טיפול 
בבוקר . הידיעה על אי בואו של קוקוץ מקילה על שחקני מכבי . 
