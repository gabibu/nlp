מאז ומתמיד נוהג הימין הרדיקלי לעטות את איצטלת " הלאומיות " , ולתבוע לעצמו 
את הזכות הבלעדית לדבר בשם טובת האומה . לכל אורך המאה שלנו חזרה על עצמה 
אותה תופעה : כל החולקים על הפטריוטים המקצועים האלה , כל המסרבים לקבל 
את תכתיביהם בימי שלום כמו בימי מלחמה היו תמיד בוגדים : סוציאליסטים 
כליאון בלום , ליברלים כהיינריך מאן , שמרנים כדה גול . המעניין , שבכל 
מקום הביאה קנאות בלתי - מתפשרת זו לתוצאה זהה : כל המחנות , החזיתות והגושים 
הלאומיים האלה בדרך זו או אחרת המיטו אסון על ארצותיהם . מעולם לא היו מפלגות 
" לאומיות " יותר מהמפלגות הפשיסטיות והנאציות , מעולם לא היתה חזית " לאומית " 
יותר מזו של פרנקו , ומעולם לא היתה " מהפכה לאומית " יותר מזו של פטן . 
כל הכוחות הפוליטיים הללו דיברו תמיד בשם אחדות האומה , אך בסופו של דבר 
גרמו לשסע עמוק ולמלחמת אזרחים . יכולה מפלגה " לאומית " כזאת לייצג את 
רוב החברה והיא יכולה להיות גם מיעוט קטן : בכל מקרה היא תראה את עצמה תמיד 
זכאית לדבר בשם רצונה העמוק והאמיתי של האומה כולה . יכולה מפלגה כזאת להציע 
מדיניות הקורעת את החברה לגזרים , ועדיין היא תראה את עצמה כמגלמת את האחדות 
הלאומית השלמה ביותר . עיוורון פסיכולוגי , אטימות פוליטית ומוסרית , 
מהווים מאז ומתמיד את סימן ההיכר של הימין הקיצוני . אלו גם הסיבות המובהקות 
לקנאותו . לכן , על סמך הניסיון של הדור האחרון למדו בכל החברות הדמוקרטיות 
להוקיע את המפלגות ה"לאומיות " , ולהוציאן מחוץ לגדר . זאת הסיבה שבעיני 
דעת הקהל של ארצות המערב הליברלי והדמוקרטי מצטיירת הקואליציה בראשותו של 
יצחק שמיר כתופעה מעולם אחר : הלאומיות הקיצונית הזאת , הנשענת על הקנאות 
הדתית החשוכה ביותר , נראית כשריד של ימים , אשר , כך קיוו כולם , חלפו 
ללא שוב . בפעם האחרונה שאנשים המדברים בשפתם של שמיר גאולה כהן , אבנר 
שאקי ורחבעם זאבי היו בשלטון , היתה בשנות ה03 וה04 . מאז נדחק סוג כזה 
של פוליטיקאים לשולי החיים הציבוריים . במקומות שם פעיל הימין המטורף בקנה 
מידה גדול , כמו במקרה של לה פן בצרפת , התופעה נחשבת על - ידי ראשי המדינה 
לחרפה שכבודה ושמה הטוב של הארץ מחייבים להקיאה אל מחוץ לקונסנסוס . אין 
זה מקרה שגם מפלגתו של לה פן נקראת " החזית הלאומית " . באירופה מוסכם להגדיר 
את " החזית הלאומית " הצרפתית ואת בעלי בריתה מארצות אחרות כתנועות ניאו - 
פשיסטיות . המעניין הוא שגם הן דוגלות באידיאולוגיה של טרנספר . אלא שלה 
פן מתכוון לגירושם של זרים שהתאזרחו בצרפת בדור האחרון , או יושבים שם עדיין 
באורח זמני ; ואילו זאבי מתכוון לסלק מאדמת הארץ אוכלוסייה שאינה זקוקה 
לרשיון מאת אנשי מולדת כדי להרגיש כאן בבית . בשל עמדותיו " הלאומיות " 
נרדף לה פן עד צוואר על - ידי רשויות המשפט , והפרלמנט הצרפתי נזעק לחוקק 
חוקים מיוחדים שירסנו את פעילותם של הסופר - פטריוטים האלה . לוא נהגנו 
אנו על - פי קריטריונים דומים , היתה צריכה הכנסת להכריז מלחמה על מחצית 
הממשלה . אך דומה שבזמן הקרוב יקוץ הקץ על בדידותה הלא - מזהירה של קואליציית 
שמיר . ישנה היום עוד ארץ שבה קיים סיכוי שחזית " לאומית " תתפוס את השלטון . 
הכוונה לרוסיה שם מתארגן במרץ רב גוש פוליטי המכנה עצמו " פטריוטי " , 
והמורכב מאנשי צמרת הצבא , המשטרה החשאית ומנגנון המפלגה הקומוניסטית . 
קואליציה " לאומית " זו יצאה למלחמת חורמה בבוגדים השמאלנים למיניהם , 
חסידי הרפורמות ונושאי חיידק הפתיחות והליברליזציה . המחנה " הפטריוטי " 
הזה כבר הצליח לשתק את גורבצוב , ועוד עלול להטביע בדם את השאיפות לחירות 
ולעצמאות . והכל כמובן בשם טובת האומה . כך מלמד הניסיון כי עד עצם היום 
הזה , " המחנות הלאומיים " למיניהם הם אויביהן הגדולים ביותר של החברות 
המודרניות . לא היה מי שסיכן את רווחתם ואת חירותם של בני אדם יותר מאותם 
הכוחות שתפארת הלאום בפיהם . לא היה מי שפילג את החברה יותר מאלה שהתיימרו 
להבטיח את אחדותה . במובן זה , ישראל אינה מהווה יוצא מהכלל אלא מבחינה 
אחת בלבד : בעוד שבמקומות אחרים כוחות ההרס הללו נדחקו לשולי החיים הפוליטיים , 
אצלנו הם תופסים את מרכז הבמה . עובדה זו אינה צריכה למנוע בעדנו מלהגדיר 
את הבעיה כפי שהיא : אין לך כוח פוליטי אנטי - לאומי יותר והרסני יותר מן 
" המחנה הלאומי " . אין לך כוח פוליטי המסכן יותר את סיכויי התפתחותה של 
האומה מאשר אותה חבורה מוזרה המתיישבת מדי יום א לשולחן הממשלה . לכן , 
אם ישנה היום חובה לאומית הרי היא זו : לעשות הכל כדי למנוע מהממשלה הזאת 
מלממש את מטרותיה האמיתיות . נוצר במציאות שלנו מצב שהשלטון מסכן את החברה , 
ועלול לגרום להחמצה של הזדמנות יחידה במינה לקלוט את העלייה ההמונית החדשה . 
מכאן המסקנה שאסור להתפתות לזעקות השבר ההיסטריות של הסחטנות " הפטריוטית " : 
אלו יתחילו להישמע בחוצותינו ברגע שיופעל מכבש הדרכים האמריקאי . לא זו 
בלבד שהאינטרס הלאומי מחייב שלא להיגרר אחרי התנגדות הממשלה לתוכניות המשא 
ומתן השונות , אלא שהוא דורש לומר שדווקא תוכנית אמריקאית או אירופית יכולה 
לעלות בקנה אחד עם טובתה של ישראל , הרבה יותר מחזיונות התעתועים של " המחנה 
הלאומי " . אך לשם ניהול מסע ציבורי שכזה דרוש כוח פוליטי אמין ובטוח בעצמו . 
כל ילד בישראל יודע שתפקיד זה גדול על מפלגת העבודה בכמה מידות . מפלגה 
זו היא אסון אמיתי : מצד אחד היא חלשה , מנוונת ומפוצלת מדי מכדי ללחום 
בליכוד ביעילות ; אך מצד שני יש בה עדיין מספיק רצון חיים , והיא מייצגת 
אינטרסים חזקים די הצורך כדי לא להתפורר . כך משתקת מפלצת דו - ראשית זו 
אנשים רבים וטובים , ודנה לחוסר אונים הן את הנצים שבאגפה הימני והן את 
יוניה . כל אחד יודע שהאגף המתון שלה היה יכול והיה צריך למצוא את דרכו 
למפלגה יונית גדולה אחת , משותפת לו , למפ"ם , רץ ושינוי . כל אחד גם 
מבין שרק הנצים בהנהגתו של רבין מסוגלים לנגוס בכוחו האלקטורלי של הליכוד . 
אף אחת משלוש המפלגות הקטנות אינה מסוגלת להוציא מידי הימין יותר מכמה מאות 
קולות . במובן זה באמת רק רבין יכול , אך זאת בתנאי שיופיע תחת זהותו האמיתית : 
נץ מתון , קרוב יותר לארנס ולוי מאשר לשליש מחברי סיעתו בכנסת . עליו 
להקים לעצמו מפלגת מרכז - ימין בגודל בינוני , שתתחרה על קולותיהם של היסודות 
היותר שפויים בליכוד . כתוצאה מכך , משמאל יקום גוף פוליטי חדש , יוני , 
אמין , שלא יחשוש מלומר שני דברים : ראשית , טובת הלאום מחייבת לחתור 
לשלום מלא תמורת חזרה לקווים ( משופרים ) של יוני 76 , הקמת מדינה פלשתינאית 
תוך פירוזם של כל השטחים שנכבשו במלחמת ששת הימים וחזרו לריבונות ערבית . 
שנית : אם כדי להשיג מטרה זו חייבים ללכת עם האמריקאים נגד הליכוד , אנו 
נלך עם הזרים נגד הממשלה , כי היום " המחנה הלאומי " מהווה את הסכנה הלאומית 
האמיתית . 
