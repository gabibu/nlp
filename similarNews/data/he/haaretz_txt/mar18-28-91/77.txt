במוקדי הריכוז הוותיקים של האוכלוסייה החרדית , ירושלים ובני ברק , נוצרה 
צפיפות גדולה . מצוקת הדיור ומחירי הדירות המאמירים במקומות אלה הביאו את 
החרדים לפרוץ מהשכונות הסגורות למוקדי מגורים חדשים . לאט לאט החלו לצוץ 
שכונות חרדיות חדשות , הן בערים כמו פתח - תקוה , נתניה , חיפה , קריית 
אתא , אשדוד , והן ביישובים קטנים ובפרוורי הערים הגדולות , כמו רכסים . 
מצוקת הדיור של החרדים הביאה גם להקמת ערים חדשות , שתיהן בשטחים עמנואל 
ובית"ר ( בית"ר נמצאת בשלבי הקמה מתקדמים ) . ההתפשטות החרדית היא נושא 
מחקרו של ד"ר יוסף שלהב , שנעשה ב " מכון ירושלים לחקר ישראל " . ד"ר שלהב 
מציין כי הגטו החרדי הוא אחד הביטויים הטריטוריאליים החריפים לפערים בעולם 
התרבות והערים של קבוצות חברתיות בערים ישראליות . ריכוזי האוכלוסייה החרדית , 
טוען שלהב , נתונים במצב פרדוקסלי קיומי : הם משתדלים לשמר את אורח החיים 
המסורתי של העיירה היהודית בשעה שהם ממוקמים בתוך סובב עירוני , מערבי , 
מודרני ודינמי . בהתייחסו למרחב החרדי בירושלים מציין החוקר , שהתפתחותו 
נובעת אף היא מפרדוקס קיומי של הקהילה החרדית החרדה מן העיר המודרנית ובד 
בבד התלות בה . שלהב מציין כי התלות של הקהילה במערכת החומרית של העיר המודרנית 
כובלת את המרחב החרדי אל התחום העירוני , אולם בו בזמן חל גם תהליך ממתן 
במישור זה : הקהילה החרדית , שקיומה תלוי במערכות העירוניות המודרניות , 
יכולה לנצל את ההתפתחויות הטכנולוגיות כדי להשתחרר מן הצמידות הגיאוגרפית 
הזאת . התקשורת המודרנית , במשמעויותיה הרחבות , מפחיתה מאוד את הצורך 
במגע בלתי - אמצעי בין קבוצות עירוניות שונות . כשזו מצטרפת למערכת תחבורה 
משוכללת , הצמידות הגיאוגרפית מתרופפת עוד יותר , ובפני הקהילה החרדית 
נפתחות אפשרויות לדומיננטיות תרבותית במרחב נתון , בלא הצמידות לעיר הגדולה . 
כלומר , אפשרית התפתחותן של ערי - לוויין ושכונות פרווריות בעלות אופי 
חרדי . 
