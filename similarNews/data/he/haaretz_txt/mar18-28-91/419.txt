בוסטון ( ע"ר וע"ץ ) . מאמר בכתב - עת רפואי אמריקאי , הטוען כי אין 
ערך מדעי לממצאי הניסויים שערכו הנאצים בקרבנותיהם , עורר ויכוח נוקב בשאלת 
המוסריות שבשימוש במחקרים כאלה ובפרסום תוצאותיהם . " פרסום פרטי הניתוח 
לניסוי בהיפותרמיה ( מיעוט חום ) , שביצעו הנאצים במחנה ההשמדה דכאו על 
האסירים , הוא פוגע בה במידה שהוא גם בלתי צודק " , טענה אוולין שוסטר במכתב 
תגובה לכתב העת הרפואי " ניו - אינגלנד " , בתגובה על המאמר שפורסם במאי 
שעבר . " האמונה שהחברה עשויה להפיק תועלת מהידע שהושג בניסויים נאציים 
על בני - אדם היא אבסורדית " , כתב ד"ר טוד קיי מבוסטון . " ראיית העינויים 
האלה כמדע מעניקה לגיטימציה להתנהגותם של הנאצים ומהווה פגיעה נוספת בקרבנות " . 
המאמר המקורי , פרי עטו של ד"ר רוברט ברגר מבית החולים " ניו - אינגלנד 
דיקונס , בחן את הממצאים שנאספו כשניסו הנאצים למצוא דרכים לחמם טייסים 
גרמנים , שסבלו מהיפותרמיה כתוצאה מנפילה למימיו הקרים של הים הצפוני . 
הנאצים הכניסו את האסירים במחנה הריכוז למי קרח וניסו להעלות את חום גופם 
בצורות שונות , אחרי שכמעט קפאו למוות . בין השיטות שנוסו היתה השלכתם 
לאמבטיה של מים רותחים . ברגר טען כי ממצאי הניסויים האכזריים לוקים בחוסר 
עקביות , וכי יש עדויות לזיוף ממצאים . " מסקנות רבות אינן נתמכות על - 
ידי הצגת עובדות , ולראש הפרויקט היה עבר של חוסר יושר " . שלושה חוקרים 
מבית החולים הדסה בירושלים הגדירו את המאמר כך : " תיאור רב - עצמה של 
החייתיות וחוסר הערך המדעי שבניסויים האנושיים , שבוצעו בשם הרפואה בגרמניה 
הנאצית " . 
