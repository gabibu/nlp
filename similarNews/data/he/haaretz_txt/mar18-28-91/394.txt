לאט לאט נפקחות העיניים , רואות דברים נוראים ונעצמות בחוזקה . וכי מי 
יכול לשאת , גלוי מבט , את הידיעה שממשלתו סיכנה ביודעין את חייו , הונתה 
אותו ברגעיו המפחידים ביותר ? הם ידעו כן , הם ידעו יפה מאוד שם למעלה 
שרבבות אזרחים הצמידו על פניהם בידיים רועדות איזו גרוטאה נוכח סכנת מוות 
בייסורים . אבל איך יכולים הנתינים לעכל את הידיעה שהמסיכות ההן נרכשו , 
בחופזה ובמחיר מופקע , כדי להוליך אותם שולל לצלילי קולות ארגעה קטיפתיים 
של דובר מארץ עוץ ? השאלה הנפוצה האם ידענו היא הפח הגדול שאליו נדחף אחד 
האירועים החשובים ביותר אצלנו מאז קום במדינה . האם הממשלה ידעה שמבעד לסמרטוטי 
הגומי שניפקה עשויים אלפים לחרחר אל עוויתות מותם ? האם האזרחים ידעו שבתוך 
יריעות הפלסטיק קלעו אותם בחדריהם אל הימור - רולטה ענק ? וכל כך נוח לנו 
יותר להשתכשך בחשד שהמודיעין לא ידע די על האויב הרשע , ושהממשלה חייתה 
בספק כמו כל אחד מאתנו . האנשים שם למעלה הרי לא רוצים את רעתנו . ואם הם 
משקרים עכשיו ומספרים מעשיות , אין להם בראש אלא הרצון להרגיע ולגונן עלינו 
מפני המפגש המר עם משהו שממילא אין באפשרותנו לשנות . כשהם אומרים שלא ידעו , 
רבים אצלנו מאמינים להם ורואים בהם את ההשתקפות של עצמם : יהודים טובים 
שנקלעו , יחד אתנו , לצרה . אבל בהדרגה מתברר שהם ידעו כמעט כל מה שצריך 
היה לדעת . הם העדיפו לשים את עצמם כלא יודעים . אילו סיפרה הממשלה מה 
שידעה , ולא מילאה את התפקיד שנטלה לעצמה כשומרת החותם של סוד נורא , היתה 
גורמת לנו מה שנעשה בעיניה גרוע משקר : ידיעה אכזרית של האמת . כך נהגו 
גם הורים שידעו בלבם פנימה . כשהרשויות מעלימות את האמת , האם יכלו הם 
לספר אותה לילדיהם , להתוודות שכל העניין הוא חלק ממשחק בחייהם המתנהל בעולם 
אכזר ? עוד בפברואר , באמצע המלחמה , נעלה מבקרת המדינה בכספת את ממצאיה 
על אי - התקינות של יותר ממיליון מסיכות גז , ושלחה העתק לשר הביטחון . 
הוא הכניס את הפצצה לכספת שלו . כמו שלד איום בארון המשפחה , אשר אף אחד 
לא מעז להכיר בקיומו , נשמר הסוד עד שחשף אותו זאב שיף ב"הארץ " . אבל עוד 
לפני כן ידעו כולם שמשהו אינו בסדר במסיכות : אמנם לא שמערכת הביטחון רכשה 
פסולת למיגון אזרחיה , אלא שתאריכים ישנים על המסיכות מעמידים בספק את טיבן . 
מדוע לא קמה מהומה גדולה , מדוע עצמנו עיניים כשחיי כל אחד מאתנו עמדו מנגד ? 
כי , לאמיתו של דבר , לא רצינו לדעת . לא יכולנו לעכל ידיעה הרסנית כל 
כך על ההימור בחיינו שעשה אבי המשפחה הגדולה שלנו . קשה , באמת קשה , 
לחיות עם ההכרה שהוא מעולל לנו דבר כזה . ולכן התאימה כל כך לצרכינו אגדת - 
השקר המרגיעה שבה הלעיט אותנו הדובר מארץ עוץ . בשם שולחיו הוא ליטף את 
אוזנינו ואמר שהכול בסדר . סמך , סמך , הוא אמר , הכול תחת שליטה . כן , 
כן , אמרנו לעצמנו . יהיה טוב . מוטב היה לנו ליפול במנהרת השקר של האגדה , 
לרחף בה נטולי משקל . להיות קטנים - קטנים , כמו עליסה בארץ הפלאות , 
וחפים מידיעה . " אני חושבת , אדוני , שאינני יכולה להסביר את עצמי " , 
אמרה עליסה , " מפני שאני אינני עצמי . אתה רואה " ? " אינני רואה כלום " , 
אמר הזחל . עדיין עדיף בעיני רבים בקרבנו להאמין שהממשלה בעצם לא ידעה , 
שהמודיעין לא היה בסדר , שהעולם מלא הפתעות בלתי צפויות . עדיף להיות 
זחל שאינו רואה כלום , מאשר להבין את מה שקשה כל כך לעכל . גם עכשיו , 
כשאנחנו כבר יכולים לדעת , איננו רוצים . טוב לנו עם ההכחשות הריקות של 
הרשות המוסמכת . לא רק בעניין המסיכות אנחנו מעדיפים את השקר . אילו רצו , 
יכלו רבים לדעת שהממשלה אינה מעוניינת בהסדר . שבאופן הציני ביותר היא 
שופכת מאות מיליונים לקופות הדתיות , בין היתר כדי שתוכל להמשיך ולבלום 
הסדר . אילו הרשו לעצמם לחיות עם זה , היו רבים מבינים שמלבד הידיעה על 
טיב אוויר - הנשימה במלחמה , מנעה מאתנו הממשלה את הידיעה על כך שאו - טו - 
טו אולי לא יהיו לנו מים . אני שומע עדויות קשות מאוד המסבירות מדוע אנשים 
מעדיפים לחיות בהסתר פנים . הן באות דווקא מאלה המרגישים שעיניהם נפקחו . 
אף פעם לא שמעתי ביטויים כאלה של עלבון עמוק ושל חרפה מצד נשים וגברים החשים 
עצמם היום נבגדים . אינני זוכר מתי אמרו לי אנשים כה מחוברים לפה שאפשרות 
הירידה מהארץ איננה לפתע זרה להם . ההדק הוא פרשת המסיכות כפי שנגולה עכשיו , 
אותה הרגשה איומה של תרמית בדיעבד דווקא באותן שעות של יחדיו לאומי נרגש 
ושל סכנה משותפת . אבל משהו עמוק יותר כנראה נשבר . מי שיש לו העוז להתבונן 
אל מה שקרה סביבנו בשבועות ההם , ניצב גם מול האים החמור של המסקנה . ולכן 
רק מי שמוכן לשאת בתוצאות ישבור את המסך המגונן של השקר העצמי . מעטים ירשו 
לעצמם את המותרות של האומץ הזה . 
