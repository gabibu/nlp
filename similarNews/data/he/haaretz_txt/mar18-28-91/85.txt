פאריס ( מיוחד ל"הארץ " ) . בית הדין המשמעתי של משטרת צרפת החליט לפטר 
מהשירות קצין בדרגת מפקח , אנטואן גודינו , אשר חשף שערורייה בדבר מעורבותם 
של אישים פוליטיים במימון מערכת הבחירות של הנשיא פרנסוא מיטראן . גודינו , 
איש המחלקה לחקירות פיננסיות במשטרת מארסיי , חיבר ספר בשם " משימה בלתי 
אפשרית " אשר גילה פרטים על חקירה בה היה מעורב החל משנת 9891 , הנוגעת 
למעורבותם של האישים הפוליטיים מהמפלגה הסוציאליסטית , שכללה העברת כספים 
למערכת הבחירות של הנשיא , בעזרת חשבונות מזוייפים . חקירה זו נתקלה בקשיים , 
בכל הקשור להעמדתם של האחראים למעשים הללו לדין . פרסום ספרו של גודינו 
עורר סערה גדולה בצרפת וסיפק תחמושת למפלגות הימין , לתקוף את המפלגה הסוציאליסטית 
השלטת . עיקר הביקורת הופנתה כלפי אחד מהמקורבים לנשיא מיטראן , שר המשפטים 
הנרי נאלה . נאלה היה אחראי על הנושאים הכספיים של מערכת הבחירות האחרונה 
לנשיאות צרפת . גודינו הואשם כי גילה סודות הקשורים לעבודתו . הוא הורשע 
בעונש המירבי שיכול בית הדין המשמעתי של משטרת צרפת לפסוק . המפקח גודינו 
טען , כי החלטת בית הדין התקבלה על פי הנחיות פוליטיות . ההכרעה הסופית 
אם יפטרו את גודינו או לא נתונה עתה בידיו של שר הפנים פיליף מרשנד . בחוגי 
האופוזיציה גרמה ההחלטה לסערה רבה . הטענה הנשמעת מצד צירים רבים מן הימין 
היא , כי גודינו שילם על אומץ ליבו וכי מן הראוי להמשיך ולפעול כדי לחשוף 
שערוריות נוספות הקשורות למימון המפלגות הצרפתי . מאמר בעיתון " פיגארו " 
קרא בסוף השבוע לשר הפנים מרשנד , לנהוג באומץ ולהמנע מלאשר את פיטוריו 
של גודינו . כותב המאמר ציין , כי פישעו של גודינו הוא שהוא הביא לידיעת 
הציבור שחיתות במפלגה הסוציאליסטית . " הרפובליקה שילמה למפקח כדי שיגלה 
לציבור את האמת . הוא מצא אותה אבל רצו ממנו כי הסתיר אותה " . 
