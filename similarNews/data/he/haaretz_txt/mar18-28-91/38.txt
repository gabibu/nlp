פאריס ( מיוחד ל"הארץ " ) . בצעד יוצא דופן החליטה ממשלת צרפת לפני ימים 
אחדים להשתתף בדיוני נאט"ו על הערכת האסטרטגיה הצבאית של הארגון וגיבושה . 
משתתפי דיונים אלה שהחלו באחרונה אמורים לאבחן את האיומים הפוטנציאליים 
על חברות הברית הצפון אטלנטית לאחר התפרקותה של ברית וארשה , ולספק הנחיות 
מעשיות . צרפת הודיעה כי תשתתף בדיונים אבל בשלב זה לא ברור עד כמה היא מוכנה 
להיות מעורבת בפעילות נאט"ו . צרפת עזבה את נאט"ו בשנת 6691 מתוך ניסיון 
ליצור לעצמה מעמד מיוחד של מנהיגת העולם השלישי , וכדי לשמור על ריחוק מארה"ב 
ובעלות בריתה . עד כה סירבה צרפת להשתתף בכל מפגש מסוג זה של נאט"ו . היא 
העדיפה את מסגרת " איחוד אירופה המערבית " אשר דנה בנושאים צבאיים שיש 
בהם עניין לאירופה . ואולם בהתאם למדיניותו של הנשיא לשעבר שארל דה גול , 
פאריס העדיפה להישמר מיתר שיתוף פעולה עם הברית , שבה ממלאת ארה"ב תפקיד 
מכריע . במפקדת נאט"ו העריכו בסוף השבוע כי החלטתה של צרפת יכולה להוות התחלה 
של שינוי בגישה של צרפת כלפי הארגון . אך אפשר שמדובר בגישה המבקשת להסתפק 
בנוכחות סמלית בלבד . צרפת טרם מסרה על עמדתה בנושא . מקורות בפאריס אומרים 
כי צעד זה מהווה חלק מהמגמה עליה החליט הנשיא פרנסואה מיטראן לאחר מלחמת 
המפרץ , להדק את קשריו עם ארה"ב , ויש לראות זאת כחלק מאותה מדיניות אשר 
הביאה אותו לתמוך במאמצי השלום של ארה"ב במזרח התיכון . על פי המקורות , 
מבינה צרפת כי לאחר המלחמה הפכה ארה"ב להיות לכוח המדיני החשוב בעולם . 
לאמריקנים האמצעים להתמודד עם איומים צבאיים משמעותיים , בשעה שמדינות 
הקהילייה האירופית הוכיחו כי כוחם הצבאי מוגבל ביותר . ההחלטה הצרפתית על 
השתתפות בדיוני נאט"ו באה לרמוז לאמריקנים כי הם יכולים לסמוך כיום על צרפת 
כבעלת ברית , מתוך רצון שארה"ב תתחשב בצרפת לפני כל מהלך מדיני חשוב . 
