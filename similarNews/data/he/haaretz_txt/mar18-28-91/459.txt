( ע ) . אלפים ליוו אתמול למנוחת עולמים את מרדכי רויכמן בן ה07 . אחר 
ארונו הלכו רבים מתושבי העיר חדרה שביכו את אחד מוותיקיה ובוניה של העיר . 
בהלוויה השתתפו שר המשטרה רוני מילוא , השר רחבעם זאבי , ראש העיר נחמיה 
להב ותושבי העיר . שר המשטרה רוני מילוא אמר , כי " אם היה מישהו רוצה 
לפגוע בשורשים של חדרה , בארץ ישראל , אם היה מישהו רוצה לפגוע במלח הארץ 
היה צריך לפגוע במשפחת רויכמן ובמוטקה . המשפחה היא מבוני הארץ ומוטקה עצמו 
היה מקובל , אהוב ואהוד על כולם . עומדים אנו שוב מול קרבן טרור נפשע הממשיך 
להיות חלק מאותו מאבק ומאותה מלחמה על קיומנו בארץ - ישראל . מי יתן ונוכל 
לחסל את הטרור ומוטקה רויכמן יהיה הקרבן האחרון " , אמר השר . ראש עיריית 
חדרה , נחמיה להב , הזכיר כי לפני מספר ימים , בעת ביקורו של יו"ר הכנסת , 
דב שילנסקי , בקברות ראשונים במסגרת חגיגות המאה של העיר חדרה , איש מהנוכחים 
לא תיאר כי כמה ימים לאחר מכן יפקדו בני משפחת רויכמן את המקום ויביאו לקבורה 
את אחד מבניה . " כל חטאו של מוטקה שאותו נשא עמו מלידה , היה עצם היותו 
יהודי " , אמר להב . ראש העיר ציין את אישיותו המיוחדת והנעימה של מרדכי 
רויכמן ואמר כי טביעת אצבעותיו ואצבעות משפחתו ניכרת בכל הארץ . " איש 
רב - פעלים ששימש עשרות שנים יו"ר התאחדות הסוחרים בחדרה , פעיל בבונים 
החופשיים , אוהב אדם , מאיר פנים ודואג לזולת " , אמר להב . " יש בנו 
תחושה אדירה של נקם " , הוסיף ראש העיר , " זו תחושה אנושית וטבעית , 
אותו רגש של זעם נוראי , אבל , אם חפצי חיים אנו חובה עלינו לחרוק שיניים , 
לכאוב ולהמשיך " . לאחר אמירת קדיש מפי הבן ותפילת " אל מלא רחמים " , הונחו 
על קברו עשרות זרים וקהל האלפים התפזר מבית הקברות . לאורך כל מסע ההלוויה 
שמרו הנוכחים על איפוק ולא היו כל התפרצויות זעם . 
