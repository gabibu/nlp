אנקרה ( ע"ץ ) . " הנוסחה לפתרון בעיית קפריסין מוכנה " , הכריז נשיא 
טורקיה , טורגוט אוזאל , ערב שיחותיו עם נשיא ארה"ב , גורג בוש . השיחות 
שייערכו במהלך סוף השבוע ייוחדו בין היתר לנושא זה . לקראת ביקורו בוואשינגטון 
אמר אוזאל , כי בוש " נחוש בהחלטתו למצוא פתרון בר - קיימא לבעיית קפריסין " . 
בראיון שפורסם אתמול בעיתון הטורקי " סאבא " אמר נשיא טורקיה כי הנוסחה 
שיביא לוואשינגטון מוכנה . הוא מסר פרטים מסוימים לגבי ההצעה שהעלה בשבוע 
שעבר , בדבר פדרציה גמישה . " ארצנו חייבת לעשות את הדבר הנבון כדי ליישב 
את בעיית קפריסין , אך עם זאת בלי לוותר " . אוזאל אמר אתמול גם כי הוא מצדד 
במתן אוטונומיה נרחבת לשתי העדות , היוונית והטורקית , כאשר לכל אחת יהיה 
פרלמנט משלה . הכוונה היא גם להנהיג משרה נשיאותית , שתעבור ברוטאציה בין 
נציגי שתי העדות . הנשיא לא דיבר כלל על ענייני הגנה ולא מסר פרטים כלשהם 
בעניין יציאתם האפשרית של 53 אלף חיילי צבא טורקיה מצפון האי . 
