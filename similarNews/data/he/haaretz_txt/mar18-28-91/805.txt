התבוסה המוחלטת של עיראק בפני צבאות הקואליציה בראשות ארצות הברית יוצרת 
סיכויים והזדמנויות גדולות באזורנו . כשם שאין להחמיץ אותם , אין לצאת 
מהם עירומים כליל מנכסי ביטחון והתיישבות . יש לקוות כי קואליציית המלחמה 
תהיה עד מהרה לקואליציית השלום . כשם שישראל הפיקה תועלת ממעשיה המלחמתיים 
של הקואליציה , היא יכולה להיבנות ממעשי השלום . למרות עמדותיה הנפסדות 
במשבר במפרץ , תוכל ירדן , אם תרצה , להצטרף לקואליציית השלום . צודק 
שר החוץ , דוד לוי , כאשר הוא טוען כי על ישראל להיות מובילה ולא מובלת . 
אולם כדי להוביל צריכה ישראל לבוא מוכנה . עליה לנסח , לפחות לעצמה בשלב 
זה , תוכנית בקווים כלליים . על אף התמורות שהתחוללו בחברה הפלשתינית , 
שביטוים הבולט היא האינתיפאדה , נראה כי התוכנית המתאימה ביותר לישראל 
יכולה להתבסס על תוכנית ברוח תוכניתו של יגאל אלון , שבימים אלה ציינו אחת - 
עשרה שנים לפטירתו . אחד הצעדים המתבקשים לכינון יציבות באזור הוא לבלוע 
את הרוק ולעשות לחיזוקו של המלך הירדני . יש לחדול מפטפוטי ההבל הנשמעים 
בליכוד , שלפיהם ירדן היא פלשתין . לאחר כל כך הרבה החמצות , חלקן זדוניות , 
נזכה אולי לראות את המלך ליד שולחן המשא ומתן . המלך חוסיין מצדו יחזיר 
כבר עם פתיחת המשא ומתן את החסות שהסיר במאי 88 מן השטחים . האופציה הירדנית 
אינה עוד לבדה . זו תשתלב עם הפלשתינית . הנציגות הפלשתינית תהיה מורכבת 
מתושבי השטחים , שייבחרו על - פי יוזמת ממשלת האחדות של מאי 98 . לא יתנהל 
משא ומתן כלשהו עם אש"ף - תוניס בהנהגת יאסר ערפאת . ירדן ורובם של השטחים 
המוחזקים יהיו מדינה אחת , ירדנית - פלשתינית . רוב השטחים לא כולם . 
ישראל תעמוד על כך שבגבולה המזרחי יבוצעו תיקונים . אלה יוסיפו לביטחון 
המדינה , באשר חלק מן היישובים שהוקמו בקרבת הקו הירוק יישארו בתחומה של 
ישראל . תמורת הסכמה ירדנית - פלשתינית לתיקונים אלה , יוצע למדינה הירדנית - 
פלשתינית אפשרות של שימוש בנמל חיפה והקמת פרוזדור שיחבר בין חברון לרצועת 
עזה . שטחי מדינה זו שמן העבר המערבי של הירדן יפורזו כליל . בכל הסדר 
שהוא תישמר שלמותה של ירושלים - רבתי . זו תכלול יישובים כמעלה אדומים וגבעת 
זאב . גם היישובים שהוקמו בבקעת הירדן יישארו בתחומי ישראל . אלה יחוברו 
ברצף טריטוריאלי שייווצר בינם לבין יישובי צפון ים המלח והערבה בדרום ולבקעת 
בית - שאן ועמק הירדן בצפון . עד לפתרון - הקבע תיקבע תקופת מעבר של חמש 
שנים . יש לקוות כי במשך תקופה זו יישאר המלך על כיסאו , ובסיומה ייערכו 
בחירות על - ידי תושבי המדינה המורחבת . יהיה בכך משום פתרון למאוויי הפלשתינאים 
לעצמאות מדינית . בתקופת המעבר יקבעו גם סידורים מתאימים להבטחת שלומם וביטחונם 
של כל תושבי השטחים , יהודים וערבים כאחד . יציבות במזרח התיכון פותחת אופקים 
חדשים גם בתחום הכלכלי . המדינה הירדנית - פלשתינית תשתלב בשוק מזרח - תיכוני 
שיפעל , מי ייתן , לפי הדגם של השוק האירופי המשותף . שוק זה יפעל לקידום 
אינטרסים משותפים של שתי המדינות , כגון הקצאת משאבים משותפים למיצוי הפונטציאל 
התיירותי של האזור והמקומות הקדושים שבו . בין המדינות תיחתם אמנה לצמצום 
הדדי של כלי הנשק . לצד זה יינתנו ערובות אמריקאיות לביטחון הדדי ולשמירת 
היציבות . נראה כי הכרזותיו של הליכוד כי הוא מעדיף משא ומתן עם מדינות ערב 
לא נועדו אלא כדי להתחמק מיוזמת הממשלה ממאי 98 , שעיקרה ניסיון להסדר עם 
הפלשתינאים . גודל השעה וכובד הבעיות הניצבות בפני מדינת ישראל לא יניחו 
להתחמק לאורך זמן . המציאות דוחקת , וככל שנמתין היא תהיה מרה יותר . השעה 
שלאחר ניצחון בעלות - הברית היא שעה גורלית . יהיה זה משגה היסטורי , שאחריתו 
אסון מדיני כבד , אם נתיר למופקרות ולעיקשות הליכוד בראשות יצחק שמיר לנצח 
גם הפעם . 
