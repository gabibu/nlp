כוח של חטיבת גולני הרג אתמול לפנות בוקר שני מחבלים מארגון החיזבללה מצפון 
לאזור הביטחון . מחבל שלישי נפצע ונשאר בשטח ההיתקלות . לצה"ל אין נפגעים . 
הכוח היה בפעילות מבצעית בגזרה המזרחית כשנתקל ברכב של מחבלים שעשה דרכו 
סמוך לכפר לועייזה . חיילי הכוח פתחו באש לעבר הרכב והשמידו אותו . האזור 
שבו פעלו חיילי צה"ל עבר באחרונה לשליטת צבא לבנון . אלוף פיקוד הצפון , 
יוסי פלד , אמר כי לצה"ל אין כל עניין להגיע לעימות עם צבא לבנון , אבל 
צה"ל לא יאפשר לצבא לבנון לשמש כמטרייה לפעילות מחבלים . פלד הוסיף כי אין 
סיבה להגיע לעימות אם הכוחות יידעו לפעול בתבונה ובתיאום ביניהם . הוא אמר 
עוד כי אין להוציא מכלל אפשרות שיתוף פעולה בעתיד בין צד"ל לצבא לבנון . 
לדברי פלד , ישראל איננה עומדת לעזוב את אזור הביטחון בדרום לבנון , כפי 
שפורסם בכמה כלי תקשורת , ואחת העובדות המצביעות על כך הן העבודות הרבות 
בתחום האזרחי וההשקעה של ישראל בחיזוק התשתית האזרחית בדרום לבנון . מפקד 
יחידת הקישור של צה"ל בדרום לבנון , תת אלוף מיכה תמיר , אמר כי מחבלים 
מארגון החיזבללה נמצאים בכפרים לועייזה ומליח שמחוץ לאזור הביטחון , והם 
יצאו משם בחודש האחרון לפיגועים באזור הביטחון בדרום לבנון . מפקד יחידת 
הקישור ללבנון לשעבר , תא"ל זאב זכרין , אשר פרש מתפקידו לפני מספר ימים , 
אמר במסיבת כתבים צבאיים כי מספר המחבלים שנמצאים כיום בלבנון זהה למספר 
המחבלים שהיו שם ערב מלחמת לבנון . 
