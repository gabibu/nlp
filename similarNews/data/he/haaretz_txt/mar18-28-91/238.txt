דברי הרגעה חוזרים ונשנים מפי ראש הממשלה , שרים וקצינים . אלה טענו כי 
הממשלה , המנהל הציבורי וצה"ל היו " בדרגת מוכנות גבוהה " לכל תרחיש אפשרי . 
הראיות להפתעות האסטרטגיות והטקטיות הן רבות . נחישותו של סדאם חוסיין 
להמשיך ולהחזיק בכוויית היתה בחזקת הפתעה לרבים מן הקברניטים ; מצד שני , 
גם נחישותו של הנשיא בוש לפתוח במלחמה הפתיעה את הקברניטים . ישראל הופתעה 
מהרכב הקואליציה נגד סדאם ומלכידותה ; מהשימוש בטילים ; מעוצמת ההרס הגלומה 
בראשי - הנפץ של הטילים ; ממשך המלחמה ; משיטות הלחימה האמריקאיות , מהישגיהם 
ומבעיותיהם ; מנטישת הערים המפוצצות באזורים א וב ; מן הצורך לחדש את החיים 
" הנורמליים " . מערכת החינוך הופתעה מן הצורך לחדש את הלימודים ; המערכת 
הכלכלית הופתעה מבעיות בייצור וביצוא , וכיו"ב הפתעות מהפתעות שונות . זו 
אינה הפעם הראשונה שישראל מופתעת ברמה האסטרטגית והטקטית , שלא כמו בשנים 
הראשונות אחר הקמתה . ישראל מופתעת לעתים קרובות מדי . דומה כי שלשלת ההפתעות 
התחילה לאחר מלחמת ששת הימים . בין ההפתעות : תגובת הערבים בשטחים אחרי 
מלחמת ששת הימים ; הגירת היהודים מארצות המצוקה ומארצות הרווחה לישראל בשנות 
השבעים ובראשית שנות התשעים ; מלחמת יום הכיפורים ; משבר הנפט ; נכונות 
מצרים לחתום על חוזה שלום עם ישראל ; מהלך מלחמת לבנון ; תוצאות המלחמה 
חסרת - הטעם ההיא ; האינתיפאדה ; עמדת ארה"ב לגבי תהליך השלום ; עמדת 
ממשל בוש וכיו"ב . אין ספק , החל ממלחמת ששת הימים מונהגת ישראל על - ידי 
אישים שאינם מסוגלים לטפל בחוסר ודאות , שאינם יודעים מהי חשיבה הסתברותית , 
שאין להם מושג איך לטפל בעתיד . ואם להשתמש בפרפראזה , הרי שהעתיד הולם 
בהם שוב ושוב . קיימים שלושה מכלולי סיבות למצב זה של הלם עתיד מתמשך . 
המכלול האחד הוא בלתי - נמנע . הוא טבוע בקיום האנושי , ואין כל אפשרות 
להמעיט ממנו : העתיד תמיד צופן הפתעות , וזה מה שנקרא בזרגון המדעי חוסר 
ודאות אובייקטיווי . דבר זה חל על כל המדינות בעולם . המכלול השני , החשוב 
פחות משני המכלולים האחרים , קשור לאופן שבו קברניטי ישראל מקבלים החלטות . 
קבלת ההחלטות נעשית על - ידי ארגונים ממשלתיים המסוגרים כמעט באופן הרמטי , 
שאינם מתירים לשום גורם , בין אם הוא גורם מתחרה , מייעץ או מסייע , 
לחדור לתחומי השליטה שלהם . כל אחד מהם משגיח בשבע עיניים על " הנחלה הפרטית " 
שלו , ומשקיע בכך אנרגיות אין - סופיות שאינן מותירות זמן , כסף ומשאבים 
אחרים להכנה מפני הפתעות . כל אחד מהם פועל על - פי פק"לים מאובנים שהוכנו 
לקראת מאבקי האתמול והשלשום , ואינו נכון לשתף פעולה עם ארגונים שעוסקים 
בתחומים משלימים או משיקים לשלהם . בקיצור , קבלת ההחלטות מתבצעת במבוך 
מנהלי מאובן ומסוגר המקשה על הכנה לקראת הפתעות , המחייבת דווקא שיתוף פעולה , 
תיאום , חשיבה בין - תחומית , גמישות ארגונית וכו . זו אמנם בעיית יסוד 
נכבדה , אבל מן הבחינה התיאורטית והמעשית אפשר לטפל ולשנות מכלול זה . 
אפשר לבצע רפורמה רצינית אפילו במבנה מאובן , מסורבל ולקוי כמו זה שבישראל . 
מכאן יובן שגם אם הרעיון הישן להקים מועצה לביטחון לאומי הוא אמנם בכיוון 
הנכון , ספק גדול אם הממשלה הנוכחית תוכל להפוך אותו למנוף מכריע להפחתת 
ההפתעות הנוחתות על ישראל חדשות לבקרים . רפורמה כזו מותנית בפתרון הבעיות 
של המכלול השלישי . זה קשור באופן החשיבה של הקברניטים הישראלים כפרטים 
וכקבוצה , וזה לב לבה של הבעיה . כל זמן שהקברניטים יהיו מונחים על - ידי 
מערכות אמונה המכתיבות דבקות ללא פשרות בפתרונות הקשורים במושגים " בני 
שנות אלפיים " , או בשמירה דקדקנית על הסטטוס - קוו , ישראל תופתע עוד . 
כל זמן שגמישות החשיבה של הקברניטים תהיה מוגבלת על - ידי שיקולים פוליטיים 
הקשורים לחשבונות העבר הקבוצתי או הפרטי שלהם , או לחשבונות רווח והפסד 
לטווח הקצר , ישראל תופתע עוד . כל זמן שהקברניטים יהיו שבויים באשליות 
מדיניות , של השתבחות עצמית , ושל " חשיבה המגשימה את עצמה " , ישראל 
תופתע עוד . כל זמן שרמת היצירתיות של הקברניטים תהיה מוגבלת בפתרונות שהוצעו 
כבר לפני שנות דור , ונדחו כבר אז כיוון שלא היו בני - ביצוע ונכשלו , 
ישראל תופתע עוד . כל זמן שהקברניטים ימשיכו להיות מנותקים ללא תקנה ממקורות 
יצירתיים , שרעיונותיהם אינם תואמים את דפוסי האידיאולוגיה שלהם , ישראל 
תופתע עוד . כל זמן שאין הקברניטים מגלים סובלנות לדעות שונות משלהם , 
ישראל תופתע עוד . כל זמן שהקברניטים לא ירכשו להם את התכונה לבחון בריאליזם 
מפוכח ומושחז את האפשרות להגשמת חלומותיהם האידיאולוגיים , ישראל תופתע 
עוד . כל זמן שהעם יסבול קברניטים שרמתם בינונית שבבינונית , ישראל תופתע 
עוד . הפרדוקס הנורא הטמון במצב הוא זה : כיוון שנראה כי העם בישראל ( 
שהוא אכן ממושמע ובעל אמונה בלתי - נדלית כמעט בקברניטים שאינם מציעים לו 
מוצא של ממש מהפתעות ) רחוק מלבעוט בקברניטיו אלה , הרי שהסיכוי שיחול 
שינוי של ממש בסוגיית ההפתעה בטל בששים . על בסיס פרדוקס זה , איש אינו 
צריך להיות מופתע מכך שתלך ותגבר כאן התחושה כי כל פרט ופרט צריך לדאוג למלט 
את נפשו שלו כאשר ערים מפוצצות ומערכות השלטון מתגלות במערומיהן . 
