תפיסת המסלולים המקבילים למשא ומתן , שעליה הסכימו בייקר ושמיר בעת ביקורו 
של מזכיר המדינה בישראל , מעניקה לסוריה תפקיד - מפתח . אמנם מדובר על 
מו"ם בו - זמני עם נציגים של הפלשתינאים ועם ממשלות ערב , אך המונח " ממשלות 
ערב " אינו אלא כסות מעורפלת וכוללנית לסוריה . אם דמשק תיאות להיכנס למו"ם 
נמרץ , סעודיה , נסיכויות המפרץ , מרוקו , תוניסיה ומדינות אחרות יצטרפו 
ויתמכו . אם סוריה תישאר סרבנית , קשה להעלות על הדעת תזוזה של ממש באמצעות 
מו"ם עם ממשלות ערביות אחרות , שיעקוף את הסורים . ומאחר שקצב ההתקדמות 
במו"ם עם הפלשתינאים יוכתב גם הוא במידה רבה על ידי הקישור שבינו לבין המסלול 
המקביל ( הסורי ) , המפתח מצוי שוב בידיו של אסד הקשוח , הזהיר , החשדן , 
האניגמטי והאינטליגנטי שבמנהיגי ערב . ראוי , אם כן , לנסות להעריך את 
הנחות העבודה של השליט הסורי . הנחה ראשונה : לסוריה אין אופציה צבאית . 
התפוגגות האימפריה הסוביטית ושחיקת כוחה של עיראק הותירו את סוריה בלא אופציה 
כזאת . הסכם ההגנה עם בריה"ם עדיין בתוקפו , אך הוא נעדר כל משמעות מעשית . 
אם תפרוץ מלחמה עם ישראל , סוריה תזדקק לרכבת אווירית סובייטית ולהרתעה 
סובייטית של ישראל מפני התקרבות יתר לדמשק , וכל זה אינו צפוי בנסיבות הנוכחיות . 
כמו כן , כל מאמץ ההתעצמות הסורי לקראת איזון אסטרטגי עם ישראל הניח חזית 
מזרחית " מתגלגלת " , שתצבור תאוצה לאחר ימי לחימה בלא הכרעה ישראלית ואשר 
תישען על עוצמותיהן של עיראק וירדן . אך הרס כוחה הצבאי של עיראק ביטל גם 
אפשרות זו , ולכן סוריה חייבת להניח כי בכל מקרה של מלחמה עם ישראל היא 
תיאלץ לעמוד בודדה במערכה . סוריה אינה מסוגלת לכך , ולכן אין באפשרותה 
לזרז תהליכי מו"ם באמצעות רמזים על מלחמה אפשרית , אם יימשך המבוי הסתום 
כתוצאה מעיקשותה של ישראל ( כפי שיציגו זאת הסורים ) . הנחה שנייה : מן 
הפיחות שחל באופציה הצבאית הסורית אין להבין שסוריה מעוניינת בשלום . מאז 
נסיגת ישראל התפתח מודוס ויוונדי יציב בין שתי המדינות , שעשוי להחזיק מעמד 
לאורך ימים . פירושו של דבר : סיכוני המלחמה הם שוליים בלבד , גם בהעדר 
הסכמי שלום . מצד שני , הסכם שלום יוכל לכל היותר להחזיר לסוריה את הגולן , 
בהגבלות מהגבלות שונות , שערכן הסמלי השלילי רב ממשמעותן המעשית בשטח . 
בתנאים כאלה קל יותר למשטרו של אסד להתמודד עם אויביו הרבים מבית בהעדר 
הסכם מאשר עם הסכם שיחשוף אותו להאשמה המוכרת , שהוא אריה בלבנון אך שפן 
בגולן . הנחה שלישית : לסוריה עניין רב בחיזוק היחסים עם ארה"ב שהשתפרו 
מאוד במרוצת משבר המפרץ . יחסים אלה שכבר הביאו לסיוע כלכלי של יותר משני 
מיליארדי דולר יכולים להביא לסיוע נוסף בעתיד . לכן כדאי לדמשק לנקוט עמדה 
חיובית לכאורה בעניין המו"ם עם ישראל אך להימנע ככל האפשר מוויתורים משמעותיים 
שיעלו את עגלת המו"ם על מסלול ההתקדמות . הנחה רביעית : אם אמנם יצליחו 
האמריקאים ליצור תנאים שבהם לא יהיה מנוס מהתקדמות של ממש במו"ם , גבול 
ויתוריה של סוריה יהיה תחום על ידי הפרמטרים העיקריים של השלום הישראלי - 
המצרי , ובמיוחד החזרת כל השטח הריבוני ועם זאת נכונות לסידורי ביטחון בשטח 
שהוחזר . מצרים עשתה ויתורים רבים לישראל , אך לא ויתרה על החזרת השטח 
שנכבש במלחמת ששת הימים עד הסנטימטר האחרון . זו היתה המשמעות האמיתית של 
שאלת טאבה , ובכך קבעו המצרים בכוונה תחילה הלכה שתקשור את ידיו של כל משטר 
ערבי אחר שייכנס למו"ם עם ישראל בעתיד : מה שנלקח במלחמת ששת הימים יוחזר 
במלואו . כלומר , סוריה לא תסתפק בפחות מאשר החזרת כל רמת הגולן לשטחה , 
להוציא אולי אותן מובלעות קטנות שנודעו עד 7691 כ"אזורים מפורזים " . מצד 
שני , בתוך השטח שהחזירה ישראל למצרים נעשו סידורי ביטחון מגוונים , שהם 
בגדר כרסום מרחיק לכת בריבונות המצרית . זו המשמעות בעיניים ערביות של 
האיסורים השונים על פריסת כוח צבאי , וזו גם המשמעות של נוכחות הכוחות הרב - 
לאומיים בתוך השטח המצרי , בלא ויתור מקביל מצדה של ישראל . הערכה מציאותית 
של העמדה הסורית , אם וכאשר יבוא אסד לכלל מסקנה ( והדרך ארוכה ) כי אין 
מנוס ממו"ם , צריכה להביא בחשבון שבתחום הזה ישתדלו הסורים לתת הרבה פחות 
מכפי שנתנו המצרים , אך הם עשויים בסופו של דבר לוותר כמו המצרים . כשמצרפים 
את כל ההנחות שלעיל מתקבלת תמונה מוכרת מתהליכי המו"ם שהתנהלו עם סוריה ב9491 
וב4791 : אסד לא ייזום דרמות בנוסח סאדאת , אלא יגרור רגליים באורך רוח , 
כפי שעושה יצחק שמיר . במלים אחרות , כל מי שמצפה כי ממשל בוש יסחוף את 
כולנו בסערה לשלום צפוי להתאכזב . 
