מאמן הנבחרת האולימפית של קפריסין , דימוס קוואזיס , דחה להיום את פירסום 
ההרכב הפותח של נבחרתו למשחק עם ישראל הערב . אמש ערכו הקפריסאים אימון ראשון 
באיצטדיון בקרית אליעזר , בשעה שבה יחל המשחק . הם לא הסתירו את התפעלותם 
מאיכותו של כר הדשא . " פנטסטי , על דשא כזה אפשר לשחק כדורגל טוב " , 
אמר הקשר קוסטס פאסוליוטיס שסיפר על האוירה וההתייחסות של נבחרתו למשחק . 
" אנחנו לא פוחדים מנבחרת ישראל . יש לנו נבחרת טובה והוכחנו זאת במשחק 
עם שוודיה בנובמבר , כאשר השוודים הם שהישוו ממש ברגע האחרון . אנחנו יודעים 
שיש לישראל נבחרת טובה אבל באנו לכאן לנצח " . המאמן קוואזיס הסביר , כי 
לא פירסם את ההרכב מפני שעדיין לא מסר זאת לחניכיו . אתמול הוא חשף מעט 
מהאני מאמין שלו לגבי כדורגל בכלל ומשחק זה בפרט . " אנחנו משחקים כדורגל 
מודרני , בדיוק כמו ישראל , בשיטת 352 . זהו הסגנון המקובל כיום בעולם . 
התפיסה שלי היא שכאשר הכדור אצלנו כולם צריכים לשחק ולתקוף . כאשר הכדור 
אצל היריב אנחנו צריכים להחזיר אותו אלינו במהירות האפשרית . ההגנה מבחינתי 
מתחילה מהחלוץ הכי קדמי שלנו " . דימוס לא הירבה להתייחס ליחסי הכוחות ואמר 
שלמרות המערכים הטאקטיים וההוראות לשחקנים , בכל משחק המאפיינים משלו . 
" היום חשוב מאד לבצע בדייקנות הוראות טאקטיות , לשחק בצורה ממושמעת אבל 
גם בחוכמה ומי שיהיה טוב יותר הוא שינצח " , דברי מאמן הנבחרת הקפריסאית . 
