ציבור הבוחרים , כקולקטיב , יכול להאשים רק את עצמו בביזיון הפרלמנטרי , 
שהודות לטלוויזיה שרק במקרה לא שבתה ולא נקטה עיצומים באותו יום הוצג 
לראווה בכל בית בישראל . הסחר - מכר הפומבי , שהעציב ( בייש ? ) את 
העומדים מסביב , שבמרכזו הכספים הייחודיים , לרבות מנגינת הלוואי הצדקנית 
של המשתתפים אם להאמין להם , הכל לשם שמים לא היה יכול להתנהל אלא בנסיבות 
התיקו שגזר הבוחר על עצמו ועל מפלגותיו . רוצה לומר , מצב של שיווי משקל 
בין האגפים הלגיטימיים של הזירה הפוליטית , המפלגות הקרויות לשם הקיצור 
חילוניות . ואפשר לומר בבטחה כי נוסיף להתבזות ולהתבייש כל עוד לא יישבר 
התיקו . בהצגה זו כבר היינו לפני כשנה , כאשר שמיר ופרס עשו יד אחת והפילו 
את הממשלה . אמנם אז סחרו בקולותיהם של חברי כנסת ולא בתנאי תקציב . אך 
מי שמוכן לחדור אל מתחת למראית העין יבין בנקל , כי במונחי המאבק הפוליטי 
שלטון וכסף הם בני חלוף , וכי אין זה מקרה בלבד שבשני האירועים מילאו החרדים 
המפד"ל דומה להם כפי שדומה טיפת מים אחת לרעותה את תפקיד העתודה שנוצלה 
להכרעה , וכן של תורמת הצביון הייחודי . מן הנאמר לעיל עולה , כי המפלגות 
החרדיות אינן חלק לגיטימי של הפוליטיקה הישראלית . העניין שסביבו הן התארגנו 
דת , אמונה ופולחן אינו שנוי במחלקת ציבורית , כל עוד לא מנסים לכפותו 
על כלל הציבור . בלשון סגי נהור נקראים החרדים לשון המאזניים ; בפועל , 
הם החרב להשכיר של הפוליטיקה הישראלית ( למעט המפד"ל הדומה לש"ס , לאגודה 
ולדגל התורה בכל המאפיינים , פרט ללאומניותה הקיצונית , בנוסח התחיה ) 
. לפי שעה אין סימן להתערערות התיקו המהותי בין הכוחות הפוליטיים החילוניים , 
המייצגים כארבע - חמישיות מן הציבור . גם אם נמצא פה ושם עדות למיאוס 
הגובר מנוקשותם הרעיונית של ראש הממשלה וחסידיו ומאזלת ידו של השלטון במילוי 
משימותיו , די ברתיעה ממפלגת העבודה , מהערפל הפרוגרמטי האופף אותה ומהמריבות 
האישיות בשורותיה , לקיים בשלטון חבורה המאחדת כוחנות שבאופי ובתפיסה עם 
כושר עשייה מוגבל מאוד . וכל עוד קיים איזון זה בין המאוס ובין הבטלן , 
שהיה לסימן היכר לחיי הציבור , עריכת בחירות , ולא כל שכן בחירות טרם 
זמנן , היא תרגיל בתסכול . כך זה באשר לכלל , אך לא לגבי פוליטיקאי פלוני 
או אלמוני . ואמנם , אילולא היה יצחק שמיר אלוף עולמי בשב - אל - תעשה , 
היה עשוי להפיק תועלת , אמנם שולית למחנהו אך משמעותית לעצמו ולמעמדו השלטוני , 
אילו ניצל את משבר ההקצבות הייחודיות כדי להנדס משבר המוביל לבחירות מוקדמות . 
כנגד זה אין להבין את התלהבותן של דמויות בולטות במפלגת העבודה , שגילו 
בפומבי נטייה לתת יד לטקטיקאים בקרב חסידי שמיר שהיו יוזמי רעיון הבחירות 
המוקדמות . במערכת בחירות שתתנהל בעתיד הקרוב לא צפוי , אם לומר את הדבר 
בעדינות , הישג בעל משמעות לעבודה ; אדרבה . פוליטיקה , בניגוד למה שסבור 
כנראה ח"ך חיים רמון , אינה משחק בהורדת יד בבית מרזח , שבו שקולה מראית 
העין של הנכונות להתמודד עם גברתן כנגד הניצחון בהתמודדות . בחירות יוזמים 
או מסכימים לעריכתן כאשר יש סיכוי סביר להפיק מהן תועלת , לא כדי להתרברב 
בכוח . לעומת רמון הוכיח יצחק רבין בשבוע שעבר את עדיפות הניסיון על להט 
הנעורים . גם הוא היה נכון לתמוך בבחירות מוקדמות , אך הוא היה נבון דיו 
להתנות את עריכתן בתמורה חוקתית כמעט מהפכנית בחירה אישית של ראש הממשלה 
על ידי הבוחר . מן הצד האחר נחשף בהצעה זו קיבעונו של רבין , שבזיקתו למציאות 
אינו נבדל מן הקיבעון של יריבו שמעון פרס . פרס מאמין בכינון ממשלה חלופית 
בראשותו , תוך כדי הישענות על החרדים ; כנגדו , רבין איתן באמונתו שאם 
רק יינתן לציבור לבחור , הוא יעדיף אותו על שמיר , ובעצם על כל מועמד אחר . 
למראה כל אלה אין מנוס מן האנחה : מסכנה ישראל ששכירי חרב פוליטיים עם 
זקנים וקפוטות קובעים מי ימשול בה , ושהמבחר העומד בפניה בין מושלים בפועל 
למועמדים למשול הוא דל כל - כך . 
