פאריס ( מיוחד ל"הארץ " ) . שגרירות ישראל בפאריס מנסה לארגן מחדש לשר 
החוץ דוד לוי ביקור בצרפת , לאחר שהשר ביטל תוכנית קודמת לבקר במדינה ולהיפגש 
עם ראשי השלטון . נודע , כי שגרירות ישראל פנתה לפדרציה היהודית והציעה 
לה לארח את השר דוד לוי באירוע , לקראת יום העצמאות . הפדרציה הנשלטת על 
ידי אישים המקורבים לליכוד , קיבלה את הבקשה בברכה והחלה להתארגן בצורה 
מתאימה , כדי לארח את השר . ככל הידוע ייעשה מאמץ לנצל את שהותו של השר 
לשיחות מדיניות . ואולם בשלב זה דבר אינו סגור . לפני ימים אחדים ביטל 
השר לוי תוכנית לבקר בפאריס במסגרת מסעו במערב אירופה , במהלכו היה אמור 
להיפגש עם הנשיא פרנסואה מיטראן ושר החוץ רולאן דומא . החלטתו של לוי נפלה 
לאחר שדומא הכריז כי הוא מוכן לקבל את מנהיג אש"ף יאסר ערפאת בפאריס . לוי 
זעם על ההתבטאות והעדיף שלא להעניק לצרפת את ה"כבוד " של ביקור רשמי ולזכות 
אותה בהתייחסות שווה מבחינתה של ישראל כמו מדינות אירופה הגדולות האחרות , 
המגלות יחס מתון יותר כלפי ישראל . החלטתו של השר באה בניגוד להמלצתה הרשמית 
של השגרירות , לקיים בכל זאת את הביקור . ואולם נודע , כי בתוך השגרירות 
עצמה היו חילוקי דעות אם אכן טוב יעשה לוי אם יבקר בצרפת אם לאו . עתה נעשה 
ניסיון לארגן את הביקור , באמתלה של ביקור של השר בקרב אנשי הקהילה היהודית 
שמרביתם יוצאי צפון אפריקה ושהשר קשור אליהם . משרד החוץ הצרפתי מצדו כועס 
על החלטתו של לוי לבטל את ביקורו , כך שארגון הפגישות הפורמאליות עם המנהיגים 
הצרפתיים עשוי להיות מורכב יותר . לא מן הנמנע , שהניסיון לארגן את ביקורו 
של לוי קשור גם בשינויים אפשריים הצפויים בעתיד מבחינה אישית בשגרירות . 
