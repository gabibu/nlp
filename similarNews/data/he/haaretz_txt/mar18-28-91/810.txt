סמוך לסיום מלחמת ששת הימים נפגשו גולדה מאיר ושמחה דיניץ עם כתב " ניוזוויק " 
ריצרד צזנוף , כשהגברת הזקנה ממפלגת העבודה נאנחה : " אילו הפסידה ישראל 
את המלחמה " . כעבור זמן - מה כתבו צזנוף ועמיתיו ספר דמיוני שכותרתו היתה 
אותו משפט . עיקרו של הספר היה תיאור מחריד של ניצחון ערבי וחורבן מדינת 
היהודים . עכשיו ראוי שמישהו בצמרת ייאנח , מה יקרה לישראל אם תפסיד את 
השלום ; שמישהו יעיין בדבריו של היועץ לביטחון לאומי , ברנט סקוקרופט , 
המציע לנשיאו לזנוח את היוזמה להסדר מדיני ישראלי - ערבי , ולהפנות את 
הגב האמריקאי לאזור המקולל הזה . לדעת סקוקרופט , מוטב לנשיא להניח לשני 
הצדדים להתבשל במיץ ובדם של עצמם לפני שייכנס לזירה . זו עצה מצמררת . 
לא צריך דמיון רב לתאר את צזנוף וחבריו חוזרים על תרגיל גולדה בספר נוסף , 
מן הצד השני : רחובות קהיר נחסמים בהפגנות ענק נגד חוסני מובארק המוצג 
כסוכן אמריקאי גרוע מאנואר סאדאת ; חאפז אל - אסד מאבד את עורמתו ונלכד 
ברשת שטמנו לו האמריקאים ; הכעבה בסעודיה רותחת עם גל המתפללים הראשון מהארצות 
השכנות ; המשטר בטורקיה זע על מקומו כברעש אדמה ; בני - בריתה של ארצות - 
הברית מבקשים התערבות חירום להצלתם . סדאם חוסיין ויאסר ערפאת ומועמר קדאפי 
לועגים : " אמרנו לכם שזה יהיה סופכם " . לא רק אוואנס ונובאק מציגים בתקשורת 
האמריקאית את יצחק שמיר כטרוריסט נוקשה . גם ה"ניו - יורק טיימס " וה"וואשינגטון 
פוסט " ורשתות הטלוויזיה טוענים שהוא מחבל באינטרסים של ארצם . רק ה"וול 
סטריט גורנל " מסנגר על ישראל , ושמיר ממליץ לכל אורח זר הפוקד את משרדו 
לקרוא עיתון חשוב זה . אין כסף לעלייה . האלימות הפלשתינית גוברת . סוגרים 
את השטחים לא רק בפני רווקים . גם בפני נשואים ומבוגרים . אחר כך אפילו 
בפני נשים וילדים וזקנים ותשושים וחולים . נחסמת דרכם לסכין , אבל גם למרפאות 
" הדסה " . עוד גינוי באו"ם . ומה על הדם היהודי השפוך ? זועק יורם ארידור 
במועצת הביטחון . האמריקאי תומס פיקרינג משיב בשאלה , ומה על חולי הכליות 
מטול כרם שנאסר עליהם להגיע למכונת הדיאליזה בכפר סבא ? ערימת גינויי האו"ם 
לישראל מתעבה . בוש מתקשה להסביר במסיבת עיתונאים מתוחה בבית הלבן מדוע 
אינו מטיל סנקציות כלכליות על ישראל . השגריר זלמן שובל מנסה לגייס אהדה 
בקונגרס ומכעיס את הממשל . הוא לא נשלח לביקור מדיני שגרתי בירושלים , 
בוואשינגטון מציידים אותו בכרטיס טיסה בכיוון אחד . גם ספר זה " אילו הפסידה 
ישראל את השלום " יתפוס מקום ברשימת רבי - המכר . אין בתיאור דמיוני זה 
הזמנה ללחץ אמריקאי . שום אומה אינה רוצה בכך ושום ממשלה ישראלית אינה ראויה 
לצעד כזה באופן בלבדי . גיימס בייקר מצא גודש של נוקשות לא רק בעמדותיו 
של יצחק שמיר אלא גם באלה של חאפז אל - אסד ופייסל חוסייני . להיטותם של 
כמה ישראלים לראות בממשלתם את האשמה היחידה מעוותת את התמונה ומשבשת את הערכת 
המצב . אבל התרומה הישראלית ליצירת תוהו - ובוהו מדיני , שהוא מבוא ודאי 
למלחמה , גלויה על פניה . לפי שעה אין הממשל האמריקאי מאמץ את עצת סקוקרופט . 
בייקר עדיין מנסה . הוא שיגר את שובל מוואשינגטון לירושלים כדי לקבל הבהרות 
נוספות . מן המצר נראה בעליל שעדיין לא נאטמו הסדקים . שובל הגיע אתמול 
עם שובל של שאילתות אמריקאיות : אילו רק הסכים שמיר להתדיין עם המשלחת הפלשתינית 
שנפגשה עם בייקר ; ואילו רק ראה בה חלק מהרכב רחב הכולל אישים מירדן ; 
ואילו רק ניאות לשחרר למשימה זו כמה מעצורי אנצאר ; ואילו צימצם את מדיניות 
הגירושים ; ואילו החדיל את תנופת ההתנחלות של אריאל שרון ; ואילו ניאות 
לאמץ את גרסת אהוד אולמרט על נכונות גורפת למשא ומתן עם סוריה . אילו רק 
הסכים ל"אילו " אחד מן הרשימה הזאת יכלו גם הישראלים לזמר בנימה אקטואלית 
את ה"דיינו " המסורתי של ליל הסדר . 
