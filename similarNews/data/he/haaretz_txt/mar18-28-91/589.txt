שני מחבלים חדרו ביום ששי לפנות בוקר סמוך ליישוב שדמות - מחולה שבצפון בקעת 
הירדן , דרך גדר המערכת . המחבלים היו לבושים בבגדים אזרחיים וחמושים ברובי 
קלצניקוב . סיור של צה"ל ניהל מרדף אחר שני המחבלים , ובחילופי האש הם 
נהרגו . אלוף פיקוד המרכז , דני יתום , הגיע לאזור ותחקר את החיילים . 
בצה"ל מעריכים כי שני המחבלים השתייכו לאחד הארגונים הפועלים בירדן . עוד 
סבורים בצה"ל , כי הם קיבלו את נשקם במסגרת חלוקת נשק לצבא העממי , שהחלה 
לפני חודשים אחדים , על פי החלטת המלך חוסיין . מפקד הגזרה , אל"ם דני , 
אמר כי יש עלייה בניסיונות הפיגוע מגבול ירדן . גורמים בכירים בצבא אמרו 
אתמול , כי הצבא הירדני עושה מאמצים למנוע את החדירות . עם זה , יש בקרב 
הצבא הירדני מפקדים שאינם מצליחים למנוע תסיסה אצל פקודיהם הזוטרים , המאפשרים 
או מעלימים עין מן החדירות . גורם ביטחוני אמר כי ישראל לא תשלים עם ניסיונות 
החדירה , ועל המלך חוסיין למנוע את החדירות החוזרות ונשנות בשבועות האחרונים . 
בשבועות האחרונים היו ששה ניסיונות חדירה של מחבלים מגבול ירדן , שהסתיימו 
בהריגת המחבלים בידי כוחות הביטחון . מתאם פעולות הממשלה בלבנון , אורי 
לוברני , אמר כי צה"ל נאלץ לרכז כוחות בגבול ירדן , כיוון שהמלך חוסיין 
נמצא בתהליך מתמשך של איבוד השליטה על צבאו . שר הביטחון , משה ארנס , 
אמר באחרונה כי אם יתברר שהמלך חוסיין אינו מצליח למנוע את חדירות המחבלים , 
ישראל תצטרך להסיק מסקנותיה . 
