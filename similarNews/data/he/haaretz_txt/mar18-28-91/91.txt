לפני כשבועיים גררו שלושה חיילים עיראקים את כתב הרדיו הציבורי הארצי האמריקאי 
ניל קונן ואותי מהלנדרובר שלנו בדרום עיראק , דחפו אותנו למושבים האחוריים 
ודהרו לתוך המדבר . במשך ארבעת הימים הבאים חיינו כשבויים , ביקשנו רשות 
ללכת לשירותים , התחננו לכוס מים והצטווינו להיכנס לכלי רכב ולבניינים ולצאת 
מהם בלי לדעת מה יעלה בגורלנו . בדקות הראשונות לשבי , כאשר התייצב מולנו 
קולונל עיראקי והורה לחייליו לבזוז את כלי הרכב שלנו , נראה היה שחיינו 
תלויים על בלימה . התחלנו במלאכה הקשה והמתישה לקנות את לבם של האנשים 
שהחזיקו בנשק האוטומטי , כדי להציל את חיינו . מאחורי משחק זה קיים עולם 
פסיכולוגי מיוחד , שאותו הספקתי להכיר בשש הפעמים שהוחזקתי בשבי בדרום - 
אמריקה על - ידי צבא סלוואדור , על - ידי לוחמי הגרילה של סלוואדור ועל - 
ידי הקונטראס בניקרגואה . קפמאבינניל ואני הפסקנו לשוחח באנגלית מחשש שהשפה 
הלא מוכרת תעורר את עצבנותם של החיילים . בערבית החלודה שלי התחלתי להסביר 
מי אנחנו , מדוע באנו , אמרתי שאין לנו שום כוונה להפריע לחיילים העיראקים 
או לגרום להם טרדות . הקולונל נראה תמה ומהורהר , אבל תשומת לבו התמקדה 
בבירור בכלי הרכב שלנו ובמה שאנשיו שלפו ממנו . עד מהרה הצטרפו אלינו ארבעה 
עיתונאים , שהוחזקו כבר יומיים בידי הקולונל , וכולנו נלקחנו במכונית מרצדס 
חבוטה למטה המשמר הרפובליקני בבצרה . " ברוכים הבאים " , אמר קצין באנגלית 
כשיצאנו מהמכונית . מרגע זה ועד שהגענו לבגדד היינו בידי המשמר הרפובליקני . 
הלכנו על חבל דק , מנסים לשמור על כבודנו , על שליטה מעטה במתרחש ועל 
המורל שלנו . העבירו אותנו לבית - ספר . אחד אחד נלקחנו לקומה העליונה , 
ושם , בחדר סגור , חקרו אותנו שני קצינים . אחד החוקרים אמר לכולנו עד 
כמה אנו נראים צעירים בהשוואה לגילנו , ודבריו נשמעו כלקוחים מספר לימוד 
בסיסי בקורס חקירה במזרח - גרמניה . חוקרים של משטרות חשאיות במשטרים עריצים 
אינם בעלי השכלה רחבה בדרך - כלל וגם לא מורגלים בחשיבה עצמאית , ולכן השיחות 
אתם מוגבלות בהכרח . הם שואלים שאלות פשוטות , לעתים קרובות אבסורדיות , 
ומצפים לתשובות חד - משמעיות . לא עשיתי כל מאמץ לנמק את היותי אורח לא 
קרוא , והודיתי במשגה שלי . הקפדתי להישמע נחמד , אפילו התבדחתי . הרעיון 
שאנחנו " אורחים " , אבסורדי ככל שהיה , היה גם מועיל , שכן העמדת פנים 
זו נתנה בידינו מעט שליטה אישית במתרחש . הגישה שאימצתי היתה שלא לרחוש 
טינה בשל החקירות שנחקרתי , אלא להתנהג כאורח המבקש למלא את רצון מארחו . 
הרביתי לחייך , דיברתי ללא חיפזון , שאלתי מה יקרה לנו . אני מאמין שאנשים 
אלו רוצים לקבל יחס של כבוד , בעיקר מצד איש מהמערב . אחד החוקרים אף אמר 
לי שיש לו שני ידידים אמריקאים טובים והזכיר את שמותיהם של שני קצינים אמריקאים 
שהיו שבויי מלחמה . מצד שני , ידעתי שיחסים מוזרים אלה עלולים להשתנות בתוך 
שניות ספורות , וציפיתי כי לפני שנצא את עיראק נימסר לידי המשטרה החשאית , 
שאכזריותה תשים ללעג את חילופי הדברים האדיבים שבינינו לבין החיילים הפשוטים . 
ואכן , בבגדד נמסרנו לידי המשטרה החשאית , וחששותי התאמתו . קפמאבינכמה 
פעמים שמעתי את החיילים מדברים ביניהם בקולות נמוכים ומודאגים על מה שיקרה 
לנו כשנעזוב אותם , אבל מחשבה על העתיד או אפילו על העבר היא אחד המשגים 
הגדולים ביותר שיכול לעשות שבוי . משום כך גם לא התבוננתי בצילומי אשתי 
ובני השמורים בארנקי עד שחזרתי לרבת - עמון . עד שבגדד הודיעה רשמית כי 
אנחנו בידיה ואת זאת עשתה שעות ספורות בלבד לפני שחרורנו לא היו לנו שום 
ערבויות ; משטרים כמו משטרו של סדאם פועלים לעתים קרובות בניגוד לאינטרס 
שלהם עצמם , באופן שאינו מובן לאדם מבחוץ . יש להם ראיית עולם סגורה , 
הרואה מזימות וקנוניות בכל פינה ואשר מתאפיינת בשנאת זרים . לאחר חקירותינו 
הושארנו לבד עם השומרים . בארבעת הימים הבאים שמרו עלינו דרך קבע כתריסר 
איש , ואף שניסו תחילה להיות חמורי סבר , סקרנותם וההתעניינות הגדולה שגילינו 
בהם כבשו אותם . מעטים מהם דיברו אנגלית , והערבית שלי , אף שהיתה מגומגמת , 
התגלתה כחיונית . אנשים אלה עייפו ממשטרו של סדאם חוסיין ומן המלחמה הממושכת . 
הם לא חשו כלפי כל עוינות אישית בשל היותי אמריקאי , ואם הרגישו כך , 
הם היטיבו להסתיר זאת . רבים מהם הביעו רצון לבקר בבוא היום בניו - יורק , 
ובכיסי מספרי טלפון רבים של עיראקים שהזמינו אותי לביקור בביתם לאחר המהומות . 
אולי היתה כוונתם לתקופה שלאחר סדאם חוסיין . אני מתעב משחקי חברה , אבל 
הרבינו לשחק במשחק ערבי בשם בעט שלושה אנשים , ידיהם מוסתרות מתחת לשמיכה , 
מעבירים טבעת לאחת משש כפות הידיים . האיש בקבוצה המתחרה חייב לנחש באיזה 
אגרוף מוסתרת הטבעת , ואם ניחש נכון בניסיון הראשון , עוברת הטבעת לקבוצה 
שלו . כך נוצר במהירות קשר בינינו ובין החיילים . ואלה , שקיבלו אוכל במשורה , 
דאגו שאנחנו נאכל ראשונים . אף שפירוש הדבר היה פרוסת לחם או קומץ ירקות 
משומרים , היתה זו נדיבות אמיתית מצד אנשים שלא קיבלו די אוכל מוצק במשך 
שבועות . את ארבעת לילותינו בעיראק בילינו בארבעה מקומות שונים . בלילה 
השלישי שיחקנו " בעט " עם החיילים . רובי הסער שלהם עמדו שעונים על הקיר , 
והם ישבו לצדנו על הרצפה . קצין נכנס לחדר וציווה עליהם לחזור למשמרתם , 
והם נטלו את נשקם בפנים חמוצות והתרחקו מאתנו . כשהתעוררתי בבוקר המחרת , 
ראיתי שאחד מהם מכסה אותנו בזהירות בשמיכה נוספת . 
