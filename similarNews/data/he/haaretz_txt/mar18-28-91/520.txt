שלטונות התעופה הגרמניים הנהיגו כבר מזמן בטיסות היוצאות לישראל סידורי ביטחון 
שספק אם יש להם אח ורע במדינות אחרות . לאחר ההתנקשות במטוס פאן - אם מעל 
לוקרבי , ובמיוחד לאחר שפרצה מלחמת המפרץ , הוסיפו והחמירו את הסידורים 
עוד יותר . השלטונות אינם מוכנים להשאיר שום דבר ליד המקרה , ובמערכת השיקולים 
שלהם נותר מקום מצומצם מאוד לנוחיותו של הנוסע . כל מי שהתנסה במעבר בנמל 
תעופה גרמני יודע במה מדובר . הכלל הראשון הוא שהנוסעים לישראל מופרדים 
ומבודדים מכל שאר הנוסעים באולם בדיקה מיוחד , סגור ושמור בקפידה בידי שוטרים 
חמושים . יש נמלים שבהם העניין נושא אופי בלתי נעים בהחלט אף שכוונותיהם 
החיוביות של השלטונות אינן מוטלות בספק . בנמל התעופה מינכן , לדוגמה , 
נדרשים הנוסעים להיכנס להאלה צה " ( אולם ג הזכור לרע לנוסעים שעברו בו ) 
. תחילה ימתינו במסדרון אפל שעה ארוכה , לעתים שעתיים , תחת משמר של 
שוטרים המחזיקים תתי - מקלע במצב של " היכון " ; יש מי שהמחזה יעורר בו 
אסוציאציות מרות . כאשר מגיע סוף - סוף תורו של הנוסע להיכנס לטרקלין , 
יתבקש לגרור את כבודתו אל אחד מתריסר או יותר בודקים במדים העומדים מהעבר 
השני של שולחנות הבדיקה . ניתנת הוראה לפתוח את המזוודות , ואז יתחיל תהליך 
הבדיקה היסודי ביותר שניתן להעלות על הדעת . במסגרת בדיקה זו לא משאירים 
שום דבר לדמיון , להשערה או לניחוש אינטליגנטי . מפרקים כל חבילה , פותחים 
כל קופסה , לוחצים על כל שפופרת כדי לראות אם היא מכילה באמת משחת שיניים 
או שמא חומר נפץ פלסטי , ממשמשים כל פריט לבוש , מדפדפים בכל ספר וחוברת , 
מבקשים מהנוסע להפעיל וללחוץ על מתג המצלמה , דורשים ממנו להפעיל ( באמצעות 
שקע הקבוע בדופן שולחן הבדיקה ) את מכונת הגילוח החשמלית ומייבש השיער . 
חפצים שלא ניתן לפתוח , לפרק או להפריד לחלקים , מובלים אחר כבוד לשיקוף 
רנטגן חסד של ממש . כמי שעבר את הבדיקות הללו פעמים מספר בשנים האחרונות , 
תהיתי זה מכבר מתי תבוא נקודת השבירה של המערכת ; כלומר , מתי יכרעו הממונים 
תחת לחץ העבודה השגרתית , הלא נעימה והמתישה , ויורו לאנשיהם לרכך את הבדיקה . 
לדבר כזה אפשר היה אולי לצפות אצל איטלקים , צרפתים , אולי גם אנגלים 
לא אצל גרמנים . השיטה לא מתרככת , להיפך , השלטונות דבקים בה בקנאות 
טבטונית ודומה שאף החמירו אותה . כך לדוגמה בשלב הבדיקה האישית : עד כה 
הסתפקו הבודקים במישוש המקובל של הגוף והעברת מגלה מתכות לאורכו . כאשר 
עברתי את הבדיקה לאחרונה נדרשתי להריק את הכיסים ולהציג את תוכנם לעיני הבודק . 
בזווית העין ראיתי בתא סמוך בודק אחר מפשפש בארנקו של נוסע ישראלי ובוחן 
כל כפל בו שטרות , כרטיסי אשראי , מסמכים . אחרי כן דרש ממני הבודק לחלוץ 
את נעלי , ובדק אותן אחת אחת מבפנים באמצעות מגלה המתכות . החמרה מיוחדת , 
שנתקלתי בה לראשונה בשובי החודש דרך מינכן , נוגעת להעברת מכשירי חשמל . 
זו הוראה שאינה ידועה לנוסעים רבים וגם לא לחלק מנציגי חברות התעופה בארץ 
הטסות בקו . על פי הוראה זו אין מתירים להעביר ארצה מכשירי חשמל מסוימים 
בגודל העולה על מצלמה טרם שעברו בדיקה מיוחדת במתקן תת - לחץ היוצר הדמיה 
לתנאים שבתאי המטען של מטוס בגובה רב . כך מבקשים לברר אם הוטמן במכשיר 
חומר נפץ מהסוג שפוצץ את מטוס פאן - אם ושאינו מתגלה בשיטות רגילות . כל 
רדיו או טייף בגודל בינוני ומעלה , כל מכשיר טלפון , שלא לדבר על חלקי 
מערכות סטריאו או וידיאו , מועברים לבדיקה מיוחדת זו . כיוון שלא ניתן לבצע 
את הבדיקה בו במקום ובשעה , מתבקש הנוסע לציין על אריזת המכשיר את שמו , 
כתובתו ומספר הטלפון שלו בארץ . המכשיר נלקח ממנו תמורת הבטחה שיישלח בעוד 
יום - יומיים ארצה במטוס אחר לאחר הבדיקה . לא ניתנים אישור או קבלה כנגד 
המכשיר , והבודקים אינם יודעים כמובן איפה ומתי ניתן יהיה לקבלו בנמל התעופה 
בן - גוריון . כדי לברר פרטים אלה יש לעמוד בקשר עם נציגי חברת התעופה 
בנתב"ג , וכמובן לבוא לשם במיוחד במועד הנכון . סיפור " גאולת " המכשיר 
בנתב"ג הוא עניין בפני עצמו . הבדיקות בכללותן נעשות באופן יסודי ושיטתי , 
ללא כל ויתור שהוא , ויהי מה . אם תהליך הבדיקה איננו מסתיים במועד המאפשר 
למטוס להמריא בזמן לגרמנים לא אכפת , הם יסיימו את הבדיקות עד לתג האחרון 
גם אם ההמראה תתאחר . אני מבין שלחברות התעופה הישראליות אין כל השפעה או 
זכות התערבות באשר לאופי הבדיקה . הענין מסור לחלוטין לשיקול דעת השלטונות . 
המדובר בשלטונות מקומיים , ולכן רמת החומרה של הבדיקה אינה אחידה , אלא 
עשויה להשתנות מנמל תעופה אחד למשנהו . אומרים שמינכן היא הקשוחה ביותר , 
שטוטגרט קשוחה קצת פחות וכו . חברות התעופה מרגישות את עצמן משום מה פטורות 
מלהעמיד את הנוסעים מראש על משמעותה של הבדיקה . למשל , על כך שלא כדאי 
לקחת לארץ מכשירי חשמל כמטען אישי , אלא אם כן מוכנים להעבירם בנוהל המתואר . 
מכל מקום , אם רוצים לשמח את הבן או הבת ביום שבו שבים מנסיעה מגרמניה , 
מוטב שזה יהיה משהו שלא עלול להתפוצץ במרומים חו"ח , כלומר לא חשמלי ולא 
אוטומטי . האם יש טעם בבדיקה קיצונית כל - כך ? כאשר הבודקים , הנוהגים 
בדרך כלל באדיבות קורקטית , מגלים סימני קוצר רוח אצל נוסע , הם מזכירים 
לו שהכל נעשה אך ורק למען ביטחונו , וזה בוודאי נכון . אבל אם זה מה שדרוש 
לביטחון כי אז הטיסות היוצאות מארצות אירופיות אחרות לישראל הם בגדר הזנחה 
ביטחונית פושעת . אולי כן ואולי לא הגרמנים , מכל מקום , לא מוכנים לשום 
פשרה . לא נראה לי שירככו את הבדיקות המדוקדקות גם אם יתרבו הנוסעים שיחליטו , 
כדי להימנע מאי הנעימות , שאם כבר מוכרחים לבוא לגרמניה , מוטב לצאת ממנה 
בדרך היבשה , לכיוון נמלי התעופה של ציריך , וינה , אמסטרדם וכו . יתרון 
נוסף ליציאה בדרך היבשה תצמח למעוניינים בהחזרי מע"ם : החותמת על הטופס 
ניתנת בתחנות המכס היבשתיות ללא קושי ובנוחיות רבה לאין ערוך מאשר בנמלי 
התעופה . 
