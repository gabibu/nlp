יתכן שמעולם לא היו עיני הספורט הישראלי נשואות לצרפת כמו בימים אלה . מכבי 
תל אביב , כדורסל , אם לא תהיה חלילה תקלה של הרגע האחרון , כבר מצוי 
ברגל וחצי בצרפת , שוב בגמר האירופי היוקרתי לאלופות , בפעם המי יודע כמה ; 
ונבחרת הטניס שלנו משלימה עתה הכנותיה בדיסלדורף ליציאתה לראן , צרפת , 
שם תתמודד בסוף השבוע בבית העליון של גביע דייויס מעמד יוקרתי בטניס העולמי . 
יש הרבה מן הדימיון והרבה מאוד מהשוני בשני האירועים הגדולים הללו , כדורסל 
וטניס , שיהיו במוקד הספורט הלאומי שלנו בימים הקרובים . מכבי תל אביב , 
כדורסל , הוא תופעה חריגה אפילו בקנה מידה עולמי . ספק אם יש עוד מועדון 
המצליח שנים כה רבות , בהתמדה כה רצופה ומרשימה , לשמור על מקומו הבלתי 
מעורער בפיסגה הלאומית והיבשתית גם יחד . כל מי שהיה בסוף השבוע שותף לחווייה 
המלהיבה של הניצחון על אלופי אירופה , יודע שאין כיום הצגה טובה יותר בעיר 
מזו של כדורסלני מכבי , בעיקר כאשר הכל הולך להם ומתנהל כרצונם . נגד היוגוסלווים 
מספליט , זה היה שוב מכבי בשיאו , מטריף את אוהדיו ומשקם את הגאווה שנפגעה 
באחרונה לא פעם . יש משהו מיוחד בצוות הזה , במועדון הזה , בניהול הזה . 
מקצועי , מסודר , מאורגן ; כל כך לא ישראלי - אופייני . אני זוכר את 
תחילת העונה , עם מסיבת העיתונאים המפורסמת בבית סוקולוב , בה הודיעו ראשי 
המועדון כי הצליחו לרכוש את נדב הנפלד , להחזיר את דורון גמצי ולרכוש את 
דונאלד רויאל ואד הורטון , במקום קווין מגי וקאן בארלו שעזבו . כמעט כל 
מומחי הכדורסל יצאו מכליהם . היו שהרחיקו לכת ואמרו , שבהרכב כזה יכול 
מכבי לזכות הן באליפות הליגה הן בגביע אירופה אף בהליכה . ההתלהבות היתה 
ללא מעצורים . הסופרלטיווים גדולים מהמציאות . כל זאת , למרות שהכל ידעו 
שההרכב של מכבי לעונה זו נקבע בכורח הנסיבות בצורה מאולתרת כלשהי . שאת 
הנפלד קיבלו רק ברגע האחרון , שאת גמצי כמעט איבדו בגלל מו"ם כספי עיקש , 
שהרכש לא ענה לציפיות . אחר כך באו ימים קשים , עם הפסדים בלתי צפויים , 
עם חריקות בלתי מובנות , עם ניסיון למצוא מחליף להורטון . תגובת התקשורת 
היתה תוקפנית , בלי רחמים . מומחים , פרשנים , יודעי סוד כולם השתתפו 
בהלקאה הגדולה . כולם ביקשו להעמיד את ראשי המועדון במקומם . אבל במכבי 
תל אביב , בניגוד לכל מועדון ישראלי מצוי , לא הגיבו . כאן ושם חרקו שיניים . 
כאן ושם הגיבו בעקיצה , במבטים זועמים . אבל בעיקר נשכו שפתיים ושתקו . 
באה המלחמה ומכבי שוב הוכיח את כושר האירגון וההישרדות הנדירים שלו , המאפיין 
רק יחידי סגולה . שכרו מטוסים , עצרו רכבות , הובילו פארקט , שכרו אולם 
בבלגיה , העבירו ביתיות , מה לא עשו והכל כדי להישאר על המפה , לא לוותר 
אפילו פעם אחת . בבית היו אזעקות , אך הקבוצה נסעה לעוד משחק בגביע אירופה , 
עם פיק ברכיים וחרדה בלב , אבל עם נחישות של חיילים אמיתיים . כאילו אין 
דבר חשוב בעולם ממכבי תל אביב , כדורסל , בגביע אירופה . השאירו בבית 
נשים וילדים ובני משפחה מגנים במסיכות , והתרוצצו על הפארקט לקלוע סלים 
בסלוניקי , בלוורקוזן , בספליט , בבלגיה או בלונדון . נכון שההצלחה הספורטיווית 
של מכבי באירופה היא במידה רבה מאוד גם פרי חיזוק אמריקאי לדורותיו . בלי 
האמריקאים זה כנראה בלתי אפשרי . לא רק אצלנו . אבל נכון גם שהניהול והאירגון 
כולו ישראלי טהור , תוצרת הארץ , שלנו . וזה מה שהופך את מכבי תל אביב 
למה שהוא . עם השיא הנדיר של הופעה רצופה בגמר האירופי והעליה הכמעט רצופה 
לפיינל פור . אפשר לומר על המכבים הכל , אבל אי אפשר לקחת מהם את הנשמה 
ואת היכולת להתמודד עם כל קושי , בלי לאבד את העשתונות . הם עברו את המלחמה , 
והם נראים כמי , להבדיל , שעברו בשלום גם את גלי הבקורת הדוקרנית והעוקצנית , 
כדי להגיע לרגעים שבהם שוב יוצאים הפרשנים והמומחים מכליהם : זה מכבי של 
הימים הטובים , צועקות הכותרות ; זה שוב מכבי של ימי הזוהר , המרווה נחת 
כל מי שאוהב לראות קבוצה ישראלית מנצחת , ובגדול , יריבים אירופים רבי 
מוניטין ויכולת . לעומת מכבי , שעוד צריך לעשות לפחות צעד אחד כדי להגיע 
לצרפת , נבחרת הטניס שלנו תהיה שם בסוף השבוע , כדי להתמודד בבית העליון 
של גביע דייויס . כאן הכל שונה ; כמעט הפוך . הטניסאים בלי חיזוק מחו"ל , 
כולם ישראלים , כחול - לבן . הם גדלו כאן , טופחו כאן , צמחו כאן ואילו 
האירגון הוא בנוסח חו"ל , בסיגנון מרכז הטניס בראשותו של ד"ר איאן פרומן , 
עולה מדרום אפריקה . מרכז הטניס הביא לספורט הישראלי סטייל מקצועני , 
שוב לא אופייני לישראל . האם זה רק מקרה שכל ספורטאי נבחרת הדייויס שלנו 
לא באו מהפועל , לא ממכבי , לא מבית"ר , אלא אך ורק ממרכזי הטניס ? האם 
זה מקרה שטופחו ועוצבו בחממה הנפלאה הזו ? הטניס הישראלי עשה את צעדי הענק 
שלו קדימה , את זינוקו לזירה העולמית , רק מרגע שמרכז הטניס הכשיר את הקרקע 
להצלחה זו . בלי סממנים של פוליטיקה משחיתה , בלי עסקנות - של - מרכזים . 
בהשראת איגוד הטניס קמה נבחרת לאומית לתפארת . היו"ר דדי הרניק נרתם עם 
אנשי צוותו לקידומה של הנבחרת ולביסוס מעמדו של הטניס הישראלי בזירה הבין 
לאומית . זה שנים אחדות שהנבחרת שלנו נמנית עם החברה הגבוהה של גביע דייויס , 
וזה בהחלט הישג שראוי להתברך בו וגם להתפאר בו . בטניס , כמו במכבי תל 
אביב , הוכח שכישרון האילתור הישראלי הידוע יהיה בסדר , אל תדאג , סמוך 
עלינו אולי מספיק במקומות מסויימים , אבל בשום פנים ואופן לא בזירה של 
ספורט ברמה מקצוענית , נוסח גביע אירופה לאלופות בכדורסל או הבית העליון 
גביע דייויס בטניס . 
