ואשינגטון ( מיוחד ל"הארץ " ) . שר החוץ של יפאן , טארו נקיאמה , אמר 
שלשום בוואשינגטון , שארצו מתכוונת " להדק את הדיאלוג המדיני " שלה עם 
ישראל , ואישר כי בכוונתו לבוא לביקור רשמי בישראל בעתיד הקרוב . השר היפאני 
אמר את הדברים בסיום ביקור בוואשינגטון , שבו ביקשו ראשי הממשל האמריקאי 
כי טוקיו תהדק את קשריה המדיניים והכלכליים עם ישראל . פקידים בממשל האמריקאי 
אמרו שיפאן אכן שוקלת בחיוב את בקשות הממשל שטוקיו תהדק את קשריה הדיפלומטיים , 
הכלכליים והמסחריים עם ישראל , כצעד שיהיה באפשרותו להגביר את תחושת הביטחון 
ואולי גם את הרווחה הכלכלית של ממשלת ישראל . דובר של משרד החוץ היפאני , 
טאיזו ווטנאבה , אמר לכתבים בוואשינגטון , שבפגישתו עם עמיתו היפאני , 
המליץ מזכיר המדינה האמריקאי גיימס בייקר בפני נקיאמה להדק את הקשרים עם 
ישראל . " זה בדיוק מה שיפאן מתכוונת לעשות " , אמר הדובר . הבקשות האמריקאיות 
התמקדו בניסיון לשכנע את ממשלת יפאן להפעיל לחץ על חברות הענק המסחריות של 
יפאן להתנער מהגבלות החרם הערבי , ולסחור עם ישראל . דובר משרד החוץ היפאני 
אמר לעיתונאים כי משרדו מבקש " ללמוד בעיון את נושא החרם הערבי " . הדובר 
הוסיף כי " המזכיר בייקר העריך את היוזמה הזו שיפאן נוקטת " . השר היפאני 
עצמו , הכחיש עם זאת את הידיעות כאילו ואשינגטון לוחצת על יפאן לתת לישראל 
סיוע כלכלי . " לא ניהלנו דיונים על סיוע כלכלי " , אמר נקיאמה , " אך 
ממשלת יפאן סבורה שחשוב להדק את הדיאלוג הפוליטי עם ישראל " . הדובר אמר שארצו 
כבר החלה למעשה בהידוק קשריה הכלכליים עם ישראל , וכי נפח קשרי המסחר של 
יפאן עם ישראל גדל פי שלושה בעשר השנים האחרונות . פקידים בממשל האמריקאי 
מסרו לעיתונאים בוואשינגטון , שמזכיר המדינה בייקר מבקש לעודד את יפאן להדק 
את קשריה עם ישראל , כדי להגביר את האמון שישראל רוחשת לארה"ב וליפאן , 
ואת תחושת הביטחון הכלכלי והמדיני של ישראל . יפאן קיימה קשרים הדוקים מאוד 
עם אש"ף בשנים האחרונות . ממשלתה תומכת בכינון מדינה פלשתינית , וחלק גדול 
מחברות הענק שלה מצייתות לחרם של הליגה הערבית על ישראל . מקורות דיפלומטיים 
בוואשינגטון מסרו שארה"ב עודדה את יפאן לתת תמיכה כלכלית גם לירדן . נודע 
שארה"ב הגישה בקשה דומה לשרי החוץ של הקהילייה האירופית . יפן הקצתה 2 מיליארד 
דולר סיוע כלכלי למצרים , לטורקיה ולירדן , כפיצוי על הנזקים שנגרמו להן 
מהמלחמה במפרץ . דיפלומטים בוואשינגטון העריכו בסוף השבוע , שהממשל בוואשינגטון 
ביקש מממשלת יפאן להגדיל את חלקה של ירדן בחבילת הסיוע , כדי לפצות על העיכוב 
בסיוע של ארה"ב לממלכה ההאשמית . בפגישותיו עם ראשי הממשל בוואשינגטון , 
הבטיח שר החוץ של יפאן לכסות בהקדם את כל חובותיה של יפאן למימון חלקה בהוצאות 
המלחמה במפרץ , בסך 9 מיליארד דולר . דובר הבית הלבן מסר שלשום , כי הנשיא 
בוש ייפגש עם ראש ממשלת יפאן , טושיקי קאיפו , ב4 באפריל . הפגישה תתקיים 
בלוס - אנגלס . ב61 באפריל יתקיים ביקור היסטורי , ראשון מסוגו , של נשיא 
בריה"ם , מיכאיל גורבצוב , ביפאן . 
