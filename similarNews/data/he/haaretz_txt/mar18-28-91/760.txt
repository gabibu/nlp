הפרטים שנחשפו במשפטו הקצרצר של תת - אלוף רמי דותן , שדינו ייגזר היום 
בבית - הדין הצבאי , תרמו במשהו להבנת מעשי המרמה והגניבה שלו , אך הותירו 
פתוחה את השאלה איך הצליח קצין מושחת לשטות במשך שבע שנים במנגנון הסבוך 
של הרכש הביטחוני . שאלה זו צריכה לעמוד במרכזו של חשבון הנפש , שעל מערכת 
הביטחון לעשות עתה . המחדל שאיפשר לדותן להזרים אל כיסיו 21 מיליון דולר 
לא היה בעיוורונם של פקיד או שניים שלא מילאו את תפקידם . היתה כאן מעידה 
כללית של מערך הרכש , שלא השכיל להתאים את עצמו לעסקות הנשק של שנות ה08 , 
ובמיוחד להליכי הסיוע הצבאי האמריקאי . כמעט כל פשעי דותן בוצעו בעסקות 
עם חברות אמריקאיות , שמומנו מכספי הסיוע של הפנטגון . שני תהליכים , 
שהתרחשו כמעט בו - בזמן , קרעו את הפרצה שדרכה זרמו המיליונים לידי הנוכל : 
קיצוץ תקציב הביטחון בשקלים , שהעתיק את מרכז הכובד במימון הרכש הביטחוני 
אל תקציבי הסיוע מארה"ב ; וההיתר האמריקאי להוציא בישראל חלק גדל והולך 
של כספי הסיוע . הפנטגון הסכים לשלם את חשבונות הרכש של מדינת ישראל , אך 
הקפיד לבדוק על מה והיכן הוצאו הדולרים היקרים . הנחיותיו קובעות שהרכש 
ייעשה רק מחברות אמריקאיות , והרכבת המוצרים תיעשה בארה"ב . מהעלות הכללית 
של המוצר , מותר להוציא % 54 בישראל . הנוסחה הזו הפכה את התעשייה הביטחונית 
בישראל לשוק ענק של קבלני - משנה . מערכת הביטחון , שחסרה שקלים לקניית 
מערכות שפותחו בארץ , לחצה על היצרנים המקומיים להתקשר עם חברות בארה"ב , 
ולהעביר אליהן לייצור את המוצרים שפיתחו בארץ כדי ליהנות מהמימון האמריקאי . 
משרד הביטחון קנה את הציוד מהחברה האמריקאית ושלח חשבון לפנטגון . במקרים 
אחרים " הלבישו " עבודות שבוצעו בישראל על עסקה גדולה לרכש ממפעל אמריקאי , 
כמו בעסקות המנועים של חיל האוויר . כולם נהנו מהסידור הזה , שכונה " עסקות 
סיבוביות " , מהתעשייה האווירית הגדולה ועד למשרדי ייעוץ קטנים . היה רק 
כשל אחד בסחרחרת הכסף : היא ניתקה את הקשר הישיר בין משרד הביטחון , שחתם 
על החוזים , לבין הספקים בישראל , שהיו מחויבים כקבלני - משנה רק לחברה 
האמריקאית שהעסיקה אותם . משרד הביטחון הקפיד שלא לפגוע בריבונות של החברות 
הזרות , ולא התערב בבחירת קבלני המשנה שלהן . הפיקוח על העסקות נשמט מידי 
המנגנון הפקידותי הגדול , האחראי לבחינת הספקים ולבחירתם . זו היתה ההזדמנות 
הגדולה של דותן . הוא הפקיד בידי ידידו יורם אינגביר נדבך שלם של אחזקת 
המנועים בחיל האוויר , לאחר שהוסכם ביניהם כי דותן יקבל נתח בעסקים עם שחרורו . 
במשך שבע שנים זרמו עשרות מיליוני דולרים מכספי הרכש לידי אינגביר , שפעל 
כקבלן - משנה של חברות אמריקאיות , שמסרו לו את העבודות בהמלצתו החמה של 
דותן . רק משרד הביטחון שהאחריות לרכש נתונה בידיו לא ידע דבר . אינגביר 
אף לא היה רשום במשרד כספק מוכר . אינגביר הנדסה היתה רק זרוע אחת בתמנון 
של דותן . עם שותפו לדבר עבירה בארה"ב , הרברט שטיינדלר , הקים חברת - 
קש שגבתה עמלות מהחוזים השמנים של אינגביר עם " גנרל אלקטריק " ( גי - 
אי ) . באמצעות חברת הקש הזו נגנבו 9 מיליון דולר . במשפט אמנם נטען שהכסף 
נגנב מתוך רווחיה של גי - אי , ולא מכספי המדינה ; ובכל זאת , איך יתכן 
שמשרד הביטחון לא ידע כלל על השתלבותה של עוד קבלנית - משנה בעסקה ? שליטתו 
של דותן בנפתולי העסקות הסיבוביות , והפיקוח הדל מצד משרד הביטחון , שימשו 
אותו בתרגיל נוסף : כשחברה ישראלית ביקשה למכור לחיל האוויר מערכת לבדיקת 
מנועים , הסביר דותן למנהליה שהתקציב דל ועליהם להתקשר עם יצרנית אמריקאית . 
כך תמומן העסקה מקופת הפנטגון . הוא אף המליץ להם על חברה מסוימת . הם 
רק לא ידעו שדותן היה שותף סמוי באותה חברה . משרד הביטחון , שחתם על החוזה , 
לא העלה בדעתו שהוא מנהל עסקים עם קצין בחיל האוויר . החורים שפערו העסקות 
הסיבוביות בפיקוח על הרכש הביטחוני לא היו סמויים לגמרי מן העין . אך מי 
ששאל שאלות נענה שעליו להפנות את ראשו , כי כאן מרמים בסתר את הפנטגון ונהליו , 
ומוציאים בארץ יותר דולרים מכפי שמותר . כשהחלה החקירה בעניינו של דותן , 
טענו תומכיו שאסור לחקור , שמא יגלו בוואשינגטון את תעלולי הישראלים ותקום 
צעקה גדולה נגד ישראל . גם הניסיון לפגוע במתלונן עופר פעיל הוצדק בסכנה 
שילשין לשלטונות בארה"ב . בשלבים המוקדמים של פרשת דותן נכתב כאן ( " החברים 
של דותן " , " הארץ " , 98 . 11 . 71 ) : " יהיו המסקנות האישיות העולות 
מהחקירה אשר יהיו , המערכת תצטרך לבחון את עצמה , ולהתאים את החוקים למשחק 
שהשתנה " . עכשיו , עם לכתו הצפויה של דותן לבית האסורים , זו המשימה המוטלת 
על ועדת פלומין , שמונתה לשם כך בידי שר הביטחון . 
