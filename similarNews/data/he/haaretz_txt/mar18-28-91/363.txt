פאריס ( מיוחד ל"הארץ " ) . שגרירות ישראל בפאריס מנסה לארגן לשר החוץ , 
דוד לוי , ביקור בצרפת לאחר שהשר ביטל תוכנית קודמת לבקר במדינה ולהיפגש 
עם ראשי הממשל . שגרירות ישראל פנתה לפדרציה היהודית בצרפת , והציעה לה 
לארח את השר לוי באירוע לקראת יום העצמאות . הפדרציה , שמנהיגיה מקורבים 
לליכוד , קיבלה את הבקשה בשמחה והחלה להתארגן לאירוח השר . בכוונת אנשי 
השגרירות לנסות לנצל את שהותו של שר החוץ בפאריס לשיחות מדיניות , ואולם 
בשלב זה עדיין לא נקבעו לו פגישות . לפני ימים אחדים ביטל השר לוי את תוכניתו 
לבקר בפאריס במסגרת מסעו במערב - אירופה . לוי ביקר בגרמניה ובאיטליה , 
ואחר - כך אמור היה להיוועד עם נשיא צרפת , פרנסוא מיטראן , ועם שר החוץ , 
רולאן דומא . החלטתו של לוי נפלה לאחר שדומא הכריז כי על אף תמיכת אש"ף 
בעיראק במלחמה במפרץ הפרסי , הריהו מוכן לקבל עתה את מנהיג הארגון , יאסר 
ערפאת , בפאריס . לוי זעם על ההתבטאות , והעדיף שלא לערוך ביקור רשמי 
בצרפת ולזכות אותה בהתייחסות ישראלית שווה לזו , שניתנה למדינות אחרות באירופה , 
המגלות יחס מתון יותר כלפי ישראל . מפידבינהחלטתו של השר באה בניגוד להמלצתה 
הרשמית של השגרירות לערוך בכל - זאת את הביקור . ואולם , חרף ההודעה הרשמית 
התגלעו חילוקי דעות בקרב אנשי השגרירות בסוגייה האם על לוי לבקר בצרפת . 
עתה נעשה ניסיון לארגן את הביקור באמתלה של ביקור השר אצל אנשי הקהילה היהודית . 
מצד שני , הובע במשרד החוץ הצרפתי כעס על החלטתו של לוי לבטל את ביקורו , 
כך שתיאום הפגישות הפורמליות עם המנהיגים הצרפתים עשוי להיות מורכב יותר . 
בנוסף לכך , לא מן הנמנע שהניסיון לארגן מחדש את ביקור השר לוי קשור גם 
בשינויים פרסונליים אפשריים , הצפויים בעתיד בשגרירות ישראל בפאריס . 
