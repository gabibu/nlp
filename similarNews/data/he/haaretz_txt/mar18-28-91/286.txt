הרשויות המקומיות החליטו להיאבק נגד החלטת שר החקלאות , רפאל איתן , לחתום 
על התקנה האוסרת השקיית גינות ציבוריות ופרטיות במים שפירים ( מי ברז ) 
. יו"ר ועדת המים של מרכז השלטון המקומי , עו"ד דורון קרף , אמר שהרשויות 
המקומיות מסרבות לקבל את התקנה ולא ישתפו פעולה לגבי ביצועה . קרף , המשמש 
ראש המועצה המקומית קרית - אונו הגדיר את התקנה " גזרה אומללה שהציבור לא 
יוכל לעמוד בה " . לדברי קרף , לא תתרום התקנה מאומה לחיסכון במשק המים , 
מאחר שהשקיית גינות ציבוריות , הנעשית תוך בקרה , צורכת פחות מאחוז מכלל 
צריכת המים במדינה . קרף תקף את משרד החקלאות שבמקום להציג תוכנית ארצית 
למחזור ולטיהור מים לטווח המידי , כדי לפתור את משבר המים , חתום השר איתן 
על תקנה חסרת - משמעות למשק המים , בטיעון של " דשא או עגבניות " , בשעה 
שהוא יודע כי החיסכון שיושג בייבוש הגנים הציבוריים יתרום לגידולן של מעט 
מאוד עגבניות . השר איתן אמר אמש ל"הארץ " כי הביקורת על איסור השקיית גינות 
לא תרתיע אותו מלהורות על יישום התקנה . " הביקורת של ראשי השלטון המקומי 
צריכה להיות מופנית כלפי עצמם . שילמדו להשקות את הדשאים במי ביוב מטוהרים , 
כפי שעושה עיריית הרצליה " . " אם אכן תיכנס לתוקף הוראתו של שר החקלאות 
להפסיק לחלוטין את השקיית הגינות הציבוריות בערים , תהיה לכך משמעות קשה 
ביותר . הוראה זו תמוהה בעיני ואינה מובנת " אמר בסוף השבוע ראש עיריית 
ירושלים טדי קולק . הוא ציין כי העירייה לא המתינה להכרזה על מצב החירום 
במשק המים כדי לפעול בתחום שיפוטה , וכבר לפני כמה שנים הפעילה תוכנית מקפת 
לחיסכון במים בהשקיית הגינות הציבוריות . העירייה ייבשה משטחי דשא ושתלה 
במקומם שיחי נוי רב - שנתיים , שגידולם חוסך מים . דוגמה בולטת לכך הן 
הגינות בשכונת תלפיות . חלק נכבד מההשקיה בעיר נעשה בלילה . הוכנסו לשימוש 
אבזרי השקיה חוסכי מים , כגון טפטפות וקוצבים , במקום ממטרות . 
