" אני חושב שאין אמצעי אחד ויחידי , שישים קץ לבעיית הסכינאות . הנושא 
כרוך בטיפולה הבלעדי של מערכת הביטחון , אולם המשטרה והציבור יצטרכו לפעול 
ולנקוט בכל הצעדים " ; כך אמר אתמול שר הביטחון משה ארנס , בהרצאה שנשא 
במלון דניאל בהרצליה בכנס של אנשי חינוך . בהתייחסו לגל התקפות הסכינים , 
אמר ארנס כי על כל אדם הרואה מחבל חמוש בסכין , המנסה לפגוע ביהודים , 
לנסות ולפגוע בו . " אנו עוסקים באוכלוסייה לא קטנה של אנשים , שאינם 
מייחסים חשיבות רבה לחיי אדם ; אנשים ברוטליים , פאנאטים , רוצחים . 
אנחנו נצטרך להשתמש באוסף של אמצעים , כדי להתמודד עם הבעיה . ערנות הציבור 
היא חשובה ביותר . חלק מהציבור מאומן ונושא נשק . אני סבור שההסתברות כי 
בעת התקפת סכינים יימצא במקום אדם חמוש שידע לטפל ברוצח גבוהה מאוד " . להערכת 
ארנס , בכל מקרה לא ניתן יהיה לבלום לחלוטין את תופעת הסכינאות . בהתייחסו 
לארבעת המיועדים לגירוש מראשי ארגון הפתח , אמר שר הביטחון כי עד כה לא 
התקבל כל מסר מחאתי מארה"ב , אך מסר ברוח זו עשוי להתקבל בקרוב . עם זאת 
ציין השר כי " למדנו את כל הנימוקים של האמריקאים בעניין , אבל ההבדל בינינו 
לבינם הוא שהם צופים מרחוק , ואנחנו נמצאים כאן " . הוא הוסיף כי מערכת 
הביטחון לא תהסס להשתמש בעונש הגירוש גם בעתיד . שר הביטחון ציין כי מלחמת 
המפרץ הוכיחה שמרבית הערבים אינם שותפים לערכים ההומניים המקובלים בעולם , 
אם כי רבים מערביי ישראל חונכו ברוח זו והם שותפים לה . הוא הדגיש כי האוכלוסייה 
הערבית בישראל איננה מקופחת . " איש מאתנו לא יטען כי קיים שוויון . השוויון 
שעליו אנו מצהירים ושבו אנו מאמינים הוא שוויון במערכת החינוך . ממגעי עם 
האולוסייה הערבית אני משוכנע , כי רובם שותפים לאותה מערכת ערכים הומנית 
שבה אנחנו מאמינים . בהתייחסו ללימוד השפה הערבית בבתי הספר אמר שר הביטחון : 
" לימוד הערבית הוא נושא שחוזרים אליו מדי פעם , בעיקר בהקשרים מודיעיניים " . 
לדבריו , העובדה שלא כל בוגר תיכון בארץ דובר ערבית שוטפת היא מחדל שאין 
לו כל תירוץ או הצדקה . " יש מקום להתקדמות רבה בחינוך להכרת והבנת שכנינו 
הערבים " , הוסיף . 
