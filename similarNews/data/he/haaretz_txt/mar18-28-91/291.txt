אילו היה הקב"ה מזדמן לאולפן תוכניות הדת הוא היה מביא למראה העבודה הזרה 
שמקיימים שם , בהנאה עצמית גלויה וללא בושה את המבול , או לפחות היה משהו 
דמוי חורבן סדום ועמורה . מוצאי שבת הן רשותו הבלעדית של הזמר דודו פישר , 
שאינו מסתפק בשירה , אלא כבמטה קסם הופך גם למנחה - מראיין , כמעט בנוסח 
ירון לונדון . אפילו התזמורת פוצחת בשיר , ממש כמו בתחילת " סוף - שבוע " . 
רק רוח הקודש נעלמה כלא היתה , ואין בכוח רעש החצוצרות לפתותה לשמש השראה 
לדודו פישר האב לירון בנו ולאורחיו . לגבי האחרונים והפעם היה זה אורי 
גורדון , איש הסוכנות , ומנכ"ל שירות התעסוקה , דוד מנע אלו נדבקו באווירת 
המקום ונשאו דברים מתוקים מדבש . נראה כי לא אהבת אלוהים מנחה אותם , אלא 
אהבת מראיינם . נושא התוכנית האחרונה היה יציאת מצרים בת - זמננו . גורדון 
ומנע חזרו לא מכבר מברית המועצות עמוסי רשמים וזיכרונות . ומתברר לנו שמטרתה 
היחידה של העלייה מבריה"ם היא שימור ערכי היהדות . בתוך כך מספר גורדון 
שהרגע המרגש ביותר במסעותיו היה גילוי יהודי שמצא את דרכו חזרה ליהדות הודות 
לדודו פישר . לא פחות ולא יותר . גם למנע סיפורים ברוח דומה , וכולם מתלקקים 
יחדיו באולפן . בשבוע שבו התפרסמה בעיתונות התמונה הנוראה של עולים המחטטים 
בערימות הזבל בשוק הכרמל , באים השניים שתפקידם לדאוג לעולים מבחינה כלכלית 
ותעסוקתית ולא אומרים מלה על כך , אלא הופכים מרגע לרגע רוחניים יותר , 
ועוד מעט , דומה , יתעופפו באולפן כמלאכי - שרת , בעוד דודו פישר כשליח 
מצווה ינעים זמירות באוזניהם . לפישר כמראיין יש מספר רפליקות בלתי - נשכחות : 
למשל , תגובתו לדבריה של גברת שראיין , העוסקת בעזרה לעולים , היתה : 
" את מדברת בהתלהבות " ; וכשלא ידע עוד את נפשו הוא הכריז : " זה ממש 
נהדר " . לא פעם ולא פעמיים . ואז הוא פצח בשיר , בעיניים רטובות , ואלוהים 
נעלם לו מן האולפן . איש אינו מעלה בדעתו בטלוויזיה שגם תוכנית דת מסוגלת 
וחייבת להתמודד עם בעיות אקטואליות - חשובות . תארו לכם את כל הנוכחים באולפן , 
שנראים כמו נטבלו בשומן אווזים , דנים בימים שלפני חג החירות בבעיות של 
כפייה דתית והצורך בסובלנות הדדית . או דנים בעימות שבין הרב פורוש שמונע 
טיפול מסור מילדים אומללים מוכי גורל בטענה שחס - וחלילה יעבירו אותם ואת 
בני - משפחותיהם על דתם , אבל אינו מציע להם בחוצפה כל חלופה לבין אם המנזר 
שבו מטפלים במסירות ובאהבה בילדים אלה . אם אפילו ב"מבט " איש אינו מעז 
לשאול את פורוש מה הוא מתכוון לעשות בילדים אלה , אז מה מצפים מדודו פישר . 
האווירה באולפן היתה משתנה מן הסתם מקצה אל קצה אם הרב הנכבד היה מופיע 
שם , והיינו מגלים שביסוד דרישתו חבויה גזענות בוטה , והתעלמות מההורים 
המסכנים והתעללות בהם . האם גם במקרה זה היה דודו פישר לא מאמין למראה 
עיניו , ומעניק לו ציון נלהב לשבח ? תוכניות דת שונות יש גם בימי השבוע . 
הטלוויזיה מעניקה לצופים בשעת צפיית שיא את מרדכי פרימן , האיש אשר על 
החידונים השמיימים , שאמנם אינו מזמר , אבל גם הוא במדושני העונג . פרימן 
הופך את ערכי היהדות לשעשועון נושא פרסים , ואת הדת למצרך מבוקש או לכרטיס 
לוטו - טוטו . תוכנית דת אחרת היא " מדור לדור " , שאמנם טמון בה פוטנציאל 
כלשהו , אך הוא מבוזבז לגמרי כאשר היא הופכת לבימה לחלוקת כיבודים . למשל , 
התוכנית שהיתה על הבאבא סאלי , שבין משתתפיה היה הבאבא ברוך שעיניו מושפלות 
כעיני צדיק גדול , אך עדיין מתרוצצות בחוריהן . אמנם הלה אינו מוסיף נופך 
של קדושה למעמד , ואין לו הרבה מה לומר , אבל הוא לפחות צאצא ישיר של הבאבא 
סאלי . אך מה עושה לצדו צדיק אחר , השר זבולון המר , שאין לו כל קשר 
למשפחה ? מתברר כי המר הוא אורח מבוקש עד מאוד באולפני הטלוויזיה . ורק 
אזכיר כי בתפקידו כשר החינוך והתרבות הוא גם הממונה על הטלוויזיה , ולכן 
אין פלא שהיא נראית כך . תוכניות הדת הן ממלכה בפני עצמה , וקשה לנחש 
מיהו קהל היעד שלהן . יהודים חרדים הרי אינם צופים בטלוויזיה , ובוודאי 
שלא בתוכניות דת העוטות מסווה עכשווי מתקדם ; דתיים בעלי מנת משכל סבירה 
עלולים לסלוד מהן ; וחילוניים יכולים רק לצפות בהן בפליאה . מכאן שצופיה 
היחידים הם אולי שלמה קור שוודאי נהנה הנאה מרובה מהן , או השר המר ומקורביו , 
ודתיים וחילוניים כאחד שאינם מואסים בשום בימה טלוויזיונית , אפילו יצאו 
ממנה נוטפי שומן . אבל מה חטאו הצופים ? 
