ששה יהודים נדקרו למוות ועוד שמונה נפצעו כתוצאה מהתנכלויות של פלשתינאים , 
מאז תום המלחמה במפרץ . עד כמה שהתברר עד כה כל הרוצחים פעלו על דעת עצמם 
ולא כשליחים של ארגוני החבלה , אבל כל אחד מהם מאמין שהוא מבצע שליחות לאומית 
( " זהו מסר לבייקר " ) . האינתיפאדה שקמה לתחייה בשטחים ובירושלים 
המזרחית אינה מגבילה עצמה רק לצד המזרחי של הקו הירוק . הציבור היהודי המתגורר 
בתוך מדינת ישראל הופך לשמש חזית למתנקשים בודדים , ואין ביטחון מפניהם 
לא בקרית יובל , לא בחדרה ולא בפרדס כץ וגנות הדר . הממשלה , אשר הטילה 
על צה"ל לטפל בהתקוממות העממית בגדה וברצועה , משאירה את הטיפול בסכינאות 
המאיימת על היהודים בתוך ישראל , בידי המשטרה . ראש הממשלה מבטיח לאזרחים 
כי " יש כוונה לנקוט אמצעים חמורים כדי לחסל את תופעת הסכינאות " ; משמע 
כי יצחק שמיר מוסיף להתייחס רק אל התופעה הפלילית שמעוררת רגשות מוצדקים 
של סלידה ותיעוב אבל מתעלם משורשיה הפוליטיים . מפכ"ל המשטרה והקצינים הבכירים 
שלה , שלא מתפקידם לפתור את הבעיה הפוליטית , מנסים איפוא לטפל בסימפטומים 
של החולי . שלשום דיווחו העיתונים כי בצמרת המשטרה שוקלים למנוע כליל את 
כניסת פלשתינאים צעירים - רווקים לתוך ישראל . רוב המתנקשים שנתפסו עד כה 
לא היו נשואים , וקציני המשטרה נוטים להניח כי פלשתינאים אבות משפחה יתפתו 
פחות מרווקים להסתבך בפשעים פליליים . דובר גם על מחסומי פתע מדלגים , 
על חיפושים מדוקדקים יותר , על עריכת סריקות תכופות יותר במקומות ריכוז 
של פועלים ועל הידוק הפיקוח על מעסיקים יהודים , שיצטרכו להסיע בעצמם את 
הפועלים הבאים השטחים אל מקום העבודה בישראל ובחזרה למקומות מגוריהם . המשטרה 
אינה יכולה לעשות יותר מזה . אבל מי לידינו יתקע כי אף ראש משפחה פלשתינאי 
לעולם לא ירצה לנקום את נקמת עמו במעסיק יהודי או ביהודי עובר אורח שנקרה 
לדרכו ? הגברת השימוש באמצעי הבדיקה ושיטות הביקורת תגרום להעמקת התחושה 
בקרב הפלשתינאים כי השלטון הישראלי שש להציק להם ולהשפיל אותם , אבל גם 
היא לא תוכל לערוב לכך שהחיילים עורכי הבדיקות יגלו כל סכין נסתר . משטרת 
ישראל יכולה גם היא רק לנסות " להוריד את רמת האלימות " . כל עוד תימשך 
האינתיפאדה בשטחים , קרוב לוודאי שהסכינאות תוסיף להפיל קורבנות בין יהודי 
ישראל . רבים מצביעים על כך כי לא נהרג ולא נפצע אף יהודי בימי מלחמת המפרץ ; 
משום שהקו הירוק היה סגור וצה"ל קיים משטר של עוצר בגדה וברצועה ; והנה 
מאז שבוטלה הסגירה ומספר ( מוגבל מאד ) של פלשתינאים הורשה שוב להיכנס 
כל יום במשך שעות היום לתוך ישראל , כבר נהרגו ונפצעו לא פחות מארבעה - 
עשר יהודים . אבל הפרדה מוחלטת כזו אין לקיים כאורח חיים תמידי וגם חזרה 
אליה מדי פעם , למספר מוגבל של ימים , אינה מבטיחה פתרון של ממש . בעוד 
ישראל יכולה לתבוע מן המלך חוסיין למנוע כניסת מסתננים לבקעה ועמק הירדן , 
בהיותו הכתובת האחראית , אין בשטחים כתובת דומה , והממשלה עושה הכל כדי 
למנוע את התהוותה . כתוצאה מכך עלול כל פלשתינאי ליהפך לחטיבת טרור בפני 
עצמה ; ואין לצפות מהמשטרה שתמנע רציחות , כשם שאין לצפות מצה"ל שיחסל 
את האינתיפאדה . כל עוד הממשלה תוסיף להעמיד פנים כאילו התנגדות הפלשתינאים 
לכיבוש הישראלי אינה מציבה בפניה אלא בעיה של שמירת הסדר הציבורי , יהודי 
ישראל יהיו צפויים מדי פעם לסכנת הטרור בחוצות עריהם ובמקומות עבודה . 
