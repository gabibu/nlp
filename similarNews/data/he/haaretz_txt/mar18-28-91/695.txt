טוקיו ( ע"ר ) . יהיה צורך להגדיל את מועצת הביטחון של האו"ם , אם הארגון 
יקים כוח שלום קבוע . כך אמר פקיד בכיר של הארגון במסיבת - עיתונאים אתמול 
בטוקיו . האיש , רונאלד ספירס , אחד מסגניו של המזכיר הכללי של האו"ם ובעבר 
שגריר ארה"ב בטורקיה ובפקיסטאן , אמר כי ההרכב הנוכחי של מועצת הביטחון 
לא יהיה מקובל על כלל חברי האו"ם בטווח הארוך . במיוחד מדובר בשאלת חמש 
החברות הקבועות של המועצה . " במשך חמש השנים הבאות יהיה צורך לעשות משהו 
כדי להרחיב את מספר החברות הקבועות במועצה , בתנאי שההרחבה תהיה מאוזנת 
מבחינה גאוגראפית , והמועצה לא תיהפך לגדולה כל - כך עד שתהיה בלתי יעילה " , 
אמר ספירס , והטעים כי הוספתן של יפאן וגרמניה בלבד כחברות קבועות של המועצה 
לא תתקבל בידי העולם השלישי . ספירס ציין עוד כי בשל הרכבה הנוכחי של המועצה 
מסרבות מרבית המדינות לתרום לאו"ם כוחות לוחמים במידת הצורך ; אולם אם הרכב 
המועצה ישתנה , היא תיהפך לייצוגית יותר , ואז ניתן יהיה להקים כוח צבאי 
קבוע של האו"ם . 
