מאחר שאברהם הפנר , כמו האלטר - אגו שלו , מוצאים " שעשוע נפלא " במה 
שהם מכנים " סמטוחה בכרונולוגיה " , כלומר , בלבול של סדר זמנים והקדמת 
מאוחר למוקדם , הרי גם אני מרשה לעצמי לעשות כך . והמסקנה שלי לאחר שהתייגעתי 
בקריאת ספר זה , כולל דילוגים על קטעים בלתי - ניתנים לקריאה , היא בניגוד 
גמור לדעתו של הפנר שלא כל אחד יכול לכתוב , והספר שלפנינו משמש עדות 
והוכחה ניצחת לקביעה קטיגורית זו . ואכן , הפנר מטיף לבן - דמותו הרוצה 
לכתוב " וכל מה שיוצא זה פירורים חסרי - משמעות " , שאין דבר כזה . " תראה " , 
הוא אומר לו , " אני מורה . אני מלמד באוניברסיטה . עוברים אצלי תלמידים , 
ואין בן - אדם שלא יכול לכתוב . משהו : שיר , סיפור , תסריט . לכל 
אחד יש דבר אחד שהוא יצירתו ושאותו הוא יכול לספר . דון - קישוט או שיר 
אהבה , או משהו . כולם יכולים לכתוב ולכולם יש סיפור " . אלא שעצם העובדה 
שלכל אחד יש סיפור אינה הופכת את בעל - הדבר לכותב - סופר . גם לא את הפנר . 
זאת למרות מאמציו המודעים להתחזות לסופר , ועוד לסופר מקורי וחדשן , ייחודי 
וחריג . הפנר הוא תופעה בנוף הספרותי העכשווי . אם כי איני מתכוונת לומר 
בכך שהוא תופעה מעניינת או מסקרנת . אדרבה , הפנר מאמין שהוא מוכשר ומשעשע , 
בעל חוש הומור נדיר , ומעל לכל בעל מחשבה מקורית - חדשנית , וכי בלי מקוריות 
בכל מחיר נוסח הפנר אין עתיד לספרות . המתכון ההפנרי כולל גם הפגנת כמות 
נדיבה של יומרה חסרת כיסוי ושל ידע מופגן בספרות וגם בקולנוע ובמוסיקה . 
בכתיבתו יש ניסיון פשטני לנפץ " פרות קדושות " ולגלות תגליות בלעדיות בנוסח : 
" הכל בולשיט . כבר ביררנו וקבענו ופסקנו , גם נרקיס וגולדמונד בלוף . 
לא היו ולא נבראו . לא קמו ולא פרחו . כמו כל הרשימה עד פה . הכל שקר 
וכזב . הכל פיקטיווי . כל סיפורי המעשיות שאי - פעם קרא והוגדרו כך בכל 
ספר על ספרות פיקשן , לא אמת . אגדות האחים גרים . מדאם בובארי . החטא 
ועונשו , תולדות שנים - עשר הקיסרים . שלהי ימי הביניים , וספר הגיאומטריה 
של אוקלידס . הכל פיקציה . . . " ונותר , כמובן , רק ספרו של הפנר 
כישועה האחרונה . והמסקנה המזעזעת - מוסדות של מחשבה מקובלת היא ש"רק אנשים 
חיים , קיימים " . וזו הפילוסופיה ההפנרית כולה . אלא שהמחדש הגדול שקם 
לה לספרות העברית , אינו מבין , מהי ספרות ומה מקומה של פיקציה , וכיצד 
דווקא ספרות הופכת למציאות . והחיפוש הנאיווי אחר האמת האבסולוטית היא אדולסצנטית 
במהותה , ותואמת מתבגרים המאמינים שאמת זו אכן קיימת . הפנר גם מרחיק לכת 
וכותב , " ברטולד ברכט , מחזאי גרמני , שמת מכבר , הוא משורר גדול של 
הריאליזם הבוטה . מאמרי התיאוריה והפוליטיקה שלו גדושים אגואיזם , הכרח 
ומטריאליזם . רק שהוא היה גם אמן מסכן ומזגו של אמן לא מניח לו לעולם , 
כשהוא כותב , לציית לתיאוריות שהמציא . השכל נכנס פתאום לתחת , ואת מקומו 
תופסת במקרה של האמן העין המתבוננת , המבחינה , המתארת . דווקא איך האדם 
מתנהג " . אין פלא , אם כן , לאחר כל האבחנות הפשטניות האלו של פסוודו - 
אינטלקטואל המפגין ידע , שהספר מתרכז בעצם ביחסים שבין החיים לספרות . 
בין העובדות לפיקציה . ואנו חשופים להגיגיו של הפנר . כך פוגש הפנר על 
הטיילת את האיש שלא הזדהה מעולם בשמו , והספר הוא " ניסיון לאוטוביוגראפיה 
של מישהו אחר . חיים מקבילים או חיים אלטרנטיוויים " . ושוב אנו נאלצים 
לשאת את ההתחכמויות ההפנריות בשמו של הומור שנון כביכול . אם כי אני מתחילה 
להאמין שביסודן של אלו , הנאיוויות הרבה של הכותב , הסובב סביב עצמו והגיגיו 
במעגלים אגוצנטריים . ואם הנושא הוא החיים והספרות ומערכת היחסים בין אלה , 
וכבר דנו בכך רבים וטובים , הרי שזיכרונותיו של בן - דמותו של הפנר מתחילים 
דווקא בצרפת , שם אומץ בידי זוג צרפתי בימי המלחמה , והוא חי במשך ארבע 
שנים בחדר סגור מלא ספרים בכל השפות ורק קיר מפריד בינו לבין החיים . לפנינו 
תמצות המשמעות כולה . אבל בא הפנר ואומר שאין הוא מנסה " להגניב משמעות 
נסתרת לסיפור חייו " של בן - דמותו : " אין פה שום " תחפושת פואטית " . 
והוא מנסה כרוניקה מדויקת ולא משמעות מחופשת . בן - דמותו הנקרא " הטטרי " 
השאיר לו רק דפים רבים , הערות וסקיצות , בגלל ההתכוונות שלו לאוטוביוגרפיה 
ממצה . אבל הטטרי טבע בים ברגע של גילוי מפתיע , אם כי זה אינו קצה הניסיון 
אלא רק תחילתו , ולקורא מחכים עוד 712 עמודים נוספים של הגיגים בפרוטה . 
והפנר מעודד הן את עצמו והן את בן - דמותו , חי או מת , לקשקש ולבלבל 
את המוח בכל נושא ספרותי - אמנותי תחת השמש . היומרה חוגגת ולשם הדגשה ישנן 
אותיות דפוס שונות זו מזו בגודלן ובצורתן , והערות שוליים , ומלים ומושגים 
באנגלית ובצרפתית , ומה לא ? באחת הביקורות גם קראתי , ש"הספר הוא " 
לא פחות ולא יותר " הזמנה לשיחת טרקלין אינטימית " . אם - כי , לפי המבקרת , 
חייבים לבוא לטרקלין עם מטענים תרבותיים בתחומי המוסיקה , הספרות והקולנוע . 
ובאמת מדוע שלא ישוחחו הסופר והמבקרת ביניהם ? לי מזכיר הספר , שקטעים 
רבים בו הם פשוט בלתי - קריאים , דווקא את הקטע בסרטו של וודי אלן , " אנני 
הול " , שבו משוחחים פסוודו - אינטלקטואלים מגוחכים בתור לסרט איטלקי על 
קולנוע , ואנו זוכים לפארודיה משעשעת - מוחצת . " ספר המפורש " הוא בסימנו 
של הפנר ואין מנוס ממנו . וכך , בן - דמותו זיהה אותו מפני שראה אותו בתוכנית 
של ירון לונדון כשיצא ספרו החדש , " כולל הכל " , והוא אהב את " המחברות 
של יוחנן שלאכט " , אם שכחתם , והפנר זה סיקרן אותו . ועכשו אנחנו עם הגיגיו , 
אהבותיו ושנאותיו של הפנר . והפנר , כאמור , הוא תמיד מקורי , והוא 
אינו מתנאה בפרוסט , בטולסטוי , במאן , בפוקנר ובגויס , וגם לא במהדרים 
כמוסיל וכברך , אלא הוא חוזר לספרי ילדותו , " מסע הפלאים של נילס הולגרסן 
עם אווזי הבר " , ד"ר דוליטל , ו"מכרות המלך שלמה " , קסטנר וקורצאק . 
והוא " אינו חולם בגעגועים על האם של גורקי , וודאי שלא על אמא קוראז , 
או על אמו של מרסל האסטמתי " . אז מה ? מה מוסר ההשכל ? הפנר מחפש אחר 
" הערך הנוסף ההרמטי , ואם תסריט חייב להיות סינמטי , רומן צריך להיות 
ספרותטי " . ממש חוכמה נדירה . הפנר מפליג בהרהורים , ומתברר שגם פסיכולוגיזם 
מונח ביסוד המחשבה ההפנרית המעמיקה , וכל אהבה גדולה היא " עצומה , אין - 
סופית , היא תמיד של הילד הנטוש לאמו " . ומאחר שהכל פיקציה וזיוף , מגלה 
בן - דמותו כי הפנר , שומו שמים , רימה אותו , וכי הוא שקרן מגעיל ודוחה , 
מפני שלהפנר " אחיזה במציאות הלא - פיקטיווית , ויש לו בת , שעה שבספרים 
אין לו ילדים והכל קורה בגלל עקרותו " . ולא רק הוא , גם יונה וולך שיקרה . 
" והקרע בנשמתו התרחב מעבר לגבול , ועד לפאניקה כוללת , הכל הגיע " . 
והמסקנה , " אנרי בייל , לא פאבריס , ואני לא זוליין סורל , ואפילו 
לא נילס הקטן , ולהפנר קיום נפרד משלאכט , שכטר וענבל " . לא ייאמן כי 
יסופר . רגעי החסד היחידים בספר , שאיני ממליצה לקרוא בו , כלולים בתל - 
אביביות האותנטית של הפנר , שגר ברחוב של"ג , ואוהב את חוף גורדון ואת 
הטיילת , ואת " המרפסת " ואת בית - מרקחת הגליל . ועדיין איני יכולה 
להחליט אם הפנר הוא אחד נאיווי שלא השתחרר מלבטי גיל ההתבגרות , אבל אין 
ספק שהנייר סובל הכל . ואם , כפי שקראתי , לפנינו ניסיון בפוסט - מודרניזם , 
הרי ה"פוסטיזם " הזה משמש מסווה להגיגים אדולסצנטיים , למין הומור של 
חברה , שגילו את התרבות והספרות , ורצים , לפני שגמרו , לספר לאחרים 
את חוויותיהם הרוחניות ולחשוף את מקוריות מחשבתם . אני מצדי באמת איני יודעת 
מה הפנר רוצה מאתנו . ומוסר ההשכל הוא אחד לא כל אחד יכול לכתוב . 
