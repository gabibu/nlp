המונח " כראמה " , כבוד בערבית , הוא מונח חדש יחסית , ואין הוא קיים 
כלל בהיסטוריה הערבית , לא הקדומה ולא של ימי הביניים . " כראמה " במקור 
הינו מונח המצביע על מעשה נסים , כגון ריפוי , ושבוצע ע"י חסידים וצופים 
מוסלמים שנחשבו לבעלי רמה רוחנית גבוהה . אך לא למשמעות הארכאית הזאת מתכוונים 
כאשר מדברים על ה"כראמה " הערבית . כי הרוח הפכה מזמן למשהו ארכאי בעולם 
הערבי . ה"כראמה " בהוראתה החדשה , משולה בעצם לארגון גג , המכיל בתוכו 
מספר מרכיבים שכל פגיעה במי מהם תיחשב לפגיעה בכבוד . בין המרכיבים האלה 
אפשר למנות : " מרואה " גבריות ; " ערץ " כבוד האישה ( בהוראה מינית 
בלבד ) , " ארץ " אדמה ; " עז " עוז ; " נסב " ייחוס . הכוח , 
בין השאר , נמהל עם נדיבות וסלחנות " כרם " , או " לסלוח מעמדה של כוח " , 
כמאמר הפתגם הערבי . תכונה זאת הופכת להיות אחד התארים של האלוהים בתודעה 
האיסלאמית . אך הערך שיכול לענות על כל אלה , והוא אולי המהותי מבין כולם , 
זהו ערך החירות , חירות האדם וכל מה שהיא אוצרת בתוכה . החירות לא רק 
שלי , אלא אולי חשוב מכך , חירותו של האחר . פעם הידהד , ברחבי הממלכה 
הערבית , קולו של מנהיג אומה : " כיצד זה שיעבדתם את בני האדם , כאשר 
הוריהם ילדום לחופש ? רק כך , כאשר הערך של החירות הוא במרכז , מקבל מושג 
הכבוד את משמעותו השלמה . לא קל לענות על השאלות המכובדות האלה . אך אם 
נעיף מבט על תמונות מספר שעלו ממלחמת המפרץ , אולי נוכל לתפוס קצה חוט שיובילנו 
לתשובה , אם לא מלאה , אזי לפחות חלקית . תמונה אחת היא תמונת כניעתם 
ההמונית של החיילים העיראקים , ובעצם התמונה של החיילים הנושקים לידי ולרגלי 
חייל אמריקאי . תמונה שנייה היא תמונת החיילים שנכנעים ומיד מריעים לבוש 
( ששעה אחת קודם לכן היה שליחו של השטן בעיניהם ) . והתמונה השלישית היא 
של טורי השריון המוכה במנוסתו מכוויית , ומה שהוא חשף ביזה של תכשיטים , 
מכשירי אלקטרוניקה , צעצועי ילדים , ואף צלחות חרסינה . כל ערבי המכבד 
את עצמו חייב לעמוד אל מול התמונות האלו ולתהות על מקורה של התופעה . אפשר 
לנהוג כמנהגה של בת יענה ולטמון את הראש בחול . מי שיבחר בדרך זאת ימצא 
הרבה מאוד חול שיכסה את ראשו ואת גופו . החום שייפלט מן החולות הערביים 
המתלהטים , יעניק , לבטח , הרגשה של בית חם . אולם חמימות זאת תתפזר 
לכל עבר עם כל משב רוח ( אם תרצו , סופה ) במדבר . אבל אפשר גם אחרת . 
לא עוד מלאכת טיוח של עובדות ואמיתות , כי הכבוד הוא גם לדבוק באמת . 
הכבוד הוא גם להכות על חטא . בשלוש התמונות האלה חבויה ההוראה האבודה של 
ה"כראמה " הערבית . צבא הבוזז צעצועי ילדים וצלחות חרסינה הוא צבא שלא 
יכול לנצח . צבא כזה הוא צבא שהובס עוד לפני שהספיק לירות ירייה אחת . הם 
עושים את זה מפני שהם לא התחנכו או לא חונכו על שמירת ערך חיי האדם . זה 
עלול לקרות לכל החיילים של כל העמים אם לא יחונכו על שמירת ערכי האדם . החיילים 
האלה , כבודם נרמס גם קודם לכן , אף עוד לפני הפלישה לכוויית . הם גדלו 
והתחנכו במשטר של טרור ופחד , וכבודם נרמס בארצם הם עוד בטרם יישלחו לרמוס 
את כבודם של הכווייתים . אין חיץ שיפריד בין משפיל למושפל . מי שאנס , 
הרס והשפיל בכוויית , הפך בעצמו מעצם מעשהו לאדם שפל , וההשפלה כבר נטבעה 
בו . כל חייל , בכל עם ובכל מקום , אם באסיה ואם באירופה , אם באפריקה 
או באמריקה , אם בכוויית או בשכם , בחברון ובעזה , שמבצע מעשים של השפלת 
אדם כלשהו , לא ייתכן שיהיה קיים אצלו שום מושג על כבוד . חייל שכבודו לא 
נרמס קודם לכן , לא היה מריע לבוש מיד עם כניעתו . חייל שכבודו היה עמו 
קודם לכן , היה נכנע ויושב בשקט . חייל כזה היה מכובד גם בכניעתו . בנוסף 
על גורמי החוץ למיניהם השגורים בפי כולם , יש לתלות את האשמה ככתם על מצחם 
של האוחזים ברסן השלטון בעולם הערבי מהאטלנטי עד הפרסי . ראשי השבטים הערביים , 
הקרויים ראשי מדינות , משליטים טרור ופחד על אזרחיהם . הם שוללים מן ההמונים 
הערביים את חירותם , ובכך בעצם הם שוללים מהם את כבודם . כל שלטון של עריצות , 
בכל מקום בעולם , שולל בעצם את כבוד האדם . כל שלטון כזה הוא שלטון מובס , 
כי חירות האדם חזקה היא מכל קלגס . אלה הם המשכילים והאינטלקטואלים הערבים 
הרואים חצי תמונה ותולים את כל האסונות הנוחתים על העמים הערביים בגורמי 
חוץ - ערביים . אינטלקטואלים ערביים שלא זועקים נגד הפשעים שבוצעו בכוויית 
בידי צבא ערבי , ושלא זועקים נגד הפרות זכויות האדם בארצותיהם , אינטלקטואלים 
ערביים המעדיפים להסתודד תחת כנפי שליטים עריצים , במרוקו ובעיראק , בדמשק 
ובריאד , ולהעדיף טובות הנאה חומריות זמניות על פני ערכים הומניים אוניברסליים 
ונצחיים , אחראים הם , לא פחות , להמשך רמיסתו של הכבוד הערבי . 
