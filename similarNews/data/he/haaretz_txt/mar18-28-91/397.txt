אני מתאמץ ומתאמץ , מתאמץ , מתאמץ ועוד מתאמץ , ושוב מתאמץ , ועדיין 
מתקשה לגלות את הפתיחת הגדולה לשלום שמצא גיימס בייקר , לדבריו , אצל הערבים . 
ככל שמתרחק הזמן מאותו מסע אופורי , מזכירים סימני הפתיחות הנ"ל את סימני 
הנפט המתגלים אצלנו חדשות לבקרים : הרבה גזים ( בעיקר במסחר בבורסה ) 
אך נפט לא רואים . לא ברור האם בייקר השלה את עצמו שנפתח חלון של הזדמנות 
לשלום , או רק רצה להדביק את השכונה שלנו באווירה של שלום בדבריו האופטימיים . 
מה שהולך ומתחוור ככל שחולף הזמן הוא שאמריקה מסובכת בינתיים די עמוק בעיראק 
ועוד לא רואים את הסוף ושכל הצדדים מחופרים עדיין בעמדותיהם הנוקשות . בדיוק 
כמו לפני המלחמה במפרץ . כל הצדדים כולל סעודיה , ובוודאי סוריה וגם המשלחת 
הפלשתינית הציגו בפניו עמדות לא מתפשרות . בהופעתו השבוע בתוכנית " השבוע 
עם דייוויד ברינקלי " ברשת אן - בי - סי נשאל בייקר : זה שנים לוחשים לנו 
שיש מחשבות חדשות בעולם הערבי ; עכשיו , כשהערבים חייבים כה הרבה לארצות 
הברית , האם אמרתם להם " תואילו בטובכם להכיר בזכות קיומה של ישראל ותבטלו 
את מצב המלחמה עמה ? " בייקר ענה שפנייה זו נענתה תמיד בשלילה , וגם עכשיו 
לא התקבלה . שאלה : האם חשת בשיחתך עם אסד שיש שינוי בעמדתו שחיפה היא 
עיר סורית ? תשובה : סוריה עדיין במצב מלחמה עם ישראל . מצב זה לא השתנה . 
אז מה בעצם כן השתנה ? אולי רק דבר אחד : בייקר מצא אצל המנהיגים הערבים 
ציפייה כי עכשיו ( שהם חברים - חברים ) תהיה ארצות הברית מוכנה לכפות על 
ישראל נסיגה מכל השטחים . וזאת בלי שנתנו לו קצה חוט להיאחז בו , אפילו 
לצורכי אינוסה של ישראל . לא כל שכן קצה חוט לרכך באמצעותו את עמדתה הנוקשה 
של ישראל . פריצת השלום אינה קרובה ואינני רואה את הנשיא בוש מגיע בקרוב 
לכאן מחייך וצוהל כמלאך שלום . קצה חוט הוא דבר חשוב מאוד . כי אם סוריה 
דורשת החזרת רמת הגולן כתנאי למשא ומתן , והפלשתינאים דורשים נסיגה מלאה 
ומדינה משלהם וכל רשימת תביעותיהם הידועה יכול להופיע שמיר בטלוויזיה מחייך 
מאוזן לאוזן , ולומר שאנו מוכנים לנהל משא ומתן ללא תנאים : " הם ידרשו 
את רמת הגולן ואנחנו נאמר לא " . דבר אחר היה אילו בא לכאן בייקר עם בשורה 
דרמטית כלשהי או תכליתית במידה שהיתה מעמידה את שמיר בדילמה מול הציבור הישראלי . 
שמיר , האיש היחיד שבעצם קובע היום במדינה , שממשלתו תלויה אף בקיצונים 
ממנו , אינו יכול לשחק את בגין אפילו רצה . כי בייקר לא הביא שום דבר מלבד 
משאלה - דרישה שניישם את החלטה 242 , ונוותר על השטחים . מה חדש כאן ? 
כמה צדק סאדאת באמירתו הבלתי נשכחת שהסכסוך הישראלי - ערבי הוא ב09 אחוז 
פסיכולוגי . הוא נתן בשעתו למנחם בגין קצה חוט פסיכולוגי אדיר : נכונותו 
לסיים את מצב המלחמה , להכיר בישראל ולחתום עמה על חוזה שלום . על סמך 
הפיתוי הזה , שנבדק בדיפלומטיה שקטה באמצעות צד שלישי , יכול היה בגין 
להציע פיתוי נגדי החזרת הריבונות המצרית על סיני . שני האויבים , שאלפי 
הרוגים וארבע מלחמות הפרידו ביניהם , יכלו להציע זה לזה הצעות שאף אחד מהם 
לא יכול היה לסרב להן . בצדק התחלקו סאדאת ובגין בפרס נובל לשלום , בעוד 
הנשיא קרטר לא שותף בפרס . האמריקאים , בעיצומה של הכנת ועידת שלום בין - 
לאומית , היו בפאניקה כשנודע להם שסאדאת עומד לבקר בישראל בעסקה שנסגרה 
בין שליחו של בגין לשליחו של סאדאת . השירותים הטובים של ארצות הברית נדרשו 
אמנם , אך רק אחרי ששני הצדדים עשו את פריצת הדרך הפומבית המהותית והפסיכולוגית . 
שמיר אינו בגין , אצל הפלשתינאים אין סאדאת , והגדה אינה סיני . על כן 
גם אין לצפות משמיר שהוא יגיע לבדו עם הפלשתינאים למצב שיוכלו בשקט להציע 
זה לזה הצעות מפתות , כפי שעשו סאדאת ובגין . לשם כך דרוש לשני הצדדים 
קצה חוט בצורת פיתוי , הצעה שקשה לסרב לה , שארה"ב לא הצליחה עדיין להשיג . 
הדיבורים על ערוץ דו - מסלולי או על מסלול דו - ערוצי , הם דיבורים בעלמא . 
גם ה"צעדים מעודדי אמון " שעליהם מדבר עכשיו בייקר אינם מספיקים כדי להעמיד 
את יצחק שמיר בפני אתגר עם עצמו , או בעימות עם דעת הקהל הישראלית . גם 
לא יכולה להיות פריצת דרך לשלום כל עוד לא ישוכנעו הערבים שעל שגיאות משלמים , 
ושהם לא יוכלו להשיג עכשיו את מה שיכלו לקבל לפני 34 שנים , רק משום שלא 
הצליחו להביא לחיסולה של ישראל . הבוחר הישראלי וצריך להביא בחשבון שלחץ 
אמריקאי עלול להביא להקדמת הבחירות זקוק ליותר מאשר משאלות שבלב כדי להפיל 
את ממשלת שמיר הנוקשה , ולבחור תחתיה ממשלה המוכנה לפשרות . 09 אחוז הפסיכולוגיה 
שעליהם היה מדבר סאדאת הם החסרים בגישה של הממשל כלפי הערבים והישראלים כאחד , 
כדי להביאם לוויתורים הדדיים . 
