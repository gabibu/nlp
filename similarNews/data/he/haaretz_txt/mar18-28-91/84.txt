כל מי שנוסע בכביש ואדי מילק , מדרום למושבה בת - שלמה , איננו יכול שלא 
להבחין בהר מיוער , שפסגתו ומורדותיו מכוסים עצי אלון . זוהי שמורת הטבע 
של הר חורשן , אחת משמורות הטבע היפות והנשכחות בארץ , שהוכרזה בראשית 
שנות השבעים ואשר מקיפה כיום יותר מ007 , 1 דונם של היער הים תיכוני הטבעי 
של דרום - הכרמל וצפון - השומרון . השמורה היא קטע מיער גדול , המקיף כעשרים 
אלף דונם , שאת חלקו נטעה הקק"ל וחלקו הוא יער טבעי שהשתמר . ההסבר להשתמרות 
זו של גוש יער כה גדול במקום כה מרכזי , נעוץ בכך שהקרקעות במקום אינן מהפוריות 
ומהמשובחות לשימושים חקלאיים . גם שלטונות המנדט הכירו בייחודו של המקום , 
ושמורת הטבע של הר חורשן היא למעשה המשך של שמורת היער המנדטורית שטופחה 
כאן . עדות לכך היא שרידי בית היערן ששכן כאן באותם ימים . את המראה יוצא 
הדופן מקנים לשמורה עצי האלון המצוי ואלון התבור , שצפיפותם רבה , וביניהם 
פזורים עצי אורן ירושלים , הבולטים מעל יתר העצים . בתוך היער הטבעי גדלים 
גם אלה ארץ - ישראלית , קטלב , עוזרר קוצני , אגס סורי , אשחר רחב עלים 
ומינים אחרים של עצים , שיחים ומטפסים של החורש הטבעי . בשבת שעברה הציעה 
שמורת הר חורשן למבקריה שפע של פריחות אביב : מרבדי כלניות , משטחי רקפות 
ומגוון גדול של מיני סחלבים , שקרקע הגירנית היא מצע נוח להתפתחותם , בהם 
סחלב פרפרני , סחלב הגליל , סחלב אנטולי , דבורניות ועוד . למבקר בשמורה 
מומלץ אפוא להצטייד במדריך או במגדיר צמחים , ובייחוד באלה הכוללים צילומים 
ואיורים , שכן הקטלוג בהם נעשה על - פי צבעים , ולכן הם מאפשרים גם לילדים 
ליטול חלק בזיהוי הצומח . אנו טיילנו בשמורה עם פקח רשות שמורות הטבע באזור , 
אריה קלר , שטיפוחה של השמורה נזקף לזכותו . כדי להגיע לשמורת הר חורשן 
יש לפנות מזרחה בצומת פרדיס , לכביש ואדי מילק ( כביש מספר שבעים ) ולחלוף 
על פני צומת היקב המוביל לזכרון יעקב . בהמשך מגיעים לפנייה לכפר הנוער 
מאיר שפיה ולמחצבת שפיה , שכה פוגמת בנוף הכרמל הדרומי . מיד אחריה , 
מימין לכביש , נמצא מבנה גשר אבן קמור שריד לדרך שעברה כאן בתקופה העותומנית , 
ומולו , מן העבר השני של הכביש , שלט עץ של הקק"ל ורשות שמורות הטבע , 
המפנה לשמורת הר חורשן . לאחר נסיעה של כמה מאות מטרים בצלע ההר , בדרך 
עפר משובשת מעט , מגיעים לגבול השמורה . ממקום זה אפשר לבחור באחד מבין 
המסלולים . אפשרות אחת היא להמשיך ישר ( שמאלה ) על גבול שטחי העיבוד . 
אם בוחרים בה , כדאי להצטייד במפת שבילי הכרמל , שבה מצוינות אחדות מדרכי 
היער . מסלול זה יוביל את המטיילים לחניון , וממנו יוכלו להמשיך רגלית 
באחד משני שבילי הטיול ( שביל אדום ושביל שחור ) שסימנה החברה להגנת הטבע . 
אפשר גם להמשיך בדרך עד לראש ההר כמעט , ומשם להמשיך רגלית במסלול קצר . 
אפשרות שנייה היא להחנות את הרכב ברחבה שליד השלט ולשוטט בסביבה , והאפשרות 
השלישית היא לעבור את הרחבה ולרדת לעבר מטע הזיתים , להחנות שם את הרכב , 
ללכת בדרך העפר כמאתיים מטרים עד לשביל האדום ולהמשיך בו . אגב , לפני 
היציאה יש להצטייד במים . מכל מקום , השביל המסומן באדום מתחיל בחניון , 
ואילו השביל המסומן בשחור הוא שביל החזרה , שמסלולו קצר וטבעתי . המסלול 
הטבעתי , שראשיתו שביל אדום והמשכו שביל שחור , מציע למטייל היכרות עם 
מגוון הצומח ועם הנופים המייחדים את השמורה , והסיור בו ייארך כשעתיים - 
שלוש . ראשיתו בשביל רחב והמשכו בשביל צר המטפס לאחת מפסגות הר חורשן . 
מן הפסגה יורדים ימינה בדרך עפר עד לצומת סימון שבילים , וכאן אפשר לבחור 
באחד מבין שני המסלולים . המסלול הארוך , המסומן באדום , יוביל לחירבת 
טאטא , ואילו המסלול הקצר , המסומן בשחור , יוביל לחניון המוצא . אם 
בוחרים במסלול השחור , יורדים לאחר כמה עשרות מטרים לשביל העובר בתוך חורש 
צפוף , מגיעים לפסגה נוספת , וממנה יורדים בשביל תלול לנקודת המוצא . את 
הטיול בהר חורשן אפשר לשלב בביקור במושבות הראשונים , בת - שלמה וזכרון 
יעקב , או בשמורת נחל מערות , שהביקור המודרך בה כולל תוכנית אור - קולית 
לכל המשפחה . 
