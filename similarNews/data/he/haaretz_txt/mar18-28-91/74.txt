במאבק שבין החברה להגנת הטבע למשרד השיכון , הנסב על תוכנית המשרד לבנייה 
בפארק החולות ובדיונה הגדולה בדרום אשדוד , באו אירועי השבועות האחרונים 
והעמידו תקווה זו בסימן שאלה . לאחר הפגנת הזדהות עם החברה להגנת הטבע , 
שערכו במקום אלפי מטיילים , נפגש שר השיכון אריאל שרון עם ראשי החברה . 
הוא סיפר להם כי הוא מכיר את השטח , שכן צנח בו בעבר , והבטיח שיורה לאנשי 
משרדו לפעול למניעת הפגיעה באזור ייחודי זה . אבל חרף הבטחת השר , הגישו 
אנשי משרדו את תוכנית הבינוי של אחד משלושת הרבעים העומדים במרכז המחלוקת 
רובע י"ג ללא שינוי , והיא אושרה בוועדה המיוחדת לאישור בנייה מזורזת 
לעולים במחוז הדרום . בעקבות זאת פנו החברה להגנת הטבע והפרופסורים יהודה 
ורנר וצבי אברמסקי לשר הפנים , וטענו כי יישום התוכנית ברובע י"ג יפגע במערכת 
האקולוגית של הפארק , שהוא הקטע השלם האחרון של נופי חולות נודדים פעילים 
במישור החוף . פתח הצלה הסתמן בראשית פברואר , כאשר הובאה התוכנית לאישורו 
של שר הפנים , שהחוק מגדיר אותו כ"גורם מאשר סופי " . בישיבה שקיים השר 
הוחלט כי אפשר לבנות ברובע י"ג , למעט במתחם שבדרומו . את פרטי ההחלטה 
שלח מנכ"ל המשרד אל יו"ר הוועדה לאישור בנייה מזורזת לעולים במחוז הדרום , 
שלום דנינו , ואל מנהל מחוז המרכז במשרד השיכון . " לאחר קבלת חוות הדעת 
של מנהל התכנון במשרד הפנים , השתכנעתי שיש מן הצדק בטיעוני הפונים לשר . 
על כן אני עושה שימוש בסמכותי על - פי חוק התכנון והבנייה ואינני מאשר את 
התוכנית כמות שהיא " , נאמר במכתב . " אפשר יהיה לאשרה אם ייקבעו לה שני 
שלבי פיתוח : שלב א , המקיף כשמונים אחוז מיחידות הדיור , ייבנה בהתאם 
לתוכנית , בעוד שלב ב , החיוני לקיום פארק החולות , לא יפותח עתה , ובחצי 
השנה הקרובה ייעשה מאמץ לגבש תוכניות חלופיות אחרות " . אלא שמשום מה העדיף 
המנכ"ל לא לדבוק בעמדה שנקט והוסיף פסקה , שממנה עולה כי אם בתוך חצי שנה 
לא יושג הסדר למחלוקת , אפשר יהיה לאשר גם את שלב ב בתוכנית . בסוף פברואר 
קיימה הוועדה המיוחדת לאישור בנייה מזורזת לעולים במחוז הדרום ישיבה , אבל 
ההחלטות שהתקבלו בה לא היו חד - משמעיות . מצד אחד נדמה היה שהוחלט לאשר 
רק את שלב א , מצד אחר צוין בפרוטוקול שהוחלט לדחות את הדיון בחודש ימים , 
לעריכת בירורים בין מנכ"לי המשרדים המעורבים בפרשה . " לבקשת נציג משרד 
השיכון בעניין עבודות עפר ותשתית , מחליטה הוועדה להשאיר את ההחלטות הקודמות 
בעינן " , נאמר בפרוטוקול הישיבה . למשרד השיכון זה הספיק . למחרת החלו 
הכלים הכבדים בביצוע עבודות העפר בשטח המיועד לרובע י"ג , ואנשי החברה להגנת 
הטבע החלו לחשוש כי במסגרת יצירת העובדות בשטח ייפגע גם שלב ב . כדי לעצור 
את הדחפורים ולהכריח את שלום דנינו לפעול על - פי העמדה שנקט מנכ"ל משרד 
הפנים , שיגרה אליו החברה להגנת הטבע , באמצעות עו"ד רנאטו יאראק , מזכר 
דחוף שבו נאמר , בין השאר : " החלטת מנכ"ל משרד הפנים מאמצע פברואר אינה 
מאפשרת ביצוע עבודות בכל חלק שהוא מהתוכנית . . . מכל מקום , ברור כשמש 
שאין כל בסיס בדין לביצוע עבודות בשטח שלב ב , וכל אישור באשר לשלב ב הוא 
בלתי חוקי לחלוטין . . . די בעבודות עפר ותשתית בלבד כדי לגרום לפארק 
החולות נזק שאין לו תקנה . . . נבקש אישורך המיידי לכך ששום עבודה , 
לרבות עבודת עפר , לא תבוצע בשטח שלב ב , שאם לא כן תיאלץ החברה להגנת 
הטבע לנקוט צעדים כדי לוודא שהחוק יישמר וייאכף " . תגובתה החריפה של החברה 
להגנת הטבע עשתה את שלה , ובמכתב שהוציא דנינו אל ראש עיריית אשדוד ואל 
מנהל מחוז המרכז במשרד השיכון , הוא כתב : " בהמשך לנוסח החלטת הוועדה , 
הריני מבקש להבהיר כי בישיבות הקודמות שדנו בתוכנית רובע י"ג לא נתבקשה 
הוועדה ואף לא נתנה היתר לעבודות עפר ותשתית . על כן יש להימנע מביצוע כל 
עבודה בתחומי תוכנית זו " . לפי שעה החליטה הוועדה המיוחדת אחרי דין ודברים 
חריף בין נציג משרד השיכון וראש עיריית אשדוד , צבי צילקר , לבין רכזת 
החברה להגנת הטבע בדרום , בלהה גבעון לאשר הוצאת היתרי עבודה לעבודות עפר 
ותשתית רק על כ%58 מהשטח המתוכנן , כהחלטת שר הפנים . בשבועות הקרובים יתקיימו 
כנראה דיונים על עתידם של שני הרבעים המרכזיים בפארק החולות י"ד וט"ז , 
ועל שלב ב של רובע י"ג , במטרה לנסות ולגבש במסגרת מינהל התכנון של משרד 
הפנים תוכנית שתהיה מקובלת על כל המעורבים במחלוקת . 
