מלחמת המפרץ לא פסחה עלינו , אבל חומרת הנזקים ברכוש והפסדי הכלכלה מחווירים 
לעומת המיעוט של אבידות בנפש . מותר לקבוע שיצאנו בחסד ממבחני המלחמה , 
אבל אין מנוס מלבחון בדיעבד את השאלה , מה היה קורה לו היה סדאם חוסיין 
מגשים את איומו והיה מפעיל נשק כימי נגדנו . ספקות ביחס ליעילות המסכות נגד 
גזים רעילים התעוררו בקרב הציבור עוד בימי המלחמה ; הם התבססו בעיקר על 
מספרים שציינו שנות ייצור של כמה וכמה מהן , או על העדרו של נתון זה . 
אחר כך התגלו פרטים מדין - וחשבון , אשר מבקרת המדינה מסרה על תוכנו לראש 
הממשלה , לשר הביטחון ולרמטכ"ל עוד בזמן המלחמה . פרטים אלה חיזקו את 
החשדות הללו ואף הוסיפו טענות , שעוררו רושם מדאיג מאוד . מאז הפרסום בהארץ " 
נכנסה ועדת הכנסת לביקורת המדינה בעובי הקורה והתחילה לתבוע מהרשויות הנוגעות 
בדבר תשובה על הנקודות הקריטיות המפורטות בדו"ח , שהוכן על ידי מי שממונה 
במשרד מבקר המדינה על הטיפול במערכת הביטחון . ישיבות ועדת הכנסת לביקורת 
המדינה הן סגורות , אבל אמצעי התקשורת מצליחים להשיג מידע מסוים המועלה 
בהן ; וכך נודע לציבור כי הרמטכ"ל דוחה , בנימה נרגשת , את טענות מבקרת 
המדינה . אמנם גם רב - אלוף דן שומרון איננו דוחה אותן מכל וכל , אלא מודה 
כי צה"ל היה יכול לספק מיגן טוב יותר לאוכלוסייה האזרחית לולא נאלץ לפעול 
במסגרת של אילוצים תקציביים . אבל ביסודו של דבר קיבלה , לדעתו , האוכלוסייה 
האזרחית מיגון טוב , והוא גם מסביר מדוע היה נחוץ לספק לחיילים מסכות מהסוג 
המבטיח אטימה משוכללת בהרבה בהשוואה לזו שהבטיחו המסכות שסופקו לאזרחים . 
יש בין חברי ועדת הכנסת המשתכנעים מהסברי הרמטכ"ל ; אחרים מתמידים בספקותיהם , 
כולם או חלקם . ראשי צה"ל שהופיעו בוועדה מתייצבים בפניה כחזית אחת , 
וכולם מסתמכים על דעתם של " מומחים " עלומי - שם , אשר אין לדעת מי קבע 
את מומחיותם . הוועדה החליטה לקיים ישיבה נוספת ביום ד ולשמוע הסברים נוספים . 
משמע , כי לא כל השאלות שנשאלו בישיבה של יום א זכו לתשובות המניחות את 
דעתם של כל חברי הוועדה . יקשה על קוראי העיתונים , על סמך דיווחים שבהכרח 
אינם שלמים כי עיתונאים אינם נוכחים בישיבות הוועדה לחרוץ משפט מי צודק : 
מבקרת המדינה או צה"ל והמומחים שצה"ל מסתמך עליהם . הנושא רגיש מכדי שהציבור 
ישאב את המידע הדרוש לו מאמצעי התקשורת בלבד , כי הם מנועים מליצור לעצמם 
תמונה שלמה מהדיון בוועדה . השאלה אם האוכלוסייה האזרחית היתה יכולה לעמוד 
במבחן של התקפת גזים רעילים בעזרת אמצעי מיגן שסופקו לה מידי צה"ל , מוסיפה 
להטריד . מן הראוי , לכן , כי דו"ח מבקר המדינה יפורסם עתה , ובמלואו . 
הרמטכ"ל , שהתנגד תחילה לפרסום , הסכים במרוצת הדיון שיפורסם , תוך כדי 
מחיקות המתחייבות מהדאגה לביטחון המדינה , כחלק מהדו"ח השנתי של מבקר המדינה , 
ב5 ביוני . אין להבין את סיבת הדחייה . מה שהציבור יהיה רשאי לדעת בעוד 
ששה שבועות , הוא יכול ורשאי לדעת גם עתה . אם יש נוהג כי חלקים מהדו"ח 
השנתי לא יפורסמו בטרם יפורסם הדו"ח השנתי כולו הנסיבות המיוחדות במינן 
הקיימות במקרה הזה מצדיקות סטייה ממנו . רק אם הציבור ידע במדויק איזה פגמים 
מצאה מבקרת המדינה בסוגיה המדוברת , יוכל לשפוט אם הרמטכ"ל עונה לעם ואם 
צה"ל עשה בעבר את כל האפשרי להגנתו מפני התקפות גזים ; ורק אז יוכל להיות 
רגוע גם באשר לעתיד . 
