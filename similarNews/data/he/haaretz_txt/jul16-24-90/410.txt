נשיא סוריה חאפז אסד ומארחו הנשיא חוסני מובארק הסכימו אמש , בסיבוב השני 
של שיחותיהם בארמון ראס אל - תין באלכסנדריה , לפעול להעמקת הסולידריות 
הערבית ולעמידה משותפת נגד הסכנות המאיימות על האומה הערבית . הנשיא אסד 
הגיע אתמול לביקור ממלכתי ראשון במצרים זה 71 שנים וזכה לקבלת פנים חמה . 
אלפי מצרים מריעים ומנופפים בדגלים סוריים ומצריים עמדו לאורך הדרך משדה 
התעופה שבפרוורי אלכסנדריה לארמון ראס אל - תין שלחוף הים התיכון . ביקור 
זה , שיימשך שלושה ימים , הוא ביקור הגומלין לביקורו הרשמי של הנשיא מובארק 
בדמשק במאי לאחר חידוש היחסים הדיפלומטיים בין שתי המדינות בדצמבר אשתקד . 
מקורות ערביים מסרו אמש , כי ערפאת , הנמצא בחארטום , מוכן לבוא לאלכסנדריה 
לפגישת סולחה עם הנשיא אסד , אם האחרון ייענה סופית בחיוב למאמצים המצריים 
בעניין זה . לא נמסר מדוע נבחרה אלכסנדריה למקום השיחות בין שני הנשיאים 
אולם דיפלומטים העלו השערה , כי ייתכן שאסד עדיין איננו מוכן לבקר בקאהיר , 
מכיוון ששם ממוקמת שגרירות ישראל . 
