( ע ) . משטרת מרחב דן החליטה שלא לפתוח בחקירה נגד חברי הכנסת שמעון 
פרס ואברהם שריר , לאחר תלונה שהגיש נגדם עו"ד אהוד פלג , על ביצוע לכאורה 
של עבירות מתן וקבלת שוחד ושל הפרת אמונים . במכתב ששיגר סגן ניצב בני שפריר , 
קצין אגף החקירות של מרחב דן לעו"ד פלג , הוא מציין כי על דעת פרקליטת 
המדינה , אין מקום לפתוח בחקירה , מאחר והדברים עליהם הוא התלונן , הם 
בגדר המקובל במו"ם קואליציוני , ואין בכך עבירה פלילית . אתמול שיגר עו"ד 
פלג ערר על החלטת המשטרה , ליועץ המשפטי לממשלה יוסף חריש . בערר מציין 
פלג כי הוא רואה בדאגה רבה את תשובת המשטרה , מאחר ומשתמע ממנה כי מעשי 
עבירה שהפכו לנורמה מקובלת במציאות הישראלית מקבלים משום כך הכשר חוקי וחסינות 
מפני חקירה משטרתית . מדיניות זו של המשטרה , טוען פלד , סותרת את לשון 
החוק ואת רוחו וכן את פסיקת בג"ץ . בנמקו את הערר שהגיש מוסיף פלג כי ח"ך 
אברהם שריר כבר הכריז כי הצעד שעשה הסכם תמיכתו במערך נעשה בניגוד לאידיאולוגיה 
הפוליטית שלו ועל מנת לקבל טובות הנאה אישיות של שיריון תפקידו כשר לשתי 
קדנציות והבטחת מינויו לתפקיד ממלכתי בכיר , לאחר סיום שירותו . " התנהגות 
זו אינה עולה בקנה אחד עם הנחיותך כיועץ המשפטי לממשלה , כפי שהובאו בראיון 
בעיתון ידיעות אחרונות ב6 באפריל השנה " , מוסיף פלג . עו"ד פלג ציין כי 
גם בית המשפט העליון התייחס לא אחת לסוגיה זו של שוחד בחירות וקבע כי טובת 
הנאה ישירה , המובטחת לבעלי השפעה תמורת תמיכתם , מהווה שוחד ואף אם חל 
ערוב של מניע מושחת ומניע טהור גם יחד , תהיה טובת ההנאה כולה בבחינת שוחד . 
