צעד רציני ומשמעותי ראשון בדרך למימוש עיסקת מקסוול עם הקבוצות הירושלמיות 
בית"ר והפועל , נעשה אתמול . פטרוני האגודות , שר הבריאות אהוד אולמרט 
וח"ך עמנואל זיסמן , נתבשרו , כי איל העיתונות הורה להעביר מיליון שקל 
לכיסוי החובות לכדורגלני שתי הקבוצות . בעקבות הודעתו של רוברט מקסוול , 
נשלחו כבר אמש למשרדו של נציגו בישראל , עו"ד יעקב נאמן , רשימות המפרטות 
במדוייק את סכומי החובות לכל אחד משחקני שתי הקבוצות . על פי התוכנית , 
אמור עו"ד נאמן למסור כבר ביום א הקרוב לנציגי הקבוצות את ההמחאות , כדי 
שהללו יעבירו אותן לידי השחקנים . הודעת מקסוול נתקבלה בסיפוק רב בקרב השחקנים 
המייחלים זה חודשים רבים לסילוק החובות , אך מנגד רבים מהם חוששים כי אם 
אכן תמומש תוכנית איחוד שצי הקבוצות , עלול מעמדם להיפגע . פטרונו של הפועל , 
ח"ך זיסמן , הגיב אתמול על צעדו של מקסוול : " אנחנו כבר רואים את השמש , 
אבל הדרך עוד ארוכה . סילוק החובות הוא אמנם רק צעד ראשון , אך חשוב ביותר 
כדי שנתחיל את התוכניות לעונה הבאה עם שולחן נקי " . גם מנהל בית"ר , אברהם 
לוי , התומך באיחוד , הביע קורת רוח : " עכשיו יהיה קל יותר לסיים את 
המו"ם עם השחקנים לקראת העונה הבאה . עד אתמול , איש מהם , ובצדק מבחינתם , 
לא הסכים לדבר על העונה הבאה " . על אף צעד מעודד זה , ההערכה בירושלים 
היא , כי תוכנית האיחוד כנראה אינה ניתנת למימוש , והיחידים בשלב זה המביעים 
אופטימיות הם אולמרט וזיסמן . לדעתם , יש בכוחם לשנות את תקנון ההתאחדות 
לכדורגל ולהתגבר גם על כל המכשולים הרבים , בהם החוקתיים , למימוש העיסקה 
הגדולה . יצויין , כי למרות עמדתם והשפעתם של השר אולמרט וח"ך זיסמן , 
ושל יו"ר תנועת החירות בבירה , ח"ך רובי ריבלין , יאלצו הללו בכל מקרה 
לבקש את אישורם של סניפי תנועת החירות ומפלגת העבודה בירושלים , לביצוע 
תוכנית האיחוד . בעקבות ההתפתחות האחרונה , נראה כי שחקני שתי הקבוצות יפתחו 
לאלתר באימונים לקראת העונה הבאה , אך ברור שכל עוד לא תושג פריצת דרך ממשית 
מצידו של מקסוול באשר לתכנית האיחוד , תערוך כל קבוצה בנפרד את הכנותיה 
לעונה הבאה , כאילו תכנית האיחוד אינה עומדת על הפרק . הסיכויים להתיצבותם 
של כל השחקנים לאימונים , נראים עתה ודאיים לאור ההחלטה לשלם את המגיע להם . 
אולם ברור , כי אם יסוג מקסוול מסיבה כלשהי מהבטחתו והכספים לא יגיעו לידי 
השחקנים עד יום ב בבוקר , הרי לפחות שחקני בית"ר נחושים בדעתם שלא לפתוח 
באימונים . נציגו של מקסוול , עו"ד נאמן , נפגש אתמול עם ראשי ההתאחדות 
לכדורגל ועם היועץ המשפטי של ההתאחדות , עו"ד צבי יפה . בפגישה נבדק ההיבט 
התקנוני של איחוד הקבוצות . כיום , אין התקנון מאפשר איחוד מסוג זה והבעיה 
תיבחן בשבוע הבא . 
