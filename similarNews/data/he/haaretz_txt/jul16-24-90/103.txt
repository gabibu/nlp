בודות הגמר של בוגרי בצלאל כוללות בין השאר איורים מצוינים של רינת הופר 
וגדעון עמיחי , כרזות בעלות כיוון אישי של ענת זבצקי , הלל אבט ודלית גרוסי , 
אמצעי הבעה יוצאי דופן של פיטר גוטמן ורועי קורן , סמלים - ארכיטיפים 
של אירית פישמן ועבודת מיצג של איתן ברטל . כל אלה מצביעים על יכולתם של 
הגרפיקאים הצעירים לזנק לאחד מענפי היצירה התחרותיים ביותר . עם זאת , 
דווקא המיומנות הטכנית והיצירתיות השופעת מרוב העבודות שבות ומחדדות את שאלת 
קנה - המידה לשיפוטן . אם נקודת המוצא היא ההיבט התכליתי של המקצוע , הציפייה 
היא שהברק , הליטוש והתחכום יהיו מכוונים כולם למשימה אחת : לכידת תשומת 
לבו של הצופה . איכותם של הכרזות , האיורים , העטיפות וכל שאר המוצגים 
נמדדת בימים אלה ביכולתו של המעצב ליצור את התדמית הנכונה ולהתאים את אמצעי 
ההבעה לתנאי תקשורת ההמונים המהירה , המוזנת בשפע מידע . הפישוט והרידוד 
של המסר נעשים יתרון למי שמבקש להרחיב את קהל - היעד , ואילו " הגבהה " 
של סמלים ודימויים עלולה להפוך למכשול . מסתבר , שגם השנה שיננו הסטודנטים 
היטב את כללי המלחמה המקצועית . אין זה מפליא , שתהליך העבודה הדורש מהם 
לתמצת , להקציע וללטש את המסר גורם לרבים מהם להסתפק בהברקות טכניות ובדימויים 
קליטים שאינם דורשים מאמץ אינטלקטואלי . לכן העבודות המעניינות הן דווקא 
אלה , שיוצריהן העזו לחרוג מהמוסכמות ולהתנתק מהמישור השיווקי מתוך רצון 
להעשיר את יצירתם ברבדים שאינם נקלטים במבט אחד . יהודה חופשי , למשל , 
בחר בנושא שנועד מלכתחילה רק לקהל - יעד מצומצם . הוא עשה מחקר על סמל 
בצלאל המקורי משנת 6091 , פירק אותו למרכיביו הצורניים , ויצר גרסאות חדשות 
של הסמל בהתאם להתפתחותם של הסגנונות האמנותיים מתחילת המאה ועד שנות הששים 
( מהקוביזם והפוטוריזם ועד לפוף - ארט ) . שני המלאכים רחבי הכנפיים , 
הרכונים על ארון הקודש , שעוצבו במקור בסגנון האר - נובו , מטיילים על 
פני ההיסטוריה כשהם לובשים כתשעים צורות . הם עוצבו בממדים זעירים על דפים 
קטנים שחוברו זה לזה בצורת סרט רץ , שהודבק לאורך שלושה קירות . הצופה 
מחויב לא רק להתקרב ולבחון את הפרטים המשתנים בכל תקופה , אלא גם להכיר 
את תולדות האמנות . חופשי בחר להדגיש את ההיבט האליטיסטי של המקצוע . המחקר 
לא היה אמנם מעמיק די הצורך , ורמת העיצוב הגבוהה לא נשמרת לכל אורך הסדרה , 
אבל העבודה כולה היא בעלת משמעות וערך ותואמת את הציפיות מבגר של מוסד אקדמי . 
גם ויקטור כהן הציב לעצמו אתגר מסובך : עיצוב מגזין בכריכה קשה בנושא המיתולוגיה 
היוונית . הרעיון של עדכון המיתולוגיה אינו מקורי , ודאי לא בעידן הפוסט 
מודרניסטי , אבל הניסיון לתרגם את הערכים והמיתוסים האל - זמניים למונחים 
של התקשורת העכשווית הוא מעניין . כהן , שנולד וגדל ביוון , ניסה לשבור 
מוסכמות על ידי שילוב של חומרים " גבוהים " ו"נמוכים " . הוא צירף טקסטים 
הלקוחים בין השאר מיצירותיהם של אפולינר וסארטר עם שירים של פיטר גבריאל 
וגוני מיטצל . שילובם של אלה בסיפורי המיתולוגיה נועד להמחיש את הרלוונטיות 
של המיתוסים העתיקים . עיצוב הטיפוגרפיה התבסס לא רק על שיקולים אסתטיים , 
אלא גם על השאיפה לבטא באמצעותה את התכנים הפנימיים של הטקסטים . איכות 
האיורים מרשימה . הם מורכבים מקטעי צילומים , שנאספו ממקורות שונים ומשונים 
והודבקו זה לזה בקומפוזיציות נועזות . העזה מסוג אחר גילה נועם שכטר . 
הוא עסק בתולדות הסכסוך הישראלי - הפלשתיני , והנושא הלוהט טופל באמצעים 
" קרים " ביותר . הוא הוציא מהמאבק בין שני העמים את הפאתוס והרגש והעביר 
את העניין לרמה רציונלית מופשטת . העבודה קיימת במישור הלשוני ומתמקדת 
בהשוואה של טקסטים בעברית לטקסטים בערבית . בחירת הקטעים נעשתה בקפדנות 
מתוך מטרה לאפיין באמצעותם את ההיסטוריה של הבעיות של שני העמים . העבודה 
בולטת בסגנונה ה"עני " . היא מתפרשת על פני ששה לוחות , שממדיהם הקטנים 
כמו מנסים להימלט מההגדרה המקובלת של כרזה . שכטר מדגיש במופגן את עליונות 
הטקסט על פני הדימויים . גם כשנעשה שימוש בדימויים סמליים כמו מיזוג בין 
דגל ישראל לדגל פלשתיני , בין מסגד עומר לדגם בית - המקדש , או בין צילומים 
מהטבח במעלות לצילומי הריסת בית בשכם , הם כרקע חיוור בלבד . הכיתוב המודגש , 
המתורגם לשתי השפות ומעוצב בסוגי אותיות שונים ובצבעים שונים , אינו מבקש 
להקל על הצופה . הצפיפות והגיוון של הכיתוב יוצרים תחושה של חוסר בהירות 
ואנדרלמוסיה , המבטאים היטב את המצב הקיומי הקשה של שני העמים . ההתייחסות 
למקורות , כמו הכרזות של דוד טרטקובר משנות השבעים , ולצבעים הדהויים , 
המאפיינים הן את הנוף צרוב השמש משני עברי הקו הירוק והן את העיצוב " דל 
החומר " ששלט בגרפיקה הישראלית עד לשנים האחרונות , מבליטה את הגוון המקומי 
של עבודתו . המעצב הצעיר , המפנה את גבו לכל חוקי המשחק , אולי לא יוצף 
מיד בהצעות עבודה ממשרדי פרסום , אך הגרפיקה הישראלית עשויה לזכות בכוכב 
חדש . 
