הוצאת " כתר " הוציאה עד עתה שלושה כרכים מכל כתביו של בנימין תמוז . 
הוא זכה לראות בחייו את צאת ספר הסיפורים ( כולל " חולות הזהב " ) , " חיי 
אליקום " וספרו האחרון " הזיקית והזמיר " . במלאת שנה למותו , וזמן קצר 
לפני צאת הכרך הרביעי מן הכתבים , הכולל סיפורים מאוחרים יותר בהם " מינטאור " , 
התכנסו ידידים ומוקירי זכרו בקפה שמתחת לחנות " כתר " ברחוב דיזנגוף . 
כרמית גיא , שהיתה אמורה להנחות , ציינה בדברי הפתיחה שהדוברים מסוגלים 
להנחות את עצמם , וכיוון שהקשר שלה עם תמוז נעדר עניין לציבור , הסתפקה 
בקריאת קטעים מכתביו בראשית הערב ובסופו . הדוברים , אכן , לא חשו צורך 
במנחה . פתח את הדברים אורי אבנרי , שאמר שבהספדים מדבר בדרך כלל המספיד 
על עצמו יותר מעל נשוא ההספד . הוא זכר לתמוז שערך הכרות בינו לבין רטוש 
מהפגישות החשובות בחייו של אבנרי , והיתה רק פגישה אחת והעלה זיכרונות 
מביתו של תמוז בשנות הארבעים ברחוב נחלת בנימין , הבית שהורגשה בו נוכחות 
אמו של תמוז , ועמדו בו פסליו , רחבי שת וקטני ראש . אבנרי ראה בתמוז 
ובכל מה שייצג את התרבות הישראלית המתהווה כאן . אהרון אמיר , שני לדוברים , 
פתח בכך שחשש שנוכחותו של " בובי " מקסוול , הבעלים החדש של " כתר " , 
תחייב אותו לדבר אנגלית ורווח לו שיוכל לדבר עברית . הוא דיבר על שותפות 
הדרך והאידיאה בינו לבין תמוז בשנות הארבעים , ועל הקרע שחל ביניהם אחר 
כך . זו היתה האידיאולוגיה שגרמה לאמיר להחליף את שמו לשם עברי ( מליפץ ) 
וגם לשנות באחת את חיתוך דיבורו . הוא תיקן פרטים מזיכרונו של אבנרי ( 
הדירה של תמוז היתה רק חדר מעופש , תמוז שנא את אמו , החדר היה בחלק של 
רחוב נחלת בנימין שלא היה מדרחוב ועוד ) וסיים , כאסוציאציה לשם ספרו האחרון 
של תמוז , כי בחמש השנים של הידידות ביניהם היתה בתמוז הייחודיות של קול 
הזמיר , ובשנים שלאחר מכן היה זיקית . אהרון אלמוג קרא , בהתרגשות רבה , 
שיר שכתב על פגישה וטיול עם תמוז בדרך לגשר בשכונת התקווה . ציטוט מן השיר 
נקלט היטב , והיה ציטוט ממכתב שכתב אלמוג עצמו מאנגליה לתמוז שהיה אז בארץ : 
" סדנא דארעה כולו חרא " . דברים מן הלב ממש אמר במפגש זה יורם ברונובסקי , 
שפגש את תמוז כשהיה עיתונאי קטן ב"הארץ שלנו " ותמוז היה לו דמות אב . 
ברונובסקי סיפר כי נשא דברים לזכרו של תמוז באנגלית דווקא באוניברסיטת אוקספורד , 
ושם היו סופרים אנגלים שהכירו את תמוז כדיפלומט ופחות כסופר . באירוע שהתקיים 
במוצאי שבת היו בקהל אנשים שהכירו את תמוז כאדם , וגם כאן איש לא דיבר על 
תמוז הסופר . ברונובסקי סיפר איך נלווה לתמוז בטיוליו בלונדון וגילה שם שכיות 
חמדה שאנגלים מלידה לא ידעו על קיומן . הוא סיפר איך נלווה אליו בטיולים 
כאלה בתל אביב , וכיצד כששב למקומות אלה ללא תמוז , ואחרי מותו , גילה 
כיצד איבדו המקומות מקסמם . כך עמד על גדולתו של תמוז , שהיא גדולתה של 
ספרות , להפוך את המקומי לאוניברסלי . 
