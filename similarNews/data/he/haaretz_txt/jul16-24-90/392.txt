נשיא סוריה התבטא במסיבת עיתונאים שקיים יחד עם נשיא מצרים באלכסנדריה , 
בנימות שונות מאלה שהיינו רגילים לשמוע מפיו לפני פגישה זו . " אין לנו 
( לסוריה ) חילוקי דעות עם מצרים בשאלת השלום . אנו מוכנים להשתתף בתהליך 
( . . . ) אני מוכן להצטרף למאמצי השלום של מובארק " . במלים אלה יש 
מן החידוש ; ואם חידוש זה מסתבר על רק צמצום התמיכה הסובייטית בסוריה , 
אין בהסבר זה כדי למעט ממשמעותו . חשוב גם לציין , כי המנהיג הסורי הודיע 
שהוא מקבל את החלטות 242 ו833 של מועצת הביטחון . אולם גם בהזדמנות זו דאג 
חאפז אל - אסד לסייג את נכונותו העקרונית : " הבהרתי שדרושים עתה צעדים 
חדשים לחידושו של תהליך השלום " . בלשכת ראש הממשלה הכחישו את הטענה , לפיה 
יצחק שמיר ביקש מחוסני מובארק להעביר לאורחו הסורי הזמנה ישראלית לחתום על 
הסכם שלום בין שתי המדינות . בין אם נאמין להכחשה זו בין אם לאו הדעת נותנת 
כי מובארק היה ממילא מנסה לשכנע את מנהיג הסורי שיחדל להחרים את תהליך השלום , 
שמצרים מעוניינת מאד בקידומו . חוסני מובארק אינו רוצה גם עתה , כאשר 
התקבל בחזרה לחיק המשפחה הערבית , להיות המנהיג הערבי היחיד שחתם על חוזה 
שלום עם ישראל ומקפיד על שמירתו . נשיא סוריה , השרוי עדיין בסכסוך המסורתי 
עם הפלג העירקי של מפלגת הבעת , מעוניין בהידוק קשריו עם מצרים ; גם על 
רקע זה אפשר להבין מדוע מכריז אסד על נכונות " להצטרף לתהליך השלום " 
אותו תהליך שפסל עד אתמול . אולם אסד מעמיד תנאים . לפי הדיווח ב"הארץ " 
אתמול , הוא תובע שישראל תיסוג מרמת הגולן ותסכים מראש לתוצאות השיחות . 
על נקלה יובן למה כוונתו : הוא מוכן לשלום אתנו לפי אותם תנאים שהשיגה 
מצרים . משה דיין הבטיח לאנואר אל - סאדאת , לפני בואו לירושלים , את 
כל חצי - האי סיני ; מנחם בגין הסכים , מאוחר יותר , על דעתו של אריאל 
שרון , לפינוים של כל היישובים בפתחת רפיח . חאפז אל - אסד אינו נוהג באופן 
בלתי רציונלי אם הוא דורש להעתיק את המודל המצרי לסוריה . לפי אחת הסברות , 
מוכן אסד אפילו לפרז את רמת הגולן , ולפתח בו יישובים אזרחיים . גם בנידון 
זה הוא הולך לפי הדוגמה המצרית ; אבל הנסיבות הגיאוגרפיות שונות לחלוטין . 
אפילו במקרה שמצרים היתה דורשת מהכוח הרב - לאומי המפקח כעת על תנאי הפירוז 
בסיני " לזוז הצידה " כפי שדרש גמאל עבד אל - נאצר ב7691 מכוח האו"ם 
עדיין היה כל מרחב חצי - האי מפריד בין הצבא המצרי לבין צה"ל ; בעוד שרמת 
הגולן משקיפה על עמק החולה ושולטת על כל השטח מטבריה עד לראש פינה , ואם 
השלטון בדמשק ירצה להשתחרר מהסכם הפירוז ומכבלי הפיקוח , יימצא צה"ל מיד 
בשכנות קרובה ביותר עם הצבא הסורי , ומטעמים טופוגרפיים במצב של נחיתות . 
יוצא , כי התנאים של אסד להסכם שלום אינם כאלה שישראל תוכל לקבל . מוטב 
שלא נשלה את עצמנו כאילו נשיא סוריה מתכוון לתנאי פתיחה כאשר הוא מדבר על 
נסיגת ישראל מרמת הגולן ; אלה תנאים , שאין לו ברירה אלא לדבוק בהם . 
נוכח ההישגים שהיו למצרים בהסכם עם ישראל , על דעתה של ממשלת הליכוד , 
אסד לא יוכל להרשות לעצמו להשלים עם ויתורים אפילו לפי המתכונת של פשרה טריטוריאלית , 
שסאדאת הצליח לחמוק מהם . נוכל לרשום לפנינו מתוך סיפוק , כי המנהיג הסורי 
מאמץ לעצמו סגנון דיבור שאיננו עולה בקנה אחד עם החזון של " סוריה רבתי " . 
אבל נכונות עקרונית להצטרפות לתהליך השלום המתעלמת מדאגת ישראל לביטחונו 
של חלק ניכר משטחה כל הצפון אינה מבטיחה גדולות ונצורות בעתיד הנראה לעין . 
