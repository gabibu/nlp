בצמרת המשטרה ובאגף החקירות שוקלים בימים האחרונים כיצד לטפל בתלונה שהוגשה 
לפני כמה ימים , על - ידי קציני משטרה , נגד סנ"ץ בלה ויינשטוק . בתלונה 
מתבקשת המשטרה לחקור חשדות לכאורה על מסירת עדות שקר על - ידי ויינשטוק בבית 
הדין למשמעת של המשטרה , בעת שכיהנה כראש היחידה לחקירות פנים . מדובר בעדותה 
במשפטו המשמעתי של קצין המשטרה משה פרידמן ( כיום מפקד מרחב השרון ) לפני 
כחמש שנים . התלונה נגד ויינשטוק הוגשה , כנראה , על רקע מאבקה , בגיבוי 
מבקרת המדינה , לחשיפת אי - סדרים , טיוח חקירות ואי - מיצוי הדין עם קציני 
משטרה שהוחשדו בפלילים . בעדותה בפני הוועדה לביקורת המדינה של הכנסת , 
שדנה בליקויים שחשפה מבקרת המדינה בחקירות הפנים במשטרה , העלתה סנ"ץ ויינשטוק 
האשמות קשות נגד בכירים לשעבר במשטרה . ויינשטוק טענה , כי הבכירים התערבו 
בחקירות , מנעו מיצוי הדין עם קצינים שנחשדו בפלילים ושיבשו הליכי חקירה . 
במרבית המקרים התייחסה סנ"ץ ויינשטוק למקרים שאירעו לפני שנים אחדות . קציני 
משטרה רבים טענו אחר - כך , כי ויינשטוק מגזימה ואינה דוברת אמת . שניים 
מקציני המשטרה אף אמרו זאת בגלוי שלשום , כשהופיעו בפני הוועדה לביקורת 
המדינה . קציני משטרה שהופיעו בוועדה וקצינים נוספים המתכוונים להופיע בפניה 
מותחים ביקורת קשה על דרכי עבודתה של סנ"ץ ויינשטוק , בעת שכיהנה כראש היחידה 
לחקירות פנים במשטרה , עד לפני חמש שנים . בעקבות מאבקה הגלוי של ויינשטוק , 
העלו קציני משטרה מקרים בהם נחשדה ויינשטוק עצמה , לדעתם , בביצוע עבירות , 
כגון מקרה פרידמן . נראה , כי קציני המשטרה שהגישו את התלונה סבורים , 
כי אם ויינשטוק דורשת למצות את הדין עם קציני משטרה אחרים , יש מקום לדרוש 
מהמשטרה למצות את החקירה גם בענינים הנוגעים אליה , שלא נחקרו עד היום מסיבות 
לא ברורות . בתלונה שהוגשה נגד ויינשטוק מפורטות עדויותיה , הסותרות גרסאות 
והעדויות , שמסרו מספר קציני משטרה , בכמה נושאים שונים . הסתירות עוררו 
חשדות לכאורה למתן עדות שקר על - ידי סנ"ץ ויינשטוק , או אחרים , בבית 
הדין למשמעת . אחד מהקצינים , שגרסתו סתרה את גרסת ויינשטוק , היה הקצין 
הממונה עליה באתה תקופה , תת - ניצב יורם גונן , שכיהן כסגן ראש אגף החקירות . 
אף שהעדויות הסותרות זכו לדיון נרחב בבית הדין למשמעת ולאחר המשפט הועלו 
דרישות לחקור את הענין , לא נערכה חקירה עד היום . נוכח רגישות הנושא והחשש 
שאם תפתח חקירה משטרתית פנימית בעניינה של ויינשטוק עלול הדבר להתפרש כנסיון 
לפגוע בה בשל האשמותיה , מעיינים עתה בצמרת המשטרה בתלונה ודנים כיצד לטפל 
בה . אחת האפשרויות היא , שהטיפול בתלונה יידחה עד לאחר שייסתיים הדיון 
הנערך בכנסת בנושא . אפשרות אחרת היא , שהתלונה תועבר ליועץ המשפטי לממשלה , 
לקבלת חוות דעתו והנחייתו . דובר המשטרה סירב אתמול להתייחס לנושא . הוא 
אישר רק את הידיעה , כי הוגשה תלונה רשמית נגד ויינשטוק , הנוגעת לעדויותיה 
במשפטו של משה פרידמן . 
