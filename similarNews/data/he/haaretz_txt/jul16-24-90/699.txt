אני חושב שרפול נהג בחוסר אחריות ובצביעות . גם בתקופה שבה שנינו היינו 
יחד מג"דים ומח"טים היו תאונות באימונים , אז רפול התפטר ? גם כשרפול היה 
קצין חי"ר וצנחנים ואלוף פיקוד היו תאונות והוא לא הסיק מסקנות . כאשר הוא 
היה רמטכ"ל היו תאונות באימונים וגם אז לא זכור לי שרפול הגיש מכתב התפטרות . 
. נושא הכומתה הפך אצל רפול לשיגעון . חשוב לזכור שבמרבית השנים , החיילים 
בצה"ל הלכו ללא כומתה על הראש . במשך כל השנים התנהלו בצבא ויכוחים אם יש 
קשר בין ההתנהגות של החיילים לסממנים חיצוניים כמו חבישת כומתה , לבין המשמעת . 
בתקופת פעולות התגמול של הצנחנים , לא היתה משמעת פורמלית ובכל זאת היתה 
משמעת צבאית יוצאת מן הכלל . תמיד הייתי בדעה שבצבא כמו צה"ל , שחייב להיות 
כל העת בכוננות מלחמתית , אין שהות למעבר מצבא פורמליסטי לצבא לוחם . הדגש 
צריך להיות בשילוב של משמעת מבצעית עם איכות מעולה של מקצועיות , כלומר 
שדה האימונים חייב לתת את הדימוי הקרוב ביותר לשדה הקרב . אינני מתרשם שחלה 
התרופפות במשמעת המבצעית . צריך להיזהר מהכללות לא מבוססות ; אי - אפשר 
להסיק שתאונת האימונים בצאלים מצביעה על התרופפות המשמעת . תמיד היו תאונות 
אימונים . כשהייתי סמח"ט , הועמד למשפט מ"ף מצטיין ששניים מחייליו נהרגו 
בתרגיל לילה בגלל שהוא שינה את ההוראות . שר בממשלה רשאי בהחלט למתוח ביקורת 
על הרמטכ"ל , ושרים נוהגים לעשות זאת בקביעות . אבל הדבר צריך להיעשות 
או בישיבת הממשלה בנוכחות הרמטכ"ל , או בוועדת החוץ והביטחון ולא מאחורי 
גבו של שומרון . אין מצב שבו הצבא מחוסן מביקורת , אבל התפרצות של שר לתקשורת , 
בלי שהיה בשטח , בלי שחקר ושמע את ההסברים , תוך שהוא קושר זאת לנושא 
שהוא היה מעורב בו אישית זה חוסר - אחריות , היעדר שיקול דעת וצביעות , 
שכן רפול יודע היטב כמה תאונות אימונים היו בצה"ל בזמנו . 
