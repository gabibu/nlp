בחודשים אפריל - יוני הסתמנה מגמה של התרחבות בפעילות הכלכלית בכל ענפי המשק . 
בתקופה זו הסתמן מפנה בפעילות התעשייתית , תוך התאוששות המכירות לשוק המקומי . 
כך עולה מסקר חברות לרביע השני של 09 , שערך בנק ישראל . בסקר נקבע , 
כי ההתרחבות בפעילות הכלכלית באה לאחר 72 חודשים רצופים של קיפאון או ירידה 
בפעילות בענף התעשייה . במקביל , נמשכה מגמת הגידול בהיקף הפעילות בבנייה 
ובבתי הארחה , שהחלה כבר ברביע הראשון של השנה . בבנק ישראל ציינו כי סקר 
זה מחזק את ההערכה שחל מפנה בפעילות הכלכלית במשק , כיוון שהוא מראה על 
התאוששות גם בענף התעשייה . סקירה על ההתפתחויות הכלכליות במשק , שפירסם 
בנק ישראל באחרונה , הצביעה אף היא על התאוששות מסוימת במצב הפעילות , 
אולם בסקירה זו לא היו נתונים לרביע השני של השנה על פעילות התעשייה . השיפור 
בתעשייה חל הן בתפוקה וביצוא והן בניצול האפקטיווי של כושר הייצור . הגידול 
בהזמנות , במיוחד ליצוא , מעיד על האפשרות להמשך מגמה חיובית זו גם במחצית 
השנייה של השנה . העלייה שהתגברה מאוד בחודשים האחרונים גרמה להאצה בפעילות 
של ענף הבנייה . התחזיות לרביע הבא מצביעות על גידול נוסף בבנייה וגורמי 
הייצור המועסקים בהן , חומר גלם והון . ההתרחבות הנמשכת בתחילת השנה בתיירות 
לישראל מוצאת את ביטויה בגידול בשיעורי התפוסה בבתי המלון , ובציפיות חיוביות 
ביותר להמשך הגידול ברביע הבא . השוואה עם הרביע המקביל אשתקד מלמדת כי 
העלייה בפעילות ובתחזיות בענף זה היא מעבר לגידול העונתי הרגיל . ניתוח ממצאי 
סקר התעשייה מצביעים כי במרבית החברות בענף התעשייה ציינו כי קיימת התאוששות 
במכירות לשוק המקומי , שמאז תחילת 88 היו בסימן ירידה . שיפור זה בולט 
בענפי המתכת , הכרייה והחציבה , וחומרי הבניין , המפיקים את מירב התשומות 
לענף הבנייה . בענף המזון בולט הגידול הן ביצוא בפועל והן בהזמנות ליצוא , 
לעומת קיפאון מתמשך במכירות לשוק המקומי . תמונה הפוכה מתקבלת בענף הכימיה 
והתרופות , שבו יש גידול ניכר במכירות לשוק המקומי . מספר החברות שדיווחו 
ברביע האחרון על עלייה בתפוקה , ביצוא בפועל , במכירות לשוק המקומי ובניצול 
כושר הייצור , היה גבוה באופן מובהק ממספר החברות שבהן חלה ירידה במשתנים 
אלה . האחידות במגמת השיפור ברוב המשתנים המרכזיים מצביעה על האפשרות שאכן 
החל מפנה חיובי בפעילות הענף כולו סבורים בבנק ישראל . מחברי הסקר מציינים , 
כי אופטימיות זהירה ומוגבלת מסתמנת גם מהתחזיות לגבי הרביע הבא , הן בגידול 
קל בהזמנות לשווקי חוץ ופנים והן בציפיות להפסקת הירידה הנמשכת זה 3 שנים 
במספר המועסקים . 
