מליאת רשות השידור לא תכונס כדי לדון בביטול סדרת השידורים החיים " אולפן 
קיץ " . יו"ר רשות השידור , אהרן הראל , והמנכ"ל , אריה מקל , דנו בסוגיה 
עם היועץ המשפטי של הרשות , עו"ד נתן כהן . כהן קבע , כי את לוח השידורים 
הקודם של הטלוויזיה , אותה ממילא אישרה המליאה בעבר , אין צורך להעלות 
לאישור בכינוס נוסף שלהמליאה . לדברי המנכ"ל , מתנהלים בימים אלה דיונים 
בינו לבין מנהל הטלוויזיה , יוסף בראל , לגיבוש לוח משדרים חדש שייכנס 
לתוקף בחודש ספטמבר . הלוח יכלול שורה של שינויים וחידושים , כולל מהדורת 
חדשות באנגלית . הלוח יוגש לאישור המליאה במחצית השנייה של חודש אוגוסט . 
סגנית שר הקליטה , גאולה כהן , הביאה אתמול בפני המנכ"ל פנייה בשם ועדת 
השרים לענייני עלייה וקליטה , המבקשת את סיועם של כלי התקשורת הממלכתיים 
בנושא זה . סוכם על משדרים אחדים בנושא , בין היתר שידור מגזין שבועי לענייני 
עלייה וקליטה . תיבדק אפשרות לתת כותרות ברוסית לשורה של משדרים דוקומנטריים 
ואחרים . בקרוב תתקיים פגישה דומה בנושא זה גם ברדיו . 
