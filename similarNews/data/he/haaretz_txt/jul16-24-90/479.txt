פטרוני קבוצות הכדורגל הירושלמיות , בית"ר והפועל , השר אהוד אולמרט וח"ך 
עמנואל זיסמן , החליטו אתמול , בעצה אחת עם ח"ך ראובן ריבלין , להיענות 
להצעתו של איל העיתונות רוברט מקסוול , לאחד כבר בעונה הקרובה את שתי הקבוצות 
הירושלמיות . התשובה החיובית למקסוול נשלחה אמש באמצעות פקסימיליה . ההחלטה 
להשיב בחיוב נתקבלה לנוכח מצבם הכלכלי החמור של בית"ר והפועל והערכת גורמים 
בקבוצות הללו שלא ניתן בשום פנים ואופן להתגבר על גרעונות בשיעור של מיליוני 
שקלים . עתה מקווים כי בעקבות התשובה החיובית , יזרים מקסוול את הכספים 
שהבטיח לכיסוי החובות , כבר בימים הקרובים . אולם , בשתי הקבוצות נערכים 
לאפשרות כי עסקת מקסוול לא תתממש ובשבוע הבא הן אמורות להתחיל באימונים , 
כל אחת בנפרד . החשש הוא כי מקסוול יתקל בקשיים רבים בדרכו למימוש האיחוד 
ולבסוף יסוג ויסתפק בתרומה כספית . השר אולמרט אמר , כי הוא אינו רואה שום 
פתרון אחר מלבד איחוד הקבוצות : " איש זולת מקסוול לא יהיה מסוגל להתגבר 
על חובות כה כבדים " . ח"ך זיסמן : " אם יפעל מקסוול לאיחוד , נשתף עימו 
פעולה ונענה לכל דרישותיו . נמלא את חלקנו בתנאי שהוא ימלא את חלקו כפי 
שסוכם והוא יעביר לאלתר את הכספים לכיסוי חובות השחקנים " . מנהל בית"ר ירושלים , 
אברהם לוי , אמר כי הוא אינו הולך לאיחוד בשמחה , אך זהו צו השעה . " חייבים 
לבצע צעד קשה זה " . שלומי מלכה מהפועל אמר שאינו מאמין כי האיחוד ייצא אל 
הפועל , אך הוא אינו מודאג . לדעתו של אודי אשש , בלם בית"ר , הצעת האיחוד 
של מקסוול אינה אלא נתיב מילוט מהעיסקה בצורה אלגנטית ולא נראה לו כי האיחוד 
אמנם יתממש . 
