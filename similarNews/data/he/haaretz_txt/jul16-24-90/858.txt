השיחות בין משלחות מזרח גרמניה לישראל , הופסקו מבלי שנקבע מועד להמשכן . 
עם זאת , הביעו גורמים מדיניים בירושלים את התקווה , כי השיחות יימשכו 
בחודשים הקרובים . לדבריהם , בסיבוב השיחות השלישי שהתקיים בתחילת החודש 
בקופנהאגן , עדיין לא הושגו סיכומים בנושא חידוש היחסים הדיפלומטיים בין 
שתי המדינות ובנושא הסדר השילומים . נודע , שבשלב זה עדיין לא נדונו סכומי 
השילומים שממשלת מזרח גרמניה תשלם לניצולי השואה , משום שהדיונים התמקדו 
בנושא הכרתה של ממשלת מזרח גרמניה באחריותה להשמדת בני העם היהודי במלחמת 
העולם השנייה . בסיבוב השיחות השלישי שהתקיים ב23 ביולי בקופנהאגן , ייצגו 
את ישראל סמנכ"ל משרד החוץ , יוסף גוברין , היועץ המשפטי של משרד החוץ , 
רובי סייבל , ויועץ שר החוץ לענייני תפוצות , מיכאל שילה . בתשובה לשאלה , 
מדוע ערב הסיבוב השלישי של השיחות , העריכו במשרד החוץ כי עומד להיחתם 
במהלכן הסכם בראשי תיבות לכינון יחסים דיפלומטיים , השיבו במשרד החוץ " כנראה 
שהציפיות המוקדמות היו אופטימיות מדי , אבל בשיחות הוברר שישנם עדיין כמה 
קשיים שטרם נפתרו והם ידונו בסיבוב השיחות הבא . אבל חשוב להדגיש שנקבע 
שיהיה המשך לשיחות , כדי שלא ייווצר הרושם שהשיחות התפוצצו " . 
