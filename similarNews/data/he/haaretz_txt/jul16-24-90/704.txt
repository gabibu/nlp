הוועדה לזוגות צעירים בעיריית תל - אביב החליטה אתמול על שורה של אמצעים 
לסייע לזוגות צעירים במימון רכישת דירה ובתשלום שכר - דירה . יו"ר הוועדה , 
איתן סולמי , מסר כי עיריית תל - אביב תקים שתי קרנות מיוחדות . האחת 
תעמיד הלוואה נוחה לטווח - ארוך לזוגות צעירים המבקשים לרכוש דירה בת"א , 
והאחרת תסייע לזוגות צעירים , המתקשים בתשלום שכר - דירה , על - ידי השלמת 
הסכום שאין ידם משגת לשלם . סולמי ציין , כי טרם נקבעו הקריטריונים הסופיים 
למתן ההלוואות והסיוע , אולם הקו המנחה הוא להגביל את מתן הסיוע לדירות 
עד גודל מסויים , תוך העדפה לאזורים מסוימים . הכוונה היא להעניק הלוואה 
עומדת בשיעורים שטרם נקבעו לרכישת דירה . הזוג הצעיר יפרע את ההלוואה בתשלום 
אחד רק לאחר שימכור את הדירה שבגינה זכה לסיוע , לרגל הרחבת המשפחה ונסיבות 
אחרות . הקרן לסיוע בשכר דירה תוקם ככל הנראה על - פי הקריטריונים שיקבע 
משרד השיכון בדבר הקרן ששר השיכון יוזם הקמתה בשיתוף עם מרכז השלטון המקומי . 
עוד החליטה הוועדה לזוגות צעירים בעיריית תל - אביב להמליץ בפני מועצת העירייה 
להשוות זוגות צעירים לעולים חדשים בהטבות בתשלומי הארנונה . הכוונה להחיל 
על זוגות צעירים בשנה הראשונה לנישואיהם פטור מלא או כמעט מלא בתשלום הארנונה 
ופטור חלקי בשנה השנייה . 
