שר החקלאות , רפאל איתן , אמר אתמול שהוא מתנגד לפיצול הייצוא של תוצרת 
חקלאית טרייה בין כמה חברות מסחריות . התנגדותו מוסברת ברצון למנוע מצב 
שבו יצואנים ישראלים יתחרו בינם לבין עצמם בשווקי היעד ויגרמו להורדת מחירים , 
במקום להשיג עליית מחירים . איתן הגיב בכך על לחצים שמפעילות עמותות החקלאים 
להפסקת הריכוזיות המונופוליסטית ופתיחת ערוצי הייצוא בפני גופים נוספים המתמחים 
בייצוא חקלאי , כדי שהמגדל יוכל לבחור את החברה המסחרית שדרכה ייצא את תוצרתו . 
שר החקלאות , שדיבר במהלך סיור שקיים במסוף של אגרקסקו בנמל התעופה בן 
גוריון , אמר עם זאת שלגבי השיווק של תוצרת טרייה בשוק המקומי , יש להתיר 
למגדל לבחור להתקשר עם כל גוף העוסק בכך , העונה על קריטריונים מקצועיים 
נאותים . בפגישת היכרות שקיים אתמול השר איתן עם ראשי מועצות השיווק של תוצרת 
חקלאית , הוא ניסה להרגיעם לנוכח השמועות על שינויים במבנה והתפקוד של חלק 
מהמועצות , עליהן תמליץ ועדת ההיגוי שמינה , בראשות ח"ך יואש צידון ( 
צומת ) . איתן הבהיר , שמשרד החקלאות אינו מתכוון לבצע צעדים דרסטיים 
כלפי אחת המועצות , אלא רק ללחוץ עליהן להתייעל . לדבריו , " כדי להגדיל 
את רווחיות היצרן ולהקטין את העלות לצרכן , אין מנוס מלבצע קיצוצים בשלב 
הביניים , קרי מועצות השיווק " . מנכ"ל משרד החקלאות , גד שליטין , דחה 
את הביקורת על החלטת המשרד לסגור את הסניף בנצרת , המשרת בעיקר את המגדלים 
הערביים . בדברו במסיבת עיתונאים אמר שליטין , כי סגירת המשרד היא במסגרת 
תוכנית לצמצם את מספר המחוזות במשרד החקלאות בלי לפגוע בשירותים הניתנים 
לחקלאים . 
