מפכ"ל המשטרה הורה לחקור באמצעות קצין בודק , אירוע בו נגנבו כמויות גדולות 
של נשק ותחמושת מבונקר במפקדת משמר הגבול בלוד , לפני שלושה שבועות . אלמונים 
שחדרו כנראה מבחוץ למפקדת משמר הגבול בלוד , פרצו לתוך בונקר התחמושת במקום 
וגנבו מתוכו כמויות תחמושת גדולות , בעיקר כדורים לנשק קל . בעקבות גילוי 
הפריצה והגניבה , בבונקר הנמצא במתחם משטרתי שמור , הורה רב ניצב יעקב 
טרנר על חקירת הפרשה על ידי קצין בודק . מימצאי בדיקת הקצין הבודק עדיין 
לא התקבלו והבדיקה נמשכת . המקרה עורר דאגה ומבוכה במשטרה ובמשמר הגבול , 
לנוכח העובדה שהגנבים הצליחו לחדור בקלות לתחום מפקדת משמר הגבול , המגודרת 
והמאובטחת , מבלי שאיש מהשומרים במקום הצליח להבחין בהם . הגנבים שהו , 
לפי ההערכה זמן מה בתחומי המפקדה ולאחר מכן אף פרצו ללא בעיות לתוך הבונקר , 
גנבו ממנו תחמושת והסתלקו מבלי שהופרעו במלאכתם . גורמים במשטרה ציינו עם 
זאת , כי הבונקר , שמטעמי ביטחון מרוחק מעט מבניין המפקדה , לא היה מוגן 
באמצעי מיגון מיוחדים . לפי אחת ההערכות , הפורצים שגנבו את התחמושת היו 
ילדים ששיחקו בסביבה . מפקדת משמר הגבול בלוד שוכנת בקצה המזרחי של העיר 
וגובלת בשטחים פתוחים ובבתי ספר . לפי ההערכה ביקשו ילדים שידעו על קיומו 
של בונקר התחמושת , להוציא ממנו כדורי נשק קל , כדי להשתמש באבק השריפה 
למעשי קונדס . עם זאת אין מוציאים מכלל אפשרות כי התחמושת נגנבה על ידי 
גורמים פליליים , או עוינים . במשטרה שוללים את האפשרות כי גניבת התחמושת 
נעשתה על ידי חיילי משמר הגבול , שיש להם גישה לבונקר התחמושת . בעקבות 
החדירה לתחומי המפקדה והפריצה לתוך בונקר התחמושת , יוגברו אמצעי הביטחון 
והשמירה בתחום המפקדה ויוחמרו אמצעי הפיקוח , למרות שהיתה במקום שמירה במשך 
42 שעות ביממה , גם לפני המקרה . בשלב זה עדיין לא ברור אם יוסקו מסקנות 
אישיות , נגד מפקדים או שומרים שהיו במקום . 
