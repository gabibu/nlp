הצעקות , הדחיפות והאווירה הסוערת של כמעט פיצוץ , שבו אתמול לדקות ספורות 
לאולם מרכז הקונגרסים בתל אביב , יותר מחמש שנים לאחר סיום ועידת הליכוד 
במקום ברעם אדיר . אולם הפעם , הצעקות היו בכינוס מרכז מפלגת העבודה שהתבקש 
להכריע אם להזדרז ולקיים כבר בשבוע הבא התמודדות בין שמעון פרס ליצחק רבין 
על ראשות המפלגה . האווירה העליזה של מעין קרנבל , שאפיינה בשנים האחרונות 
את כינוסי ההתמודדות במרכז מפלגת העבודה , הפכה אתמול לסוערת , רווית מתחים 
ועצבים , שרק דברי הרגעה ברגע הנכון , מפי מזכ"ל המפלגה ח"ך מיכה חריש , 
והזרועות החסונות של אנשי חברת השמירה שהוזמנו למקום , הצילו את הכינוס 
מהגורל שפקד את הליכוד . היו אלה דווקא תומכיו של פרס שהקדימו ובאו לגני 
התערוכה והשתלטו על כל השורות הראשונות באולם . ימין סויסה , דוד כהן וכמה 
בני שכונות ועיירות פיתוח עמדו בראש קבוצת הצעקנים של פרס , שהתסיסו את 
האווירה לכל אורך הכינוס . האות הראשון למה שעתיד להתחולל , היה בעת כניסתו 
של פרס לאולם , באיחור מתוכנן של יותר מחצי שעה , בעת דבריו של המזכ"ל 
חריש . רעש עצום של מחיאות כפיים וקריאות " שימעון - שימעון " מהשורות 
הראשונות מילא את חלל האולם . רוב נציגי השכונות ועיירות הפיתוח תמכו בפרס . 
אנשי " החולצות הלבנות " תמכו ברבין . תומכיו היו שקטים יותר , והפגינו 
ביטחון רב . רבין הקדים ובא לשטח מרכז הקונגרסים . הוא מיקם את מטהו באחד 
החדרים הצדדיים ומשם חילק משימות לאנשיו . ראש מטה יום הבחירות , דני קורן , 
דאג מבעוד מועד להציב באזורים שונים שלטים בעד רבין : " יצחק רבין הצעד 
הנכון במקום הנכון " , " רבין עכשיו " , " ניצחוננו רק עם רבין " . משנודע 
לאנשי פרס על השלטים שהביאו אנשי רבין , הזדרזו להתארגן גם הם . וברגע 
האחרון הניפו ססמאות המבליטות את ניסיון ההדחה מצידו של רבין : " המפלגה 
המדיחה עצמה לדעת " , " ההדחה ככה לא בונים מפלגה " . היו בין חברי המרכז 
גם כאלו שיצאו נגד פרס ורבין גם יחד . אחדים מהם הניפו שלטים בפתח מרכז 
הקונגרסים : " רבין ופרס לרחוב צמח מס 1 " ( בגין פרש לכתובת זו מראשות 
הממשלה ) , " רבין ופרס צאו מחיינו " . חברי מרכז אחרים , עובדי מפעל 
תדיראן , הניפו כרזות נגד ישראל קיסר . 
