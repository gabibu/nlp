חאפז אל - אסד בגלימה של עושה שלום הוא בדותה של כתב רדיו מונטה - קרלו בשירות 
התעמולה הסורית , הסביר שלשום פרשן הטלוויזיה לענייני ערבים אהוד יערי לרפי 
רשף בגלי צה"ל . העולם אולי ניצב משתאה נוכח פייסנותו היחסית של האורח שעשה 
במצרים , אבל בפועל חזר אסד על ניסוחיו הישנים בעד כינון ועידה בינ"ל ונסיגה 
ישראלית מכל רמת הגולן . גם אילו היה השינוי המילולי מובהק , ספק אם ראוי 
אסד לאמון מיידי . מי שנלהב ממנו ומי שסלד מהתנהגותו הנרי קיסינגר ופטריק 
סיל ומשה מעוז תיארוהו בזיכרונותיהם ובמחקריהם כערמומי ושקרן וקר - רוח 
ורוצח . אומנותו הגדולה התמקדה בהונאה בלתי - נלאית . אך לביקור באלכסנדריה 
יש משמעויות ייחודיות . בזירה הערבית הוא בונה את ציר קהיר - דמשק כמענה 
לבדידותו באזור וכהתבצרות מדינית נוכח האיום מעיראק . בתמורה הוא נאלץ 
לשמוע מחוסני מובראק הרצאה על היתרון הדיפלומטיה על המהלך הצבאי , והאיתות 
הנקלט בעולם הערבי הוא של התמתנות פאסיווית , אפילו רק כהכרח בל - יגונה . 
הרובד העמוק קשור בראיית עולמו . כל מכריו של אסד כתבו כי הוא תופס את הסכסוך 
באזור במונחים היסטוריים . יותר מכל הוא מתגדר בגורל הצלבנים שהועיד אללה 
ליהודים . אלא שהתזה העקבית והישנה שלו מצויה עתה בנסיגה , בגלל הסירוב 
הסובייטי לממן את הכנותיו למתקפה על ישראל ובעיקר עקב העלייה הגדולה לארץ . 
התערות מיליון יהודים נוספים בישראל היא מכה אסטרטגית לפרק הצלבני בתוכניתו 
המדינית ארוכת - הטווח , המקעקעת את ההנחה שאורך - רוח ערבי יספיק לחיסול 
ישראל . התוצאה אינה חד - משמעית . אופציה אחת היא לעלות על נתיב המשא ומתן 
ולפעול במהירות לצמצם את גבולות ישראל למזער האפשרי . האפשרות האחרת היא 
ליזום מלחמה כוללת נגדה , אפילו בתנאים נחותים , מתוך הנחה כי גם תבוסה 
ערבית עלולה לשים קץ לעלייה . ויש , כמובן , הגישה האינטגרטיווית בשלבים , 
זו שאסד צפה בה מקרוב בשנות ה07 , שבהן חישק את ברית מלחמת יום הכיפורים 
עם סאדאת . לא מן הנמנע שאסד מחקה עתה את בעל - בריתו ושנואו המת ממצרים . 
הוא נאלץ להעניק שהות לתהליך מדיני מפותל וממושך , תוך כדי כוננות מתמדת 
למהלך צבאי , שנועד בעיקרו להפסיק את העלייה ולאו דווקא להחזיר לו את רמת 
הגולן . ממשלת הליכוד מודעת לתרחיש זה . יש בה שרים הסבורים כי המניע העיקרי 
לנהל את השיחות עם הפלשתינאים במצרים צריך להיות הרצון להציב חלופה מדינית 
למגמת התוקפנות הערבית המתאחדת נגד העלייה . לישראל יש עניין לנפק לערבים 
עילה לא לצאת למלחמה במטוסי העולים . את החליפה הזאת כדאי לה להלביש קודם 
כל על אסד . דוד לוי כבר רמז בלחישה , כי הוא מעוניין בתשובה חיובית לגיימס 
בייקר , אבל חושש מתגובת נצי הממשלה . הוא מסוגל להיתלות בקהיר ובדמשק . 
משה ארנס ודן מרידור ורוני מילוא ואהוד אולמרט ודוד מגן , שפניהם היו לקהיר , 
יסכימו כנראה להעיף מבט גם לעבר דמשק . אך הממשלה שבויה בניסוחיה . אמנם 
יצחק שמיר הציע לאסד משא ומתן , אבל מה שהיה פעם מטבע לשון ישראלית " בלי 
תנאים מוקדמים " נמצא עתה מצדו השני של המטבע . הרי ישראל היא שמציגה 
תנאים מוקדמים בקביעתה המדינית - החוקית המוצגת מראש , שהגולן הוא חלק בלתי - 
נפרד מתחום ריבונותה . העלייה היא עדיין נכס מקודש במילון הציוני . אולי 
בשמה , ולהצלתה ממלחמת התאבדות ערבית , יתירו לעצמם שרי הליכוד לפתוח 
את החישוקים ולעבור על כמה לאווים מפורשים , ויחזרו לרוח המקורית של " בלי 
תנאים מוקדמים " . 
