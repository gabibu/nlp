בניגוד להחלטה קודמת להוריד את תשדירי השירות של המועצה הכלכלית - חברתית 
( " מה לעשות לעשות ! " ) , החליטה ועדת תשדירי השירות בישיבתה אתמול 
להאריך את שידור התשדירים עד לסוף חודש ספטמבר . לדברי מנכ"ל רשות השידור , 
אריה מקל , נעשה הדבר מתוך היענות לפניית מפיקי התשדירים , שטענו כי לא 
מוצה המבצע לעודד את תוצרת הארץ ואת היצוא . מקל אמר בישיבה שהתשדירים הם 
טובים , נכנסו עמוק לתודעת הציבור וכי השיגו את התוצאה של עידוד תוצרת הארץ . 
התשדירים עם אלכס אנסקי הופקו על - ידי התאחדות התעשיינים , שהגיעה לטלוויזיה 
באמצעות המועצה הכלכלית חברתית . באחרונה פנו לוועדת תשדירי השירות חברות 
כלכליות וטענו שגם להן יש מסר , אך הן אינן שייכות להתאחדות התעשיינים . 
הוועדה הפנתה אותן אל המועצה הכלכלית , ובאמצעותה הפיקו תשדירים שאינם 
כוללים את הסיסמה של " מה לעשות " וללא אנסקי . 
