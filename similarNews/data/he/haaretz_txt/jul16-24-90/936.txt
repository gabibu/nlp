היוזמות של בנק לאומי בתחום שוק ההון והפיננסים נדונו אתמול בישיבת הנהלת 
בנק הפועלים . היוזמות הוצגו על - ידי אריה אבנד , הממונה על החיסכון בבנק . 
בישיבה הועלו יוזמת בנק לאומי לגבי מתן אשראי , לשם השקעה בשוק המניות . 
כן הועלו יוזמות הבנק באשר לאופציות להבטחת הריבית ובעניין תוכנית החיסכון 
בתשלומים . בניתוח שנעשה בבנק לגבי היוזמות של הבנק המתחרה הועלו , בין 
השאר , הנקודות הבאות : אשראי למניות : בבנק הפועלים סבורים , כי ברמת 
השערים הנוכחית בשוק המניות אין זה העיתוי המתאים למתן אשראי נוסף , ומסתייגים 
ממנו . בבנק מציינים , עם זאת , כי הפועלים היה הראשון להציע ללקוחותיו 
אשראי לרכישת ניירות - ערך . אופציות להבטחת הריבית : בבנק הפועלים מדגישים , 
כי בנק לאומי עדיין לא השיג את האישורים המתאימים לאופציות הללו . לדברי 
הבנק , בסיס הריבית ( שהוא המלווה קצר המועד ) טעון שיפור , ואילו המק"ם 
כבסיס אינו רלוונטי לגבי לקוחות רבים . " אם נלך על אופציה להבטחת הריבית , 
נעשה זאת בצורה שונה " , אומרים בבנק . חיסכון בתשלומים : בנק לאומי עדיין 
לא פירסם מהו שיעור הריבית שהלקוח מחויב לו בהחזר התשלומים החודשיים . בבנק 
סבורים , כי לקוח החוסך במסגרת בנק לאומי , אינו יודע מהי הריבית שבה הוא 
מחויב . מבנק הפועלים נמסר , כי מבלי להתייחס לישיבת ההנהלה , היוזמות 
העסקיות של בל"ל טעונות - שיפור . עוד נמסר , כי הבנק אינו צריך להגיב 
מיידית על יוזמות אלה , וכי ברשותו כבר נמצאות תוכניות ( ובכללן הפעלת 
מטריית הקרנות ) , המספקות תשובה לבנק לאומי . 
