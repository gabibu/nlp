בון ( מיוחד ל"הארץ " ) . במזרח גרמניה נמשך אתמול המשבר הקואליציוני סביב 
מועד ההצטרפות של המדינה הקומוניסטית לשעבר לרפובליקה הפדראלית המערב - גרמנית . 
מועד ההצטרפות יקבע , אם הבחירות הכלליות בגרמניה הצפויות ב2 בדצמבר 
ייערכו בשני אזורי בחירות נפרדים במזרח ובמערב , או באיזור בחירות כלל - 
גרמני אחד . למרות נסיונות למצוא פשרה לא הצליחו אמש שותפי הקואליציה להגיע 
להסכמה בשאלה זו . ראש הממשלה לותר דה - מאזייר , ומפלגתו הנוצרית - דמוקרטית , 
רוצים בבחירות בשני מחוזות בחירה נפרדים בטענה שרק כך ניתן יהיה להבטיח 
ייצוג למפלגות מזרח - גרמניות קטנות , שעדיין אין להן אחיזה במערב - גרמניה . 
הסוציאל - דמוקרטים והליברלים , השותפים לקואליציה הממשלתית , דורשים בחירות 
כלל - גרמניות במחוז בחירה אחד עם חמישה אחוזי חסימה . הפולקסקאמר , הפרלמנט 
המזרח - גרמני , דחה את צאתו לחופשה כדי להכריע בשאלה החשובה , המפלגת 
גם את הקואליציה השלטת בבון . מאחורי הקלעים נמשכו אמש המאמצים להשיג פשרה , 
אך משקיפים אומרים שהעמדות של שני הצדדים הן נוקשות ביותר . הסוציאל - דמוקרטים 
והליברלים טוענים , שדה - מאזייר פועל לפי הנחיות של הקאנצלר הלמוט קוהל 
מבון . הקאנצלר מעוניין כנראה בשני אזורי בחירות נפרדים כדי להציל מכשלון 
את השותף הבווארי שלו , האיחוד הנוצרי - חברתי העלול ליפול מתחת לחמשת אחוזי 
החסימה במקרה של בחירות במחוז כלל - גרמני אחד . תוצאה מרכזית של בחירות 
במחוז בחירה אחד תהיה העלמות אפשרית של המפלגה הקומוניסטית המזרח - גרמנית , 
המונהגת על ידי גרגור גיזי . בדיונים בפולקסקאמר בימים האחרונים תמכו הקומוניסטים 
בצורה נמרצת בעמדת דה - מאזייר , והתגרו במתחריהם מן השמאל , הסוציאל - 
דמוקרטים . הקומוניסטים טוענים , כי הסוציאל - דמוקרטים מעוניינים בבחירות 
כלל - גרמניות כדי להביא לסילוקם מן החיים הפוליטיים בגרמניה מאוחדת . אם 
תתקבל עמדת דה - מאזייר , תצטרף מזרח - גרמניה לרפובליקה הפדראלית בלילה 
שלאחר הבחירות בדצמבר . אם תתקבל עמדת יריביו , תהיה ההצטרפות יום אחד 
לפני הבחירות האלה . בינתיים קיבל אתמול הפרלמנט המזרח - גרמני חוק שיביא 
להקמת חמש מדינות מחוזיות . המדינות האלה פורקו לפני 83 שנים על ידי הקומוניסטים . 
החוק פותח אפשרות לכך , שחלק מן המדינות המחוזיות המזרח - גרמניות יתאחדו , 
באופן מלא או חלקי , עם מדינות מחוזיות במערב - גרמניה לאחר האיחוד בין 
שתי הארצות . בעניין אחר הזהירה אתמול ממשלת מזרח - גרמניה , כי בחודשים 
הקרובים יפוטרו יותר ממליון עובדים ברחבי המדינה . ואולם ממשלת בון הגיבה 
בהודעה , כי היא לא תגדיל את האשראי שהחליטה להעניק לממשלה במזרח - ברלין 
מעבר לסכומים שעליהם כבר הוסכם . 
