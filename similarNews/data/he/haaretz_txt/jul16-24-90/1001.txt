קצין משטרה צבאי ראשי , תא"ל שלום בן משה , לא אישר בקשה לעצור חלק מהקצינים , 
שהיו מעורבים בפרשת האסון בצאלים , לשם חקירתם . נודע , כי תא"ל בן משה 
הקים צוות חקירה מיוחד , המורכב ממיטב החוקרים של המשטרה הצבאית , שיחקור 
את נסיבות המקרה בסדר עדיפות עליונה . במהלך איסוף החומר , העלו החוקרים 
את האפשרות לעצור חלק מהקצינים לצורכי חקירה , אך תא"ל בן משה לא אישר זאת , 
בנימוק כי צורכי החקירה אינם מחייבים מעצר . שלשום בלילה נפגש תא"ל בן משה 
עם צוות החקירה , על - מנת לסכם את הנתונים שהעלתה החקירה עד כה , ולגבש 
דרכים להמשכה . צוות החוקרים ביקר במקום האסון ביום הארוע , ואסף ראיות . 
בין השאר , נלקחו רסיסים מהפגז הארטילרי שגרם למותם של החיילים . חומר 
הראיות הועבר בחלקו למעבדות של משטרת ישראל , המשתפת פעולה עם חוקרי המשטרה 
הצבאית . לדברי מקור צבאי בכיר , מדובר בחקירה קשה ומסובכת , ובניגוד להמלצות 
הפיקודיות להדחת חלק מהקצינים , הרי שבנושא החקירה צריך להוכיח כל פרט ופרט . 
" יש להוכיח אם היתה פה רשלנות , ואם נחליט להגיש כתבי אישום , הרי שחומר 
הראיות צריך להיות מוצק ובטוח " , אמר המקור הצבאי . צוות החקירה המיוחד 
מתמקד בעיקר בבדיקת שאלת הרשלנות וחקירת תחום אחריותם של מפקדי התרגיל , 
שהודחו על - ידי ועדת החקירה . מקורות צבאיים מסרו , כי הנחקר העיקרי הוא 
סרן איתן , קצין הקישור הארטילרי , שהיה האחראי למתן פקודת הירי השגויה . 
