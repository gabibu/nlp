, והמחמאה הגדולה ביותר שאני יכול לחלוק לסרט ההמשך , שבוים גם הוא בידי 
גו דאנטה , היא שהוא עורר בי חשק גדול להשלים את החסר דבר שאי - אפשר לומר 
על מרבית סרטי ההמשך , הנראים בדרך - כלל כתוספת מיותרת למקור , שנוצרה 
מטעמים אופורטוניסטיים בלבד , במטרה לנצל את הצלחתו המסחרית של הסרט הראשון 
בסדרה . רובם אף חוזרים על אותם מרכיבים שהפכו את הסרט הקודם ללהיט , בלי 
לנסות לפתח מרכיבים אלה לכיוונים חדשים ומפתיעים . אני מתאר לעצמי שמי שראה 
את " גרמלינס " הראשון עשוי ליהנות מסרט ההמשך אף יותר ממני , או לפחות 
להבין ביתר בהירות את ההיגיון המונח בבסיס ההמצאה העלילתית . למזלי , צפיתי 
בסרט בחברת ידיד שצפה בסרט הקודם , והוא השלים לי את החסר והסביר לי את 
חוקי המשחק . הוא ידע , למשל , מה קורה כאשר הגרמלינס נרטבים או כאשר 
מאכילים אותם אחרי חצות . הוא טען גם , ואני יכול במקרה זה רק לקבל את 
מלתו , שהסרט הראשון היה הרבה יותר מבעית מהנוכחי , שנוטה לעבר הקומדיה 
המטורפת , רבת ההמצאות , בעלת הגוון הסאטירי המובהק ואולי זו הסיבה שנהניתי 
ממנו כל - כך . סיבה נוספת זה סרט כמעט מופשט . הקו בין קולנוע " רגיל " 
לקולנוע מונפש מטושטש בו עוד יותר מאשר ב"מי הפליל את רוגר רביט " , שניסה 
לעשות זאת באופן מכאני . כאן הטשטוש הוא יותר עניין של חופש יצירה והשתוללות 
מוחלטת של הדמיון , כאילו יוצריו פועלים בטריטוריה שכבר אין חלים עליה חוקים 
עלילתיים מסורתיים . לעומת סרטים אחרים מסוגו , כולל " רוגר רביט " , 
שיוצריהם היו נתונים בסוג של מבנה תסריטאי מוכר , שבדרך - כלל סירבל את 
סרטם ומנע מהם להשתולל באמת , מנסים דאנטה ושותפיו את כל הכיוונים האפשריים , 
וככל שזה פרוע ומטורף כן ייטב . זו דרך מסוכנת , אולם כאן זה פועל , 
היות שהם עושים זאת במידה הנאותה של כשרון , שנינות , הומור ודמיון . הגרמלינס , 
למי שאינו יודע , הם חיות - מחמד , מכרסמים שעיניהם נוגות או מחוצפות 
ופניהם מלאות הבעה נוגעת ללב או הבעה מרושעת . אפשרויות התמרן והטרנספורמציה 
שלהם הן בלתי - מוגבלות . הם המצאה תסריטאית מבריקה , משום שהם מסמלים 
שמרנות ואנרכיה כאחד , ולכן ניתן להשתמש בהם כמין כוח מרגיע ומבהיל בו בזמן 
שבוקע מתוך ההוויה האמריקאית העכשווית . הם דימוי קולנועי מעולה , שכולל 
בתוכו אין - ספור ניגודים , ודאנטה משתמש בהם בעשרות וריאציות שונות , 
הנערמות ומצטברות זו על גבי זו בקצב רצחני שאינו חדל להפתיע ולשעשע . העלילה 
עברה הפעם למנהטן , ומתרחשת ברובה בגורד - שחקים מרכז פעילותו הרב - גונית 
של איש העסקים דניאל קלאמף , שאותו מגלם גון גלובר . ברור לכל שזו התייחסות 
סאטירית לדמותו הכל - יכולה של דונלד טראמף ( קלאמף , אגב , פירושו " צבת " ) 
, הנהפך לקריקטורה משעשעת ביותר בגילומו של גלובר . בילי ( זאק גאליגאן ) 
, גיבור הסרט הקודם , ונערתו קייט ( פיבי קייטס ) עובדים שניהם בגורד - 
שחקים זה , וכאשר מגיע למקום גיזמו , הגרמלין הראשון והמקסים , זה שניתן 
לבילי במתנה בסרט הראשון , מתחילה האנרכיה להשתלט על עולם העסקים המסודר 
ורב העוצמה של קלאמף . הסרט גדוש בהתייחסויות לסרטי אימים קלאסיים ואחרים , 
בבדיחות פרטיות ובהתייחסויות למדיום עצמו . הסצינות של הרס עירוני מצחיקות 
מאוד , אך גם רבות - עוצמה בפיוט הסהרורי , המשעשע והמבהיל כאחד , המאפיין 
אותן . בשיאו זה סרט של הזיה עירונית מורכבת ומתוחכמת בהשלכותיה ובדימוייה , 
שיש בה משהו מהכוח של סרטי החזון על התמוטטות התרבות בת - זמננו . מבנה 
הסרט ועלילתו משתמשים באופן שנון במוסכמות זאנר סרטי האסונות , שהיה פופולארי 
לפני כעשור , אולם דאנטה יוצר סרט מתקדם וחריג מהם , שחרף אופיו הבידורי 
מעניק תחושה של קץ המציאות העירונית השאננה שבה הוא מתרחש . התחכום הצורני 
והעלילתי של הסרט מרשים במיוחד . הוא פונה בעיקר לצעירים , ומשתמש לפיכך 
בשליטה המוחלטת שלהם בחוקי המשחק של קולנוע מסוג זה . עובדה זו מעוררת הערכה 
ותחושה שאפשר להשתמש בקולנוע מסוג זה כדי להפנות את הקולנוע המסחרי והבידורי 
לכיוונים חדשים . סרט זה הוא צעד בכיוון הנכון . 
