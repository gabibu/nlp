ככל שמתרחקים מאיטליה ומתחילים לחוש את קצה עונת הליגה שלנו , בעיקר בשל 
ההתעוררות בשוק הכדורגלנים אין נושא חם המעסיק את הנהלות המועדונים וכמובן 
את התקשורת שצמאונה גובר בחודשי הקיץ , כמו התעלומות : מי לקניה , מי 
למכירה ? ואם לא די בעיסוק המסורתי הלוהט ( באיטליה הקדישו לזה אלפי מלים 
ועשרות ספקולציות , עוד לפני שנבחרתם מעדה בחצי הגמר ) , המטיל גם ברווזים , 
נחת בירושלים המיליארדר רוברט מקסוול וחימם את הכותרות . אולי גם את לבם 
של גזברי בית"ר והפועל , כדי להזכיר , אם צריך , את המצוקה הכלכלית בכדורגל 
הישראלי . קידוש ההצלחה ( הנקודות ) משכיח תדיר את בעיות הקיום , כאשר 
זוהר הכוכבים מסנוור את האמונים על מאזני הקבוצות . הנושא הזה כאוב יותר 
הקיץ , לנוכח המשברים הכספיים , עד שאולי המנהלים והמאמנים לא נתנו לבם 
לצו המחמיר שהנחיתה פיפ"א : היד הקשה שיניפו השופטים רשמית , מהשבוע 
על כדורגלנים סוררים , ואשר כבר צרבה את עורם של שחקנים רבים במונדיאל האחרון . 
הצו הזה , אולי עדיין לא שנן דיו בקרב מנהיגי הקבוצות בארצנו המזרח תיכונית 
חמת המזג , מפאת שיגרת העיסוק בענייני השוק . אבל מוכרחים להביא בחשבון 
לקראת העונה הקרובה את סכנת מגפת האדמת - צהבת , שתרגומה המעשי עלול להיות 
לגבי מקלי ראש , צמצום סגלי הקבוצות לפרקי זמן קצרים . שופט שאינו נמנה 
עם הסגל הבכיר בישראל , נתן לכך ביטוי ספונטני , אף שאינו מייצג , כשנפגשנו 
ביום שישי . מלה אחת שבאופנת יוני - יולי על האכזבה מהאיכות במונדיאל , 
ומיד : " ההחמרה בחוקי השיפוט תכניס את השופטים שלנו לצרות , לפחות עד 
שיבינו את הנדרש מהם . יצטרכו להיות אכזרים כלפי שחקנים שהתרגלו לעשות עבירות 
גם חמורות ולא להיענש " . " בענין זה , של ייום התקנות המחמירות , לא תהיה 
כל פשרה " , אמר ברומא יו"ר איגוד השופטים אברהם קליין . הוא מתכוון להחדיר 
זאת במלים ברורות לשופטים כבר בכנס הקדם עונתי שלהם שיהיה בחודש הבא . קליין 
היה קרוב לצלחת ברומא . עמד על חילוקי הדעות שהיו סביב נוקשותו של שפן הנסיון , 
הצרפתי מישל ווטרו , שהרחיק שניים משחקני קאמרון ( אנדרה קאנה ביאיק ובנגנין 
מאסינג ) במשחק הפתיחה נגד ארגנטינה , וגם לא חסך בצהובים . העובדה שהיו 
בכירים ששיבחו את אומץ לבו של ווטרו , והבוס זואו האוולאנז אף החמיא לשיפוט 
באיטליה , רק מחזקת את הצפוי : המת ההחמרות כלשונן , במשרוקית נטויה , 
גם על מגרשינו . הביקורת על רמת השיפוט במונדיאל הזה , נבעה לא רק מטעויות 
שאינן הולמות את בכירי השופטים בתבל ( ? . . . ) , בהן נבדלים דמיוניים , 
אלא בעיקר מהשימוש המופרז , על פי הכללים המיושנים , בכרטיסים , בעיקר 
אדומים . גם אם ינוכו כמה אדומים מוטעים ה - 71 שנשלפו באיטליה צריכים 
לשמש אות אזהרה לכל כדורגלן ( אגב , ב - 68 הורחקו רק 9 שחקנים ) . אני 
זוכר את הסערה שעורר השופט מקולומביה , אדון דיאז פאלאציו , כאשר שלף שני 
כרטיסים אדומים ושמונה צהובים במשחק אחד . לא באיטליה . פאלאציו כבר לא 
היה שם . השיפוט הצבעוני שלו היה במשחק גרמניה מקסיקו ( 00 ) במונדיאל 
68 בעיר הלוהטת מונטריי . הוא הרחיק את הגרמני ברטהולד ואת המקסיקאי אגירה 
ופיזר צהובים לכל עבר , ארבע שנים לפני החלטות החדשות של פיפ"א . עובדיה 
בן יצחק עורר סערה וחילוקי דעות בצד מחמאות מפי מנהיגי השופטים על שפעל 
על פי החוקה שלא היתה ידועה במגרשינו , כאשר הרחיק את הנתנייתי חיים בר , 
לאחר שלא כיבד את המרחק בין החומה לבין בועט כדור עונשין . מעתה , יהיו 
החלטות כאלה לשיגרה , כמו הרחקות של שחקנים פוגעים - מכשילים מאחור שחקן 
פורץ לשער , על פי הגיונו של השופט . לא מובטח שיפוט אחיד גם בהחלטות המחמירות 
האחרונות , אבל כמעט ודאי לפי דברי קליין ההחלטי והקפדן שימים קשים צפויים 
לכדורגלנים ישראלים , שהמנטליות שלהם אינה בדיוק כמו זו של האנגלים , למשל . 
אלא אם כן יכינו את שיעורי השיפוט עוד לפני השריקה ויצנזרו את רגליהם . 
זה חייב להיות תפקידם של המאמנים והמנהלים , בבחינת הוראת חירום . לא לסמוך 
על מראה עיניים של השחקנים ( בטלוויזיה המונדיאלית ) , אלא להוריד הנחיות 
משמעתיות ברורות לפני העונה , לפני המשחקים . שאם לא כן , לא רק פציעות 
ומחלות ידלדלו לפעמים את מאגרי השחקנים , אלא גם הכרטיסים הצהובים והאדומים 
העלולים להיות למגיפה בעונה הקרובה . ואז , מה ערך יהיה לרכישות שמנות 
ומרוקנות קופה , אם בכל פעם יישבו בחוץ כל מי שציפצף על היד החזקה שהנהיגה 
ועדת השיפוט של פיפ"א . 
