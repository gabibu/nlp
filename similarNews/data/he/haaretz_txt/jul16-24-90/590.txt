משרד הפנים מינה חוקר לבדיקת עסקיה של עמותת נווה שמואל , שהוקמה כדי לבנות 
פרויקט מגורים ללא רווח בשכונת רמות בירושלים . לחקירת עסקי העמותה מונו 
עו " ד יצחק ענבר ורו"ח יעקב גלבוע . המינוי נעשה על ידי רשמת העמותות במשרד 
הפנים , עו"ד לאה ענתבי . זו הפעם הראשונה שרשמת העמותות מנצלת את סמכותה 
וממנה חוקר לבדיקת עסקי עמותה מסוג זה . רשמת העמותות במשרד הפנים החליטה 
על מינוי החוקר בעקבות דו"ח חמור ביותר שהוגש לה באחרונה על ידי עו"ד אילן 
הקר ורו"ח אריה ברפז . הדו"ח הוזמן על ידי הרשמת ונועד לבדוק אם אכן יש 
הצדקה למינויו של החוקר . ממצאי הבדיקה גילו מעשים חריגים ביותר . התברר 
שהעמותה , שהוקמה לצורך בניית שכונת וילות , פעלה למעשה כעסק מסחרי לכל 
דבר ומבלי לקיים הפרדה בין חבריה לבין העמותה . לחברי העמותה ניתנו הלוואות 
בתנאים מעורפלים . העמותה , שבראשה עומדים אנשי העסקים אלכסנדר סלומון 
ומרדכי לופס , תרמה כספים לגופים שונים ללא קריטריונים . אחד מחברי העמותה 
זכה בטובות הנאה אישיות בקשר לטיפול בעסקי בנייה . חברי העמותה גם נהנו 
ממשכורות וחשבון הוצאות וכן נסעו לחו"ל בטענה שהם מחפשים קונים לבתים שבנו . 
חברי העמותה עצמה וקרובי משפחתם נהנו מטובות הנאה ומרווח עקיף בעת רכישת 
דירות בעמותה . בניסיון למנוע את החקירה נגדם , החליטו ראשי העמותה לפעול 
לפירוקה . לפני כשבוע פנה בא - כוחם , עו"ד יוסף בביוף , לשר הפנים והגיש 
ערר על ההחלטה למנות את החוקר . לטענת המערער , מדובר בעמותה למטרות עסקיות , 
אשר אם יש דופי בניהולה יש דרכים חוקיות פשוטות להתמודד עם כך . כמו כן , 
אין טעם למנות את החוקר מאחר שראשי העמותה עצמה מבקשים לפרקה . 
