הממשלה החליטה אתמול שהתזמורת הסימפונית ירושלים רשות השידור , תהפוך לעמותה 
עצמאית . קודם לכן המליצה על כך מליאת רשות השידור . התזמורת הוקמה עוד 
בזמן המנדט הבריטי , במסגרת שירות השידור המנדטורי והמשיכה להתקיים במסגרת 
קול ישראל ומאוחר יותר במסגרת רשות השידור . מנכ"ל רשות השידור , אריה מקל , 
אמר בישיבת הממשלה כי לתזמורת אופי מיוחד ופעולות יחודיות ושונות שיש להרחיבן 
על ידי גיוס כספים שאין אפשרות לקבלם במסגרת תקציב רשות השידור , אלא בעזרת 
מימון נוסף . מימון זה יעמוד לרשות התזמורת ממשרד התיירות , עיריית ירושלים , 
קרן ירושלים וגופים נוספים . מקל צופה כי במסגרת העמותה תפתח התזמורת עידן 
חדש של הצלחה מוסיקאלית וציבורית . בראש העמותה יעמוד ועד בו יהיו נציגים 
של רשות השידור , לרבות יו"ר העמותה , נציגים של עיריית ירושלים , משרד 
החינוך וקרן ירושלים מכל גוף נציג אחד . כן יהיה בוועד נציג אחד מתוך נגני 
התזמורת . שם התזמורת יישאר התזמורת הסימפונית ירושלים רשות השידור . 
