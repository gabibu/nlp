ואשינגטון ( מיוחד ל"הארץ " ) . במגעים דיפלומטיים שקיים באחרונה עם ממשלות 
אחדות בעולם הערבי , הביע הממשל האמריקאי מחאה וסלידה מהחלטתה האחרונה של 
הליגה הערבית , להכליל בחרם הערבי את החברות המסייעות להגירת יהודי ברית 
המועצות לישראל , ובקליטתם שם . כך אישרו אתמול מקורות רשמיים במחלקת המדינה 
של ארה"ב . דוברת מחלקת המדינה , מרגרט טאטוויילר , סירבה אתמול למסור 
הודעה פומבית , באופן רשמי על כך , בתגובה לשאלת עיתונאי בתידרוך היומי 
לכתבים . ככל הידוע , אחד הגורמים לכך שהממשל לא עבר לסדר היום על ההחלטה 
שנכללה בהודעת הסיכום של כינוס שרי החוץ של מדינות הליגה הערבית , לפני 
כשבועיים , הוא לחץ של אירגונים יהודיים בארה"ב , שביקשו תגובה של ממש 
מהממשל על ההחלטה הערבית . גורם רשמי במחלקת המדינה מסר אתמול , כי ארה"ב 
ניהלה סידרה של מגעים דיפלומאטיים עם מדינות ערביות לאחר קבלת ההחלטה , 
והביעה מחאה ותרעומת . כמו - כן נמסר כי היועצים המשפטיים של מנגנון החוץ 
האמריקאי , בודקים בימים אלה את המשמעות המלאה של החלטת הליגה הערבית בענין 
זה . 
