" ראינו את מטוס העגור מגיע מצפון מערב לכיוון דרום מזרח , ומשהו מוזר 
היה בטיסה אבל לא יכולתי לאבחן מה בדיוק " , כך סיפר בסוף השבוע דרור וינריך , 
עובד הכותנה בקיבוץ מבוא - חמה בדרום הגולן , שראה את המטוס בבוקר יום 
ששי שעבר , דקות ספורות לפני התרסקותו . עובדי הכותנה בקיבוץ מבוא - חמה 
ראו את המטוס טס בגובה נמוך אך לא ראו את התרסקותו . הם מיהרו לדווח על 
כך לגורמי הצבא מיד כשנודע על היעלמות המטוס . העובדים סיפרו בסוף השבוע 
כי לא הבחינו בתמרות עשן או בקול התרסקות , ולכן לא עוררה הטיסה כל חשד . 
לדבריהם , הם רואים מדי יום מטוסים קלים רבים , בעיקר מטוסי ריסוס , 
ואולם טיסתו של מטוס העגור היתה יוצאת - דופן משום שהיתה נמוכה מן המקובל . 
בסוף השבוע הביעו אנשי הכותנה של מבוא - חמה פליאה על כך שצה"ל לא התייחס 
ברצינות מספקת לדיווחיהם , והתמקד בשאלות על השעה בה ראו את המטוס ולא על 
האזור . גופת הטייס ושרידי המטוס התגלו ליד גמלא שבגולן על ידי כוח רגלים 
של צה"ל , הסורק כבר מספר ימים ואדיות וערוצי נחלים ברמת הגולן . ביום 
חמישי וששי התרכזו הסריקות באזור מושב גמלא . ועדת החקירה שמינה מפקד חיל 
האוויר , בראשותו של קצין בדרגת תת - אלוף , ביקרה במקום האסון , אספה 
ממצאים , ובקרוב תגיש את מסקנותיה למפקד חיל האוויר . מעבדות זיהוי פלילי 
ומומחים עסקו באיסוף שברי המטוס והממצאים שבשטח , כאשר הכוונה היא לאסוף 
" עד הבורג האחרון " , גם אם זה יימצא במרחק של קילומטרים . ועדת החקירה 
תנסה , בעזרת הממצאים , להגיע למסקנה אם מדובר בתאונה , התאבדות , האם 
אזל הדלק במטוס , או שההתרסקות היא תוצאה של תקלה . הממצאים יועברו למעבדות 
חיל - האוויר לבדיקות שיימשכו מספר ימים . אזור ההתרסקות נסגר בסיוע כוחות 
צבא ומשטרה , והכניסה לאזור מתאפשרת רק לתושבים הגרים ביישובים הסמוכים . 
בעקבות היעלמות מטוס העגור הוקם צוות חיפושים על - ידי חיל האוויר , והיקף 
החיפושים היה גדול . במהלך מספר ימים חיפשו את המטוס וטייסו ביבשה ובים . 
במסיבת כתבים צבאיים אמר מפקד חיל האוויר , האלוף אביהו בן - נון , לפני 
מספר ימים : " מה שברור שמדובר ביציאה ללא רשות במטוס . הזנקנו עגורים 
ומטוסים אחרים והתחלנו לחפש אותו , בדקנו הקלטות של המכ"ם ובדקנו כל דרך 
אפשרית כדי לדעת אם מישהו יצר אתו קשר . אנחנו בודקים אם היינו צריכים לדעת 
מראש שדבר כזה עלול לקרות . אנחנו בודקים איך קרה שאדם שהיה כל הזמן במעקב 
שוטף שלנו , כמו כל טייס בחיל האוויר , עבר את כל המערכת ולא מצאנו כל 
פגם בתפקודו " . מפקד חיל האוויר סיפר כי במהלך הבירורים של ועדת החקירה התגלה 
כי סרן חגי מורי היה בחור שנהג להתבודד ולטייל לבדו בנקיקים ובערוצים במקומות 
שונים בארץ . 
