ואשינגטון ( מיוחד ל"הארץ " ) . הסנאטור האמריקאי ארלן ספקטר , שהציע 
שלשום , כי ארה"ב תלחץ לכינוס ועידה בין - לאומית לניהול משא ומתן בין ישראל 
לסוריה , אמר אתמול ל"הארץ " כי כוונתו היא שהמעצמות יכנסו פורום מרובע , 
בו ישתתפו ארה"ב , בריה"ם , ישראל וסוריה , שיוליך בסופו של דבר לדו - 
שיח ישיר בין ישראל לסוריה . הסנאטור הבהיר , כי אינו מציע את הוועידה ככלי 
לקידום הדו - שיח הישראלי - פלשתיני , אלא להיפך , " אני חושב שהענין 
הפלשתיני כבר קיבל תשומת לב רבה , ואני סבור שכבר נעשה די בנושא הזה , 
ככל שאפשר " , אמר . לדבריו , בניגוד לסברה הרווחת בממשל האמריקאי , כי 
דו - שיח ישראלי - פלשתיני ראוי לשמש מבוא לקיום דו - שיח בין ישראל לשכנותיה , 
הוא סבור כי התקדמות בדו - שיח בין ישראל לשכנותיה , בדרך שתשרה ביטחון 
בישראל , היא הצעד שיקל על ניהול דו - שיח ישראלי - פלשתיני . ספקטר הוא 
מהבודדים בקהילה הפוליטית האמריקאית , שהצליחו להתקרב לנשיא סוריה , חאפז 
אל - אסד . ספקטר נפגש עם אסד פעמים אחדות בשנים האחרונות , ולאחרונה נועד 
עמו בינואר השנה . לדבריו , הצעתו מסתמכת על רושם ברור , שאסד שינה את 
עמדותיו . " אסד מוכן ללכת לוועידה בין - לאומית , שתכונס רק בידי ארה"ב 
ובריה"ם " , אמר ספקטר . לדבריו , הוא מודע לכך שהוועידה היא מושג קשה 
לציבור הישראלי , " אך אני סבור שניתן להשיג רבות על - ידי משא ומתן עם 
אסד " . לדברי ספקטר , " אפילו אם עדיף היה לקיים משא ומתן ישיר , אני 
חושב שוועידה בין - לאומית כזו תהיה היינו הך , משום שמעצמות העל רק יכנסו 
את הדיונים , אבל הן לא יכתיבו ולא ינהלו אותם " . בשלב השני , לדבריו , 
ייפתחו שיחות ישירות . בניגוד למבוכה ולפליאה שדברי הסנאטור עוררו שלשום 
בקרב פעילים פרו - ישראלים בוואשינגטון , אמרו אתמול גורמים פרו - ישראלים 
בעלי מהלכים בקונגרס , כי יש לשים לב לכך שספקטר לא דיבר על הוועידה בהקשר 
הישראלי - פלשתיני , אלא להיפך , ניסה להשתמש ברעיון כדי להסיט את מוקד 
ההתעניינות מהפלשתינאים , כפי שממשלת ישראל מנסה לעשות באחרונה . עם זאת , 
אותם הגורמים העריכו כי התבטאויות כאלה של סנאטור המזוהה כידיד מובהק של 
ישראל , בפגישה פרטית עם הנשיא , עלולה ליצור רושם של שחיקה בהתנגדות ידידי 
ישראל לוועידה בין - לאומית רחבה , בעלת סמכויות , ככלי לפתרון הסכסוך 
המזרח - תיכוני . 
