תוניס ( ע"ץ ) . מקורות דיפלומטיים ערביים בתוניס מסרו אתמול , כי ההחלטה 
של מועצת השרים הערבית להחרים חברות ומוסדות המסייעים בהטסת מהגרים יהודים 
לישראל ולקליטתם , היא סנקציה כלכלית המכוונת יותר נגד מפעלים מסחריים מאשר 
נגד מדינות . ראשי אש"ף טענו לפני כנס השרים הערבים כי הם מתכוננים להציע 
חרם על תוצרת אמריקאית או החזרה סמלית של שגרירים ערבים מארה"ב כדי למחות 
נגד המדיניות האמריקאית . אולם תוצאות השתדלותו של אש"ף היו קלושות למדי . 
אש"ף אמנם השיג החלטה שלשכת החרם האנטי - ישראלית , שמרכזה בדמשק , תכריז 
על עיצומים נגד חברות המסייעות להגירה היהודית לישראל , אולם אין כל ביטחון 
שכל המדינות החברות בליגה הערבית יכבדו החלטה זו מסרו משקיפים לסוכנות הידיעות 
הצרפתית . החרם אמור להיות מופעל נגד כל חברה שתסייע לישראל להגשים את מטרותיה , 
כפי שרואה אותן אש"ף , דהיינו " יישוב מתנחלים חדשים בשטחים הכבושים " . 
ב"סיוע " מתכוון הארגון לסיוע בהובלת עולים חדשים מברית - המועצות או ממדינות 
אחרות לישראל , וכן לכספים המועברים לישראל כדי להעניק את האמצעים ליישום 
מדיניות ההתנחלות שלה . מקור מוסמך של אש"ף מסר לסוכנות הידיעות הצרפתית , 
כי החרם יהיה מכוון בין היתר נגד חברות במזרח אירופה , כולל חברות התעופה 
של הונגריה , פולין או רומניה המטיסות עולים יהודים לישראל , בטיסות רגילות 
או בטיסות - שכר . 
