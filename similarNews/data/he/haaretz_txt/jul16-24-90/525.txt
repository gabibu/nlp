שלשום התפרסמה ב"ידיעות אחרונות " ידיעה על כך שהתיאטרון הקאמרי יהפוך את 
הפרוטוקולים של משפט גבעתי להצגת תיאטרון , וכי זהו רעיון משותף של המנהל 
האמנותי של התיאטרון , אילן רונן , והמחזאי מוטי לרנר . התכנון היה שבתחילת 
אוגוסט יעלה ערב קריאה חד - פעמי , ואחרי הפקת לקחים ממפגש זה עם הקהל תופק 
הצגה מלאה . במועדון צוותא קראו את הידיעה בתמיהה : דן אלמגור , העיתונאי 
אייל חלפון והבמאי יגאל עזרתי , עוסקים בחומר הזה כבר כמה חודשים . הם 
התכוונו לקרוא את הפרוטוקולים כמרתון , בהשתתפות שחקנים מתנדבים במין משמרת - 
קריאה - מחאה , במסגרת פסטיבל עכו , ואחר כך להפיק הצגה מלאה , על פי 
מחזה שיכתוב דן אלמגור על סמך הפרוטוקולים של בית המשפט . מוטי לרנר שוחח 
על אפשרות הכפילות עם אנשי ההפקה של צוותא , והחליט לא להיות מעורב בהפקה 
של הקאמרי בגלל היות אנשי צוותא ראשונים לרעיון . היתה בנושא שיחה נוספת 
בין מנהל צוותא , ציון נסים , ואילן רונן , ועמדת הקאמרי היתה באותה השיחה 
שהם יפיקו את ההצגה בכל מקרה , בין אם צוותא מפיקה אותה ובין אם לאו . 
כך הציג רונן את הנושא גם לפני המשפטן זאב סגל , שהתבקש לסייע להמחזת הנושא 
מבחינה משפטית . מנכ"ל הקאמרי , עודד פלדמן , לא ידע לטענתו עד לאתמול 
כי קיימת קבוצה אחרת שעוסקת באותו חומר . אחרי שהדבר נודע לו , התקיימה 
אתמול שיחה נוספת בין אילן רונן וציון נסים מצוותא , שאחריה אמר רונן כי 
הקאמרי מוכן להיכנס כשותף להפקה עם צוותא , וכי מה שחשוב זה לא התחרות , 
אלא הצורך שהחומר יועלה . " אני ומוטי לרנר לא נעמוד למכשול , ונגיש כל 
עזרה שתידרש , בתחום האמנותי , ההפקתי או בנושא כוח האדם אם יעמדו בקני 
המידה האמנותיים שלנו " . במשפט גבעתי הראשון נשפטו ארבעה מחיילי החטיבה על 
הריגת האני אל האשמי , ערבי תושב מחנה הפליטים גיבליה , ופסק הדין קבע 
כי במקרה זה מדובר היה בפקודה שהיא בלתי חוקית בעליל . במהלך העבודה על 
החומר שקלה הקבוצה של צוותא לכלול בחומר התיאטרוני גם את משפט גבעתי השני 
ומשפטו של אל"ם יהודה מאיר . בידי אף אחד מן הצדדים הרוצים להפיק הצגה מהפרוטוקולים 
של המשפט לא נמצאים עדיין הפרוטוקולים עצמם . בידיהם היה פסק הדין המפורט , 
המשתרע על יותר מ001 עמודים . הדיונים היו פומביים , ובידי הקבוצה של 
צוותא נמצאים גם הרישומים שערך בבית המשפט העיתונאי אייל חלפון , השותף 
להפקה של צוותא . אין מניעה משפטית שהפרוטוקולים יימסרו לעושי ההצגה , אבל 
לצורך קבלתם הם צריכים לפנות לפרקליטות הצבאית הראשית . אין במקרה הזה , 
ככל הידוע , בעיה של זכויות יוצרים לרעיון לעשות הצגה מהעניין . לגביהן 
הגיעו הצדדים לפשרה לפני משפט , אך ספק אם הרעיון אכן נולד תחילה בקאמרי . 
מנהל צוותא ציון נסים אמר כי הוא מעוניין ומוכן לשיתוף פעולה עם הקאמרי , 
אבל יקבל בעניין זה כל החלטה של אלמגור , עזרתי וחלפון , העובדים על החומר . 
