בסמלה של העיר פאריס מצוירת אונייה הנאבקת בגלים סוערים , ומתחתה הכתובת : 
" מיטלטלת , לא טובעת " . הנשיא והמזכ"ל מיכאיל סרגייביץ גורבצוב ראוי 
לאותו סמל . זה חמש שנים ויותר הוא מנווט בסערה הסובייטית שהוא ממחולליה 
הראשונים במעלה , אך בניגוד לתחזיות המלומדות של מדעני מדינה ודעתם הקלילה 
יותר של פרשני תקשורת , האיש עדיין צף על פני הגלים . חלה עליו אמרתו הידועה 
של מארק טוויין : " הידיעות על מותי היו בטרם עת " . פרשנית של הבי - בי - 
סי נשאלה בסוף השבוע האם בעוד שנתיים , במועד שנקבע לוועידה הקרובה של המפלגה 
הקומוניסטית הסובייטית , תתקיים עוד המפלגה . היא השיבה בלאו נחרץ . ואולם 
אילו יישמה את הניסיון עם גורבצוב , ספק אם היתה כה חד - משמעית בתשובתה . 
המענה זקוק להסתייגות אחת או שתיים . אך בין אם תהיה קיימת בעוד שנתיים 
ובין אם לא , מיכאיל סרגייביץ שרד במבחן שהיה נראה עוד לפני שבוע כראשית 
קצו , וזכה בתמיכה של שלושה רבעים מצירי הוועידה ה82 של המפלגה , האמורים 
להיות הלוז של השמרנות הסובייטית . הדברים הטפלים על נפילתו הקרובה של גורבצוב 
מסתמכים פה על אנליזות של משקיפים מומחים היושבים בקרבת מקום , ושם על חוויותיהם 
של תיירים לשעה . דעות מסוג זה , אשר בישראל זוכות לתהודה חיובית בקרב יוצאי 
ברית המועצות ואשר בדרך הטבע אין להם מושג על כללי המשחק בחברה הפורקת את 
עולו של שלטון אותוריטארי בן מאות שנים מתעלמים באופן שיטתי משני יסודות , 
אשר לא מרקס - אנגלס , לא לנין ולא סטלין הכלילו בחשבונם : הכשרון הפוליטי 
האגדי של מיכאיל סרגייביץ , ומה שחשוב לא פחות , העדר תחליף אמין לו . 
רוצה לומר , גם אם מתפרסמים בביטאונו של הרדיקליזם הליברלי בברית המועצות 
" ארגומנטי אי פאקטי " , תוצאותיהם של סקרי דעת קהל המורים על צניחה בפופולריות 
ובאמינות של מי שהיה עוד לפני שנתיים אליל ההמונים , לא בימין ולא בשמאל 
יודעים עתה מי יבוא במקומו או מציגים מועמד להחליפו . אילולא התגלתה מראשית 
שנות ה08 ואילך פיגורה של הכלכלה הסובייטית ושבריריותה של רמת החיים ( פרטית 
וציבורית ) שהושגה בשנות שלטונו של ברזנייב , המשטר הפוליטי בברית המועצות 
היה מן הסתם נותר בקיפאונו . אך הדבר התגלה , וגורבצוב היה מבשרו . אילולא 
ניחן בכשרונות פוליטיים ייחודיים , הוא היה נידון למלא את התפקיד שמילא 
קרנסקי ( ואולי מיליוקוב ) במהפכה הרוסית ב7191 : עושה ונעלם . הסוד 
אינו ביכולת התמרון הטקטי ( אף על פי שגם בזה אין רבים הדומים לו ) , 
אלא בהכרתו שתיקון המשק מצריך זמן רב , שמי שלא יצר לעצמו מעמד ייחודי פנימי 
וחיצוני כאחד , אין לו סיכוי להניע אותו . על כן הקדים לחולל , הלכה למעשה , 
לפרסטרויקה ( שיקום הכלכלה ) את התמורה הקרויה גלאסנוסט ( דמוקרטיזציה ) 
, שניהם סימני ההיכר של מהפכת גורבצוב . בלי גלאסנוסט הוא לא היה מצליח 
לטלטל את הביורוקרטיה הסובייטית המאורגנת , מפלגתית וממלכתית , שהיה תנאי 
ראשון לשיקום הכלכלה ; ולא היה זוכה להכרת תודה ולנכונות למתן סיוע משקי 
וטכנולוגי במערב . האסטרטגיה המערבית של גורבצוב היא מרכיב בעל חשיבות מכרעת 
במדיניותו הכוללת , לגופו של עניין ; והישגיה המוקרנים מבחוץ אל תוך ברית 
המועצות פנימה מאששים את מעמדו כמנהיג שאין לו תחליף . בתרגום לעברית פשוטה , 
הכל מבינים בברית המועצות שסילוקו היה מכניס אותה לתוהו ובוהו ; וכן שבעקבות 
נפילתו , המערב הטוב והמיטיב היה בין לילה שב להחמיץ פנים ומחדש את חשדנותו 
מימי המלחמה הקרה . עולה מן הנאמר , שגורבצוב הפך במרוצת חמש שנותיו כמספר 
אחד מרכיב סטרוקטורלי של המדינה הסובייטית , שהרחקתו מסכנת את יציבות המבנה 
כולו . מנהיג מן הסוג הזה תלוי אך מעט במעלות ובמורדות של החסד הציבורי , 
ומובן שאינו נזקק לשימוש באמצעי כפייה , שהיו לפניו שגרה תקנית בארצו . 
בהתחשב במצבה הנוכחי ובצפי הלא - ורוד של מאבקים חברתיים שילוו באופן בלתי 
נמנע את המהפך המתנהל באימפריה הסובייטית , מקנה מעמדו האיתן של הנווט יציבות 
בלתי רגילה לאונייה המיטלטלת בסערה . ועד שהאונייה , כדי להמשיך במשל הימי , 
לא תגיע לחוף מבטחים , ספק אם יש מה או מי שיכולים לסכן את מעמד הנווט . 
