ההנהלה הציבורית של פסטיבל ישראל , שהתכנסה אמש בירושלים על מנת להחליט 
על מינוי מנהל חדש לפסטיבל , התפזרה ללא החלטה . לדברי דני הלפרין , יו"ר 
הנהלת הפסטיבל , הסיבה לאי קבלת ההחלטה היתה העדרם מהישיבה של כמה חברי 
הנהלה , ביניהם כמה מחברי ועדת החיפוש . בהעדרם הוחלט שלא להחליט . ביום 
ראשון שעבר , לאחר שראיינו שבעה מועמדים , החליטו חברי ועדת החיפוש , 
שנבחרו מתוך חברי ההנהלה הציבורית , כי המועמד המועדף לתפקיד מנהל הפסטיבל 
הוא עומרי ניצן , מנהלו האמנותי של תיאטרון הבימה . ההחלטה התקבלה לאחר 
לבטים ולא על דעת כל חברי הוועדה . למרות ההחלטה נעדרו מהישיבה אמש שלושה 
מתוך חמשת חברי ועדת החיפוש : אבנר שלו ראש מינהל התרבות במשרד החינוך והתרבות ; 
רות חשין , מנכ"ל קרן ירושלים ויוסי טלגן ממחלקת התרבות של עירית ירושלים . 
חברי הוועדה שכן נכחו בישיבה היו דני הלפרין , יו"ר ההנהלה ומיכל זמורה 
כהן . בישיבה נכח גם ישי עמרמי , מנכ"ל הפסטיבל , שהשתתף בישיבות ועדת 
החיפוש אך אינו חבר רשמי בה ואינו חבר בהנהלת הפסטיבל . בישיבה נכחו גם חברי 
ההנהלה , שאינם חברים בוועדת החיפוש , האמרגן חיים סלוצקי והשחקן מיכאל 
ורשויאק . סך הכל חברים בהנהלת הפסטיבל 51 חברים מהם הגיעו אמש רק ארבעה . 
לדברי הלפרין נקבעה ליום שיש הקרוב ישיבה נוספת אליה זומנו כל חברי ההנהלה 
" אני מקווה שכולם יגיעו . אנחנו נעשה מאמץ להסביר לחברי ההנהלה את חשיבות 
העניין . אם ייעדרו נצטרך לחשוב איך להחליט בהעדרם . אני מקווה שהם אכן 
יעשו את המאמץ להגיע למרות שלא כולם הבטיחו שאכן יעשו זאת " , אמר הלפרין . 
הישיחבה אמש נוצלה על מנת לדון בסיום כהונתו של עודד קוטלר כמנהל הפסטיבל 
ובהסדרים הכספיים הכרוכים בכך . 
