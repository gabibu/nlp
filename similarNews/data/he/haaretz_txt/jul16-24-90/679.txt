אפילו היתה מערכת הבקרה של הסיוע הארטילרי פועלת בחלקה , אין כל ביטחון 
שאסון תאונת האימונים בצאלים היה נמנע לאחר שניתנה פקודת הירי השגויה זו 
אחת המסקנות החשובות של ועדת החקירה , בראשות האלוף ( מיל . ) עמוס ירון . 
משום כך הומלץ לשנות מעתה בצה"ל את פקודות הירי באש ארטילרית חיה בתרגילים . 
השינויים המומלצים פשוטים ביותר , ומשונה הדבר שהוראות כאלה לא אומצו בעבר . 
למשל , אם תחזור פקודת אש לירי שני על אותו יעד , אסור יהיה מעתה לתותחנים 
לפתוח באש בעת תרגיל . מעתה יהיה צורך , על פי ההמלצות , להוסיף למילת 
הקוד של היעד גם את נקודת הציון של הגבעה או המקום , כך שיהיה ברור יותר 
כי הקוד המשתנה מפעם לפעם מכוון למקום מסויים . לא די בציון הקוד " זמביה " , 
כפי שהיה בעת התאונה אלא יהיה צורך לומר : " זמביה 4133 " . האלוף ירון 
אומר , כי אין סיבה שתאונות כאלה יתרחשו , אם תהיה שמירה קדפנית של ההוראות 
הקיימות וההמלצות החדשות . ועדת החקירה לא נכנסה לסוגיה חשובה אחרת , שייתכן 
והשפיעה על טעותו של קצין הקישור הארטילרי , והיא העייפות הרבה של קציני 
החטיבה . אחד ההסברים שנתן קצין הקישור הארטילרי , היה שלא ישן כל הלילה 
שלפני התרגיל , וייתכן שהעייפות הרבה השפיעה עליו וגרמה לבילבול בציון היעד . 
מסתבר כי גם קצינים אחרים לא ישנו כמעט בלילה . אין ספק שהעייפות ושעות 
השינה המועטות הם גורם חשוב לטעויות . בצה"ל לא מוכנים לקבל טיעון זה כהסבר . 
כך נהגה גם ועדת החקירה . עמדה זו מוצדקת כאשר מדובר באנשי הבטיחות והבקרה 
בתרגיל , משום שזוהי מלאכתם העיקרית . לא כן באשר למתורגלים האחרים . 
הצורך לתרגל באש חיה בהכנת צה"ל למלחמה הוא מובן , אך אין כל סיבה להביא 
אנשים לסף השבירה , בהעדר שינה בעת תרגילים ואימונים בתקופות רגיעה . בין 
המודחים והננזפים נמצא גם מפקד הסוללה . הפרסומים כאילו מפקד הסוללה חש 
בטעות וניסה למנוע אותה מוגזמים , לפי מימצאי ועדת החקירה . יתרה מזו , 
מפקד הסוללה אף הודח מתפקידו משום שהוא נחשב כבקר של סוללתו מרגע שזו הפעילה 
רק קנה אחד ולא את כל התותחים . נכון שמפקד הסוללה העיר לקצין הקישור , 
כי ניתנה כבר פקודת ירי על זמביה . זו כונתה " זמביה - יצירה " , דהיינו : 
אש הטרדה על זמביה . למשמע הערה זו אמר קצין הקישור : אם כך , " זמביה - 
קיום " , שפירושו : אש לשיתוק על זמביה . הוועדה המליצה , שמפקד העוצבה 
שאחת מחטיבותיו נפגעה יקבל נזיפה . הנזיפה היא בגלל אחריותו הכוללת כמנהל 
התרגיל . למפקדת צאלים לא היה קשר ישיר לתרגיל . במקרה זה היא סיפקה רק 
את אכסניה לכוחות , את שטחי האש ואת האמצעים . אין לראות את דו"ח ועדת החקירה 
של האלוף ירון כפרשה העומדת בפני עצמה . מי שמבקש לבחון את הנעשה בצה"ל 
בתחום תאונות האימונים ותאונות נשק אחרות , תאונות דרכים ועוד , חייב להתייחס 
קודם כל לדו"ח חשוב אחר , של האלוף יעקב לפידות . דו"ח ועדת ירון הפך , 
למרבה הצער , לנספח טראגי לדו"ח לפידות , שהדיון ועבודת המטה עליו טרם 
מוצו . 
