מעט מאוד צפוי כאן מבחינה ישראלית לפני שמוסדות הקהילייה האירופית ישקעו 
בתרדמת קיץ ממושכת , שמהלכה יתרוקנו במידה רבה בנייני הנציבות ( הגוף הביצועי 
של ה21 ) , ומועצת השרים ( הפורום המדיני , המרכז בידו את מרבית הסמכויות ) 
. מן הפרלמנט האירופי ( שרוב ישיבותיו מתקיימות בשטרסבורג , אך המחזיק 
משרדים גם בבריסל ובלוקסמבורג ) ממילא לא ניתן לקוות לחדשות טובות כלשהן . 
" ביזבזתם הזדמנויות " , אומרים פקידים בכירים בנציבות הקהילייה , המצביעים 
על העדר מגעים בדרג גבוה זה חודשים אחדים . ישראל היתה צריכה להיות מעוניינת 
במגעים כאלה כדי להביא להפסקת צעדי העונשין שננקטו נגדה ביוזמת הפרלמנט ( 
ניתוק הקשרים בתחום המדעי ) , ובוודאי גם במאמץ לשפר את ההבנה בתחום המדיני . 
שר החוץ הקודם , משה ארנס , ביטל ביקור בבריסל ובלוקסמבורג בשל המשבר הממשלתי 
בארץ . שר החוץ הנוכחי , דוד לוי , נאלץ לבטל ביקור דומה מסיבות רפואיות . 
הביקורים שלא התקיימו , סבורים משקיפים כאן , הגבירו את התחושה של נתק 
בין הקהילייה לבין ישראל . המשבר והמחלה , שצוינו בצדק כסיבות לביטול 
השיחות בדרגים הגבוהים , הם מושגים שניתן להשתמש בהם בנקל גם כדי לתאר 
את התפתחות היחסים בין ישראל לבין שותפותיה החשובות באירופה . מעבר לביקורת 
על האמצעים הננקטים לדיכוי ההתקוממות בשטחים המוחזקים רוצים האירופים לדעת 
כיצד רואה ישראל את עתידה וכמובן גם את עתיד הפלשתינאים המחזיקים בגרונה . 
אחרי יותר מעשרים שנים של כיבוש אי אפשר לדבר עוד על מצב זמני ועל פיקדונות 
ועל קלפים במשא ומתן . יש צורך בתכלית המשלבת שני מרכיבים רעיונות להסדר 
והפגנה משכנעת של נכונות ממשית להגשים את הרעיונות האלה הלכה למעשה . מוכנים , 
כמובן , לדבר כאן גם על ה"גועל נפש " של צעדי עונשין . מועצת השרים והנציבות 
אינן מתלהבות מצעדים כאלה , ויעשו מן הסתם כדי לפעול לביטולם . אבל מה 
לעשות והפרלמנט של שטרסבורג , שהיה פעם הגוף הידידותי ביותר כלפי ישראל , 
הפך למוקד עיקרי של ביקורת על ירושלים , וביצר את מעמדו כ"עושה הצרות " 
של הקהילייה ? את העובדה הזאת לא שינתה עד כה גם ההצלחה המרשימה בגיוס אישים 
חשובים ( כמו למשל נשיא צרפת לשעבר , ואלרי זיסקאר - דאסטן ) לאגודת ידידות 
פרלמנטרית העוסקת בהגברת המודעות לצרכיה של ישראל . בינתיים נערכים בבריסל 
להקמת " מרכז אירופי יהודי למידע " גוף שינסה לעודד את ההבנה כלפי ירושלים 
במרכז הקהילייה כאן . המרכז , שינוהל על ידי בנימין גיל ( השוהה עדיין 
בלונדון ) , ימומן על ידי בעלי הון יהודיים משבע מדינות אירופיות . למרות 
מעמדו הבלתי תלוי , יש הרואים בו כבר כיום מעין שדולה שתפעל כדי לקדם אינטרסים 
ישראליים ( תיאו קליין מן הקהילה היהודית בצרפת נפסל באחרונה על ידי אחדים 
מן היוזמים מלקבל עמדה בכירה במרכז . הסיבה : התבטאותו בזכות משא ומתן 
עם אש"ף ) . אגודת הידידות בשטרסבורג והמרכז החדש בבריסל הם מוסדות 
חשובים , שהקמתם מתחייבת מן המשקל הגובר והולך של מוקדי ההכרעות של הקהילייה 
לעומת הבירות הלאומיות השונות . בסוף 2991 , כאשר " השוק האחיד " של 
ה21 יהפוך כנראה למציאות , יגדל עוד יותר הצורך בהיכרות אישית עם מקבלי 
ההחלטות בבריסל , ובגישה ישירה אל מרכזי העוצמה כאן . כבר כיום צריך להתכונן 
לאירוע הזה , שיהיה בעל השלכות כלכליות ופוליטיות מרחיקות לכת גם על השותפות 
המסחריות של מערב אירופה . אבל כל זה לא יוכל לפטור את ירושלים מן הצורך 
לעשות מאמץ עליון כדי להגיע להבנה מדינית עם האירופים , החשים ( עדיין 
ולמרות הכל ) מחויבות עמוקה לישראל , אך לא לכיבושיה . הזדמנות אפשרית 
לכך תהיה , אולי , בפגישה של דוד לוי עם שלושה שרי חוץ אירופים כבר בשבועות 
הקרובים . אחרת צריך יהיה לדחות שוב את הפסגה המיניסטריאלית החשובה , 
והפעם למחצית חודש ספטמבר , כאשר תתכנס כאן המועצה לשיתוף פעולה בין הקהילייה 
לבין ישראל . 
