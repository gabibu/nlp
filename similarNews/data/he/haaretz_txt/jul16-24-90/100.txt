מכל הכתבות והדיווחים על מכת התאונות הקטלניות בעת האחרונה זכור לי במיוחד 
קטע קצר בכתבה של אורי בינדר , כתב " מעריב " בדרום . בינדר יצא לסקר 
את לוויותיהם של שלושת הצעירים מבאר - שבע שעמדו לפני גיוסם לצה"ל ונהרגו 
בתאונות . בקהל האלפים היו גם צעירים רבים . בצאתו מבית העלמין ראה הכתב 
תמונה , שעליה דיווח : " מי שחשב שהצעירים הללו עשו חשבון נפש , טועה . 
דקות אחרי הלוויה , מחוץ לבית העלמין , ראינו אותם , עיניהם עדיין לחות 
מבכי , נדחסים שבעה לתוך חיפושית קטנה וישנה . הצענו להם לנסוע אתנו כדי 
למנוע מהם עבירת תנועה אך הם סירבו . היתה שם נערה , בת אותו מחזור , 
שהתיישבה במכונית על ברכיו של אחד מהחבורה , וכך נסעו . סמוך מאוד לקברים 
הטריים של חבריהם ז"ל " . באפיזודה הזאת מתמצית הבעיה כולה . זה הגרעין 
והשורש למה שמחוללים נהגים צעירים בכבישים . באותו בוקר , לפני הלוויות , 
התפרסמו בעיתונים תצלומים גדולים של הורי שני הפעוטות שנקטלו בהיותם בלול 
והכותרות הביאו את זעקות השבר שלהם ושל קרובי משפחה . הנערים והנערות , 
באותה מכונית בבאר - שבע , נותרו אטומים לכל אלה . גם ההלם הראשוני שהוכו 
בו במות חבריהם , הדמעות ששפכו הם ומלווים מבוגרים סביב הקברים הרעננים 
לא שינו ממנהגיהם ומהליכותיהם . בניגוד לדעתו של שר התחבורה , אינני מאמין 
שמבחן מורחב בתיאוריה או החמרה במבחני הנהיגה ישנו את נהיגתם של נערים פרועים . 
למבחנים הם באים בדחילו ורחימו , עושים כמיטב יכולתם להתנהג יפה ולא לשגות , 
וגם לא לעבור על חוקי התעבורה . יעשו הכל כדי לזכות ברשיון הנהיגה , שהוא 
לרבים מהם תעודת - הבגרות האמיתית . כשהרשיון הטרי בכיסם מתחיל הסיפור האמיתי . 
עכשיו הם , לדעתם , גברים . והגבר - עם - הרשיון מבקש להראות לחבריו , 
ובעיקר לחברותיו , שהוא גבר על - פי המושגים של גיל זה . תחילה הוא סוחט 
את מערכת הסטריאו של המכונית , אחר - כך מתחיל לסחוט את דוושת הדלק . במהומה 
הזאת מתקשים הנוסעים הגודשים את המכונית לשמוע זה את דברי זה , וצועקים . 
בתווך , הנהג הטירון וחסר - הניסיון , נרגש מן המצב החדש , מתקשה לשלוט 
ברכבו . אם הם שותים לפני צאתם לדרך , המצב מחמיר פי כמה . נתון במכבש 
הלחצים על עצביו , על אוזניו , ואולי גם על עיניו , שוגה הטירון את שגיאתו 
הגורלית , שתעלה בחיי אדם . נזיפות של מומחים ובעלי ניסיון , שנערים בזים 
להם , לא יועילו . יש להשפיע עליהם בשפה היחידה שיבינו , להניף עליהם 
את השוט שמפניו הם יראים : שלילת רשיונם לתקופה ארוכה . צעיר שייתפס על - 
חם , כשהוא נוהג במהירות מופרזת , או מתפרע בכביש , יישלל ממנו רשיונו 
לשלוש או לחמש שנים . ומי שייתפס נוהג ללא רשיון , למרות השלילה ( וזה 
קורה ) , יישלל ממנו רשיונו לכל החיים , בנוסף לעונשים אחרים . קפמאפרקידידים 
הפנו את שימת לבי לאיפה ואיפה בטלוויזיה בהתייחסות למי שחשוד או נאשם ברצח 
יהודי ולמי שנאשם ברצח ערבי . ב"ערב חדש " של הטלוויזיה החינוכית הביאו 
לאולפן את אמו של ניר עפרוני , שיעמוד לדין עם חברו אלי וענונו באשמה שרצחו 
בצוותא עובד ערבי בתחנת דלק . האם באה לאולפן עם מזכיר הקיבוץ . על נסיבות 
המעשה ממילא לא יכלו לומר הרבה . התרשמתי , שאת אמו של ניר הביאו כדי לסחוט 
דמעות . היא רק סיפרה שבפגישה ביניהם שאל אותה , אם עדיין היא אוהבת אותו . 
שאלתו של המראיין על המפגש עם בנה , בבית המעצר , הזמינה דמעות . ואמנם 
היא התקשתה לעצור את בכיה . המצלמה נחה על פניה . טרגדיה של אם . אמו 
של החשוד ברצח , לא של הקורבן . סמוך לכך הובא לבית - המשפט המחוזי בתל - 
אביב עמי פופר , הנאשם ברצח שבעת הערבים בראשון - לציון . פופר עצמו לא 
הוציא הגה מפיו ונראה כמי שביקש לנתק מגע עם הסובבים אותו . אבל אין , 
כנראה , כתבה ללא דיבורים . ריאיינו במסדרון בית - המשפט את אחותו של פופר , 
שביכתה את מר גורלו של אחיה . הקטע שודר בערב ב"מבט " . הצופה עשוי להתרשם 
שיש בטלוויזיה הכללית או החינוכית יחס שונה למי שנאשם ברצח ערבי לעומת 
מי שנאשם ברצח יהודי . אין מביאים לאולפן " ערב חדש " את אמו או את אחותו 
של מי שחשוד או נאשם ברצח על רקע פלילי גרידא , שיבכו לעיני המצלמות . 
מה שנכון לגבי הטלוויזיה תקף גם לגבי מה שנכתב בחלק מן העיתונים . בבית - 
המשפט תינתן מן הסתם התשובה לשאלה ששואלים רבים : כיצד שמר הצעיר - הטוב - 
מן - הקיבוץ על סודו הנורא רצח אדם שלא הכיר ושלא עולל לו רע ואילו שותפו , 
עבריין מועד , הוא שגילה למשטרה את הפשע המיוחס להם . כמעט בכל הכתבות 
פורסמו האשמות חברי המשק על העבריין שביקשו לשקם ושגמל להם כפי שגמל , וגם 
תמיהות " איך ניר נגרר אחריו " . כלומר , מראש נקבעה עמדה מוצהרת מי אשם 
יותר ומי אשם פחות . סביר להניח , שהעדויות שישמע בית - המשפט יחשפו מה 
אירע בין השניים , וביניהם לבין הנרצח . אולי אז נדע מדוע שתק ניר שש 
שנים . 
