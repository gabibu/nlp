אם חשב מישהו , שניצחונו של שמעון פרס יביא קץ להתמודדות הפנימית במפלגת 
העבודה , הרי טעה טעות גדולה . עתה יתחיל המירוץ הגדול בין שבעה או שמונה 
מועמדים , ובמקום שתפנה מפלגת העבודה את מרצה נגד הליכוד ותבסס עצמה כאופוזיציה 
לוחמת , היא תמשיך לעסוק בעצמה ותעשה את החיים קלים לראש הממשלה , 
יצחק שמיר , ולליכוד . מבחינה זו , גם שמיר הוא אחד המנצחים של האירוע . 
ההישג האישי של פרס מכובד . הוא שב והוכיח את שליטתו הכמעט מוחלטת במוסדות 
הרחבים של המפלגה וממצב של כמעט קבורה פוליטית השכיל לקנות לו אחיזה מחודשת 
בצמרת . אין לשכוח , שהוא פעל נגד צמרת המפלגה והמנגנון , ולבסוף 
נלחם בכל מי שטיפח . יונים שגדלו בחסותו פרחו לקן של רבין ומקורבים כמו 
יוסי ביילין , רפי אדרי ואברהם בורג בחרו להמתין מן הצד . פרס השכיל 
לבחור קו הסברה מוצלח וידע לפרוט על רגשותיהם של יותר מאלף חברי המרכז : 
מוטיב ההדחה שהשתמש בו יצר מחויבות אישית כלפיו בעיקר בקרב הוותיקים , 
בקרב אנשי עדות המזרח , בקרב הנשים ובקרב הנציגים הערבים . אין לזלזל 
גם בתרומתם של נסים זווילי ואברהם כץ - עוז , שעמדו בראש מחנה התומכים , 
ואת התמורה על כך מן הסתם יקבלו בקרוב . אך ההישג הוא בראש ובראשונה של 
פרס . אולם ניצחונו האישי של פרס הוא כישלון מפלגתו , ועשוי להיות לו מחיר 
פוליטי כבד . מפלגת העבודה שבה והוכיחה , כי היא מנותקת מרחשי לבו של העם . 
הציבור ביקש לראות שינוי במפלגה , ציפה למנהיג מפלגה שיהיה קל יותר 
להתמודד עמו מול הליכוד . ראשי מפלגת העבודה , שהשכלתנות והחשיבה הפוליטית 
גברו אצלם על הרגש והנאמנות האישית , הבינו זאת , אך לא השיגו את הרוב 
הדרוש . מבחינה זאת , ניתן לראות בתוצאות ההצבעה כישלון מפלגתי . מפלגת 
העבודה הוכיחה , כי אינה יודעת ואינה מסוגלת להפיק לקחים מכישלונותיה וכי 
אין בה מחיר לשגיאות פוליטיות . אפשר שההחלטה שהתקבלה במרכז המפלגה , 
להביא לשינוי תקנון המפלגה , כדי לנסות ולהנהיג את שיטת ה"פריימריס " , 
שבה ישתתפו בבחירת המנהיג כל חברי המפלגה , תסייע לתיקון המצב . אך נראה , 
כי השינוי החוקתי לכיוון ה"פריימריס " עדיין רחוק . מבחינתו של רבין , 
ניתן לראות גם את חצי הכוס המלאה . לפני כארבע שנים נהנה פרס מתמיכה של 
כ%07 מקרב חברי המרכז . העובדה , כי רבין הצליח להשיג עתה תמיכה של % 64 
במרכז , מעידה על התחזקותו הניכרת . עד לפני שבועות אחדים ביקש רבין 
להימנע מהתמודדות במרכז , ואנשיו העידו כי במוסד זה מובטח רוב לפרס . אבל 
המהפך בצמרת המפלגה והתייצבותם של רוב חברי סיעת המפלגה בכנסת לצדו של רבין 
סינוורו מעט את עיניו והוא האמין , כי ניתן להביא למפנה גם בקרב חברי המרכז . 
בסיעת המפלגה בכנסת ובלשכת המפלגה , שני המוסדות המנהלים באופן פעיל את 
ענייני המפלגה , רבין נהנה עתה מרוב . מרכז המפלגה אינו מתכנס אלא לעתים 
רחוקות , ועדיין צפויות אפוא לפרס צרות בסיעה ובלשכה . מחנה תומכיו של 
רבין אינו מתכוון להתפרק , וייתכן שמשטר המחנות במפלגה ילבש צורה חדשה . 
לא נראה שפרס יוותר , אחרי ניצחונו במרכז המפלגה , על רצונו לחזור ולהוביל 
את מפלגת העבודה לקראת הבחירות ב2991 . רבין טוען , כי פניו אל בחירות 
בשיטת ה"פריימריס " ושם הוא מקווה לגבור על פרס . אבל כבר עתה ברור , 
שסיבוב ההתמודדות הבא לא יהיה בין פרס לרבין בלבד . אורה נמיר , משה 
שחל , גד יעקובי , מוטה גור ועוזי ברעם כבר הודיעו , כי בכוונתם להתמודד 
על ההנהגה . גם מזכ"ל ההסתדרות , ישראל קיסר , ואחרים עשויים להצטרף 
למירוץ . אין ספק , שמפלגת העבודה תיקלע עתה למערבולת של התמודדויות , 
ואפשר אף לימים ארוכים וקשים של חוסר יציבות פוליטית , ללא מקור כוח 
וסמכות מרכזי , כשקבוצות רבות ורסיסי מחנות פועלים בה אלה כנגד אלה . פרס 
אולי זכה בניצחון גדול , אך החשש הוא , שמפלגת העבודה הפסידה סיכוי גדול 
ואולי הרסה במו - ידיה את ההזדמנות להביא לתבוסת הליכוד בבחירות הבאות . 
