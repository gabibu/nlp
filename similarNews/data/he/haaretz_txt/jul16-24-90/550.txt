התאחדות המלונות הארצית מתנגדת להחלטת הקבינט לקליטת עלייה , לאכסן עולים 
חדשים בבתי מלון ברחבי הארץ . לעומת זאת בירך אתמול ארגון הגג של המלונאים 
על החלטת שר התיירות , גדעון פת , לבטל את הדירוג בבתי המלון . " אנחנו 
מתנגדים להפוך את בתי המלון למרכזי קליטה ולא נהיה שותפים לשום תוכנית , 
לא של הסוכנות היהודית , לא של משרד הקליטה ולא של משרד השיכון , שתשנה 
את מדיניות התיפעול של מלונות במדינת ישראל " , אמר אתמול המנכ"ל הארצי של 
התאחדות המלונות , משה עמיר . " אני בטוח שהמלונאות היא מגזר עסקי כלכלי 
שיש לו תפקיד אחד בלבד לספק שירותי אירוח לתיירים מחו"ל ולישראלים ונופשים 
בארץ . צר לי על ההכרזות של משרד השיכון שקיבלו כבר פרסום בחו"ל ועשויים 
ליצור רושם שבתי המלון עוסקים היום בקליטת עולים " , הוסיף עמיר . לדבריו 
אנחנו נמצאים במגמת עלייה בתיירות הנכנסת ו"יש לוודא , שיהיה אקלים הולם 
לקליטת תיירים מחו"ל שיאפשר גידול בהכנסות המט"ח למדינת ישראל " . לדברי מנכ"ל 
התאחדות המלונות " יכול מאוד להיות שבתי מלון בודדים שנמצאים במצוקה , 
יתקשרו למוסדות העוסקים בקליטת עולים ויציעו באופן פרטני את שירותיהם , 
אין לנו כל התנגדות לכך " . 
