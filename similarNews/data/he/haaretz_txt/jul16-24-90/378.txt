ולדיסלאב מלקביץ , נשיא לשכת המסחר של בריה"ם , יגיע בעוד שבוע לביקור 
רשמי בישראל כאורח איגוד לשכות המסחר בתל - אביב . מלקביץ , המקורב מאוד 
למיכאיל גורבצוב , נהנה ממעמד של שר בכיר בבריה"ם , ולמעשה הוא האישיות 
הבכירה ביותר המגיעה לישראל מאז ניתוק היחסים בין שתי המדינות . ביקורו 
הוא ביקור גומלין לביקור שערך במוסקווה דני גילרמן , נשיא איגוד לשכות המסחר , 
בינואר השנה . כזכור , במהלך ביקורו של גירלמן נחתם הסכם לשיתוף פעולה 
בין שתי לשכות המסחר , וסוכם על הקמת נציגויות בתל - אביב ובמוסקווה . 
ביקורו של מלקביץ בישראל נועד לקדם מהלך זה ולסכם את פרטי שיתוף הפעולה והקמת 
שתי הנציגויות . בשבוע שעבר הגיעו לישראל שני נציגים של לשכת המסחר של בריה"ם , 
אנטולי פרולוב ואנדרי ביזוב , שתפקידם היה להכין את ביקורו של מלקביץ ולאתר 
משרדים מתאימים לנציגות הסובייטית בתל - אביב . במהלך ביקורו בישראל ייפגש 
מלקביץ עם ראש הממשלה , יצחק שמיר , עם שר החוץ , דוד לוי , עם שר האוצר , 
יצחק מודעי , עם שר השיכון , אריאל שרון , ועם יו " ר מפלגת העבודה , 
שמעון פרס . באיגוד לשכות המסחר מקווים , שבמהלך הביקור יבחנו הסובייטים 
רעיונות לפרויקטים משותפים , כולל פרויקט המטוס המשותף שבייצורו אמורות 
להשתתף בריה"ם , ארה"ב והתעשייה האווירית הישראלית . 
