ואשינגטון ( מיוחד ל"הארץ " ) . פגישת שר החוץ , דוד לוי , ומזכיר המדינה 
האמריקאי , גיימס בייקר , תתקיים כנראה בסוף השבוע הראשון של חודש אוגוסט . 
לוי שלח ביום חמישי שעבר איגרת לבייקר , בה נאמר כי יהיה מעונין להיפגש 
עמו כשיוסרו המיגבלות הרפואיות , שמנעו ממנו לצאת את הארץ , לאחר התקף 
הלב הקל שפקד אותו . הרופאים התירו ללוי לצאת לחו"ל רק מסוף חודש יולי . 
בייקר יחזור לארה"ב ב5 באוגוסט , ועתה יש כוונה להסדיר את המפגש שלו עם 
לוי בשלושת הימים שיוותרו טרם צאתו של בייקר לחופשה , ב9 באוגוסט . לוי 
היה אמור להיפגש עם בייקר השבוע בפאריס , אך הפגישה נדחתה בהוראת רופאיו . 
מקור דיפלומטי ישראלי בכיר בוואשינגטון אמר בסוף השבוע , כי באיגרת השר 
לוי , שהועברה לידיעת הממשל באמצעות שגרירות ישראל בוואשינגטון ושגרירות 
ארה"ב בתל אביב , יש אינדיקציות לנכונותה של ממשלת ישראל לחפש נוסחאות ונתיבים 
להתקדמות במשא ומתן עם הממשל האמריקאי . הדיפלומט אמר כי האיגרת , המחזיקה 
שני עמודים , מנוסחת " בטון ידידותי וקונסטרוקטיווי " . הוא הוסיף , כי 
בימים אלה מנסים לוי וראש הממשלה , יצחק שמיר , לגבש את המהלכים הדיפלומטיים 
הבאים , לקראת המפגש עם בייקר , ונחוץ זמן לגיבוש המהלכים הללו . תהליך 
השלום אמור לעלות לדיון בפגישה שתתקיים בימים הקרובים בין בייקר לעמיתו הירדני , 
מרואן אל - קאסם , העושה בביקור פרטי בארה"ב . ( ע ) . סימור רייך , 
יו"ר ועידת הנשיאים של האירגונים היהודיים בארה"ב , אמר ביום ששי כי הוא 
סבור שבפגישת מזכיר המדינה בייקר ושר החוץ לוי " אפשר יהיה לצאת מהמבוך 
בדרך לקהיר " . רייך דיבר לפני צאתו מביקור בן שבוע בארץ , במהלכו נפגש עם 
ראש הממשלה ועם שר החוץ . מפגישתו עם לוי התרשם רייך , כי זו " דמות כריזמטית , 
הפועלת ביחד עם ראש הממשלה שמיר , כדי להרכיב רשימה של פלשתינאים , שיוכלו 
לקחת חלק בתהליך הבחירות בשטחים " . 
