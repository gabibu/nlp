ערוץ נחל אלכסנדר בשרון הזדהם השבוע בכמויות גדולות של ביוב גולמי , שזרמו 
אליו בגלל תקלה במתקן לטיפול בשפכים של עיריית נתניה , ליד מושב בית יצחק . 
ככל הנראה , התקלה קשורה בהפסקת החשמל שהיתה בראשית השבוע . מנכ"ל המשרד 
לאיכות הסביבה , ד"ר אורי מרינוב , מינה אתמול ועדה לבדיקת אירוע הזיהום 
בנחל אלכסנדר . על הוועדה הוטל לחקור את זיהומו הנמשך של הנחל , לבדוק 
מה גרם לזיהום הנוכחי ואם היה אפשר למנוע אותו , אילו צעדים , אם בכלל , 
יש לנקוט נגד המזהמים , וכיצד למנוע זיהום כזה בעתיד . בראש הוועדה יעמוד 
ד"ר מוקי שפר מהמשרד לאיכות הסביבה , וחברים בה מנהל איגוד ערים לאיכות 
הסביבה באזור חדרה , ירוחם לקריץ , ומנהל מדור ניטור נחלים ברשות שמורות 
הטבע , נסים קשת . הוועדה אמורה להגיש את מסקנותיה תוך שבוע ימים . רשות 
שמורות הטבע האשימה אתמול בזיהום את עיריית נתניה , וציינה כי לפני כשנה , 
בעקבות תקלה דומה , שגרמה אז למותם של מאות שפמנונים , יצא ראש עיריית 
נתניה ערב הבחירות המוניציפאליות בהבטחה להתקין במקום גנרטור חרום , שימנע 
בעתיד תקלות דומות . הגנרטור טרם הותקן . בנחל אלכסנדר מתקיימת אוכלוסיה 
שרידית , יחידה בארץ , של הצב הרך . הצבים הרכים מצויים בתקופה זו בעיצומה 
של עונת ההטלה , ואנשי רשות שמורות הטבע מודאגים מהשפעות הזיהום הנוכחי 
בנחל על הצאצאים שיבקעו . בגלל עבודות פיתוח שבוצעו באזור , התמעטו בשנים 
האחרונות אתרי ההטלה של הצבים הרכים , והרשות משקיעה מאמצים במעקב אחרי 
האוכלוסיה השרידית , בשמירה ובטיפול בה , לרבות האכלתה . בשנים האחרונות 
נעשו נסיונות מעטים לפעול לשיקום הנחל , תוך הפחתת כמויות הזיהום המגיעות 
אליו . אולם מפעם לפעם נגרם זיהום של האלכסנדר , בעיקר משפכי מפעל הטיהור 
של עיריית נתניהף הגורמים לנסיגה נמשכת במצבו הביולוגי של הנחל . לכן הוחלט 
לחקור את הארוע הנוכחי , במגמה להעמיד לדין את האחראים לזיהום . 
