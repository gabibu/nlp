וינה ( ע"ץ ) . הונגריה וצכוסלובקיה הגישו הצעה לשינוי בברית וארשה , 
הכוללת ביטול המפקדה הצבאית הסובייטית של הברית עוד לפני סוף השנה הבאה , 
כך כתב ביום ששי היומון האוסטרי " די פרס " . היומון , שאינו מצטט את המקור 
שלו , אומר כי ההצעה הוגשה במהלך ועידה בדרג מומחים שהתקיימה השבוע בפראג . 
ההצעה זכתה בתמיכת פולין , בעוד שבריה"ם הודיעה כי היא צריכה עדיין לבחון 
אותה . בהצעה נאמר , כי הברית צריכה להשתנות ולהפוך לארגון פוליטי עוד קודם 
לוועידת פסגה המתוכננת לנובמבר הקרוב , אחר - כך יבוטלו באופן הדרגתי המרכיבים 
הצבאיים של הברית . הפירוק הסופי של הברית תלוי בהקמת מערכת ביטחון משותפת 
לאירופה . לפי התוכנית , יהיה הצעד הראשון החלפת הוועדה הפוליטית של ברית 
וארשה , המורכבת מראשי המדינות והממשלות , בידי ועדה בדרג של שרי חוץ . 
בשלב השני , שיבוצע בשנה הבאה , תבוטל המפקדה הצבאית המשותפת המנוהלת 
בידי הרוסים , וכל אחד מהצבאות יחזור לסמכות מדינתו . 
