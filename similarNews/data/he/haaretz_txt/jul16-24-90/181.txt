לפני כמה ימים העיד ראש עיריית תל - אביב במשפטו של אדם שנאשם בניסיון לפגוע 
בו . כמה מפניני הלשון שהשמיע שלמה להט במעמד זה מעידות , ככל הנראה , 
על מה שחושבים רבים על ההליך הפלילי . יום - יומיים לאחר שמסר את עדותו 
בבית המשפט , באופן בוטה ובלתי מתחשב בעליל בסדרי דין שצריכים להיות כה 
יקרים לכל , שב ראש העירייה וביטל , בראיון עיתונאי , את עצם חשיבותו 
של ניהול המשפט . לשם מה בכלל צריך סניגור ? מדוע כל השאלות המביכות האלה ? 
האם לא ברור לשופטת , גם בלא שמיעת הראיות ושקילתן בסוף המשפט , שהיושב 
על ספסל הנאשמים הוא זה שניסה לפגוע בראש העירייה ? מדוע להתעסק בעובדות 
כשיש כתב אישום , שהוכן בידי תובע מטעם פרקליטות המדינה ? אף לא אחד משלושת 
השופטים שישבו בדין אמר לעד התביעה המתלהם את מה שהיו אומרים לו בכל מדינה 
מתוקנת : חברה שאינה מכבדת את ההליך המשפטי , ושאינה דואגת לכך שהגנתו 
של נאשם תהיה מושתתת על אדני - יסוד בלתי ניתנים לערעור , לא תוכל להתקיים 
לאורך ימים . דבריו של ראש העיר הנבחר באולם בית המשפט , ויתר הצהרותיו 
הפומביות , היו יכולים לשעשע כקוריוז מביך , אלמלא היה בהם ביטוי מפורש 
להשקפת עולם . לפני כמה ימים הגישה ח"ך שולמית אלוני הצעת חוק פרטית . תכליתה 
של ההצעה פשוטה : למנוע מאישה הטוענת שנאנסה את הצורך להעיד על כך בבית 
המשפט . חוקר עבירות מין , כלשון ההצעה , ישמע את דבריה של האישה והוא 
שיקבע , בהתייעצות עם פסיכולוג , אם היא יכולה להעיד בבית המשפט . תיתכן 
גם האפשרות , המפלצתית , שהאישה תעיד בבית המשפט אבל שלא בנוכחות הנאשם . 
ממש חזון אחרית הימים : משפט פלילי בלי העד המרכזי . החקירה הנגדית , 
אותו מכשיר שאין כמותו לחשיפת האמת , תעבור מן העולם במקרה זה . כבר יש 
שדולה לעניין זה ומחתימים עוברים ושבים על עצומה . חוקר עבירות מין יגבה 
את עדותה של המתלוננת שלא בנוכחות השופטים או הסניגור . עדותה של המתלוננת 
תועבר לעיונו של ביהמ"ש . השופטים אפילו לא יראו את המתלוננת . איש לא 
יציג לה שאלה . אם בכל זאת תתעורר שאלה כלשהי במהלך המשפט , יעבירו השופטים 
את השאלות בכתב לחוקר עבירות המין , וזה ישאל את המתלוננת שאלות הבהרה , 
לפי שיקול דעתו המוחלט . כיצד אפוא תיבחן אמינותה של המתלוננת לשולמית 
אלוני הפתרונים . קשה להאמין שאנשים , האמונים על זכויות הפרט , יציעו 
הצעה שיש בה במפורש כדי לבטל את לב - לבו של ההליך הפלילי . כיצד ניתן 
להעלות על הדעת , שאדם יורשע על יסוד עדות שנגבתה בתחנת המשטרה , בלי שמוסר 
העדות יעמוד על דוכן העדים וייחקר על עדותו בפני השופטים ובנוכחות הנאשם . 
איזה מין הליך מעוות הוא זה ? ומדוע לא להחיל תפיסה פסולה זו על תחומים 
אחרים בחיינו ? כבר יש לנו , בספרי החוק , כמה הוראות , כגון סעיף 01א 
בפקודת הראיות , שהפכו את בתי המשפט שלנו למשהו שאין כמוהו בשום מקום אחר . 
לא תמצאו אפילו משפטן הגון אחד בעולם שיתמוך בביטול שלב החקירה הנגדית 
במשפט הפלילי . בכל שיטת משפט יש אותו איזון עדין בין אינטרסים מנוגדים : 
זה של הנאשם לצאת חופשי , וזה של החברה להביא מפירי חוק על עונשם . 
אבל אין שיטה שיכולה להרשות לעצמה שלא להגביל את כוחו של בית המשפט , על 
ידי הצבת מחסומים ראייתיים או דיוניים . הוראות כאלה באות להבטיח את השופט 
מפני טעויות אנוש . הן גם מגינות על האזרח - הנאשם מפני הפקרתו לשרירות 
לב . בישראל מתפתחת מגמה מסוכנת מאין כמותה של צמצום הסייגים החלים על קבילותן 
של ראיות . מי שסבור שהגיעה השעה לשים קץ להליך הפלילי בישראל , שיש בו 
מטרד יותר מתועלת , ומי שרואה בסניגור מיפגע , צריך להבין , שמשעה שיחדל 
האזרח להאמין בבית המשפט ובסדרי הדין תיפול עלינו אפלה גמורה . בכל העולם 
מבינים זאת . צריך לקוות , שבבית המחוקקים שלנו לא יושבים אנשים מסוגו 
של להט בלבד . 
