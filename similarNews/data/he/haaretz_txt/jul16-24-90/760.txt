מנהיג אש"ף , יאסר ערפאת , עומד לבוא הבוקר לשיחות מדיניות בקהיר על פי 
הזמנת נשיא מצרים , חוסני מובארק . ערפאת מבקש לקבל דיווח על מאמצי מצרים 
לחידוש הדו - שיח של אש"ף עם ארה"ב , ולהתעדכן בתוצאות השיחות שניהלו מובארק 
ונשיא סוריה , חאפז אל - אסד , בשבוע שעבר באלכסנדריה . ביקורו של ערפאת 
במצרים עומד בצל מתיחות מחודשת ביחסי קהיר ואש"ף , לאחר שנתיים של שיתוף 
פעולה מדיני הדוק . עיתוני הבירה המצרית תקפו בסוף השבוע את ערפאת , על 
כך שהוא תקף את מצרים . סמיר רגב , עורך העיתון " אלמיסאא " הנמצא בבעלות 
המדינה , האשים את ערפאת בפגיעה באחדות הערבית , וכתב כי הוא לא רצוי במצרים . 
" האחדות הערבית תביא במוקדם או במאוחר לפתרון הבעיה הפלשתינית " , כתב 
רגב בעמוד הראשון של עיתונו . " ברור כעת , כי ערפאת וחבריו אינם רוצים 
בפתרון כי הוא יביא לסוף קיומם . תסלח לי , יאסר ערפאת , אבל העם המצרי 
לא ישמח לקבל אותך מחר או מחרתיים " . עיתונים אחרים , ובראשם " אל אהראם " 
ו"אחבר אל יום " , כתבו כי ערפאת ביקר בחריפות את מצרים , על שלא שלחה את 
שר החוץ שלה , עיסמת עבד אל - מגיד , לכינוס האחרון של מועצת שרי החוץ 
הערבים , שהתקיים בשבוע שעבר בתוניס . " מצרים דוחה את מערכת הוצאת הדיבה 
נגדה , המנוהלת בידי מספר גורמים ערביים " , אמר פקיד מצרי לעתון החצי רשמי 
" אל אהראם " , בתגובה לדברי ערפאת ושר החוץ העיראקי , טארק עזיז , בגנות 
היעדרותו של שר החוץ המצרי מהישיבה . מנהיג אש"ף מאשים את מצרים בכניעה לדרישות 
האמריקאיות , בכל הקשור לתהליך המדיני , וכל הנוגע לחידוש הדו - שיח בין 
אש"ף לארה"ב . לטענתו , מצרים ויתרה לאמריקאים כיוון שהיא זקוקה לסיוע 
הכלכלי שלהם . ערפאת אמר , כי ואשינגטון נדיבה ביותר בסיוע שהיא מגישה 
לישראל , " בעוד שהסיוע האמריקאי למצרים הגיע לממדים בו מצרים מקבלת חיטה 
אמריקאית מדי שבוע בשבוע " . במצרים לא אהבו את דברי ערפאת , ומובארק מבקש 
להפיס את דעתו ולתאם עמו מחדש עמדות מדיניות . 
