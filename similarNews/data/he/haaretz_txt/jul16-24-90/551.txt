דומה כי כל הידיים הרפות והברכיים הפקות שבבניין הטלוויזיה , חברו יחדיו 
כדי להפליט באוזניה של עירית רוזנבלום ( " הארץ " 09 . 7 . 61 ) אנחת 
רווחה , בעקבות ההחלטה לבטל את " אולפן קיץ " . זאת עוד דוגמה לתשובה הישראלית 
האופיינית על השאלה " מה לעשות ? " בניגוד למה שנאמר מדי ערב בתשדיר 
של אלכס אנסקי " לא לעשות " , " עזוב " , " למה לשנות " בואו נמשוך כמו 
שאנחנו רגילים " . כשנכנסתי לתפקיד מנהל הטלוויזיה בפועל , החלטתי דווקא 
לעשות . לשנות . לחדש . לטלטל את לוח השידורים של הטלוויזיה , שהיה מן 
השמרניים בעולם התקשורת . שמחתי מאוד לגלות אצל המפיקים , הטכנאים והעורכים 
בטלוויזיה התלהבות לעשייה ולשינוי , ונכונות להשקיע עבודה , יוזמה ודמיון 
במפעל שסימל רעננות והתחדשות . צריך לזכור , כי הטלוויזיה נכנסת בימים 
אלה לעידן חדש עידן שבו יינטל ממנה המונופול והיא תצטרך לעמוד בתחרות יומיומית 
מול הערוץ השני ותחנות הכבלים . בתחרות זו יש ליזום , לחדש ולהשקיע עבודה 
רבה . אין ספק , כי תמיד יימצאו המקטרים והבוכים על המאמץ החדש הנדרש 
מהם , ובעלי - אחוזות שייתרעמו על שניטלים מהם אמצעי שידור . אולם אני 
חשבתי , כי אם הטלוויזיה נכנסת לעידן התחרות , עליה לשנות הרגלים ישנים . 
אחד הרעיונות שעמדו מאחורי " אולפן - קיץ " היה , כי לא זו בלבד שהתוכנית 
אינה מחייבת תוספת תקציב , אלא שהיא עתידה להביא חסכונות משמעותיים בהוצאות 
ההפקה . לכן נדהמתי מהטענות שהובאו בכתבתה של רוזנבלום , על בזבוזים ראוותנים 
כביכול . החיסכון היה אמור לנבוע מכך שהעברנו את הפקת " אולפן - הקיץ " 
לאולפן החדש של הטלוויזיה בירושלים , העומד רוב הזמן בלתי מנוצל , למרות 
ההשקעות הגדולות שהיו לרשות השידור בהקמתו . החלטנו שלא להפיק את התוכניות 
באולפנים שמחוץ לבניין , כמו אולפני הרצליה , הדורשים סכומים גדולים עבור 
השימוש במתקניהם , לצורך הפקת תוכניות כמו " סיבה למסיבה " ו"סוף סוף " . 
זאת ועוד : הצלחת " אולפן - הקיץ " היתה מאפשרת להעביר את הפקת מרבית 
התוכניות הגדולות מאולפני החוץ ( הרצליה , טלעד , ג . ג ) אל האולפן 
החדש . הדבר היה חוסך עשרות אלפי דולרים לקופת רשות השידור . השתוממתי 
מאד לקרוא טענות נגד שכירת מכוניות עם פלאפונים לצורכי הפקת " אולפן - קיץ " . 
עניין הפלאפונים לא היה ולא נברא , ואילו המכוניות שנשכרו לצורכי הפקה 
באו במקום השימוש במוניות לצרכים אלה , שהוא יקר בהרבה . עובדה שמחלקת 
הכספים אישרה את ההוצאה שהיתה זעומה , בהשוואה להוצאות הכרוכות בשימוש במוניות . 
באשר לטענות על שלילת אמצעי שידור לטובת התוכנית מתוכניות אחרות אני מוכן 
בהחלט להודות . באמצעים מוגבלים העומדים לרשות הטלוויזיה , אי אפשר לתת 
הכל לכל , וצריך לקבוע סדר עדיפויות . השאלה היא רק אם סדר העדיפויות הזה 
הוא נכון . כך למשל , מצוטט בכתבה מנהל מחלקת הספורט בטלוויזיה , המתלונן 
על ש"אולפן קיץ " גזל ממנו אמצעי שידור . אין כמעט מי שיחלוק עלי , כי 
בחודשים האחרונים קיבלו צופי הטלוויזיה מנה גדושה , יש אומרים גדושה מדי , 
של ספורט ולא יזיק לנוח מעט מכך . יתרה מזאת , לאיזה צורך דחוף זקוקה 
מחלקת הספורט לניידות שידור ? הליגות שובתות , השחקנים נחים וגם לקהל מותר 
לפוש . אני מיצר מאוד על ביטול " אולפן - קיץ " . אמנם התוכנית הראשונה 
לא היתה טובה , אבל השנייה היתה טובה בהרבה , והיה צפוי כי לאחר התנסות 
קצרה , תשתפר התוכנית ותמלא את ייעודה . לא ביקשתי מאה תוכניות חסד , 
רק שתיים שלוש . לצערי לא ניתנה ההזדמנות ל"אולפן קיץ " . אני בטוח שהיא 
היתה מעניקה לצופי הטלוויזיה בחודשים יולי - אוגוסט תוכניות משעשעות ואינטליגנטיות 
בשילוב בידור , אמנות וספרות , ונושאים העומדים על סדר היום . נכון שזה 
היה מאמץ , אבל יש לראות בו ברכה , ולא לברוח אל " הלא לעשות " הנוח 
והרפה , שאינו מוביל לשום מקום . 
