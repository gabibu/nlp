אלף חייליה ממזרח - גרמניה בתוך שלוש עד ארבע שנים פירושה למעשה לידה מחדש 
של ארץ כבושה , שמידת ריבונותה היתה תלויה עד כה ברצונם הטוב של הסובייטים . 
בלא הנוכחות הצבאית המאסיווית בגרמניה , בריה"ם מאבדת את הקלף האחרון שאיפשר 
לה להשפיע בצורה מכרעת על עיצוב עתידן של הגרורות לשעבר במזרח - אירופה , 
ומוותרת על האופציה של הפעלת כוח כדי לשנות את מהלך האירועים . במידה מסוימת 
אפשר לומר שגם מערב - גרמניה היתה עד כה ארץ " כבושה " , שלא נהנתה מזכויות 
ריבוניות מלאות . בשטח הרפובליקה הפדרלית יש לצבאות בעלות - הברית , שהכניעו 
בעבר את הרייך השלישי , זכויות מיוחדות , הכוללות אפשרות לקיים סיורים 
מודיעיניים בלתי - מופרעים ולאחסן נשק קטלני ( גם גרעיני וכימי ) בלי לבקש 
את הסכמת הממשלה בבון . בברלין , על שני חלקיה , שורר משטר חסות אמריקאי - 
סובייטי - בריטי - צרפתי גם באופן רשמי . בעיר החצויה לשעבר כיום , כשהרס 
החומה מתקדם בצעדים מהירים , אי אפשר עוד לעתים לדעת מתי עוברים מצד אחד 
אל משנהו הפוסקים האחרונים הם המפקדים הצבאיים של הכוחות הזרים . המפקדים 
האלה מסדירים את התנועה האווירית , מפעילים תחנות חישה אלקטרוניות ומטילים 
איסור על התארגנות מחודשת של מפלגות ניאו - נאציות . מעבר לכך , הם משתמשים 
לא פעם בסמכויותיהם כדי לשחרר את חייליהם שסרחו ( כאלה שהסתבכו , למשל , 
ברצח או באונס ) מהעמדה לדין בפני בתי - משפט גרמניים . הכיבוש הסובייטי 
במזרח - גרמניה , שנמשך ארבעים וחמש שנים , התמוטט למעשה באוקטובר אשתקד , 
כאשר מיליונים יצאו לרחובות ודרשו את זכויותיהם בסיסמה " אנחנו העם " . 
ההפתעה הגדולה של המהפכה הלא - אלימה במזרח - גרמניה היתה , שהכוחות הסובייטיים 
לא התערבו כדי למנוע את המעבר מרודנות קומוניסטית לחברה פלורליסטית פתוחה . 
כאן נעוץ ההבדל הגדול ביחס למהפכה קודמת , בלתי - מוצלחת , שפרצה ב3591 . 
אז דרסו טנקים סובייטיים את ניצני הכמיהה לחופש וביצרו בכוח את סמכותה של 
הצמרת הסטליניסטית המזרח - גרמנית . הנוכחות הצבאית של כוחות ארה"ב , בריטניה 
וצרפת במערב - גרמניה היתה התוצאה של זכויות היתר של בעלות הברית , ושל 
העדר ריבונות מלאה של הרפובליקה הפדראלית . אבל יותר מכל ביטאה הנוכחות 
הזאת את הצורך במשקל - נגד כלפי הכיבוש הממשי , האמיתי , בחלק המזרחי של 
גרמניה . עכשיו , כשהכוחות הסובייטיים נשלחים בהדרגה הביתה , אין ספק שגם 
הכוחות המערביים יקטינו את נוכחותם כאן בשיעור ניכר . גרמניה על שני חלקיה , 
וכמובן גם ברלין , ישתחררו מן המעמסה האחרונה שהותירה כאן מלחמת - העולם 
השנייה . החששות המוצדקים מן האיחוד הצפוי של גרמניה התקזזו עד כה במעט על - 
ידי הנוכחות של כוחות סובייטיים גדולים בחלק המזרחי של הארץ החצויה . כוחות 
אלה , שבעבר פעלו לדיכוי האוכלוסייה , יכולים כך סברו רבים במערב לשמש 
ערובה בפני גלישה ללאומנות גרמנית חדשה . בלונדון , בפאריס , באמסטרדם 
ובבריסל טופחו בחודשים האחרונים תקוות מוסתרות , כי הסובייטים ימנעו , 
או לפחות יעכבו , את הדהירה הבלתי - מרוסנת לקראת איחוד מהיר של שני חלקי 
גרמניה . אבל מיכאיל גורבצוב סירב להוציא את הערמונים מן האש בשביל מרגרט 
תאצר , פרנסואה מיטראן ואחרים , ולמלא את תפקיד הבלם . במקום זאת , מנהיג 
הקרמלין מבקש להפיק תועלת מן הנסיגה הבלתי - נמנעת של הכוחות הסובייטיים , 
הנתונים ממילא במצב של דמורליזציה , שאיבדו במידה רבה את כושרם כיחידות 
צבאיות יעילות . גרמניה מתאחדת על - פי התנאים שהתווה הקנצלר הלמוט קוהל : 
כמדינה הנהנית מריבונות מלאה בכל התחומים לרבות הזכות לבחור את השתייכותה 
לבריתות פוליטיות וצבאיות . קוהל עצמו בוחר בנאט"ו , בקהילה האירופית ובזהות 
המערבית הברורה שאיפיינה את הרפובליקה הפדרלית . אבל גם הוא אינו יודע אם 
ממשיכיו לא יתפתו לנצל את העוצמה הכלכלית והפוליטית האדירה המצטברת כאן כדי 
לטפח חלומות - גדלות חדשים ולחתור אל יעדים אחרים . המעמד הדומיננטי של גרמניה 
מאוחדת וריבונית במרכז היבשת הוא הנתון החשוב ביותר בסדר אירופי חדש , שגורבצוב 
כבר השלים עמו , וששאר מדינות העולם יצטרכו לקבלו כעובדה מוגמרת . 
