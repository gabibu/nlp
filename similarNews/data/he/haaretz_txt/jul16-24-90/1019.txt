ואשינגטון ( מיוחד ל"הארץ " ) . אחד הקרובים שביועצי מיכאיל גורבצוב השמיע 
לאחרונה דברי אהדה לציונות , שספק אם נשמעו כמותם אי פעם מפי מנהיג קומוניסטי 
בבריה"ם . על - פי פרסום חדש בוואשינגטון , הוא אמר את הדברים באוזני צירים 
שוחרי רפורמות לוועידת המפלגה הקומוניסטית במוסקווה . על - פי אותו פרסום 
הוא גם השמיע הערות בוטות בגנות אנטישמים בצמרת הפוליטית הסובייטית , ודיבר 
בסארקאזם על " האינטרנציונליסטים , הרוצים להוציא ליהודים את הנשמה " . 
האיש הוא אלכסנדר יאקובלב , חבר בולט במועצת הנשיאות של בריה"ם , מומחה 
לענייני חוץ , אשר היה עד לאחרונה חבר הפוליטביורו של המפלגה הקומוניסטית . 
במהלך ועידת המפלגה הוא נשא את הנאום הליברלי ביותר של חבר מנהיגות כלשהו . 
דברי יאקובלב מתפרסמים בגיליון החדש של השבועון " ניו רפאבליק " . הם מיוחסים 
לפגישה סגורה , ב4 ביולי , שעל עיתונאים נאסר להיכנס אליה . זמן קצר אחרי 
הפגישה הדליפו יריבי יאקובלב , אנשי האגף השמרני של המפלגה , גירסה משלהם . 
יאקובלב הוקיע אותה כמעשה זיוף , ופרסם " נוסח מלא " . אבל חוקר מאוניברסיטת 
סטאנפורד שבקליפורניה כותב עכשיו ב"ניו רפאבליק " , כי הוא הצליח להגניב 
רשמקול למאורע , ובידיו יש הנוסח המלא האמיתי . החוקר הוא גרגורי פריידין , 
פרופסור לספרות רוסית . לפי גירסתו קם במהלך הפגישה נציג מחבל בירובידזאן 
במזרח הרחוק של סיביר , ושאל את יאקובלב על יחסה של מועצת הנשיאות ל"שאלה 
היהודית העתיקה " , ובייחוד לעניין ההגירה לישראל . סטאלין הועיד בשעתו 
את בירובידזאן להיות " חבל יהודי אוטונומי " , והתוכנית לא עלתה יפה . יאקובלב 
השיב , כי הוא רוחש אהדה לחלק מן הציונים . " אני יודע " , אמר המנהיג 
הסובייטי , " באיזה מחיר של סבל , סבל היסטורי , נוצרו הרעיונות הציוניים . 
יש אנשים אשר אין להם העניין הקלוש ביותר בפוליטיקה החושבים את עצמם למאמינים , 
אנשים המכנים את עצמם ציונים , מפני שהם מאמינים . לא יותר מזה . אם 
יש אנשים המשתמשים בציונות רק בתור תכסיס , זו שאלה אחרת . אבל כל דבר 
יכול להיות מנוצל כתכסיס " . על השאלה מדוע אין ממשלת בריה"ם מעמידה לדין 
את האחראים להתפרצויות אנטישמיות אמר יאקובלב : " גם אני הצגתי את השאלה 
הזו , ויותר מפעם אחת , גם באוזני התובע הכללי . התובע הכללי חושש להחיל 
את החוק . יש לחץ מאסיווי , הנובע ממקום כלשהו , שאינו מרשה אפילו לסוכני 
החוק שלנו להחיל את החוק . יש לנו אנשים כאלה בכל הרמות ( של הממשלה ) 
. כמובן , הם אומרים : אנחנו אינטרנציונליסטים , וחוץ מזה עלינו גם 
להוציא ליהודים את הנשמה . זו מהות האינטרנציונליזם שלהם " . יאקובלב סיכם 
את העניין בקריאה לדמוקרטים בתוך המפלגה הקומוניסטית לשאת את דגל המאבק באנטישמיות . 
מומחה בולט בוואשינגטון לעניינים סובייטיים , אברהם ברומברג , אומר , 
כי דברי יאקובלב על הציונות נשמעים אותנטיים , אבל הוא מתייחס בספקנות לציטוטי 
יאקובלב על האנטישמיות . ברומברג , לשעבר עורך כתב העת " בעיות הקומוניזם " , 
אמר בראיון , כי " סביר בהחלט שיאקובלב יהיה כן מספיק , כדי להגיד שהציונות 
אינה קונספירציה , והיא תופעה לגיטימית . סוף - סוף יש בבריה"ם ארגון ציוני 
רשום כחוק . ציונות אינה עוד מלת גנאי אלא בעיני אנשי " פאמיאט " ( הארגון 
הלאומני הניאו - נאצי ) . אבל שהוא יגיד לאנשים , העומדים לעזוב את המפלגה , 
כי יש כאלה המונעים את שלטונות החוק מלנקוט צעדים נגד אנטישמיות ? אינני 
יודע . זה מפתיע מאד " . רבים מן הצירים שבאוזניהם דיבר יאקובלב פרשו מן 
המפלגה בעקבות הוועידה , כדי להקים מפלגת אופוזיציה דמוקרטית . ברומברג 
הוסיף , כי " יאקובלב ידוע יפה בהתנגדותו הקשה ללאומנים ולאנטישמים . 
ב2791 הוא שילם מחיר , כאשר כתב מאמר בגנות קודמי " פאמיאט " בתוך המפלגה 
הקומוניסטית . ברזנייב שלח אותו להיות שגריר בקנדה . שנאתו המרה לאנשים 
האלה היא מן המפורסמות . הוא שעמד ב - 6891 על מינוי ויטאלי קורוטיץ לעורך 
כתב העת " אוגוניוק " . מאז המינוי עוסק העיתון כמעט בכל גיליון בשאלת האנטישמיות " . 
" אוגוניוק " הוא מכתבי העת הפופולריים ביותר של עידן הגלאסנוסט . קורוטיץ , 
ציר רדיקלי של הפרלמנט הסובייטי , הוא יהודי , וביקר לאחרונה בישראל . 
הלאומנים האנטישמיים בבריה"ם טוענים , כי יאקובלב , שהפירוש המילולי של 
שמו הוא " בן יעקב " , הוא יהודי . אבל לפי ברומברג אין לטענה הזו שחר . 
הנשיא גורבצוב עצמו נמנע בשנים האחרונות מלהתבטא בגנות האנטישמים . בשנה 
שעברה הגישו לו 002 צירי פרלמנט במוסקווה מכתב מחאה על שתיקתו . ב6891 גינה 
גורבאצוב בנשימה אחת את האנטישמיות ואת הציונות , ועל הרקע הזה יתכן שיש 
מקום לראות את דברי יאקובלב כהתפתחות היסטורית . 
