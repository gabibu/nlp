למרות המלצת ועדת לפידות , שחקרה את מכלול הנושאים הקשורים בתאונות בצה"ל 
והגישה את מסקנותיה לרמטכ"ל בחודש אפריל , טרם מונה במטה הכללי קצין בדרגת 
אלוף , שיהיה ממונה על מנהל הבטיחות בצה"ל . מקורות צבאיים לא - רשמיים 
אמרו , כי אלופים אחדים במטכ"ל מתנגדים להמלצה זו . באחרונה העביר הרמטכ"ל 
את דו"ח לפידות לחברי ועדת החוץ והביטחון של הכנסת , ואמר להם כי בשל קוצר 
הזמן לא הספיקו בצה"ל להכין את רשימת ההמלצות שיושמו . מקורות צבאיים אמרו , 
כי חלק נכבד מההמלצות בדו"ח לפידות טרם יושם , אך אין ספק כי הוא ייושם 
בהדרגה , על - פי הנחית הרמטכ"ל . באגף התכנון במטכ"ל שוקדים בשבועות האחרונים 
על עבודת המטה של יישום המלצות הוועדה בנושא הבטיחות . ועדת החקירה , בראשות 
האלוף יעקב לפידות , חקרה בעיקר את תאונות העבודה ותאונות האימונים , והמליצה 
למנות בכל יחידה צבאית קצין בטיחות , שיהיה יועץ מקצועי למפקד היחידה בכל 
תחומי הבטיחות . ככלל , המליצה הוועדה לראות בנושא הבטיחות מקצוע צבאי 
בפני עצמו . הוועדה קבעה , כי אחריות המפקד בצה"ל היא כוללת ובלתי - ניתנת 
לחלוקה , וגם נושא הבטיחות אינו יוצא מכלל זה . קפידבינהוועדה המליצה על 
פעילות בארבעה אפיקים : מניעה , חקירה , מידע ומיסוד נתונים . ככלל , 
קבעה , טיפולו של צה"ל בנושא לאורך השנים היה טוב , אך יש מקום לשפרו . 
לגבי תאונות האימונים בצה"ל הגיעה הוועדה למסקנה , כי יש מקרים רבים של 
תאונות אש בצבא . הוועדה המליצה ליצור מצב של ריכוז סמכויות , להטיל אחריות 
וסמכות על גוף - על ברמת המטכ"ל , שייקרא מנהל הבטיחות " ולהקים בכל יחידות 
צה"ל מרכזי בטיחות . המלצות אחרות של ועדת לפידות : לקבוע נהלים קבועים וברורים 
לדיווח על נושאי בטיחות , ליצור מערכת לתיאום בין הגורמים הצבאיים השונים , 
העוסקים בנושא , ולהעמיק את הכרת פקודות הבטיחות בדרגי הצבא השונים . לשפר 
את דרכי החקירה והסקת המסקנות במקרים של תאונות , ולקבוע מתכונת פעולה אחידה 
של ועדות חקירה וקצינים בודקים . ליצור תיאום בין החקירה המשפטית לבין החקירה 
המבצעית להפקת לקחים , המתנהלות כיום זו לצד זו . לקצר את משך זמן החקירה 
והטיפול המשפטי בתאונות אימונים . להחמיר בעונשים על עבירות בטיחות , תוך 
שינוי חוק השיפוט הצבאי כך שיאפשר להחמיר את העונש המרבי המוטל בשל עבירות , 
שכתוצאה מהן יש נפגעים . הרחבת הענישה המשמעתית נגד חיילים ומפקדים , שהיו 
מעורבים בתאונות ועבירות בטיחות , לרבות הדחה , השעיה והתייחסות למעורבות 
בתאונות בעת שיבוץ וקידום קצינים בצה"ל . להעמיק את המחקר וההדרכה בנושא 
ולהנהיג מבחן בטיחות כתנאי להעלאה בדרגה . לשנות את מדיניות הפרסום של תאונות 
ונפגעים , תוך אימוץ גישה פתוחה לנושא ושיפור אמינות הדיווח של דובר צה"ל . 
הוועדה קובעת , כי פליטת כדורים היא תופעה רווחת , בעיקר בחיל הרגלים , 
שלרוב איננה מדווחת . הוועדה רואה בתופעה מפגע בטיחותי חמור , שאינו ניתן 
לטיפול נאות על - ידי הפקודות הקיימות . הוועדה מציינת , כי בידי אנשי צבא 
כמויות גדולות של נשק פרטי , בעיקר אקדחים . היא ממליצה לשפר את דרך הכשרת 
החיילים לשימוש בנשק זה . 
