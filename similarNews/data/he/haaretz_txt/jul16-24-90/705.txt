הסיבה להזמנתו הפתאומית של שר הביטחון , משה ארנס , לוואשינגטון קשורה 
כנראה להתפתחויות האחרונות בין עיראק לכוויית , בעקבות איומיו של סדאם חוסיין 
לפגוע בכווית , והתמיכה שהביעה ואשינגטון בכווית . ארנס טס אמש לוואשינגטון , 
וייפגש שם עם שר ההגנה האמריקאי , ריצרד צייני . אם עיראק תממש את איומיה , 
בדרישתה הטריטוריאלית החדשה בכוויית , עלול הדבר לגרום למעורבות עקיפה 
של ארה"ב בסיוע מאסיווי לכוויית המותקפת . יש להניח כי שיחה דומה מנהלת 
ואשינגטון עם קאהיר , שהביעה תמיכתה בכוויית . שר הביטחון התכוון אמנם לצאת 
לוואשינגטון בהזדמנות קרובה , אך המגמה היתה לעשות זאת רק לאחר פגישתו של 
שר החוץ , דוד לוי , עם עמיתו גיימס בייקר . פגישה זו אמורה להתקיים באוגוסט , 
ואולי בספטמבר . לארנס יש נושאים שונים עליהם ביקש לשוחח עם שר ההגנה האמריקאי , 
אך נושאים אלה נידונו ברובם בשבוע שעבר בישראל , בעת ביקורו של יו"ר המטות 
המשולבים , גנראל קולין פאוול . קיימת גם תוכנית שצייני יבקר בישראל לקראת 
הסתיו . ההזמנה הפתאומית נובעת לכן מסיבה מיידית , שהתעוררה בימים האחרונים , 
לאחר שפאוול יצא מישראל . האיומים העיראקיים על כוויית חורגים מעבר למפרץ 
הפרסי . תביעות טריטוריאליות מכוויית הושמעו על ידי העיראקים כבר לפני מספר 
חודשים . באותה תביעה , שלא זכתה לפרסום , דרשו העיראקים מכוויית להעביר 
לידיהם איים אחדים . כוויית התלוננה על כך בוואשינגטון , והדבר נראה כאילו 
שקע כאשר סדאם חוסיין הסתבך באיומיו כלפי ישראל . עתה עולה הפרשה החדשה , 
כאשר סדאם חוסיין מאשים את כוויית בגזילת מקורות נפט , ותובע את הזכות 
על שטח שבו יש מאגרי נפט גדולים . יש לזכור , כי כוויית סייעה לסדאם חוסיין 
במימון נכבד של המלחמה באיראן . לאמריקאים קשרים הדוקים עם כוויית ומחוייבות 
לשלומה , בגלל מקורות הדלק החשובים שבמדינה זו . באמצעות כוויית הוסדרה 
במהלך המלחמה במפרץ שיטת הדגלול של מיכליות דלק כווייתיות בדגל אמריקאי . 
הסדר זה הביא בעקבותיו לנוכחות צבאית אמריקאית במפרץ הפרסי , מה שסייע 
בעקיפין למאמץ המלחמה העיראקי . עתה , בתום המלחמה , מתעלם סדאם חוסיין 
מאותו סיוע , ותובע גם שארה"ב תפנה את צייה מהמפרץ הפרסי . נראה כי הוא 
מבקש לשמש כשוטר של המפרץ הפרסי , דבר העלול להביא לחיכוכים צבאיים חדשים 
באיזור . 
