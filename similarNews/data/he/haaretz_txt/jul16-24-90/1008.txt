תוצאות ההצבעות בישיבת מרכז מפלגת העבודה הפריכו את ציפיות כל המשקיפים ; 
גם של אלה שהעריכו , כי המנצח משני גיבורי הדרמה יצחק רבין ושמעון פרס 
יזכה ברוב דחוק בלבד . והנה זכה פרס לרוב בעל משמעות לפי כל קנה מידה . 
יש המייחסים את הצלחתו של פרס לשיטות עבודתו כיו"ר : טיפוח שקדני של יחסי 
אנוש גם עם הדרגים הנמוכים יותר בין פעילי המפלגה ואלה מהווים חלק נכבד 
של המרכז . אחרים סבורים , כי נאום התשובה המאולתר לנאום יריבו הכריע את 
הכף אצל עשרות מחברי המרכז . נשמעת גם סברה , כי המרכז לא רצה בהתמודדות 
עכשיו כדי לא להעליב מנהיג שעומדות לו זכויות רבות מן העבר . אבל אין להניח 
כי פרס ניצל שלשום מכישלון צורב בגלל רגשי רחמנות כביכול אצל חלק מהמצביעים . 
החיפוש של הסבר לתוצאה מצביע על תקלות בצדו של יצחק רבין . לא זו בלבד , 
שמבחינה רטורית הוא נחות לעומת פרס , ייתכן גם כי שגה כשהפקיר בתפנית פתאומית 
את רעיון בחירת יושב ראש המפלגה והמועמד לראשות הממשלה על ידי כלל חברי המפלגה 
רעיון הפריימריס , שהוא עצמו הטיל לזירת הוויכוח לידי שמעון פרס . אומרים 
גם , כי רבין הזניח את מלאכת השידול לפני כינוס המרכז . אם משום שאינו 
כשיר לכך במיוחד , אם מתוך ביטחון מופרז בהצלחתו . אבל מוטב שחיפוש הסיבות 
לא יסיח את הדעת מן העובדות . עובדה היא , כי רוב חברי המרכז סירבו להתרשם 
מהטיעון כי רק החלפת המנהיגות עשויה להבטיח שיפור של מצב המפלגה בבחירות 
לכנסת השלוש - עשרה . ומי שקיווה , או חשש , כי גודש הסקרים ( כולם הבטיחו , 
במקרה של התמודדות מול יצחק שמיר , יתרון מוחשי לרבין ) ישפיע השפעה 
סוגסטיווית על חברי המרכז נאלץ להודות שטעה . אלף ומאתיים עסקנים שהתכנסו 
בגן האורנים אינם טירונים . הם עוקבים אחרי ההתפתחות הפוליטית , הם מכירים 
את שני המנהיגים לא מתמול שלשום והם יודעים לאן כל אחד מהם נוטה . ואם הם 
נקראים להכריע בין השניים האינסטינקט שלהם אומר להם את מי להעדיף על מי . 
כל שגיאותיו של פרס וכל המעשים הגרועים שעשה כדי להקים ממשלה בראשות המערך 
לא טישטשו את התחושה , כי חזקה עליו שיעמוד בהכרה מלאה ובכל הנסיבות באותן 
עמדות , שמן הראוי שמפלגת העבודה לא תנטוש כל עוד היא נאמנה למסורתה . מיעוט 
נכבד רחש אותו אמון ליצחק רבין , ומשום כך תמך בו . אבל הרוב מיאן להשתכנע , 
ועל תוצאות ההצבעה אין להתווכח . תומכי רבין והוא עצמו יעמדו בשלהם , 
אבל אם לא ירצו לפלג את המפלגה , יצטרכו להתחשב בדעת הרוב . רבין אמר , 
כי לא הצטרפות לממשלת שמיר היא מטרתו , אלא הקדמת הבחירות . אבל רוב חברי 
המרכז נתנו את קולותיהם לשמעון פרס ; שכן עליו אפשר לסמוך שלא ינחה את פעילותו 
הפרלמנטרית של המערך לכיוון של טשטוש הניגודים בינו לבין הליכוד . סיעת 
המערך בהנהגתו המחוזקת של פרס צפויה על כן למלא את שליחותה האופוזיציונית 
בלי לפזול כלפי הזדמנות לשקם את ממשלת האחדות . כך יש להבין את המשמעות 
המרכזית של החלטת המרכז . פרס מבטיח " לפתוח את המפלגה " לחברים חדשים , 
לצעירים ולעולים . אלא שהמפלגה היתה תמיד פתוחה . הבעיה היא , כי אישים 
חשובים השתמשו בפתיחות זאת כדי לעוזבה , ורבים אחרים הפנו לה עורף . הוא 
מדבר על " מפלגה מתחדשת " ועל הצורך בוועידה " רעיונית " . ימים יגידו , 
אם הוא מסוגל לקיים את הבטחותיו , ואיזה מחשבות מגובשות מסתתרות מאחורי 
המלים הכוללניות והנלהבות . 
