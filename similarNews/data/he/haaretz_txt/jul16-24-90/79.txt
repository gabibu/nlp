במופע " רוצה ויהיה " יש לא מעט קטעים טובים , המעובדים ומנוגנים היטב . 
אך הוא אינו מצליח לשחזר את מקדם הריגוש הגבוה , המתלווה לכל אחת מהאזנות 
לאלבום שקדם לו . למרות המקצועיות בביצוע , מותיר המופע את הצופה מרוחק 
ומאוכזב . דוכין התקשה להפיק מחדש את איכויות האינטונציה המושלמת שהשיג באלבום : 
עצירות הפתע , זעקות , השתנקויות וכל השאר . העיבודים נופלים בין כסאות . 
דוכין מקפח את תחושת האינטימיות על ידי הוספת גיטרה דיסטורשן ועבודת תופים 
נמרצת , אך ויתר גם על העוצמה שיכול היה להפיק , לו היה סוחב את העיבודים 
לכוון רוקיסטי יותר . במרקם הצלילי בולט במיוחד העדרו של המתופף דני מקוב , 
שהעניק לאלבום בנגינתו הייחודית צבעים נהדרים . המנהל האמנותי של המופע , 
לואי להב , בנה את קטעי הקישור באופן המשרת היטב את המקצב של הערב , ומבסס 
את תחושת הקרבה בין דוכין לקהל . 
