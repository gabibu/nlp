בריסל ( מיוחד ל"הארץ " ) . הקהילה היהודית במערב - גרמניה מחתה אתמול 
נמרצות נגד כוונתו של נשיא המדינה , ריכארד פון - וייצזקר , להיפגש בשבוע 
הבא עם עמיתו האוסטרי , קורט ולדהיים . הפגישה , שתיערך בזאלצבורג , 
נחשבת לפריצת דרך במאמציו של ולדהיים להיחלץ מהבידוד הבין - לאומי , שאליו 
נקלע . עדיין לא ברור מה השפיע על פון - וייצזקר להכריע בעד הפגישה , שבה 
ישתתף גם נשיא צכוסלובקיה , ואצלב האוול . על - פי הגרסה הרווחת בבון , 
ביקש האוול מעמיתו הגרמני להצטרף לפגישה , המוגדרת כפרטית . האוול קיבל 
הזמנה לפסטיוואל המוסיקה בזאלצבורג עוד לפני שנבחר כנשיא , ונענה לה בחיוב . 
עד כה דחה קריאות של אמנים וסופרים בארצו לבטל את הביקור בזאלצבורג , ובכך 
להימנע מהפגישה עם ולדהיים , שיהיה נוכח באירוע . בה - בעת רחשה בבון פעילות 
דיפלומטית ענפה סביב דבריו של פון - וייצזקר , כי מערב - גרמניה תומכת בכינוס 
ועידה בין - לאומית לפתרון הסכסוך במזרח - התיכון , בהשתתפות אש"ף . לפי 
דיווחים אחדים , הוטעה הנשיא המערב - גרמני על - ידי פקידי משרד החוץ בבון , 
שלא קראו בעיון את המסמכים האחרונים של ראשי הקהילייה האירופית ( בפסגת 
מדריד , שנערכה בשנה שעברה , הגדירו ראשי מדינות הקהילייה את הוועידה הבין - 
לאומית כאחת האפשרויות לפתרון הסכסוך , ולא דרשו במפורש השתתפות של אש"ף 
בפורום כזה ) . פקידים בלשכת הקנצלר הלמוט קוהל בבון הסתייגו בשיחות פרטיות 
ביומיים האחרונים מדבריו של פון - וייצזקר , ותיארו אותם כ"לא מועילים " . 
נציגים ישראלים בבון ניהלו שיחות אחדות על דבריו של הנשיא , וגם במשרד 
החוץ בירושלים בודקים אפשרות לתגובה עליהם . הקנצלר קוהל השמיע במסיבת העיתונאים 
האחרונה שלו הערות עוקצניות אחדות כלפי פון - וייצזקר , ורגז על כך שהנשיא 
מתערב יתר - על - המידה , לדעתו , בנושאים שנויים במחלוקת . משקיפים בבון 
סבורים , כי לשכת הקנצלר תנסה לנצל את דברי הנשיא בהקשר הישראלי כדי להציגו 
באור שלילי . 
