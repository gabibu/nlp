( ע ) . עשר משפחות ממושב כפר יובל שבגבול הצפון , טוענות כי " הגיעו 
עד פת לחם " וכי יש חשש שכמה מהן ינקטו בצעדי ייאוש , אם לא יוחזרו להן 
מכסות ייצור של פטימים , שנשללו מהן על ידי ועד המושב . בין המשפחות שהגיעו 
עד פת לחם , נמצאת משפחת מרדכי אליהו , שמחבלים השתלטו ביוני 57 על ביתה 
ורצחו את אשתו ושני קרוביו . בעקבות האסון , זכתה המשפחה למכסת פטימים נוספת 
ממשרד הביטחון , אך גם זו נשללה מהם על ידי ועד המושב . נציג המשפחות , 
נחמיה תפארת , טוען כי אחד מחברי הקבוצה מת לפני חצי שנה , בעקבות מצבו 
הכלכלי . לדבריו , המשפחות מחפשות עבודות שכירות בקרית שמונה והסביבה , 
אולם בשל מצב האבטלה , הן אינן מוצאות כל עבודה . " אני זכיתי לפני שנה 
בהגרלת מפעל הפיס בווילה בקיסריה ונאלצתי למכור אותה , כדי לכסות את חובותי " , 
סיפר נחמיה . לדבריו , התנכלות הוועד למשפחות היא בשל סירובן לחתום על 
הסדר המושבים ובקשתן הלגיטימית , לביצוע הסדר פרטני לכל משפחה ומשפחה , 
הסדר שיאפשר להן לעמוד בכבוד בהסכם . סגן רשם האגודות , א . שושני , 
שהנושא הובא לידיעתו , פנה במכתב זועם לוועד המושב והתריע על המעשה החמור 
של שלילת מכסות ייצור , בשל סירוב המשפחות להצטרף להסדר . במכתב ציין סגן 
הרשם : " חמור במיוחד לקיחת המכסות ממרדכי אליהו אב שכול " . סגן הרשם 
מאיים לנקוט בצעדים נגד המושב , אם ימשיך למנוע פרנסה מחבריו . מזכיר המושב , 
חי יהודה , שהתבקש להגיב על טענות חברי הקבוצה , דחה מכל וכל את טענותיהם 
ואמר : " לא ניתן לאכול את העוגה משני צדדיה . הקבוצה צריכה להבין , 
כי הרוב קובע והרוב מחליט והאסיפה של המושב החליטה על הצטרפות להסדר ולא 
ניתן שכל אחד יעשה דין לעצמו " . חי יהודה ציין , כי הקבוצה מתעקשת ללכת 
בדרכה , בטענה שחבריה יכולים להסתדר ללא העמותה והאגודות , אולם הדבר אינו 
מקובל על ידי יתר חברי המושב . " הם יכולים לגדל פטימים , אולם כל המימון 
והעלויות יהיו שלהם והשיווק לא ייעשה דרך המושב , כמקובל " , אמר מזכיר 
המושב . 
