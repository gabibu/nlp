פניה לא מרוחים במסכה לבנה , עיניה לא מעוטרות באיפור שחור , אין לה ריסים 
בולטים המאפיינים את ליצני הקרקס וגם האף האדום הגדול , דמוי הבולבוס , 
לא תקוע על אפה הטבעי . אפילו כרית לא תחובה בתוך מכנסיה . האביזרים היחידים 
שמסייעים לה בהופעותיה עם קרקס הקרח הרוסי הם הכובעים השובבים שהיא מחליפה 
במשך ההופעה . מושייבה אינה מגלמת את הדמות הקומית העצובה של הליצן - המצחיקן 
המקובל , הפולט בדיחות תפלות וצוחק מהן בעצמו . היא אמנית מקורית , המגלמת 
דמויות מרגשות שמעוררות הזדהות בקהל , כמו בחור שובב המשחק עם עכברים , 
צועד בראש תהלוכה של כלבים , חתולים ועכברים , ומשתעשע בתרגילי אקרובטיקה 
עוצרי נשימה . דמות הליצן שלה היא עבורה יעוד . היא ויתרה למענה על קריירה 
של בלרינה והלכה ללמוד את האמנות הזו אצל פרוף שפוזניקוב , מורם של כל הליצנים 
הרוסיים הגדולים . מעבר לסגנון הלימודים המקנה מיומנות קרקסית , מקנה שפוזניקוב 
משמעת ברזל ודרך חיים לתלמידיו ובמסגרת זו מתכננת ומביימת גם מושייבה את 
תפקידיה בעצמה . כל יום , גם בימי הופעות , היא מקדישה שש עד שבע שעות 
לאימונים קשים , הכוללים אקרובטיקה , החלקה על קרח , באלט ופנטומימה . 
על אמנותה הייחודית זכתה כבר בכמה וכמה אותות הוקרה , ביניהם " פרופסור 
של המגיה " מן המקסיקאים , ובתעודת הכבוד המוענקת פעם בשנה לאמן מצטיין 
על ידי איגוד הקוסמים הגרמניים . הקשר הישראלי של קטרינה מושייבה הוא בעלה 
זה מקרוב , גרמני ששהה בארץ כמתנדב בתקופת מלחמת ששת הימים . עכשיו הוא 
חוזר לחגוג כאן עמה את ירח הדבש שלהם ואילו מושייבה תופיע עם קרקס הקרח הרוסי 
הגדול המגיע לישראל , שבו היא הכוכבת . בגרמניה , שם הופיע הקרקס השנה , 
כינו אותה העיתונים " מראדונה של הליצנים " . 
