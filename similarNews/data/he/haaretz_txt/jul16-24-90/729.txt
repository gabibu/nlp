פקין ( ע"ר ) . מקורות סיניים רמי דרג הכחישו את הדיווחים כי ראש המפלגה 
הקומוניסטית לשעבר , זאו זיאנג , עומד לחזור לפעילות פוליטית לאחר שסולק 
משורות המפלגה בעקבות הפגנות " האביב של פקין " . דיפלומט זר ציטט אתמול 
מקורות המקורבים ליריבו של זאו , ראש הממשלה לי פנג , כאומרים שזאו נמצא 
עדיין תחת חקירה בגין תמיכתו בהפגנות בעד הדמוקרטיה ובאשמת פילוג המפלגה 
הקומוניסטית . עיתונים מערביים טענו השבוע מפי מקורות בוואשינגטון , כי 
משלחת של ראשי ערים סינים אישרה שזאו עתיד לערוך בקרוב סיור ביקורת ברחבי 
סין . השאלה האם יורשה זאו למלא תפקיד פוליטי כלשהו הינה אחד הנושאים המפלגים 
את הקיצונים והמתונים בהנהגה הסינית . על פי אחת הידיעות נמצא עדיין אחד 
מעוזריו הקרובים של זאו בבית הכלא מכיוון שתמך בדרישות לרפורמה בסין . 
