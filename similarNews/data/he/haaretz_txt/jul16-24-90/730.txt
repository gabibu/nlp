מתנחלי האוהלים בהרצליה התפנו ביום ששי בבוקר מרצון , לאחר שראש העירייה 
אלי לנדאו הבטיח לפתור את מצוקתם . " הבטחנו לעם ישראל פינוי במוח ולא 
בכוח . אנו נראה את הדרך לפתרון הבעיה לכולם . מכאן נעבור מעיר לעיר " . 
בתום שיחה קצרה עם המפגינים , החל לנדאו לפרק במו ידיו את האוהל הראשון 
לעיני המצלמות הרבות שהיו במקום . אחד השובתים פתח בקבוק שמפניה ואחרים 
הצטרפו בקריאות " לחיים " . לנדאו הבטיח , כי המשפחות שאין להן היכן להתגורר 
ישוכנו בבתי מלון בעיר , עד שישכרו דירה . העירייה תסייע בהשתתפות בשכר 
הדירה ותייצג את השוכרים בעת המשא - ומתן על מנת להשפיע על בעלי הדירה שלא 
לגבות מחירים מופרזים . בד בבד , תחל בהרצליה בנייה של 008 יחידות דיור 
בשנה הקרובה , המיועדות לעולים ולזוגות צעירים . בפגישה בינו לבין שר הבינוי 
והשיכון , אריאל שרון , סוכם כי ייקבעו קריטריונים חדשים לקבלת משכנתאות , 
אשר יאפשרו ללווים לעמוד בהחזרים . 71 משפחות שוכנו לכמה ימים במלונות תדמור , 
אשל ומיטלמן . ביום רביעי בלילה היתה התלהטות יצרים עזה בעקבות תביעתו של 
לנדאו לפנות את המאהל . בלילה שלאחר מכן התנהל משא - ומתן בין נציגי השובתים 
לבין לנדאו . במאהל התנהלו ויכוחים קשים בקרב המשפחות המתנחלים באשר לפינוי . 
חלק מן המשפחות טענו כי יש לתת אמון בראש העיר , וחלק אחר קבל כי הפתרונות 
הם זמניים בלבד , ומטרתם רק להביא לסיום המחאה . משפחה אחת התפנתה ביום 
רביעי לבית מלון , וחמש משפחות שקיבלו דירות עמידר , התפנו ביום חמישי 
בלילה . לדברי הנציגים , החליט הוועד להתפנות ביום ששי בעקבות התגמשותו 
של לנדאו בנושא " מיהו חסר דיור " , ולהכיר באשה שגרה במקלט וזוג שחי בפירוד 
אצל ההורים , כחסרי דיור . בזה אחר זה החלו האנשים לעקור יתדות , לאסוף 
מזרונים ולערום ציוד על לולי התינוקות . ילדה בת ארבע , חסרת סבלנות , 
אמרה לאם הדומעת : " אמא , אני רוצה הביתה " . לא כולם הסכימו לפינוי . 
היו שישבו על מקומם וצפו במתרחש . אחד השובתים , אבי רטן : " עשיתם 
מעצמכם צחוק . קנו אתכם בסנדוויץ ; לנדאו חיכה שהעיתונות תצלם אותו , 
את כולם הוא ניצח . אלה שפירקו את האוהל לא יקימו אותו עוד פעם . אני נשאר 
עם האוהל שלי פה " . לבנה אורזחובסקי , אם לשלושה ילדים : " לא אפרק את 
האוהל , אני מתכוונת להישאר פה עד שיתנו לי פתרון . אני לא יודעת אם להאמין 
או לא . אני מפחדת שאפרק את האוהל ובסוף ישאירו אותי ככה . אני מוכנה להתפנות 
לבית - מלון בתנאי שיסודר עניין הדיור . 11 שנה אני גרה בשכירות . הגיע 
הזמן שתהיה לי דירה משלי , עם משכנתא שאוכל לעמוד בה " . רות רזניק , חברת 
מועצת העיר מטעם רץ ומנהלת המרכז לסיוע לנשים מוכות , אמרה כי לנדאו הצליח 
לשבור את המפגינים בסיבוב הראשון בשיטת הפרד ומשול . הוא יתן פתרונות ארעיים 
ובעוד שבועיים ייוותרו ללא כל דיור . כיום יש עדיין הנהגה מתונה , שיכולה 
להשתלט על המפגינים . כאשר יקום מאהל חדש , תקום הנהגה אלימה שתנקוט בצעדים 
דראסטיים , אמרה . בסופו של דבר התפנו כולם . 
