אלמונים פרצו אתמול לבניין עיריית קרית - שמונה והשחיתו ציוד בלשכת ראש העירייה 
ובמשרדים הסמוכים . בין השאר קרעו האלמונים את תמונותיו של ראש העירייה 
והשחיתו ספות וכורסאות . כמו כן פיזרו ניירת ולטענת אחד העובדים , גם גנבו 
אלפיים שקלים מחדרו של אותו עובד . מפקד משטרת קרית שמונה , סגן ניצב משה 
כהן , אומר כי מדובר בבריונות לשמה ועל פי חקירה ראשונית , אין מדובר כאן 
בניסיון לגנוב מטלטלים ודברי ערך שהיו בתוך בניין העירייה . בקרית שמונה 
שוררת תסיסה רבה בשבועות האחרונים בעקבות החלטת פרוספר עזרן ראש העירייה 
וחברי הנהלת העיר , להנהיג חניה בתשלום בקרית שמונה . ראשי העיר טענו כי 
קיים מחסור במקומות חניה במרכזים המסחריים , לכן הוחלט להנהיג חניה בתשלום , 
אך עובדה זו גרמה לתסיסה רבה בעיר ובאחד המקרים אף היה ניסיון לפגוע בעזרן 
עצמו . המשטרה שהוזעקה למקום התקרית , עצרה את האיש לחקירה . בשלושת הימים 
האחרונים נערך מו"ם עם הסוחרים בקרית שמונה והוחלט לעשות פסק זמן בהנהגת 
חניה בתשלום , מתוך כוונה לבטל בעתיד את תשלום החניה לחלוטין . 
