מצרים פתחה במאמצים קדחתניים למניעת התדרדרות היחסים בין עיראק לבין כוויית 
והנסיכויות הערביות ובמסע הבהרות להדגשת עמדתה כלפי אש"ף והנושא הפלשתיני . 
במסגרת זו מצפים היום לפגישת פסגה באלכנסדריה בין הנשיא חוסני מובארק לבין 
המלך חוסיין . אמש נמשכו המאמצים לשתף באותה פסגה את סגן ראש הממשלה ושר 
החוץ העיראקי טארק עזיז שהגיע אתמול לקהיר , ואת ראש אש"ף יאסר ערפאת , 
שביטל את ביקורו הצפוי אתמול במצריים . מצריים גיבשה אתמול הצעת תיווך המורכבת 
מארבעה סעיפים לסיום העימות בין עיראק לבין כוויית והנסיכויות . מנגד , 
הסלימה עיראק את התקפותיה המילוליות על כוויית והאשימה אותה ב"קנוניה " 
להכשרת הקרקע להתערבות זרה מחודשת במפרץ . הנשיא מובארק הדגיש אתמול בנאומו 
המסורתי לרגל יום השנה למהפכת הקצינים החופשיים החל היום , כי הסיכסוך בין 
עיראק לבין כוויית והנסיכויות אינו אלא ענן חולף " . הוא אמר כי על פי נסיונו 
הוא מצפה מנשיא עיראק לפעול להעמקת הסולידאריות הערבית ולפתרון הסיכסוך בדרכי 
שלום ובאמצעות שיחות ישירות . הנשיא מובארק סקר את הישגי הממשל המצרי בעשר 
השנים האחרונות וקרא להמשך המאמצים להגברת הייצור ולשיקום הכלכלה . לאחר 
הנאום הבהיר הנשיא מובארק את עמדת מצרים כלפי אש"ף והנושא הפלשתיני על רקע 
המתיחות ביחסי שני הצדדים המתבטאת , בין השאר , גם בפירסומי העתונות המצרית . 
מובארק הדגיש כי מצריים לא פעלה מעולם בניגוד לרצון הנהגת אש"ף וכי גם בענין 
הדו - שיח עם האמריקאים היו אלה ראשי הארגון שביקשו את תיווכה של מצרים ואת 
סיועה . בתשובה לשאלה על הערותיו של ערפאת בכנס שרי החוץ הערביים בתוניס 
בשבוע שעבר , אמר מובארק : " האחים הפלשתינים נמנעים מלומר את האמת כאשר 
הם מתבקשים לעשות כן " . יצויין כי באותה ישיבה של שרי החוץ הערביים האשים 
ערפאת את מצרים כי היא מהווה אמצעי בידי ארה"ב להפעלת לחצים על אש"ף . עמדה 
דומה ביטא שר החוץ העיראקי עזיז . השר העיראקי בא אתמול לאלכסנדריה למסור 
איגרת מהנשיא סאדאם חוסיין לנשיא מובארק . בתום השיחה עם מובארק שארכה למעלה 
משעה אמר לעתונאים : " טועה מי שחושב ששר החוץ העיראקי מתכוון לפגוע במצרים " . 
מאוחר יותר נמסר כי הנשיא מובארק הציע דרך פעולה המבוססת על ארבע נקודות 
לתיווך בין עיראק לבין כוויית והנסיכויות . במסגרת ההצעה תופסק לאלתר מלחמת 
התעמולה בין הצדדים ; הצדדים יתחייבו לפתור את חילוקי הדעות בשיחות ישירות 
ובאמצעי שלום ולהימנע מכל פעולה צבאית ; הצדדים יביעו את הסכמתם למאמצי 
תיווך מצריים ובין - ערביים ; מצריים מוכנה לשגר אישיות רמת דרג למסע דילוגים 
בין בגדד לכווית . כמו כן תיערך בשלב מאוחר יותר ועידת שרי חוץ של עיראק , 
כווית והנסיכויות תחת חסות מצרית . 
