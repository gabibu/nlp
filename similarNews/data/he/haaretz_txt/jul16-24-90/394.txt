כשש שנים חלפו מאז עזב משה ארנס את משרד הביטחון , כשהעביר בספטמבר 48 את 
התפקיד ליצחק רבין . זאת הפעם השנייה שאותו אדם חוזר בשנית לתפקיד שר הביטחון . 
קדם בכך לארנס דוד בן - גוריון . בפעם הראשונה בא ארנס למשרד בעיצומה של 
מלחמה ואחרי הדחתו של אריאל שרון מתפקיד שר הביטחון . הפעם נכנס לתפקיד 
כשהוא בטוח יותר בעצמו . אף על פי שחסר לו הרקע הקרבי של קודמיו , אין 
הנושא זר לו . הוא מכיר את האנשים בצמרת ואת הנושאים העיקריים , ובתחום 
הטכנולוגי - הביטחוני יש לו אפילו יתרון . עתה יש לו אפשרות לראות מקרוב 
מה קרה בצה"ל בתקופה שלא היה בתפקיד . זאת הזדמנות בשבילו לבחון כיצד התגלגלו 
החלטות שקיבל בתקופתו כהונתו הראשונה . ארנס מצא כמה עקבות מאז , ובכמה 
תחומים הוא יכול להיות מרוצה . למשל , משיתוף הפעולה האסטרטגי עם ארצות 
הברית , המהווה גורם חשוב בכושר ההרתעה של ישראל . בבואו למשרד בפברואר 
38 מצא , כי ההסכם בוטל למעשה , וקודמו , שרון , עירער את היחסים הצבאיים 
עם ארצות הברית והביא אותם לשפל המדרגה . ההסכם נחתם מחדש וקיבל תנופה . 
היחסים נעשו ממוסדים , ויש גם קשרים אישיים בין האישים העוסקים בנושא 
משני הצדדים . רבין העמיק את הקשרים החשובים הללו , וישראל הגיעה להסכם 
על הצבת ציוד צבאי אמריקאי בה ולהשתתפות פעילה בתוכנית מלחמת הכוכבים . 
תחום אחר שבו רווה ארנס נחת הוא מפקדת כוחות היבשה . ההחלטה להקים את המפקדה 
נפלה בתקופתו של עזר ויצמן , אך הצבא עיכב ושם מכשולים . ארנס היה מוכן 
למנות את משה לוי לרמטכ"ל , בתנאי שיתחייב להקים את המפכ"ש . ארנס סבור , 
כי בכוחות היבשה חלה בינתיים התפתחות מרשימה , ונראה שימשיך לטפח את המפקדה . 
עוד תחום שמצא בו את עקבותיו הוא צד"ל . לחובתו של ארנס יש לזקוף את העיכוב 
הממושך בנסיגה מלבנון , אבל הוא תרם הרבה להחלטה להקים את צד"ל . הוא זה 
שגייס את מפקדו , גנרל אנטואן לחד . כאן התממשו גישתו של רבין , שאפשר 
לסגת ולהישאר רק באזור ביטחון ושל ארנס , שאפשר לאמן כוח מקומי שיקל על 
צה"ל . לפגישה המחודשת עם משרד הביטחון יש גם טעמים רעים . ביטול פרויקט 
מטוס הלביא , שהביא בשעתו להתפטרותו מהממשלה , עדיין כואב לארנס . אין 
הוא מוכן לסלוח על מה שמוגדר על ידו כאחת הטעויות הגדולות של צה"ל . הוא 
מבין שאין בידי ישראל אמצעים לחדש פרויקט יקר כזה , אך עדיין יש בו תקווה . 
רק כך אפשר להסביר , שעניין הלביא הועלה בפני יושב ראש ועדת המטות המשולבים 
של ארה"ב , גנרל קולין פאוול , בביקורו בארץ . לתעשייה האווירית ניתנה 
הוראה , להעביר דגם של הלביא כדי לשלבו בתערוכה של חיל האוויר , שאליה 
הובא פאוול . ארנס לא יניח לנושא , וינסה ודאי לבדוק מה נעשה עם הכספים 
שנותרו בעקבות ביטול הלביא . הצמרת הצבאית תיאלץ להתאים את עצמה לתפיסותיו , 
ולא הכל ילקקו דבש . מלבד עניין השטחים , שם ינסה לצמצם את החיכוך , 
כולל באמצעי ענישה , יהיה חשוב בעיניו להרתיע את עיראק מפני הרפתקאות . 
הרבה מהחלטותיו יושפעו מכך . חיל הים יצטרך , לכן , להביא נימוקים חזקים 
יותר כדי לשכנע אותו להמשיך בפרויקט הצוללות . גם תוכנית העבודה הרב - שנתית 
של צה"ל תיפתח לבחינה מחודשת . ארנס יבקש לבחון דברים מהיסוד , כולל ההוצאות 
על האינתיפאדה ועל בפרויקטים שונים . בין השאר עומדים על הפרק נושאים כמו 
טיל החץ , רכישת טילי פטריוט . ארנס מאמין בפיתוחי הטכנולוגיה והמדע של 
ישראל וביכולתה להפתיע את האויב באמצעותם . הדוגמאות שהוא נותן פעמים רבות 
הן חיסול הטילים הסורים בבקעא ב28 וניצחונו של חיל הים במלחמת הטילים ב37 . 
לשם כך לא די בסודיות רבה יותר ובהימנעות מחשיפת סודות רק כדי להרוויח 
דולרים . יש צורך במדיניות שונה בתעשיות הביטחוניות ובעיקר ברפא"ל . מעל 
לכל יהיה ארנס זקוק להרבה כסף . לפני שנים הוא הביא את הכספים ללביא ושיכנע 
את האמריקאים שאפשר להמירם לשקלים . היום הדבר מסובך שבעתיים , כשישראל 
זקוקה לתקציבי עתק כדי לקלוט עלייה ובארצות הברית מקצצים בתקציב הביטחון . 
הבעיה תעסיק את ארנס , וספק אם ימהר להתפנות לנושא המינויים בצמרת צה"ל , 
העלול לטלטל את הצבא כפי שכבר אירע בעבר . 
