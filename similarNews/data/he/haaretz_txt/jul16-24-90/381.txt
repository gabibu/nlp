עכשיו אפשר יהיה להתעסק ימים אחדים בנכונות של נשיא סוריה לנהל משא ומתן 
עם ישראל על רמת הגולן . אם מגע חשאי של ישראל עם סוריה , שלא ניתן לו 
אישור רשמי , תרם משהו להודעה של אסד , מגיעה לראש הממשלה מדליה . הוא 
נכנס לעשור חדש , כראש ממשלה בפעם השלישית , בלי שתהיה תזוזה כלשהי בתהליך 
ההסדר וגם בלא שהשמיים נפלו עליו ( ועלינו ) עדיין . החלום באספמיה של 
הסדר עם סוריה הוא מסוג הטריקים שאיפשרו את רווח - הזמן המרשים הזה של שמיר . 
בפרץ של הכנסת אורחים , שלא יתגלה אצלו כשמדובר במהלך בעל סיכויים אמיתיים , 
הוא הזמין את אסד בחודש שעבר לבוא הנה . שר החוץ שלו וממלא - מקומו , שמעון 
פרס , לא שיגר הזמנות חלולות למלך חוסיין להתארח אצלנו , אלא חתם אתו לפני 
שלוש שנים על הסכם חשוב ומפתיע . שמיר לא היה נדיב אז בענייני אירוח . 
הוא האשים את פרס בבגידה . לא פלא : עם חוסיין זה יכול להיות רציני . 
עם אסד יש לנו עניין , מבחינת ראש הממשלה , בתעלול תקשורת . כשאין רובה 
מדיני , גם מטאטא יורה . ככל שנעים לשמוע מפי אסד מלים שאינן איומי מלחמה , 
לא יכול להיות שום הסכם בינו לבין ממשלת ישראל . הממשלה הנוכחית לא תחזיר , 
כמובן , את רמת הגולן . אפילו ממשלת מערך לא היתה מסוגלת לעשות זאת . 
בזמנה , ולא מעט ביוזמתה , כחצי מיליון ישראלים חתמו נגד ירידה מהרמה . 
אבל זמן אפשר להרוויח על גבן של הכותרות האלה . משרד ראש הממשלה , שאחדת 
מהאמירות המזלזלות ביותר בעיתונות ( " הכלבים נובחים והשיירה עוברת " ) 
נשמעו מעברו , צריך להיות אסיר תודה על הנביחות הנוכחיות של הכותרות . 
הצמא של התקשורת לחידוש , והרצון העז בבירות המערב לראות תזוזה מדינית , 
נותנים להצהרת אסד חיים שאין לה מכוח עצמה . נשיא סוריה , המנהל חשבון 
ארוך עם אש"ף , אינו להוט אחרי מדינה פלשתינאית הרבה יותר משמיר . מצדו , 
יכול המו"ם עם הפלשתינאים להידחות עד ימות המשיח . ההודעה שלו באלכסנדריה , 
מלבד מה שנתנה לישראל עודף קטן ממחיר המתינת הסגנונית שאסד משלם בעבור חידוש 
קשריו עם מצרים , מפחיתה את הלחץ על ישראל להזדרז כלפי הגדה . גישה כזאת 
אל אמירה מתונה מדמשק עשויה להישמע חמוצה מדי : וכי למה לא להתבשם בה ? 
מכיוון שבצד היותה חסרת תכלית ( היא גם לא חדשה : אסד אמר דברים דומים 
בעבר ) , היא משתלבת במאמצי הממשלה להוריד מהפסים את ההידברות עם פלשתינאים . 
לשאיפת המסמוס , שראש הממשלה הגיע בה לרמת מצוינות גבוהה , מסייעת גם העובדה , 
שזוהי ממשלה חדשה עם שר חוץ חדש . הופתעתי להיווכח השבוע , בשיחה עם יהודים 
אמריקאים הקרובים מאוד לסבך היחסים בינינו לבין ארה"ב , עד כמה הם מגששים 
באפלה בניסיון לעמוד על טיבה של ממשלת שמיר . הם באו לכאן להתרשם מקרוב , 
ומבלי משים הראו סיבה נוספת מדוע לא אזלו הטריקים ופעלולי רווח - הזמן מאשפתו 
של ראש הממשלה . לאמריקאים , שהם הבעיה העיקרית של הממשלה במקרה של קיפאון 
מדיני , יש דרך שיטתית אך גם מגושמת כלשהו לגשת אל כל מצב פוליטי חדש : 
הם לומדים אותו בעיון , די באיטיות , ומניחים לכל גורמי ההשפעה למצות 
את עצמם . לכן ארה"ב הרשמית , וכך גם צמרת הקהילה היהודית , ממתינות עד 
שתתבהר התמונה החדשה - כביכול אצלנו . הם תוהים , למשל , מיהו בדיוק דוד 
לוי , כאילו יכולה לבוא ממנו איזו ישועה . הם מחכים לגודו , כפי שהתבטא 
אחד מהם : אולי יתברר שישנו איזשהו סדק , חידוש כלשהו , בדל - סיכוי שעשוי 
להצמיח תפנית . נטייה זו היא ברכה גדולה לממשלת שמיר החדשה . באותה מידה , 
כל אמירה כגון זו של אסד מזינה את התקווה הגדולה המבקשת להגשים את עצמה 
בוואשינגטון , בקהיר ובבירות המערב , כי מאמציהן הגדולים לא היו לשווא . 
לכן , בדרכיה הנפתלות של הפוליטיקה הישראלית , מה שיעשו דברי אסד הוא פחות 
או יותר ההיפך מהרושם החיצוני שיצרו . שני עקשנים ותיקים , משני עברי הגבול , 
כאילו שוחחו זה עם זה בשפת הסתרים של הסרבנות . ולשומע ינעם רק אם הוא 
מבקש להשלות את עצמו , או את זולתו . 
