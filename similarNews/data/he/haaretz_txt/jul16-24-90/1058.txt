ההחלטה לדחות את הפעלת יום חינוך ארוך בוטלה אתמול , בפגישה שהתקיימה בין 
ראש הממשלה יצחק שמיר , שר האוצר יצחק מודעי ושר החינוך זבולון המר . השלושה 
החליטו לקיים יום חינוך ארוך בשנת הלימודים הקרובה ב545 בתי ספר , כפי שתוכנן . 
ההחלטה לדחות את הפעלת יום חינוך ארוך נתקבלה שלשום על ידי שמיר ומודעי , 
בהתנגדות השר המר . שלושת השרים שנפגשו אתמול הגיעו להסכמה , לאחר שהובהר 
כי נחתמו הסכמי עבודה עם המורים האמורים לקחת חלק בפרויקט , והוקצו 23 אלף 
שעות לימוד . עוד אמר המר , כי אין זה הוגן לפגוע דווקא בשכבות האוכלוסיה , 
שייהנו מיום חינוך ארוך , שהם בדרך כלל ילדי עיירות הפיתוח , ישובי קו 
העימות ושכונות שיקום . היום תובא הצעת הממשלה לקיצוץ בתקציב לאישור הכנסת . 
שר החינוך הביע תקוותו כי המליאה תאשר את ההסכם שהושג בינו ובין שר האוצר . 
