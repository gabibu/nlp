מרכז המפד"ל יתכנס היום אחרי הצהרים , כדי לבחור בהצבעה חשאית את נציג המפלגה 
לכהונת סגן שר , שהובטחה למפד"ל בהסכם הקואליציוני עם הליכוד . על התפקיד 
מתחרים חברי הכנסת חנן פורת ויגאל ביבי . במפד"ל קיוו , כי הליכוד יסכים 
להעניק למפלגה שני תפקידי סגן שר , וההכרעה הפנים מפלגתית נדחתה עד עתה 
בשל כך . אולם בצמרת הליכוד הובהר , כי לפחות לפי שעה לא יוכל ראש הממשלה , 
יצחק שמיר , להרחיב את התפקידים הבכירים בממשלתו . על פי יחסי הכוחות במפד"ל , 
טובים סיכוייו של פורת לזכות בתפקיד , אך בצמרת המפלגה טוענים שביבי פעל 
בשבועות האחרונים במרץ רב אצל חברי המרכז , וסיכוייו להיבחר השתפרו מאוד . 
אם ייבחר ביבי , הוא יבקש לכהן כסגן שר באחד המשרדים הכלכליים , ככל הנראה 
במשרד התעשייה והמסחר , כסגנו של משה נסים . אם ייבחר פורת , הוא יבקש 
לכהן כסגן שר במשרד ראש הממשלה , ולעסוק בין היתר בקליטת העלייה . בצמרת 
הליכוד נשמעה אתמול תקווה , כי לתפקיד סגן השר ייבחר פורת . בליכוד לא 
מוכנים לסלוח לביבי , שבזמן כהונת הממשלה הקודמת ובמשא ומתן על הקמת הממשלה 
הנוכחית , ניסה לדחוף את המפד"ל לעבר מפלגת העבודה . 
