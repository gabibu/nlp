התנועה ליהדות מתקדמת דרשה אתמול ממבקרת המדינה לפתוח בבדיקת העמותות , 
שקיבלו בשנים האחרונות כספי עזבונות . התנועה הרפורמית סייעה באחרונה לחשוף 
את ארבע העמותות המקורבות לשר הדתות אבנר שאקי . עקב החשיפה , החליט היועץ 
המשפטי לממשלה לעכב את הסכומים שהוקצבו לעמותות אלה מכספי העזבונות . מנהל 
המרכז לפלוראליזם יהודי , הרב אורי רגב , אמר כי " לאחר שנתגלו מקרים 
שיש בהם חשש להעדפות אישיות ופוליטיות של עמותות ומוסדות לצורך הקצבת כספי 
העזבונות יש לערוך בדיקה מקפת של הנושא , כמתחייב מחומרתם האפשרית של המעשים 
וההיקף האדיר של הכספים " . הרב רגב הוסיף , כי המרכז לפלוראליזם יהודי ממשיך 
ובודק את הגופים שזכו ליהנות מכספי העזבונות בשנים האחרונות " . בנוסף לפניית 
התנועה ליהדות מתקדמת למבקרת המדינה לבדוק את העמותות שקיבלו כספי עזבונות , 
פנתה השבוע אל המבקרת גם המשמרת הצעירה במפלגת העבודה בירושלים , לחקור 
בפרשת העמותות אליהם קשורים קרובי השר שאקי . שני הגופים גם הגישו תלונות 
למשטרה נגד השר . אתמול לפנות ערב הפגינו תריסר נציגים של שני הגופים מול 
בניין משרד המשטרה , בשכונת שייך גראח בירושלים , בדרישה מהשר מילוא להורות 
למפכ"ל המשטרה לפתוח בחקירה נגד השר שאקי . המפגינים הניפו כרזות , ובהן 
נאמר : " שאקי שר הדתות והעמותות " , " ממשלת ישראל שודדי מתים " , 
ו"הפסיקו את החיפוי " . נציג המשטרה מסר ליו"ר המשמרת הצעירה של מפלגת העבודה 
בירושלים , אופיר פינס , כי לפי שעה אין חקירה רשמית . עם זה רמז כי נשקלת 
חקירה כזאת . 
