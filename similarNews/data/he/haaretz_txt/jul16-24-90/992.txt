פני שבועיים טילפנה אלי אסנת הר וביקשה ממני לשאת דברים בערב לזכרו של בנימין 
תמוז בבית הקפה של חנות " כתר " . בשבוע שעבר מלאה שנה למותו . רשמתי על 
פתקים רעיונות שעלו במוחי , אבל כשבאתי לצרפם לא יצא כלום . כל מה שהצלחתי 
לחבר היו כמה משפטים בנאליים על תמוז כסופר שלא הכירו בו די בארץ ועל אכזריותו 
של עולם הספרות הישראלי , אבל כל אלה דברים שכבר נכתבו בעיתונים אחרי מותו . 
נותר לי רק לסמוך על הארה של הרגע האחרון . בשבת אחר הצהריים באו אלינו 
אורחים וישבו עד מאוחר . עד שיצאתי מן הבית ומצאתי מקום חנייה על יד רחוב 
דיזנגוף היתה השעה עשר ורבע , וערב הזיכרון התחיל בשעה תשע ! כשהגעתי לחנות 
של " כתר " עמד הערב לפני סיומו . שמעתי מן המדרגות את קולה של כרמית 
גיא קוראת קטע של בנימין תמוז ואחר כך את הזזת הכיסאות , והחלה הנהירה החוצה . 
מישהו אמר לי שהכריזו עלי כמה פעמים במשך הערב ואני לא הייתי . על יד היציאה 
מבית הקפה עמד שולחן ועליו כל כתביו של בנימין תמוז . פתחתי את כרך הסיפורים 
ונעצרתי בסיפור " הלווייתו של אחד העם " , המופיע בספר " ריחו המר של הגרניום " . 
מסופר בו על ילד תל - אביבי הרוצה בכל לבו להשתתף בהלווייתו של אחד העם , 
הוא בורח מהבית ומחפש את הלוויה ולשווא , עד שמתברר לו שהלוויה היתה לפני 
שנים - עשר יום , והוא פשוט קרא את הידיעה על מותו של אחד העם בעיתון ישן . 
סיפור הלוויה של אחד - העם מראה את הפער בין יופיים של חיי היום - יום בפשטותם 
הגדולה והילדותית ובין העולם של הדברים המכובדים והחשובים , עולם האירועים 
ההיסטוריים והאנשים הגדולים , שלאמיתו של דבר אין להם אף פעם שום רלוונטיות 
לחיים כפי שהם . תמוז בוחר בבירור , בסיפור הזה כמו בכל סיפוריו , בחיים 
ובפשטות ובז לרצינות הזאת המתגלמת באבות הציונות ובצאצאיהם לדור דור , רצינות 
הנהפכת בסופו של דבר לאיזו מאניה ( אחד - העם דרש מן המשטרה לחסום את הרחוב 
שלו לתנועת כלי רכב בגלל הרעש ) . גיבורו בן השבע של הסיפור החמיץ את הלווייתו 
של אחד העם אבל זכה בידיד ושמו ויקטר ולמד משהו על החיים , והוא מאושר אף - 
על - פי שהשיעור עולה לו בסטירת לחי מאביו . הוא למד על אי - חשיבותה של 
רצינות , או על חשיבותה של אי - רצינות . בעולמו של תמוז זה כמדומני התנאי 
הראשון העושה אדם לאמן . אחד - העם לא היה אמן , מפני ש"דאג כל הזמן לגורל 
עמנו וניסה לפתור את כל הבעיות " , כדברי מולצדסקי , בעל חנות המכולת בסיפור . 
כלומר , לקח את העולם ברצינות רבה מדי וסופו שנהפך למיזנטרוף סתם . ואילו 
הילד בן השבע יהיה אמן . תמוז אמר שהעולם יהיה יפה יותר אם נאחר לקרוא עיתונים , 
ונאחר לאזכרות של אנשים חשובים ונפסיק להיות רציניים כל כך לכל הרוחות . 
ואני עושה כמצוותו . 
