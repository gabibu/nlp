ועדה מיוחדת מטעם המועצה האזורית של חבל עזה המליצה לפטר את רכז הביטחון 
הכללי של ישובי חבל עזה , ולמנות במקומו רכז חדש . חברי הוועדה : אבי 
פרחן , אריק בן כנען ושאול אדלר . בדו"ח , המשתרע על פני כמה עמודים , 
מפרטים חברי הוועדה את הסיבות להמלצותיהם לפטר את רכז הביטחון , משה פריימן . 
על - פי הדו"ח , החליטה המועצה להקים ועדה מיוחדת לבדיקת תפקודו של רכז 
הביטחון בעקבות תלונות על עבודתו , שהוגשו לה על - ידי כמה גורמים . הוועדה 
בדקה את הנושא במשך חצי שנה , שבמהלכה היא ראיינה שמונה רכזי ביטחון מהישובים 
שבחבל , שני עובדי מועצה ואת משה פריימן עצמו . הוועדה מצאה כי רכז הביטחון 
הוא עובד ותיק ובקיא בכל תחומי עבודתו , אשר במשך השנים צבר ניסיון רב , 
והגיע להישגים , בעבודתו מול מפקדי צה"ל בכירים וגורמי ביטחון אחרים . 
כמו כן , הוא הצליח לבסס תוכניות קיימות ויזם תוכניות חדשות לטובת המועצה . 
עם זאת , מצאה הוועדה , כי במשך השנים נשחק העובד , והגם שהוא אינו מודע 
לכך יש לכך השלכה על חלק גדול של הנושאים המטופלים על ידו . על - פי הדו"ח , 
פריימן " עובד על פי הספר " , ובמהלך טיפולו בעניינים השונים הוא מרבה 
לתת תשובות לקוניות כגון : " זה לא בתחום המועצה " , " אין תקציב " , 
או " העברתי את הנושא לראש המועצה " . זאת , למרות שלעתים מדובר בנושאים 
חשובים ( כגון מיגון אוטובוסים ) שאי טיפול בהם עלול לגרום לנזק ביטחוני . 
עוד נאמר בדו"ח , כי לפריימן אין נכונות להיכנס לעימותים בנוגע לצורכי הביטחון , 
גם במקרים חיוניים ביותר . נטען כי רכז הביטחון חושש מביקורת ומהתנגדויות 
עזות נגדו , ושיקולים אלו מנחים אותו בעבודתו , ולפיכך הוא הופך להיות 
" מתריע " , " מוסרדברים " או " צינור " , ולא גורם משפיע . רכזי הביטחון 
של היישובים בחבל טענו , כי נוצרה אצלם תחושה שפריימן מייצג את הצבא כלפיהם 
ולא אותם כלפי הצבא . מערכת היחסים שלו עם חלק מרכזי הביטחון לקוייה . הוועדה 
מצאה , כי שלושה גורמים מפריעים לתפקודו של רכז הבטחון : התעייפות ושחיקה 
ושנות עבודה רבות , קשיים בקיום מערכת יחסים בין - אישית תקינה ההולמת את 
תפקידו ואת היותו עובד ציבור , וכן , הפגנת אי - יכולת וחוסר נכונות להעדיף 
טיפול נחרץ בעניינים בטחוניים שהינו מופקד עליהם , בבחינת " יקוב הדין 
את ההר " , בשל הפחד מפני עימות אישי חריף עקב כך . הוועדה ממליצה להביא 
לסיום את כהונתו של רכז הביטחון , ולהחליפו ברכז ביטחון חדש . בתגובה על 
החלטת הפיטורים הגיש פריימן לבית הדין האזורי לעבודה תביעה נגד המוצעה האזורית 
חוף עזה , וכן כתב מכתב למבקרת המדינה , שבו הוא חושף לדבריו אי - סדרים 
בניהול המועצה . בתביעתו , כותב פריימן , כי אחד מחברי הוועדה הבודקת , 
שאול אדלר , אשר נבחר על - ידי חברי המועצה כיו"ר המליאה בישיבת המועצה , 
פסול לכהונת חבר המועצה בהיותו קצין מטה אוצר במפקדת המינהל האזרחי באזור 
חבל עזה . עוד טוען רכז הביטחון , כי פיטוריו אינם חוקיים , משום שחברי 
המועצה אשר הצביעו בעדם לא היו מוסמכים להשתתף בישיבת המועצה , מאחר שלא 
התמנו כחברים בה כדין . נודע , כי פטוריו של רכז הביטחון והכוונה לפטר עובדי 
מועצה בכירים נוספים , עוררו התנגדות בקרב המתנחלים בחבל עזה . כמו כן , 
הודיע למועצה האזורית גורם בכיר בצה"ל המתפקד בחבל , כי הוא אינו מוכן 
לעבוד בשיתוף פעולה עם רכז הביטחון החדש . 
