המשרד לאיכות הסביבה שיגר מכתב חריף למנכ"ל מלון הילטון בתל אביב , פיטר 
ואן - דר פליט , שבו דרש ממנו לבצע לאלתר תיקונים במערכת הדלק של המלון 
כדי למנוע הישנות מקרים של זיהום הים בשמן על - ידי המלון . אין זו הפעם 
הראשונה שהמשרד לאיכות הסביבה פונה למלון הילטון בעניין זה . המכתב , שעליו 
חתום מנהל האגף למניעת זיהום הים , אליק אדלר , שוגר בעקבות זיהום קטעים 
מחופי תל - אביב בחודש שעבר כתוצאה מהזרמה ישירה של מזוט ממלון הילטון . 
המשרד לאיכות הסביבה ציין , כי הנזק שנגרם לחופים ולסביבה הימית היה ניכר . 
" לצערי אין זו הפעם הראשונה שבה זיהמתם את הים ובכך עברתם על חוק למניעת 
זיהום הים " , נאמר במכתב . בדומה למקרי זיהום קודמים , גם הזיהום הנוכחי 
נגרם על - ידי הזנחה ותקלות במערכת הדלק של המלון . השמן הוזרם לים דרך 
צינור הניקוז של בריכת השחייה , וחלק רב ממנו נפלט לחופי הרחצה וגרם לעוגמת 
נפש למתרחצים . עיריית ת"א ניקתה את הזיהום . בפנייה של המשרד לאיכות הסביבה 
נאמר עוד , כי " למרות הבטחותיכם כי תפעלו לתיקון המערכת לא עשיתם דבר 
בנדון . אנו רואים את האירוע האחרון בחומרה רבה שכן הוא מעיד לא רק על תקלה , 
אלא על הזנחה ועל חוסר התייחסות לנושא הסביבתי והחוקי " . פרס כספי בסך 004 
שקל יוענק על - ידי הקרן למניעת זיהום הים במשרד לאיכות הסביבה ליודולף כץ 
מתל - אביב , שהודיע למפקחי זיהום הים על הזיהום בחוף הילטון . על - פי 
נוהלי הקרן למניעת זיהום ים , משלמת הקרן פרס כספי לאדם המודיע על זיהום 
ים בשמן ועל זהותו של המזהם , ואשר בעקבות דיווחו מוגשת תביעה פלילית כנגד 
המזהם . 
