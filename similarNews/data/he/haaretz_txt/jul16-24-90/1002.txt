בחודש האחרון , מאז נכנס זבולון המר לתפקידו כשר חינוך , מומטרות על העיתונות 
הודעות - דובר מטעמו , המבטיחות נסים ונפלאות . אחת מהן היא הבטחתו לסגור 
את הפער העצום בין מערכת החינוך הערבית ( והדרוזית ) ובין המערכת היהודית , 
באמצעות משאבים הגדולים מהמגיע למערכת זו לפי שיעורה היחסי באוכלוסיית התלמידים . 
ימים אחדים אחרי פרסום ההודעה לא ידע המר להשיב מניין יילקחו המשאבים שהבטיח . 
המר גם התעלם מהידע הרב שהצטבר במשרד החנוך ומנתונים שהגישה ועדת המעקב 
לחינוך הערבי וטען , כי ועדה מטעמו תבדוק את המצב לאשורו ותגבש תוכנית חומש 
לשיפורו . ההבטחות וההתעלמות מנתונים ומהמלצות מומחים הן כנראה שיטה . סמוך 
להודעה הזאת פורסמה הודעת דובר נוספת , שהמסר שלה : המר יציל את האינטגרציה 
מקיפאון . הוא לא יסתפק בהפגשת תלמידים בחטיבות ביניים תחת גג אחד , כפי 
שקרה עד היום . הוא יעשה את הפעולות החינוכיות הנוספות הנחוצות כדי שהמפגש 
יישא פירות . את הנס יחולל המר על ידי שינוי העיקרון החשוב ביותר בביצוע 
מדיניות האינטגרציה שמערכת החינוך מחויבת להפגיש בחטיבות הביניים תלמידים 
מאזורי רישום שונים , שהם משכבות חברתיות שונות ואו מרמות לימוד קוטביות . 
מעתה יושם הדגש על אינטגרציה אינדיווידואלית , כלשון ההודעה . ולשם כך 
ביקש שר החינוך מהמדען הראשי במשרדו , הפרוף יוסף באשי , להגיש לו ראשי 
פרקים ל"בדיקה יסודית של ביצוע מדיניות האינטגרציה במערכת החינוך " . הודעה 
מעורפלת זו מעוררת דאגה גם אם היא חלק ממסע יחסי ציבור פופוליסטי שעיקרו : 
כל מה שנבון לא עשה בשנות כהונתו , אעשה אני ובהצלחה יתרה . ראשית , 
כי חרף העובדה שהמדובר בנושא קרדינלי במדיניות משרד החינוך המעוגן בהחלטת 
ממשלה ונתמך ב52 פסיקות בג"ץ לא כונסה צמרת המשרד לדון בה ; היא נולדה 
בשיחה בארבע עיניים בין המר ובין באשי . סיבה שנייה לדאגה : המדען הראשי 
ידוע כמצדד בביטול אזורי הרישום לבתי הספר ( לא רק לחטיבות הביניים ) ובעד 
בחירה חופשית של הורים בבתי הספר . זהו הליך הרסני לאינטגרציה . סיבה שלישית 
לדאגה : דווקא בתקופת כהונתו של המר כשר חינוך נבלמה הקמת חטיבות הביניים 
אחרי התנופה העצומה שהיתה לה בתקופת אבי האינטגרציה , השר זלמן ארן . זכורה 
עמדת המר במאבק סביב הקמת חטיבות הביניים בראשון לציון , בסוף כהונתו הקודמת 
כשר חינוך . הוא נתן אז ביטוי פומבי לספקותיו בנוגע לאילוץ הורים אשכנזים 
מבוססים להפגיש את ילדיהם בחטיבות הביניים עם ילדים מזרחיים משכבות נמוכות . 
בעבר הסתמך לא אחת המר בהכרעותיו על המתרחש בזרם החינוך הממלכתי - דתי הקרוב 
ללבו . בזרם זה , פיתחו הורים שיטות לעקיפת האינטגרציה באמצעות הברחת ילדיהם 
לבתי ספר סלקטיוויים כמו ישיבות תיכוניות ובתי ספר תורניים במיוחד ובתוכם 
רשת נעם , שהמר היה מהתומכים בהקמתה . בתי ספר אלה הם על - אזוריים , 
כלומר , אינם כפופים לאזורי הרישום הרגילים . הורים בזרם הממלכתי למדו 
במשך הזמן את מרשם הבריחה מאינטגרציה מהחינוך הממלכתי - דתי ( ומהקיבוצים ) 
ותרמו לקיפאון בביצוע הרפורמה בחינוך באמצעות חטיבות הביניים . מדאיגה גם 
התעלמות המר מנתונים המצויים במשרדו על מה - לעשות - איך כדי שאינטגרציה 
תצליח , ולא תהיה רק מעשה ארגוני . יש ממצאי מחקר מאמצע שנות ה07 של הפרופסורים 
מיכה חן וחיים אדלר , יש מסקנות ועדה ציבורית לבדיקת חטיבות הביניים משנות 
ה08 ויש שורת מחקרים נוספים שהוזמנו על ידי משרד החינוך . כולם ממליצים 
על דרכים להפוך את המפגש בחטיבת הביניים לכזה המגשר באמת על פערים לימודיים 
וחברתיים . עכשיו חוזר המר למשרתו כשר חינוך ומגלה לציבור חדשה מרעישה : 
לא די ברפורמה ארגונית . יש צורך גם בנקיטת " מהלכים אינדיווידואליים " , 
כדי שתצליח . אילו מהלכים ? במקום להסתמך על הידע הרב שהצטבר במשרדו , 
הוא מבקש מבאשי להעלות ראשי פרקים ל"בדיקה יסודית " של הנושא . גם אם 
המדען הראשי הוא איש מוכשר מאוד ובקי בפערים במערכת החינוך , ספק אם יהיו 
בידיו תגליות מסעירות . נראה שהוא ייתן ביטוי לגישתו , המצדדת בביטול אזורי 
הרישום לחטיבות הביניים ויענה בכך על רחשי הלב של המר . נוכח החילופין הצפויים 
במשרת מנכ"ל משרד החינוך והעובדה שיו"ר המזכירות הפדגוגית חדש יחסית בתפקידו , 
יש למדען הראשי משקל רב מתמיד בקביעת מדיניות המשרד . הכרעותיו צריכות 
לעניין דווקא את ההורים החילונים , כיוון שאין לו היום משקל - נגד בקבוצה 
המקיפה את המר והמזוהה עם המפד"ל . על הספקות של המר בנוגע למדיניות האינטגרציה 
ועל ניסיונו להתעלם מהכרעות הגופים המוסמכים אפשר ללמוד מהודעתו אחרי מתן 
פסק בג"ץ בימים אלה . השופטים חייבו את ראש עיריית הרצליה , אלי לנדאו , 
להשלים בתשנ"א את מדיניות האינטגרציה בעירו ולשלוח את ילדי הרצליה פיתוח 
ללמוד בחטיבות ביניים במזרח העיר , עם ילדי השכונות . המר טען לאחר הפסיקה , 
כי ישקול דחיית השלמת הרפורמה למועד מאוחר יותר , אם יתברר לו שיש גורמים 
פיסיים - לוגיסטיים , כהגדרתו , המעכבים את השלמת התהליך . המר הקים לצורך 
זה ועדה , שבה לפחות שני אישים המקורבים אליו , אולם גם היא מצאה שאין 
מנוס מיישום החלטת בג"ץ . לפי שעה לא הודיע המר מה בכוונתו לעשות בעניין . 
רצונו להצטייר כמציל מערכת החינוך אחרי חולשת קודמו בתפקיד מובנת . אולם 
אין לתת יד לניסיונותיו לטשטש הצלחות , גם אם חלקיות , של יצחק נבון , 
ובהן : הזרמת דם חדש בשנתיים האחרונות למערך חטיבות הביניים ויישום מדיניות 
האינטגרציה של המשרד . 
