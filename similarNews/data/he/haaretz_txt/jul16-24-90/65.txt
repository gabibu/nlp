נשיא התאחדות האיכרים , אליהו איזקסון , השמיע אתמול ביקורת חריפה על ועדת 
ההיגוי שמינה שר החקלאות , רפאל איתן , בראשותו של ח"ך יואש צידון ( צומת ) 
. בראיון ל"הארץ " טען איזקסון , כי דעותיו של ח"ך צידון על שיטת הייצוא 
של תוצרת חקלאית טרייה ידועות מראש , והוא אף הגיש הצעת חוק לביטולם של 
מוסדות השיווק המרכזיים . לדבריו , גם המומחים שצורפו לוועדות המשנה השונות 
הם " בעלי דעות קדומות " . לפיכך , אמר איזקסון , פסול הרכב הוועדות מעיקרו . 
" הם יחליטו על פי רצונו של מיעוט קטן , ולא בהתאם לדעתו של הרוב הדומם . 
לטענת איזקסון , " הגיע הגיחוך לשיאו " עם מינויו של יצואן הפרחים גדעון 
ביקל , כמרכז הוועדות . " רק בשבוע שעבר קיבל ביקל מהמועצה לשיווק ירקות 
רישיון ייצוא לפטריות , והעובדה שרישיונו הושעה לתקופת עבודתן של הוועדות , 
אינה גורעת מניגוד האינטרסים מנקר העיניים הכרוך במעורבותו בהן " . איזקסון 
תקף את עמותות המגדלים הפועלות לביטול הריכוזיות בשיווק של תוצרת טרייה . 
לדבריו , יש חשיבות לריכוזיות זו בשיווק ובייצוא , לקראת איחודה הכלכלי 
של אירופה בשנת 29 . " לא ייתכן שניתן ללקוחותינו לנהל משא ומתן עם כמה 
גורמים ישראליים , במקום עם גוף חזק אחד . אפשר למצוא דרכים להגביר את 
המוטיווציה ואת היעילות אצל קבלני האריזה וההובלה , אך מכאן ועד לפירוקן 
של מועצות השיווק הקיימות ושל אגרקסקו , הדרך רחוקה " , אמר . הוא הזהיר 
כי פיצולה לגורמים רבים של מערכת השיווק החקלאית תגרום לתחרות הרסנית , 
דוגמת זו שניטשה בעבר בין אגרקסקו לבין חברת הילרון , וכתוצאה מכך ירדו 
מחירי התוצרת הישראלית בשווקי היעד במקום לעלות . " אנשי העמותות המתנגדים 
לנו פנו לבית המשפט בתביעה לשינוי שיטת הייצוא , אך לא הצליחו . הם ערכו 
כנסים , ופנו לוועדת הכלכלה של הכנסת , ולא הצליחו . מדוע הם אינם מנסים 
להיבחר להנהלות של הגופים הקבלניים ? כי הם יודעים שלא ייבחרו , ושהרוב 
אינו רוצה בהם " , אמר איזקסון . 
