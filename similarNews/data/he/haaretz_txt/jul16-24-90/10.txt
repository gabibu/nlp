מותה המפתיע והמיידי של כלבת שומר השדות של ישובי הגליל העליון , נמרוד 
הורביץ , בשדות כפר יובל גרם בסוף השבוע לכוננות כללית בין אנשי הטבע ואיכות 
הסביבה . לאנשי ארגונים אלה התברר כי נעשה שימוש לא חוקי בחומר ההדברה הרעיל 
ביותר הקיים בחקלאות " טמיק " . בחקירה שנפתחה עם מות הכלבה , התגלו באחת 
החלקות בשדות כפר יובל שתי ערימות של החומר טמיק . את הפרשה בודקים אנשי 
משטרת קריית - שמונה , פקחי רשות שמורות הטבע , ראש האגף לחומרים רעילים 
במשרד לאיכות הסביבה ואנשי המרכז הארצי לזיהוי רעלים במרכז הרפואי רמב"ם 
בחיפה . בחקירה ראשונית הוברר , כי חקלאי מכפר יובל שכנראה סבל מנזקי חיות 
בר ( חזירים ) בשדהו , החליט להשתמש בחומר הרעיל שאותו קיבל לפני שנים 
אחדות מחברו החקלאי במטולה , מבלי שהיה מורשה לעשות כן . פקחי רשות שמורות 
הטבע אספו את החומר כשהם מצויידים במסכות מיוחדות , והעבירו אותו לבדיקה 
באגף להגנת הצומח במשרד החקלאות . משם יועבר כנראה לאתר הארצי לסילוק פסולת 
רעילה ברמת - חובב . נגד החקלאי החשוד בפרשה תוגש כנראה תביעה פלילית . 
מנהל מדור ניטור רעלים ברשות שמורות הטבע יצחק מאיר , שדיווח על האירוע , 
אמר אתמול כי יש להתריע על כך שבאחרונה הפקירו חקלאים במספר מקרים חומרי 
הדברה מסוכנים בצורה המסכנת את בריאות הציבור , הסביבה החי והצומח . כך 
נמצאה במטעי עמק הארזים של מושב כיסלון ליד ירושלים כמות גדולה של רעלים 
ללא שמירה במחסן פרוץ , סמוך לשכונת רמות . הוגשה תלונה למשטרה , החומרים 
המסוכנים נלקחו מהמקום והמחסן נסגר . במושב כפר - יהושע בעמק יזרעאל הושארו 
חומרי הדברה על משטח מחוץ למושב . חרף התרעותיהם של אנשי משרד החקלאות לא 
פונו הרעלים מהשטח . אתמול יצאו פקחים של הרשות לאספם . מאיר הוסיף , 
כי בעקבות ריבוי אירועים מסוג זה הוחלט ברשות , להגביר את אכיפת חוק בנושא 
השימוש בחומרי הדברה בחקלאות . סוכם כי בעקבות כל אירוע תוגשנה תלונות במשטרה 
בנושא . " טמיק " הוא החומר הרעיל ביותר הקיים בארץ בשימוש חקלאי . השימוש 
בו מותר רק בהיתרים מיוחדים ומוגבל לשימוש בגידולי כותנה , פרחים ובמטעים 
בני שנה בלבד . בעבר היו מספר אירועים הקשורים בטמיק , שהידוע ביניהם היה 
עם משטח שנפל ממשאית בעלייה מהכנרת לראש - פינה , וגרם לסגירת הכביש למספר 
שעות עד לניטרול החומר , שהיה חשש כבד כי יגיע לכנרת . 
