לפתע לא נוח לחרדים ולכמה מעסקני הליכוד עם גל העלייה ההמוני - החילוני . 
חרדה נוראה ירדה על אוהבי ארץ - ישראל ונאמניה מהליכוד ומש"ס , שמא יגיעו 
מהגולה מי שיתקשו להשיב על השאלה " מיהו ( סבא ) יהודי " . שנתם של שר 
הפנים , אריה דרעי , ושל יושב ראש ועדת העלייה והקליטה , מיכאל קליינר , 
נדדה בלילות : חוק - השבות חל על מי שסבו יהודי , והם חוששים שהמולדת 
תוצף בחצאי נכדות וברבעי נינים , כאלה שהם ספק גויים . בציר דרעי - קליינר 
אין כאן מקום ליהודים כאלה . איך לחסום את דרכם ? פשוט מאוד , החוק יפעל 
רק לטובת עולה חדש שיביא עמו את סבא ביד , או על אלונקה . סבא מסרב לעזוב 
את לנינגרד ? ייענשו בניו ונכדיו וניניו וייאלצו להישאר שם . סבא מת בקייב ? 
אין מה לעשות מי שהלך לעולמו בחוסר אחריות שכזה , קיפח את זכות צאצאיו 
לצאת מאוקראינה הסובייטית וליהנות מחוק השבות . קליינר יודע , כי הצעת החוק 
שלו כה מכעיסה , שהוא עצמו ניסה להקדים תירוץ לביקורת וערך השוואה בינה 
לבין חוקי הגזע הנאציים . אבל אין הוא רוצה שיציפו את הארץ יותר מדי נכדים - 
ספק - יהודים , המכעיסים את החרדים והדתיים במרכז הליכוד . ההיגיון נוטה , 
כמובן , לצד פעילי העלייה מברית - המועצות , נתן שרנסקי ואידה נודל ויורי 
שטרן , המתריעים מפני יזמת החקיקה של דרעי - קליינר . הרי זה יגביר את 
האיבה של יושבי האוהלים לעולים ויכביד על ההגירה מברית - המועצות ויפצל משפחות 
ויהרוס בתים ויפקיר שני מיליונים לעורכי הפוגרומים של " פמיאט " ואחרים . 
האנטישמים הרוסים ממש כמו בחוקי נירנברג לא ידקדקו בין סבא חי לבין 
סבתא מתה , ובעיניהם הנכדים יהיו תמיד יהודים הראויים למרמס סוס שרוכבו 
קוזאק . תמוהה גם האזהרה שמשמיעים בעזות - מצח יוזמי השינוי בחוק השבות , 
כי עולים אלה יירדו בעוד כמה שנים מהארץ . כאילו יש למישהו תעודת ביטוח , 
שיהודים כשרים כדת וכדין לא יעשו כן , וכאילו יהודים - בני - יהודים לא 
גדשו את הסטטיסטיקה של הנושרים עד שנסגרו השערים ב"מדינת הזהב " . כאילו 
אכפת כלל לפוליטיקאים . בשלב מסוים התקומם השר יצחק פרץ נגד הצעה , להתנות 
את היציאה מרוסיה במבחן קצר של מעבר בישראל , וסייע לנושרים לעבור היישר 
ממוסקווה לניו - יורק אף בלי לנחות בלוד . עכשיו , כביכול לא מטעמים חרדיים - 
הלכתיים אלא כלכליים - לאומיים , דרעי - קליינר מבקשים להגן על המשק הלאומי 
מפני שרלטנים , לבל ייהנו כמה שנים מטובה של הארץ בטרם ימשיכו לדרום - 
אפריקה . קרוב לוודאי , שהממשלה תצטרך לתת דעתה על בעיית השימוש - לרעה 
שיעשו שרלטנים בזכויות המוענקות לעולים . אבל האבחנה אינה יכולה להיעשות 
על יסוד הרישום בדרכון הסובייטי של סבא , והזירה הפוליטית הישראלית תשגה 
אם תניח לדרעי - קליינר לנהל את המאבק ההלכתי המוסווה מתוך שימוש בטיעונים 
כלכליים המסברים את האוזן . העלייה הגדולה מברית - המועצות וממזרח אירופה 
אינה מלוה , למרבה הצער , באהדה ובחרדת הקודש שהיא ראויה להן . מתחים 
פוליטיים וכלכליים מאיימים עליה כמעט משעה שנפתחו השערים . במגמה למנוע 
סיבוכים נוספים , נמנעו גורמים פוליטיים חילוניים מלתבוע הקלות לעולים 
בהליכי הגיור . לכאורה נשמר האיזון העדין בין הזכויות המוענקות לעולה 
מכוח חוק השבות לבין הגדרתו כיהודי לכל דבר . הכל זז בעולם , לבד משאלת 
" מיהו יהודי " . דרעי וקליינר אינם מגלים הבנה דומה להכרח לשמור על האיזון 
העדין , המקיים בדוחק את חוק השבות . כמעט מובן מאליו , כי אם יעלו את 
תיקוניהם על סדר היום , ייתקלו בהצעות נגדיות ושוב ישלמו העולים את מחיר 
הפעלתנות המיותרת של הפוליטיקאים . קולו הברור של יצחק שמיר חייב להסביר 
לדרעי ליד שולחן הממשלה ולקליינר בקואליציה , כי " ישראל סבא " אינו נזקק 
לסוגייה חדשה של " מיהו ( סבא ) יהודי " . 
