נשיא מצרים חוסני מובארק ועמיתו הסורי , חפז אסד , הסכימו , ביומה השני 
של פסגת אלכסנדריה , כי לבריה"ם חייב להיות תפקיד פעיל במזרח התיכון . שני 
הנשיאים סעדו אמש במשותף ארוחת ערב שבה עלתה שאלת הפיוס בין דמשק לבגדאד 
ובין סוריה לאש"ף . יועצו המדיני של מובארק , אוסמה אל - באז העריך , כי 
אסד והנשיא העיראקי סדאם חוסיין ישתתפו בפסגה הערבית הקרובה שתהיה בנובמבר 
בקאהיר . באשר לתהליך המדיני הדגיש הנשיא הסורי , שאין להפקיד את כל הקלפים 
בידי ארצות - הברית , ותחת זאת יש לדאוג לשילובה של ברית - המועצות בתהליך . 
לפי רדיו מונטה קרלו , אמר אסד , כי יש לשאוף לחלוקה מאוזנת של התפקידים 
בפתרון הסכסוך , והנשיא מובארק הסכים לדברים אלה . שני הנשיאים סיכמו שיש 
להעניק חשיבות רבה להחלטות האו"ם הקשורות למזרח - התיכון ולהפעיל לחץ בין - 
לאומי על ישראל , שתצטרף לתהליך . מובארק ואסד מסכימים גם על העיקרון של 
שטחים תמורת שלום והם סבורים שיש לעשות מאמץ נרחב להזיז את התהליך קדימה . 
בעניין לבנון הביע מובארק תמיכה בהסכם טאיף כבסיס לפתרון המשבר המתמשך , 
ובכך התייצב לימין אסאד . בשיחת השניים נדונה גם האפשרות , שאסאד יתפייס 
עם ערפאת ועם סדאם חוסיין . פרטים על תוכן השיחה לא נמסרו , אבל נודע שמצרים 
מפעילה לחץ על סוריה , כדי שזו תסכים לפשרה בעניין . הסורים , מצידם , 
משתדלים לפייס בין איראן למצרים , ומובארק מעוניין בכך , כדי להחזיר את 
שבויי המלחמה המצריים שנלחמו לצד עיראק במלחמת המפרץ . בעיתון הסורי הרשמי 
א - תאורה נכתב אתמול כי ביקורו של אסד במצרים , הוא נקודת מפנה היסטורית 
למען שיתוף פעולה בין המדינות ולקידום הסולידריות הערבית מול התוקפנות הישראלית . 
בפגישת שרי החוץ הערביים בתוניס נדון אמש בהרחבה המצב במזרח התיכון . אש"ף 
הכין למפגש מסמך מדיני ובו סקירה מפורטת על המצב בשטחים , על העלייה היהודית 
מבריה"ם ועל הפסקת השיחות בין הארגון לבין ארצות - הברית . הארגון יציע 
לשגר משלחת ערבית למוסקווה , כדי לפעול לעצירת העלייה היהודית . אתמול 
באה במיוחד משלחת סובייטית לתוניס ונועדה עם צמרת אשף בנושא זה . יאסר ערפאת 
אמר אתמול בסודן קודם ששב לטוניס כי השעיית הדיאלוג האמריקאי פלשתינאי מעכבת 
את השלום ומהווה מכה קשה למאמצים המדיניים באזור . 
