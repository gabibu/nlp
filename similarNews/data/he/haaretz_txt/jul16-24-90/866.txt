שר החינוך זבולון המר הודיע אתמול כי לא יסכים לביטול יום החינוך הארוך . 
המר אמר את הדברים בעקבות הודעת ראש הממשלה יצחק שמיר , אתמול בישיבת הממשלה 
השבועית , כי יום חינוך ארוך ( יוח"א ) יבוטל . " ביטול יוח"א אינו אפשרי 
הן מבחינה טכנית והן מבחינת הצורך החינוכי והחברתי " , טען שר החינוך . 
לדבריו , השעות להפעלת יוח"א כבר ניתנו למורים , הם משובצים במערכת שעות 
ולא ניתן לבטל זאת או לפטרם . גם אם המורים יישבו בבית ולא ילמדו , ייאלץ 
משרד החינוך לשלם את שכרם בעבור שעות יוח"א , כפי שנקבע , טען המר . ביטול 
יוח"א , הדגיש שר החינוך , הינו עוול חברתי - חינוכי משווע , כי הפעלתו 
אמורה להתבצע בשנת הלימודים תשנ"א , בבתי - ספר בעיירות הפיתוח , ביישובי 
קו העימות ובשכונות שיקום ורווחה , בהן טעוני - הטיפוח הם % 53 מהתלמידים . 
" לא אתן יד לפגוע דווקא במקומות הזקוקים ביותר ליוח"א " , אמר המר . עוד 
אמר כי ההחלטה על ביטול יוח"א נעשתה באורח לא תקין , שכן הדבר לא הובא לידיעת 
משרדו ונמסר כהודעה ללא דיון רק בסיום ישיבת הממשלה . המר ביקש להיפגש בהקדם 
בעניין זה עם ראש הממשלה ועם שר האוצר . יצויין כי ההחלטה על ביטול יוח"א 
מחייבת אישור הכנסת . ממשרד החינוך נמסר כי מתגובת ח"כים בעבר יש להניח 
כי החלטה כזו לא תעבור . 
