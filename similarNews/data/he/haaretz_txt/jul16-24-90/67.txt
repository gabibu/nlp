( ע ) . " השיקול של העברת אסיר מכלא לכלא , הוא שיקול המצוי בידי שירות 
בתי הסוהר . רק אם יוכח לבית המשפט בעליל , כי השיקולים להעברת אסיר מכלא 
לכלא היו פסולים ובלתי סבירים , יתערב בית המשפט בהחלטת הרשות המינהלית " , 
קבע אתמול שופט בית משפט המחוזי בחיפה מיכה לינדנשטראוס בעת שדחה עתירתו 
של האסיר חסון עווד אחמד , שהועבר מכלא לכלא , משום שהביע את תמיכתו באינתיפאדה . 
האסיר , תושב כפר עיבלין , מרצה תשע שנות מאסר מאז יוני 78 , לאחר שהורשע 
בשוד ובאחזקת נשק . הוא קבל על העברתו מכלא מעשיהו לשורה של בתי סוהר אחרים , 
ברחבי הארץ . באי כוח המדינה ושירות בתי הסוהר טענו בבית המשפט , כי הסיבה 
להעברתו של האסיר מכלא מעשיהו נעוצה בעיקרה בהתססה של אסירים במקום , אחרי 
שהעותר הביע בפניהם דברי תמיכה באינתיפאדה ובזכות מעשי טרור ואיבה . דברים 
אלה , טען בא כוח המדינה , גרמו לתסיסה רבה בין האסירים ומכאן הצורך בהעברתו 
לכלא אחר . בא כוח האסיר דחה את הטענות וטען , כי שולחו נשא לאחרונה אשה 
באחת מחופשותיו מבית הכלא והוא חסר מודעות פוליטית והוא אינו קשור לשום ארגון 
פוליטי או בלתי חוקי . כל מטרתו של העותר , לשקם את חייו , אמר הסניגור . 
הוא העלה חשד , כי אסיר אחר שביקש להיפרע משולחו , העליל עליו עלילה שהועברה 
לשלטונות בית הכלא . השופט ציין בהחלטתו , כי אין לומר שהטענה אודות תמיכת 
העותר באינתיפאדה מופרכת מעיקרה ואינה מצדיקה את ההחלטה להעברתו של האסיר 
מכלא לכלא . השופט הטעים , כי במיתקן כליאה צריכה להיות אווירה שקטה ורגועה , 
כדי לאפשר חיים משותפים של האסירים בתוך הכלא . אין להוסיף מתחים על אלה 
הקיימים כבר בין כותלי בית הסוהר על ידי התססה של אסירים על רקע לאומני . 
בנסיבות אלה , דחה השופט את העתירה . 
