ראשי ועדים כונסו ביום שלישי כדי לקבל הסברים מפי ראשי מינהל המסים על האופן 
שבו תתבטא הרפורמה במס הכנסה בתלושי השכר . המפגש נערך בעקבות הסכמה שהושגה 
על כך בין שר האוצר למזכיר ההסתדרות . על פי ההתבטאויות של ראשי ועדים והנתונים 
שהציגו בשבועות האחרונים , היה בהחלט מקום למפגש עם מומחי האוצר , שיציגו 
את נתוניהם וינסו לשכנע את נציגי השכירים בנכונות הטענה , כי הרפורמה תגדיל 
את שכר הנטו של כל בעלי ההכנסות הנמוכות ושל רוב בעלי ההכנסות הבינוניות . 
במקום להאזין בסבלנות להסברים המקצועיים ולנסות להבין במה המדובר , ערכו 
הנאספים לינץ מילולי בשני עובדי המדינה הממונה על הכנסות המדינה , יוסף 
גבאי , ונציב מס הכנסה , משה גביש . ראשי הוועדים התנהגו והתבטאו לא כנציגים 
האחראים של עובדים , אלא כאספסוף משולח רסן . מאות אלפי שכירים במדינה , 
שצפו בקטעים נבחרים מן החיזיון המביש מעל מסכי הטלוויזיה , השפילו לבטח 
את עיניהם בבושה : אם אלה נציגינו , אולי מוטב בלי ייצוג . מהדיווחים על 
המפגש עולה בבירור , כי ראשי הוועדים לא היו מעוניינים לקבל את המידע שהוצג 
בפניהם לבדיקה עניינית , והחליטו בהחלטה מוקדמת לעשות הכל כדי לסכל את הרפורמה . 
הדבר מעורר תמיהה ; יש כל היסוד להניח , שהרפורמה אכן תגדיל את שכר הנטו 
של רוב השכירים והעצמאים בעלי הכנסה נמוכה ובינונית . האחיות , למשל , 
ברובן הגדול , אם לא כולן , יצאו נשכרות מן הרפורמה ( מה גם שהן מופלות 
לרע בהשוואה לעובדי התעשייה ואינן זכאיות להקלת המס על עבודה במשמרות , 
ולכן גם לא תיפגענה מביטול ההקלה ) . מדוע אם כן הגיבה נציגתן בהתפרצות 
היסטרית נגד הרפורמה , תוך בגידה באינטרסים של שולחותיה ? שני הסברים לתופעה : 
בורות ואינטרסים . רבים מנציגי הוועדים כנראה באמת אינם יודעים את העובדות 
וממשיכים להיזון במידע מסולף , שמזרימים אליהם בעלי עניין . הללו , ראשי 
הוועדים ה"חזקים " , המייצגים מיעוט של שכירים בעלי שכר גבוה יחסית העלולים 
להפסיד עד מאה שקלים נטו בחודש , מצליחים להוביל את הרוב בכיוון הרצוי לשולחיהם , 
ורתמו למהלך זה גם את מזכיר ההסתדרות , היודע את האמת . הטענה כאילו חוק 
ההסדרים הוא התערבות ביחסי עבודה , והרפורמה פוגעת בהסכמי עבודה , אינה 
ראויה להישמע . בניגוד לחוק שכר מינימום , למשל , חוק ההסדרים אינו מתערב 
כלל ביחסי העבודה . המדובר בחוק פיסקאלי , תחום שלגביו יש ריבונות המלצה 
לממשלה וריבונות החלטה לכנסת . שום הסכם העבודה לא יכול להבטיח לא במפורש 
ולא מכללא חסינות מס לתשלומי שכר אלה או אחרים , ואסור שייווצר בעניין 
זה תקדים . הרפורמה במס הכנסה הובאה לכנסת על ידי שר האוצר לשעבר , שמעון 
פרס . היא אושרה בשלוש קריאות כחוק . כל המומחים מסכימים כי הרפורמה היא 
נכונה מבחינה מקצועית וצודקת מבחינה חברתית . נציגים בכירים של מפלגת העבודה 
כאברהם שוחט וחיים רמון קוראים לשר האוצר הנוכחי שלא להיכנע ללחצי הוועדים 
וההסתדרות ולא לסגת מביצוע הרפורמה . כל העובדות האלה אינן מרתיעות קומץ 
של עסקני ועדים , שגמרו אומר להגיע עד השבתת המשק ללא הגבלת זמן , ובלבד 
שהרפורמה תבוטל או תעוקר ממרכיביה החיוניים . יש אינטרס ציבורי , החורג 
מעבר לנושא הפיסקאלי , בכך שקומץ אינטרסנטים לא יצליח לכפות את רצונו על 
המדינה . איומם לפתוח בשביתה כללית החל מיום א הקרוב הוא סר טעם ומיותר , 
במיוחד לאור הקשיים האמיתיים בהם נתון המשק בימים אלה . מימוש איום ההשבתה , 
יפגע באופן ציני במאמץ הנדרש לגיוס משאבים לקליטת העלייה ולפתרון בעיות 
הדיור של השכבות החלשות . 
