ניסיונה של מועצת פועלי תל - אביב לארגן את העובדים באוניברסיטה הפתוחה ולהכריז 
על סכסוך עבודה , סוכל על - ידי החלטת הממונה הראשי על יחסי עבודה , עו"ד 
נחמן אורי , שפסק בימים אלה , כי על עובדי האוניברסיטה לא חל הסדר קיבוצי 
שמכוחו ניתן להכריז על סכסוך עבודה . לפני כשנה נעשה ניסיון על - ידי מועצת 
פועלי תל - אביב לארגן את עובדי האוניברסיטה הפתוחה , שכולם בעלי חוזים 
אישיים במסגרת ההסתדרות . במסגרת החוזים האישיים קיימים עובדים ששכרם נקבע 
על - פי דרגה מסוימת בדירוג מוגדר . בהתאם לכך , חלק מהעובדים זכאים לשכר 
על - פי טבלת הדירוג האחיד . כאשר יש שינויים בטבלאות הדירוג האחיד , מוצמדים 
אליהם עובדי האוניברסיטה , על - פי הודעה שהם מקבלים מהנהלתה . ההצמדה 
וההודעות בגינה פורשו על - ידי ההסתדרות כהסכם או הסדר קיבוצי , שבגינו 
ניתן לארגן את העובדים ואף להכריז על סכסוך עבודה . הנהלת האוניברסיטה פירשה 
את ההודעות הללו כהודעות אישיות , ללא נפקות משפטית . המחלוקת בגין פירוש 
משמעות ההצמדות של הדרגות הובאה בפני עו"ד נחמן אורי , שדחה את תביעתו של 
עו"ד אלי מי - טל בשם ההסתדרות , למינוי ועדת בוררים מכוח חוק ישוב סכסוכי 
עבודה . אורי פסק , כי סמכות כזו מוענקת לו רק כאשר יש במקום העבודה הסכם 
קיבוצי או הסדר קיבוצי . הממונה גם קיבל את עמדתו של נציג האוניברסיטה הפתוחה , 
עו"ד נחמן פיינברג , לפיה על עובדי האוניברסיטה לא חל הסדר קיבוצי במשמעותו 
בחוק , המאפשר הכרזת סכסוך עבודה או מינוי ועדת בוררים . 
