טבעי שנוהגים להשוות סרטי המשך עם הסרטים שקדמו להם בסדרה , וכפי ש"גרמלניס 
2 " עשה לי חשק לראות את קודמו , כך המחמאה הגדולה ביותר שאפשר לחלוק ל"בחזרה 
לעתיד 3 " היא שהוא טוב ממספר 2 . " בחזרה לעתיד 2 " היה חזרה כמעט מדויקת 
על הפעלולים וההמצאות העלילתיות , שהפכו את הסרט הראשון ללהיט ענק , ולפיכך 
היה בו משהו נצלני ומיותר . " בחזרה לעתיד 3 " הוא סרט שעומד בזכות עצמו , 
המנסה לסטות מהנוסחה המקורית , ואפילו לחדש . התוצאה שגרתית למדי ואינה 
מלהיבה . שני ההמשכים צולמו במקביל , ואפשר לראות בהם סרט אחד שחולק לשניים . 
הסרט השלישי אפילו מתייחס מדי פעם לשני , ויוצא מתוך הנחה שצפינו בו . 
ללהיטים כגון אלה תעשייה בקנה מידה מדהים של מוצרים נלווים ( כגון : חולצות 
טריקו , משחקי וידאו , פוסטרים וכפתורים וכו ) , והם הופכים את תהליך 
מכירת הסרט לאמנות היחידה שישנה . רוברט זמקיס הוא שוב הבמאי , וסטיבן 
שפילברג הוא שוב בין המפיקים . הפעם יוצאים מרטי ( גם הפעם בגילומו של 
מייקל ג . פוקס , שפניו מאבדים את צביונם הצעיר לנצח ) והממציא המטורף 
( כריסטופר לויד , המעצבן יותר ויותר ) למערב הפרוע ומסתבכים שם בהרפתקה 
שמטרתה להציל את הפרופסור ולחזור יחדיו עם מכונת הזמן שלו להווה . זוהי מין 
פרודיה מערבונית שמיועדת לדור שברובו אינו יודע מערבון מהו . לפיכך , אם 
היו לסרט יעדים פרודיסטיים הם מוחמצים לחלוטין ופועלים בחלל קולנועי והיסטורי 
ריק . בזמנו נעשו עשרות קומדיות מערבוניות שכאלו , בהשתתפות קומיקאים כבוב 
הוף , גרי לואיס או אפילו גלן פורד וגק למון , שתיארו את עלילותיו הקומיות 
של שלומיאל , שנקלע למערב הפרוע , ומוצא עצמו מעורב באינטריגה שיאה יותר 
לגון ויין או קלינט איסטווד . קומדיות אלו , במיטבן , בדקו את מושג הגבריות , 
כפי שבא לידי ביטוי במיתוס של המערבון . היות שסרטו של זמקיס פועל מחוץ 
לכל הקשר קולנועי , מלבד לזה של הסדרה עצמה , הוא מורכב מאוסף בדיחות ושיאים 
עלילתיים שאינם מתקשרים לשום דבר . הסרט משתמש בכמה מן ההמצאות שהפכו את 
הסרט הראשון ללהיט . אם בסרט הראשון כונה מרטי קלווין קליין , בשל התווית 
שהיתה מוצמדת לתחתוניו , הרי כאן הוא קורא לעצמו קלינט איסטווד , ומישהו 
אומר לו : איזה מין שם טיפשי זה ? אולם , אין בו את הרעננות , ההברקות 
וסיפור העלילה מעורר הדמיון והכמעט פרוורטי , שהפך את הסרט הראשון לבידור 
סביר . הסרט הנוכחי הוא בידור חביב ולא מרגיז , ואפשר לצפות בו בהנאה מסויימת , 
אולם , הוא חסר כל התרגשות אמיתית . בסרט זה מתאהב הפרופסור שלנו במרי 
סטינבורגן הנחמדה . זו היתה יכולה להיות תחילתו של מעגל סיפורי חדש ( נניח 
שצאצאיהם היו אף הם מתחילים לנוע בזמן ) , אך מפיקי הסדרה הכריזו שפרק 
זה הוא סוף הפרשה . כנראה שהמיליארדים שהם הרוויחו על סדרה זו מספיקים להם , 
וצריך להיות אסיר תודה גם על הסתפקות במועט זו . 
