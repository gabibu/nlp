שני ערבים , תושבי הכפר טלוזה שליד שכם , נקנסו שלשום לפני - הצהריים על - 
ידי שוטר , שמצא אותם עומדים ומשוחחים על הכביש ליד המדרכה , ברחוב הקישון 
בדרום תל - אביב . כל אחד מהשניים קיבל דו"ח לתשלום קנס בסך 54 שקלים או 
לחילופין לעמוד לדין כשסעיף העבירה נגדם הוא : " עמד בכביש שלא בתוקף 
תפקיד רשמי " . על האירוע סיפר אתמול אחד מהשניים , עומר שנאבלה : " עמדתי 
ברחוב הקישון , לשם באתי לחפש עבודה , ודיברתי עם בן - דודה שלי . עמדנו 
בצד הכביש , ליד המדרכה ; לא הפרענו לתנועה ולא עשינו שום דבר מיוחד . 
תמיד עומדים שם אנשים . יש במקום שוק וחנויות . אף פעם לא רשמו שם דו"חות 
לבני - אדם . " פתאום הגיע שוטר במכונית . הוא ביקש שניתן לו את תעודות 
הזהות שלו . חשבתי שמדובר בבדיקה ביטחונית רגילה . נתתי לו את תעודות הזהות 
שלנו . הוא אמר לי : אני עושה לך דו"ח , כי אתה עומד על הכביש . אמרתי 
לו : מה אנחנו , אוטו ? למה אתה רושם דו"ח ? , והוא ענה : זה החוק 
שלנו . " ביקשתי ממנו , שיראה לי איפה כתוב בחוק , שאסור לעמוד בכביש 
ליד המדרכה , אך הוא לא רצה . הוא רשם את הדו"ח רק לשנינו . ממש השתגעתי 
מזה , וכל האנשים שהיו שם לא הבינו למה הוא רשם את הדו"ח . זו פעם ראשונה , 
שנותנים שם דו"ח כזה . בן - אדם עומד סתם , ומקבל רפורט של אוטו " . עומר 
שנאבלה הבהיר , כי אינו מתכוון לשלם את הקנס , וכי בכוונתו להתלונן על 
המקרה במשטרה ולהגיש ערעור . " לא עבדתי שבוע לפני המקרה , ובאתי לחפש 
עבודה . לא רק שלא מצאתי עבודה ולא הרווחתי כסף , עכשיו זה צריך לעלות 
לי 54 שקלים " . דוברת משטרת מחוז תל - אביב , סגן - ניצב דליה גלעד , אמרה 
בתגובה : " הדו"ח נרשם , מאחר שהשניים עמדו על הכביש ברחוב הקישון , 
המוכר כרחוב צר ועמוס . הם עמדו ממש במרכז הכביש , הפריעו לתנועה וסיכנו 
את עצמם ואחרים . " מאחר שאחוז ניכר של תאונות הדרכים נגרם כתוצאה מהתנהגות 
הולכי - רגל , אוכפת המשטרה במסגרת המלחמה בתאונות הדרכים גם חוקים , הנוגעים 
לעבירות המבוצעות על - ידי הולכי - רגל . המדיניות היא לא לרשום דו"חות 
על עבירה זו של עמידה על הכביש אלא רק במקרים , שיש בהם הפרעה לזרימת 
התנועה וסיכון חיי בני - אדם . על - פי עדות השוטר על נסיבות האירוע , 
אכן הפריעו השניים לתנועה בכביש " . 
