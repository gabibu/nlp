ביקורת חריפה ביותר נמתחה אתמול במשכן הכנסת על ראשי ההתאחדות לכדורגל מפיהם 
של יושבי ראש וועדות ביקורת המדינה והחינוך , חברי הכנסת דוד ליבאי ומיכאל 
בר זוהר וכן מצידו של חבר הכנסת דדי צוקר . הביקורת היתה בדיון על דו"ח מבקר 
המדינה על ההתאחדות לכדורגל . שהיה בנוכחות מבקרת המדינה הגב מרים בן פורת . 
הדו"ח הוגדר בפי החכ"ים כ"קשה ביותר וראוי להסקת מסקנות " . תקיף במיוחד 
נשמע בתחילת הישיבה ח"ך ליבאי , כאשר שאל אם בעקבות הדו"ח לא דרוש לחולל 
מהפך בצורת מבנה ניהולה של ההתאחדות . ח"ך מיכאל בר זוהר , המכהן גם כיו"ר 
ועדת הספורט , הסתפק בדברי ביקורת קצרים אך נוקבים ביותר . הוא אמר , 
כי " דו"ח זה נראה לי כמו גול עצמי של ההתאחדות . נראה כי העסקנים הביסו 
כאן אפילו את השחקנים " . לצד דברי הפתיחה הקשים של יו"ר הועדות , היחיד 
מבין חברי הכנסת שתקף ישירות את ראשי ההתאחדות שנכחו בדיון היה ח"ך דדי צוקר 
( ר"ץ ) . בניגוד לעמיתיו , לא הרפה ח"ך צוקר מיו"ר הנהלת ההתאחדות שאול 
סוירי , כאשר שלוש פעמים ברציפות שאל אם יש בדעתו להסיק מסקנות אישיות בעקבות 
הדו"ח . סוירי התחמק בתשובות בלתי רלוונטיות לשאלה זו , אך הוא עורר 
את חמתו של צוקר , שדרש להדגיש בפרוטוקול , כי שאלתו נותרה בלא תשובה . 
ישיבת אתמול היתה הראשונה בסידרת ישיבות בנושא הדו"ח אשר ימשכו בעוד כחודשיים , 
לאחר פגרת הקיץ של הכנסת . לכן הדיון לא ירד לפרטי הדו"ח החמור כלפי ראשי 
ההתאחדות . עם זאת , הוקדש פרק נרחב לנסיעותיהם של העסקנים לחו"ל . כאן 
נשמע קולה של מבקרת המדינה הגב מרים בן פורת שקבעה , כי חובה היה על ראשי 
ההתאחדות לדווח על יעדיה ומטרותיה של כל נסיעה לחו"ל , אך לא תמיד עשו זאת . 
היחיד שסינגר על ראשי ההתאחדות היה ח"ך עמנואל זיסמן שטען , כי נסיעות ראשי 
ההתאחדות לחו"ל יש בהן כדי לחזק את הקשרים של הכדורגל הישראלי באירופה ולזרז 
את קבלתנו ליבשת זו . בין ההצעות שהועלו בלטה זו של ח"ך חגי מרום , שהציע 
שחברי כנסת ימנעו מלקבל הזמנות חינם למשחקי הנבחרת . ח"ך בר זוהר דחה הצעה 
זו בטענה , כי אין פגם בכך שחברי בית הנבחרים מוזמנים בצורה מכובדת למשחקי 
הנבחרת , במקום להשתדל אצל מקורבים לקבל הזמנות . ח"ך רובי ריבלין הביע 
דעתו , כי קיים צורך מהיר לשנות את מבנה הכדורגל בישראל ולהשתיתו על כללי 
מסחר של היצע וביקוש . ריבלין חלק שבחים להתאחדות רק בגין הצלחתה למסד מערכת 
משפטית מסודרת שאינה נוקטת יחס של איפה ואיפה , בדיוניה המשמעתיים . באשר 
לאכיפת העונשים טענו יו"ר ההתאחדות שאול סוירי והיועץ המשפטי צבי יפה , 
כי לא אחת הואשמה ההתאחדות בנקיטת יד קשה מדי כלפי אגודות , עסקנים ושחקנים 
בהטילה עליהם עונשים כבדים . הדברים נאמרו בתגובה לטענות לפיהן היה על ההתאחדות 
לאכוף בצורה קשה יותר את תקנוניה בכלל ואת תקנון התשלומים בפרט . מאחר שהיה 
זה הדיון הראשון , עדיין לא נדונו סעיפי הדו"ח המתייחסים לטובות ההנאה של 
העסקנים בהתאחדות . עם זאת , על פי מהלך הדיון נראה , כי פרק נכבד עשוי 
לתפוס בדיונים הבאים ענין נסיעותיהם המופרזות של העסקנים לחו"ל . על מגמה 
זו ניתן ללמוד מכך שבמהלך הדיון הוזכרה מדי פעם נסיעתו לבריה"ם של מ"ם היו"ר 
עזריקם מילצן . מבקרת המדינה הגב מרים בן פורת ציינה , כי נסיעתו של מילצן 
לבריה"ם היתה ארוכה מדי עפ"י יעדיה . מילצן מצא עצמו במצב לא נוח , כאשר 
נאלץ להצטדק ולהסביר , כי ארבעה מימי הנסיעה מומנו על חשבונו , וכי טרם 
יציאתו לא היה באפשרותו לדעת לכמה ימים יזדקק כדי לממש את יעדי של הנסיעה . 
