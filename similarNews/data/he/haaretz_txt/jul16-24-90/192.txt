יש לקוות כי מאהלים של חסרי דיור לא נועדו להיות חיזיון - קבע בחוצות ערינו ; 
אבל קיומם בימים אלה צריך לדרבן לביטול הסיבות שגרמו להקמתם . מן הראוי 
להזהיר את דיירי המאהלים מהבערת צמיגים ומאיומים במעשי אלימות אחרים . לא 
זאת הדרך לפתור את בעיותיהם . יש גם להתריע מפני ניסיונות של חברי כנסת 
ועסקני מפלגות אחרים להפיק מהעניין תועלת פוליטית . עם זאת , אין להעלים 
עין מתופעה המבטאת מצוקה אמיתית , אשר ייתכן שאינה מוגבלת לכמה מאות משפחות 
בלבד . זה זמן רב זוגות צעירים מתקשים לרכוש דיור עצמאי במחירים , שרמת 
הכנסתם מאפשרת להם . ידועה גם בעייתם של נפגעי המשכנתאות והעובדה שרוב קבלני 
הבניין לא בונים בתים להשכרה . היקף תנועת הבנייה הציבורית לדיור היה קטן , 
והיא התמקדה במשך שנים בהתנחלויות שמעבר לקו הירוק . הדעת נותנת , כי 
מצוקת הדיור בקרב היישוב הוותיק היתה כופה את עצמה על תשומת לב הציבור גם 
אלמלא היתה העלייה מברית המועצות מזרימה ארצה בתוך זמן קצר רבבות של מחפשי 
דיור . מאחר שגורם זה התייצב בעוצמה החורגת מכל קני - המידה שהיינו רגילים 
להם עד לפני שנה וחצי , פורצת גם בעיית הוותיקים . דמי מחיה שמשרד הקליטה 
משלם לעולים איפשרו להם להצליח בתחרות זאת , ובעלי בתים ניצלו במקרים רבים 
את המצב . הם העלו את שכר הדירה באחוזים רבים , וכתוצאה מכך רואים את עצמם 
דיירים בני היישוב הוותיק כעומדים בסכנת סילוק מדירותיהם , בלי תקווה להשיג 
דיור חלופי במחירים שיוכלו לעמוד בהם . לבעיה זאת אין פתרון אלא בהגברת תנועת 
הבנייה ובהחשת הקצב שלה . מאחר שיש מגבלות גם בקצב הבנייה , הכרח לספק 
את הביקוש לדירות על ידי יבוא של בתים טרומיים ואף של יחידות דיור ארעיות 
כלומר , קרוואנים . זה תפקידו של משרד הבינוי והשיכון ; ואם אריאל שרון 
התמנה ל"שר על " לצורכי קליטת עלייה , עליו להוכיח עתה כי הוא האיש המסוגל 
" להזיז דברים " . ממנו מצפים , כי ישיג משר האוצר את המשאבים הדרושים 
להפעלת תוכניות רחבות - היקף של בנייה ציבורית , וגם שיעלה בידו להמריץ 
את קבלני הבניין הפרטיים . יוזמה ציבורית ויוזמה פרטית חייבות להשלים זו 
את זו ; אך מטבע הדברים הצד הציבורי חייב לתת את הדחיפה ; בכוחות השוק 
לבדם לא נוכל למשימה הלאומית . גם בעייתם של כל אלה העושים כעת באוהלים תוכל 
לבוא על פתרונה רק במסגרת המאמץ הלאומי הזה . אבל צריך שיהיה אפשר לספק 
פתרונות ביניים גם להם . מי שמחליט להפגין את מצוקת הדיור שלו על ידי הקמת 
אוהל , אינו עושה זאת כי יש בכך תענוג . על כן צריך משרד הבינוי והשיכון , 
עם הרשות המקומית ביחד , למצוא דיור אלטרנטיווי למאות הוותיקים הצפויים 
להיזרק לרחוב כי אין בכוחם לשלם שכר דירה מוגדל . המדינה חייבת לעצמה את 
המאמץ הזה ; אבל יושבי האוהלים חייבים להימנע מהסלמת הפגנתם . עליהם גם 
לדעת , כי בררנות מצדם באשר לטיב הדיור החליפי המוצע להם לא תובן על ידי 
הציבור , המגלה כעת הבנה למצוקתם ורוחש להם אהדה . מי שפונה לתמיכת הציבור 
חייב לדעת , כי גם משרד השיכון והעיריות אינם יכולים לספק פתרונות אופטימליים ; 
וככל שאלה מצווים לעזור אל לנזקקים להעלות דרישות מוגזמות . 
