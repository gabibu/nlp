משרד החוץ של יפאן הזהיר את סוכני הנסיעות מפני התקפות טרור בישראל , זריקת 
אבנים בגדה המערבית ותחקור נוקשה של אנשי הביטחון בהגיעם לנמל התעופה בן 
גוריון . מידע זה נמסר למשרד החוץ היפאני על - ידי שגרירות יפאן בישראל . 
מנכ"ל משרד התיירות , אברהם רוזנטל , יפנה למנכ"ל משרד החוץ , ראובן מרחב , 
כדי שימחה על כך . לפי דווח שהעביר מנהל לשכת התיירות הממשלתית של ישראל 
בטוקיו , אריה שיבי , העביר משרד החוץ היפאני אזהרה בוטה למחשבי " אקסאס " , 
המופעלים על - ידי חברת התעופה " גפאן איירליינס " והנמצאים בידי סוכנויות 
יפאניות רבות . באזהרה נאמר , כי תיירים יפאניים הותקפו באבנים במהלך ביקורם 
בגדה המערבית . בנס לא נפגע איש והתיירים נאלצו לברוח מהמקום . עוד נאמר , 
כי יש להיזהר מטרור בישראל , וכי על התיירים מיפאן להיות מוכנים להישאל 
שאלות רבות בנושא ביטחון על - ידי הרשויות ואנשים מקומיים . מנהל לשכת התיירות 
הממשלתית של ישראל ביפאן התלונן בדווח , כי הנזק שנגרם מאזהרה זו הוא חמור 
במיוחד , למרות שאינה מופיעה על צגי מערכות מחשב אחרות ביפאן , דוגמת " טריף " , 
המופעלת על - ידי רשת סוכנויות הנסיעות הגדולה ביפאן " וניפון אקספרס " . 
בעקבות האזהרה ביטלו יפאנים רבים את הרשמתם לטיולים בישראל . " לא ייתכן 
שקבוצה קטנה של יפאנים שנפגעה מאבן אחת תוציא עלילת שווא על הסיכון הכרוך 
בנסיעה לישראל " , נאמר בדווח . אגף ההסברה במשרד התיירות הנחה את נציגות 
ישראל ביפאן , להיעזר בדבריו של נשיא התאחדות סוכני הנסיעות ביפאן , מנבו 
קנמצו , שביקר ביוני בישראל . במנשר לענף התיירות ביפאן , שפרסם בתום 
ביקורו בישראל , נאמר , כי אמצעי התקשורת מעוותים את תדמיתה של ישראל , 
וכי הוא ממליץ מאוד לבקר בארץ . " אל תחששו לנסוע לישראל , כי זו ארץ 
בטוחה ונשים יכולות להתהלך בלילה ללא חשש וללא הפרעה . ביקור בישראל הוא 
דבר נהדר , ואני ממליץ מכל הלב לבקר בישראל " , נאמר . 
