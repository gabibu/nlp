ואשינגטון ( מיוחד ל"הארץ " ) . הרשות הפדראלית האמריקאית לפיקוח על כלי 
נשק הנפיקה באחרונה רשיונות המתירים לייבא לארה"ב כמה סוגים של כלי נשק התקפיים , 
כולל דגמים אחדים של רובה סער " גליל " ותת - מקלע " עוזי " מתוצרת 
ישראל . הרשיונות הללו מרוקנים מתוכן מעשי את החרם שהטיל ממשל בוש לפני כשנה 
על ייבוא כלי נשק התקפיים לארה"ב , כחלק מהמלחמה בפשע . הרשיונות מתירים 
ייבוא דגמים משופרים של כמה כלי נשק התקפיים , העוקפים את ההגבלות בחוק 
האמריקאי על ייבוא כלי נשק בעלי מאפיינים צבאיים התקפיים . לפי החוק האמריקאי , 
כלי נשק אוטומטיים מסוג זה צריכים לענות על כמה מאפיינים , שיאפשרו להם 
לשמש ל"מטרות ספורטיביות " . הדגמים החדשים , שייבואם הותר , אינם כוללים 
מאפיינים צבאיים מובהקים , כגון רובה רימונים , כנה לחיבור כידון ומאפיינים 
חיצוניים אחרים , אך הם בעלי מאפיינים טכניים של כלי הנשק קטלניים . הרשיונות , 
שהונפקו באחרונה , מתירים ייבוא דגמים משופרים של רובי " קלשניקוב " 
מתוצרת סובייטית , צכית או סינית , רובי ה . ק . - 19 מתוצרת מערב גרמנית , 
וכן " עוזי " ו"גליל " מתוצרת ישראלית . נציג הייבואן האמריקאי של ה"עוזי " 
וה"גליל " , סגן המנהל של חברת " אקשן ארמס " בפילדלפיה , אמר בראיון 
לעיתון " ואשינגטון פוסט " , כי הוא אינו מתכוון לייבא את ה"גליל " וה"עוזי " 
בעתיד הקרוב , למרות שביקש רשיונות לכך . הייבואן , איבן ווילדן , אמר 
כי בקשת הרשיון לייבא את הדגמים ה"ספורטיביים " של שני כלי הנשק מתוצרת 
ישראל , נעשתה רק כדי לבחון אם ניתן להכניס אותם לשוק האמריקאי , אך לעת 
עתה אין כל הצדקה כלכלית לעשות זאת . האיסור לייבא ולשווק כלי נשק התקפיים , 
המשמשים לצרכים צבאיים , אינו מלווה באיסור דומה על שיווק כלי נשק התקפיים 
מתוצרת אמריקאית , וגם לא באיסור על שיווק אקדחי תקיפה משוכללים רבי עוצמה , 
שהם כלי הנשק הנפוצים ביותר בעולם התחתון האמריקאי , ואמצעי הרצח הנפוצים 
ביותר בארה"ב . 
