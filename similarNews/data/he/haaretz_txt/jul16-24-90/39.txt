הביטויים בהם השתמש שר המסחר הבריטי ניקולס רידלי היו יוצאי - דופן , גם 
בהתחשב בדעותיה הידועות של הגברת תאצר על השוק המשותף ועל הגרמנים . בראיון 
בשבועון " ספקטטור " הוא הגדיר את הקהילייה האירופית כ"תרמית גרמנית להשתלטות 
על כל אירופה " , ואמר שהעברת ריבונות לנציבות הקהילייה האירופית " כמוה 
כמסירתה לאדולף היטלר " . בהערה צדדית הוסיף שהצרפתים הפכו ל"פודלים של הגרמנים " . 
לא עזרו התנצלויות ומאמצי הצלה של הגברת תאצר אתמול נאלץ רידלי להתפטר , 
ובלונדון עוסקים עתה בהערכת הנזקים הפוליטיים שנגרמו לבריטניה ולראש ממשלתה . 
עצמת הסערה שקמה בבון , בפאריס ובבריסל מעניקה לתקרית משמעות החורגת משערורייה 
פוליטית חולפת . הערות רידלי ותוצאותיהן הנחיתו מהלומה למעמדה הפגוע - מבית 
של הגברת תאצר , שרק לאחרונה התחילה להתאושש מפרשת " מס הגולגולת " . רידלי 
היה אחרון המקורבים הרעיוניים האישיים שנותרו לה בממשלה . מה שרידלי אמר 
היה , בעצם , מה שתאצר חושבת , והיעד הסופי של הסערה אינו שר המסחר , 
אלא ראש הממשלה עצמה . במפלגה השמרנית שוב נשמעו צלילי המרד נגד תאצר . 
אך הפרשה הפנתה את הזרקורים לבעיה עמוקה יותר , של יחס מדינות אירופה , 
ובריטניה במיוחד , אל גרמניה המאוחדת . הצרפתים ( או ההולנדים או הדנים ) 
אינם אוהבים את הגרמנים יותר מאשר הבריטים . אך הם הגיעו למסקנה שאת איחוד 
שתי הגרמניות לא ניתן למנוע , והדרך הטובה לצמצם את " הסכנה הגרמנית " 
היא לכבול אותה על - ידי שילוב הדוק במסגרות כלל - אירופיות , שיגבילו שימוש 
פרטני בעצמתה . תאצר וחלקים גדולים של הציבור הבריטי עדיין אינם מקבלים 
גישה זאת . הסערה שעוררו דברי רידלי מאלצת את הבריטים לערוך עתה את חשבון 
הנפש שאותו העדיפו לדחות : האם הם רוצים לחיות באירופה מאוחדת לא רק במישור 
הכלכלי , אלא גם במישור הפוליטי ? והאם הם מוכנים להשלים עם כך שבאירופה 
מאוחדת תהיה בקרוב גרמניה הראשונה בין שוות ? 
