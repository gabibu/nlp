הנריקה ורון , מארגנטינה , בן 52 , כדורגלן ששיחק בקבוצת קולון מן הליגה 
השניה במחוז סנטה פה , הגיע לארץ כדי להיבחן בשורות מכבי יבנה מהליגה הארצית . 
היבנאים מקווים שהצליחו למצוא תחליף לחלל הגדול שהותיר מלך השערים בני טבק 
שעבר למכבי פתח תקוה . הכדורגלן הארגנטיני גבה הקומה נפגש בסוף השבוע עם 
מאמן מכבי יבנה ציון יעקב ועם מאמן הכושר דני ברגר , אבל מחמת עייפותו מן 
הטיסה לא השתתף באימון הקבוצה . מנהלי יבנה אמרו בתום הפגישה , כי התרשמו 
לטובה מן השחקן וכי הם מקווים שחלוץ - רכש זה יביא ליבנה הצלחה לא פחותה 
משהביא קודמו , בני טבק , שהיה מלך השערים של הליגה הארצית . היבנאים 
שפתחו את עונת האימונים נתקלים בקשיים לסכם חוזים עם שחקניהם הותיקים . 
במחצית אוגוסט תצא הקבוצה למחנה אימונים בגרמניה ועד אז מקווה המאמן החדש 
ציון יעקב שהמנהלים יצליחו לסכם עם השחקנים את חוזיהם לעונה הבאה . בינתיים 
פתח יעקב בסדרת אימונים עם שחקנים צעירים , אשר הושאלו לקבוצות אחרות בעונה 
האחרונה , וכן עם שחקני נוער של המועדון , במטרה לשלבם בהרכב הראשון . 
