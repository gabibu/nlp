בחיל האוויר נמשכים החיפושים אחר טייס מטוס העגור שנעלם עם מטוסו ביום ששי , 
לאחר שהמריא ללא אישור . טייס המילואים , בן 33 , הוצב כטייס כוננות בבסיסו . 
הוא הגיע לחניית המטוסים , עלה למטוס העגור , והמריא מבלי שדיווח למגדל 
הפיקוח . שומר שהוצב במקום הבחין בטייס כשזה נכנס למטוס וממריא . מקורות 
צבאיים ציינו כי מדובר בטייס ותיק ומוכר , ולפיכך לא היתה לשומר כל סיבה 
לחשוד בו ובכוונותיו . חיל האוויר לא מוציא מכלל אפשרות כי בעיות אישיות 
בחיי הטייס הן המניע להיעלמותו . משפחתו של הטייס ביקשה מגורמים בחיל האוויר 
שלא לפרסם את שמו . חיל האוויר ביטל אתמול תדרוך לכתבים הצבאיים שהיה אמור 
להיערך בעקבות פרשת נטילת המטוס . שר הביטחון , משה ארנס , מקבל דיווח 
שוטף אודות המאמצים לאתר את המטוס ואת טייסו . הפרשה החלה כאשר ביום ששי 
לפנות בוקר הגיע טייס מילואים לבסיס במרכז הארץ נכנס למטוס עגור בעל שבעה 
מקומות , התניע את המטוס , המריא ונעלם . החיפושים התרכזו בכל מסלולי 
הטיסה והקיפו את אזור הבסיס . במקביל מינה מפקד חיל האוויר ועדת חקירה הבודקת 
את נסיבות הפרשה ושתגיש את מסקנותיה בימים הקרובים . 
