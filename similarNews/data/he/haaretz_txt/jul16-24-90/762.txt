דרישתו של איל הממון רוברט מקסוול שקבוצות הכדורגל של בית"ר והפועל ירושלים 
יחוסלו ויאוחדו לקבוצה עירונית אחת כתנאי להסכמתו להזרים כספים לקופותיהן 
הריקות הותירה את הירושלמים המומים רק שעות מעטות . לאחר שחלפה התדהמה 
הראשונה מדרישתו המפתיעה של המושיע מלונדון , גילו הירושלמים , כי לא מפחידים 
פושטי רגל עם הוראות בלתי אפשריות . מיד הודיעו נציגי שתי הקבוצות הירושלמיות , 
כי הם מוכנים להתאחד לאלתר . הם עשו זאת מתוך ידיעה ברורה שהדבר בלתי אפשרי 
לחלוטין . עכשיו שמקסוול ישבור את הראש . שהוא ישכנע את ההתאחדות לכדורגל 
לאפשר איחוד קבוצות , דבר שאינו ניתן על פי התקנון העכשווי . הכדורגל הירושלמי 
בנוי על היריבת ההיסטורית בין הפועל לבית"ר , בדיוק כפי שההתאחדות לכדורגל 
בנויה על בסיס הקבוצות . איחוד הכדורגל הירושלמי אינו אפשרי לא רק מבחינה 
פוליטית עירונית , אלא גם מבחינת תקנון ההתאחדות לכדורגל שכל תכליתו שמירה 
והגנה קפדנית על הזכויות ההיסטוריות של מרכזים שעבר זמנם . והרי המבנה המעוות 
של הכדורגל בישראל בנוי על הרעיון המוזר של פיצול כוחות מגוחך . בערים קטנות , 
מרחובות ועד רמת גן , פועלות כמה קבוצות , יותר מדי קבוצות , והכל כדי 
להסדיר את מישלוח העסקנים להתאחדות לכדורגל . העיקרון הוא שקבוצה בליגה 
הלאומית מזכה את המרכז שלה בכך וכך נקודות בבחירות לאסיפה הכללית . בסדר 
יורד מהליגה העליונה לליגות הנמוכות , נהנית כל קבוצה ממספר נקודות המאפשר 
לה להצביע באסיפה הכללית . כך נקבעים יחסי הכוחות בין מרכזי הפועל , מכבי 
ובית"ר בהתאחדות וכך נבחרים עסקני ההתאחדות לכדורגל . בהנחה היפוטטית שרעיון 
האיחוד של מקסוול , למרות הכל יתבצע על ידי הירושלמים מה שלא מתקבל על 
הדעת בשום מקרה בעד מי יצביע נציג הקבוצה המאוחדת בהתאחדות לכדורגל ? בעד 
הפועל ? בעד בית"ר ? במלים אחרות : רעיון האיחוד שהעלה מקסוול מסתיר מאחורי 
הגדרה תמימה את הרעיון של חיסול מרכזי הספורט בהתאחדות לכדורגל . לכן , 
לא קשה להבין מדוע התייצב מ"ם יו"ר ההנהלה עזריקם מילצן בפני מראיינו דן 
מרגלית בערב חדש בטלוויזיה , כדי להסביר שהאיחוד המוצע לא אפשרי משום בחינה . 
כי אם האיחוד אפשרי , הרי אין עוד מקום לנציג מכבי בהתאחדות לכדורגל והמוסד 
הזה של ההתאחדות לכדורגל יצטרך להתנהל בידי אנשים שעיסוקם כדורגל ומומחיותם 
כדורגל , ולא בידי שליחי מרכזים או מפלגות . לאלה , שליחי המרכזים והמפלגות , 
נוח יותר המצב האנומלי הקיים כיום בכדורגל . מצב של פיצול מגוחך וביזבוז 
כספי משווע , הכל למען שמירה על המבנה המעוות של ההתאחדות לכדורגל . כך 
יכולה עיר קטנה וזו רק דוגמא אחת מיני רבות כמו רמת גן להעמיד כל כך הרבה 
קבוצות ( הפועל רמת גן , הכח רמת גן , מכבי רמת גן , מכבי רמת עמידר , 
מכבי רמת השיקמה , בית"ר רמת חן ועוד ) כדי לספק את הסחורה של זכות הצבעה 
באסיפה הכללית של ההתאחדות לכדורגל . אם יממשו את רעיון האיחוד של מקסוול , 
יתברר באחת , כי במקום לבזבז כסף רב כל כך על תיפעול עלוב של הרבה קבוצות 
מיותרות ברמת גן , למשל , שכולן אגב בליגות נמוכות ולא מצליחות להתעלות 
מעבר לבינוניות , עדיף להעמיד בכל עיר קבוצה ייצוגית מצליחה אחת ומתחתיה 
לבנות פירמידה של קבוצות שכונתיות שמטפחות את הנוער ואת ערכי הספורט , 
כאשר שאיפת שחקניהן להצליח ולהגיע לקבוצה העירונית הייצוגית . הרעיון של 
מקסוול לאיחוד הכדורגל הירושלמי אולי עדיין לא ריאלי . גם בשל היריבות העירונית 
ההיסטורית וגם בשל העובדה שכנראה הקדים את זמנו . אבל כאשר הניהול העכשווי 
של הכדורגל בישראל יביא את כל הקבוצות אל עברי פי פחת , אל חובות עתק שיחייבו 
פשיטת רגל , אין ספק שיעיינו בצורה אוהדת בחזרה לאופציה של ריכוז כוחות 
למען קבוצות מצליחות על פני פיצול וביזבוז שמצדיק את עצמו רק למען האינטרסים 
של מרכזי הספורט . 
