תנועות המחאה נעשו אף הן תופעה ואופנה בנוף הישראלי . רובן מתחילות בקול 
תרועה ברחובות , בכיכרות , בגנים ציבוריים ובעצומות בעיתונות , מקימות 
מתוכן מנהיגים חדשים העולים ונופלים באותה מהירות , מעוררות את הציבור האדיש 
להפגנות המונים , ונעלמות כלעומת שבאו . גודי לוץ מנסה ב"מוחים ובוכים " 
( " מבט שני " ) לעקוב אחר מסלול החיים של תנועות המחאה . הכתבה מעניינת , 
מזכירה נשכחות , אבל גם מבולבלת ומפוזרת . לוץ ניסתה לדחוס לתוכה חומר 
רב מדי , ולכן לא היתה הכתבה ממוקדת דיה . מתברר שהיו תנועות מחאה שנחלו 
הצלחה , דווקא בתחום הפוליטי . דוגמה לכך היא תנועת המחאה בראשותו של מוטי 
אשכנזי , שתרמה להפלתה של הממשלה לאחר מלחמת יום הכיפורים . גם תנועת המחאה 
שנוצרה במלחמת לבנון ולאחריה , שבלטו בה " אמהות נגד שתיקה " , האיצה את 
יציאתו של צה"ל מלבנון . תנועות מחאה אחרות , כמו גוש - אמונים ושלום - 
עכשיו , התברגנו והתמסדו , גם לפי הודאת מנהיגיהן . נגד הכיבוש יש אמנם 
תנועת מחאה כגון " נשים בשחור " ו"יש גבול " אבל אלו תנועות מחאה בעייתיות 
שכן , כמו שאומרת שושנה שמואלי , מ"אמהות נגד שתיקה " המסר שלהן מורכב 
ושנוי במחלוקת לאומית . מחאה אחרת שכינסה תחת דגלה המונים נלהבים היא התנועה 
לשינוי שיטת הממשל . גם היא גוועה לפני שפעלה ממש . ייתכן שסיבת הדבר בכך 
שלא היתה מתועלת ומנווטת כהלכה , והתלוו אליה אינטרסנטים רבים מדי . בנוסף 
על כך , היו ראשיה מפולגים מתחילת דרכם . אם לסכם ברוח דבריו של מיכאל קרפין , 
האזרח הישראלי אינו אדיש , כפי שמאשימים אותו , אבל גם אינו עקבי משהתפרצה 
רוח הלחימה שלו . 
