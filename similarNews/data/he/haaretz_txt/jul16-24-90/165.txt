" אף גבר לא ראה את לובן שדי " , מתריסה הכלה ( טטיאנה קנליס - אוליאר ) 
כלפי האם ( ליא קניג ) בתמונה רוויית רגש בחלקה השני של הצגת " חתונת 
הדמים " , בעוד החתן שממנו נחטפה הכלה ( גיל פרנק ) וליאונרדו ( אשר צרפתי ) 
שחטפה הורגים זה את זה מאחורי הקלעים . ואני , היושב בשורה הששית באולם , 
אומר לעצמי שראיתי את לובן שדיה בתמונות הקודמות של ההצגה , בבגד תחתון 
לבן , מעוצב להפליא ומחמיא מאוד ליופיה המהמם . חוטבי העצים מסתובבים על 
הבמה בשמלות שחורות רחבות , וגם לכך לא הצלחתי למצוא משמעות בתוך המחזה . 
הבמה ( עיצוב : רוני תורן ) עשויה בקוים ישרים ובגוון לבן . מצדה הימני 
תלויות על הקיר תמונות משפחה ספרדיות . בעומק , בתוך חלון חתוך משקיפה 
על הבמה עין אחת גדולה . אפשר לפרש את זה כתמצית כל עיני הגברים שהם קורבנות 
הדרמה , או כעינו המשקיפה של המוות , או כעינה העיוורת של הלבנה ( הדמות 
שמשחקת את הלבנה יוצאת מתוך אותה עין ) . אבל זוהי נוכחות סוריאליסטית כל 
כך חזקה , עד כי היא משתלטת על ההצגה וטורדת את מנוחת הצופה , מבלי שתשתלב 
בכל מה שנעשה על הבמה . קירות לבנים נעים ימינה ושמאלה כדי לסמן אזורי התרחשות 
שונים , והדבר מבוצע היטב ומשרת את המטרה , בחלקה הראשון של ההצגה . אבל 
יש גם קקטוס ( סמל פאלי ? ) שנעלם בחלקה השני של ההצגה , וגם סלע גבוה 
ושחור . אם נקבל את המוסכמה שזוהי הצגה שהצופן לפיענוחה הוא לא ריאליסטי , 
כי הרי הלבנה היא דמות בשמלה קצרה וצמה ארוכה , היורדת מתוך אותה עין הנזכרת 
לעיל על זיזים שעל הקיר הגבוה ( בתנועה הגורמת לצופה לתהות אם התיאטרון 
מבטח את שחקניו נגד תאונות ) , קשה מאוד לקבל בתמונה שלאחר מכן את הכלה 
וליאונרדו היורדים מן הסלע השחור , בריאליזם מיותר , שנפגם עוד יותר כיוון 
שמגעם בסלע חושף את היותו אביזר תיאטרוני . הבמאי חנן שניר ניסה , אכן , 
להדק את הקשר בין שני פני המחזה : כך , למשל , השחקנית שמשחקת את הלבנה 
היא גם הילדה שמסתובבת בעלילה ( בגילומה של דינה בליי , שרוב הזמן משחקת 
משמעויות הסמליות , באופן מביך למדי ) ואילו השכנה המקבצת נדבות לחם היא 
גם דמות המוות ( בגילומה של רבקה גור , שמשום מה מעקמת את ראשה לצד שמאל , 
הגורם אי נוחות פיזית למי שמביט בה ) . זוהי החלטת במאי המדברת אל האינטלקט 
של מי שמכיר את המחזה , אבל יוצרת יותר תמיהות משהיא מאחדת סגנונות . הפגשת 
דמות הלבנה ודמות המוות על הזיזים שבקיר , בקטע הדיאלוג הפיוטי ביניהן , 
נותרת מפגש שתי השחקניות העומדות על זיזים שבולטים מקיר ניצב . אפקט אסתטי 
מחושב ולא יותר . התחלת ההצגה מפתיעה ומבטיחה רבות : האם מסתירה את הסכין 
בחיקה , החתן שולח ידו לחיקה כדי לקחת את הסכין , ואחר כך מנשק את האם 
כרומז למערכת יחסים אדיפלית , שאולי תוסיף ממד לאותו מחזה יצרי על אהבה 
החזקה מכל והמובילה אל המוות . אבל התמונה הזאת אינה מתפתחת לשום מקום , 
ונותרת כעוד החלטה התחלתית שאין לה המשך . אין לי כל התנגדות לאפקטים מקומיים 
מרשימים בהצגה , אבל אם הם מעוררים תמיהה ומסיטים את תשומת הלב , הרי הם 
מיותרים . אי אפשר שלא להתפעל מן המראות הקרים והמנוכרים , ויש תמונות שהן 
בעלות עוצמה כשלעצמן . יש גם תמונות שבהן הבמה מתעוררת לחיים , בזכות העלילה 
המניעה אותה , או שחקן שמצליח להרטיט : כשאשת ליאונרדו ההרה ( רוזינה 
קמבוס ) פורצת לבמה בסוף חלקה הראשון של ההצגה , פתאום נשכחים הפרטים הצורמים 
וההצגה מקבלת חיים רגשיים מלאים , בזכות השחקנית . חלקה השני של ההצגה , 
שבו העלילה הטרגית מתקרבת לסיומה ומשתלטת על האסתטיקה , משכנע יותר . 
השחקנים אשר צרפתי , טטיאנה קנליס - אוליאר , גיל פרנק וליא קניג משחקים 
תוצאות רוויות רגש בשכנוע עצמי עמוק , וגורמים לך לתהות מה היה קורה אילו 
הם היו מרכז הדרמה , במקום להיות ניצבים בדרמה סגנונית גדולה מהם . לכל 
אחד מהם יש נתונים לשאת בעול הדרמה הזאת , ולכל אחד מהם רגע מרשים משלו , 
אם כי רגעים אלה הם לרוב כלליים מדי . זו הצגה שיש בה פרטי עיצוב , אבל 
אין בה פרטי רגש . מוסקו אלקלעי , בתפקיד אבי הכלה , מביא לבמה נוכחות 
המעוצבת בקוים גסים , החורגים לרעה אפילו מתוך המכלול הלא אחיד הזה . לורקה 
אינו מקל על המבקשים להציגו . במחזותיו ישנו הפן הריאליסטי המלודרמטי , 
עם היצרים הספרדיים והדם המפעם , וישנו הפן הפיוטי , הסוריאליסטי , המפתה 
לעיצוב וסגנון - יתר . רק כששניהם פועלים יחד , מבלי שפן אחד ישתלט על 
ההצגה , יש סיכוי שהמחזה יקבל את מלוא עוצמתו . הפקות רבות נוטות אל הפן 
המלודרמטי . ההפקה הזו שמה את הדגש באופן מובהק על צד הסגנן העיצובי . 
היא יצרה רגעים אסטתיים מנוכרים ויפים , והניחה לפן המלודרמטי לדאוג לעצמו . 
בכל פעם שלא הפריעו לו , הוא הצליח , אבל אלה היו רגעים מעטים . רוב 
הזמן זו הפקה שמעוררת הערכה להישג העיצובי וגם תמיהות , למראה כל כך הרבה 
רעיונות מעניינים שאינם מתפתחים לשלמות , ומשאירים תחושת החמצה . הבמאי 
חנן שניר והמעצב רוני תורן הם שני יוצרי תיאטרון שכל מגע שלהם בבמה הוא ספוג 
תרבות ונטול מקריות . הרבה רגעים בתיאטרון אני זוכר להם בהתרגשות רבה . 
הפעם , דומה שאותה אסתטיקה ותרבות השתלטו על עבודתם והסיטו אותם ממשימת 
מימוש המחזה לסוג של היגד אסתטי שכופה עצמו על הצופה . אפשר להעריך הרבה 
רגעים בתוכו , אבל קשה להתעלם מהנזק שהוא עושה להצגה כולה . 
