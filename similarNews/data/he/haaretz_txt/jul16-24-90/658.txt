משרד החקלאות החליט להשעות את הרשיון לייצוא פטריות שניתן ליצואן הפרחים 
גדעון ביקל . ההחלטה התקבלה בלחצם של גורמים בענף שטענו כי יש משום ניגוד 
אינטרסים בעובדה שיצואן פרטי משמש כמרכז בוועדת ההיגוי שמינה שר החקלאות , 
רפאל איתן , לבדיקת המדיניות החקלאית על כל היבטיה , לרבות הייצוא של 
תוצרת טרייה . ביקל קיבל רשיון לייצא פטריות מהיישוב תקוע שביהודה , לאחר 
שטען במכתב למשרד החקלאות , שחברת אגרקסקו אינה ממלאת בעניין זה את תפקידה . 
באגרקסקו מכחישים את דברי ביקל , אך הנהלת החברה טוענת כי בחרה שלא להגיב 
על המכתב , כדי למנוע מבוכה מהשר איתן . רשיון הייצוא לפטריות ניתן לביקל 
פורמלית ע"י המועצה לשיווק ירקות , לאחר חילוקי דיעות חריפים בקרב חברי 
מליאת המועצה . בכך נענתה המועצה לדרישתו של שר החקלאות . במארס השנה , 
בטרם נכנס איתן לתפקידו , דחה מנכ"ל מועצת הירקות , אפריים שלום , בקשה 
דומה של ביקל . 
