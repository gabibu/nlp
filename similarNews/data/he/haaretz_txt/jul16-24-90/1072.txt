שר המשטרה , רוני מילוא , החליט השבוע להקפיא את גיוסו מחדש לשירות בתי 
הסוהר של הקצין הבכיר לשעבר , גונדר משנה גד הררי , שהיה עוזרו של מבקר 
משרד המשטרה , אברהם אדן . זאת , למרות שרק ימים אחדים קודם לכן נפתחו 
הליכים לגיוסו . הררי פרש לפני כשנה וחצי מהשירות בשב"ס , כדי להתמודד על 
ראשות המועצה המקומית גדרה , אך נכשל בבחירות . מאז הוא מנסה להתגייס שוב 
לשב"ס . ראשי השב"ס ושר המשטרה הקודם התנגדו לגיוסו משום שוועדת חקירה פנימית 
וכן , היועץ המשפטי של השב"ס קבעו בשעתו במפורש , כי הררי היה מעורב בפרשה , 
שבה שיקר במזיד לוועדת החקירה והיטעה אותה במכוון , וכי יש להעמידו על 
כך לדין משמעתי . עם מינויו של שר המשטרה החדש , רוני מילוא , שלא הכיר 
את פרטי הפרשה , אשר בה היה מעורב הררי , הופעלו עליו ועל נציב השב"ס , 
לוי שאול , לחצים מכיוונים שונים לגיוסו מחדש של הררי . המלצות היועץ המשפטי 
של השב"ס בעניינו של הררי הוצגו בפני השר באופן חלקי בלבד , ובשבוע שעבר 
פתחו עבורו בהליכי גיוס מזורזים , והוא יועד לשמש כמפקד בית - כלא . רק 
השבוע התגלו לשר מילוא הפרטים המלאים על פרשת הררי , והוברר לו כי הגורמים , 
שהיו מעוניינים במינויו לתפקיד בכיר בשב"ס , לא הציגו בפניו את התמונה 
במלואה . לפיכך הורה מילוא להקפיא את הליכי הגיוס של הררי . בתשובה לשאלת 
" הארץ " אמר אתמול שר המשטרה , באמצעות דובר משרדו , רפי לוי , כי 
" נושא שובו של הררי לשב"ס אינו עומד על הפרק , ולכן אין בדעת השר להתייחס 
לנושא " . הררי היה מעורב בהקלטות סתר , שנעשו לאסיר בכלא כפר יונה לפני 
כשנתיים וחצי . אסיר זה עמד אז במרכזה של פרשה , שבגינה התחולל מאבק קשה 
בין המשטרה לבין מבקר משרד המשטרה , אשר הררי תיפקד כעוזרו . האסיר נחשד 
בגניבת שעונים , ששימשו כמוצגים בתחנת המשטרה בזבולון . הוא הודה בגניבה , 
אך מבקר משרד המשטרה טען , כי הודאתו נמסרה כדי לחפות על שוטרים שהיו מעורבים 
בגניבה . חקירת המשטרה שללה את טענות המבקר , וביססה את החשדות נגד האסיר . 
תוך כדי החקירה התברר כי האסיר הוקלט בסתר בתוך הכלא , על - ידי שני אסירים 
אחרים בנסיבות שאינן ברורות עד היום . גם המכשיר ההקלטה לא התגלה . ההקלטות 
הועברו למשטרה על - ידי האסירים באמצעות מתווכים , והעתקיהן הגיעו גם לידיו 
של הררי . הררי לא דיווח למשטרה על הימצאות ההקלטות בידיו , אף שלדעת המשטרה 
הן שימשו כראיות בחקירה המשטרתית שהוא והממונה עליו , אברהם אדן , ידעו 
על קיומה . דבר החזקת ההקלטות בידי הררי התגלה בשלב מאוחר יותר , ואז הוא 
העביר אותן למשטרה על - פי דרישתה . עוד התגלה , כי מספטמבר 8891 ועד לסוף 
אותה שנה ביקר הררי פעמים רבות בכלא כפר יונה , ושוחח עם האסיר שעמד במרכזה 
של החקירה המשטרתית . ועדת חקירה של השב"ס , שבראשה עמד סגן נציב שב"ס , 
גונדר יצחק ניר , קבעה כי היה טעם לפגם בביקורים אלה , והמליצה להעיר 
לו בנושא . מאוחר יותר נודע , כי בעת מתן עדותו בוועדת החקירה , העלים 
הררי עובדה נוספת . הסתבר שהוא הקליט את האסיר בכלא , בדברו על גניבת 
השעונים וחקירת המשטרה , ללא תיאום עם הנהלת בית כלא , או הגורמים המוסמכים 
בנציבות השב"ס . בעדותו בפני ועדת החקירה הוא סיפר כי את ההקלטות , אשר 
הוקלטו בסתר על - ידי האסירים הוא קיבל באמצעות שליח , שהוא אינו מכירו . 
בהמשך החקירה התברר , כי הררי שיקר בפרט זה , וכי את ההקלטות הוא קיבל 
מסגן מפקד כלא כפר יונה , על - פי דרישתו . גורמים בכירים במשטרה ובשב"ס 
ושר המשטרה הקודם , חיים בר - לב , התייחסו בחומרה רבה לממצאי ועדת החקירה . 
מאחר שבאותו זמן נמצא הררי בעיצומם של הליכי פרישתו מהשב"ס , הוחלט שלא 
להעמידו לדין משמעתי . 
