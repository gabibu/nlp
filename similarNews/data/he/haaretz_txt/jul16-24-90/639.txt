משלחת ארכיאולוגית משותפת של אוניברסיטת בר - אילן ובית - הספר - שדה " כרמל " 
של החברה להגנת הטבע חשפו קווים עיקריים של בית - כנסת מתקופת התלמוד , 
בחורבת סומקה שבפארק הכרמל , כק"ם וחצי מדרום לדלית אל כרמל . בחפירות נטלו 
חלק עשרות בני נוער מחוגי הסיור של החברה להגנת הטבע , שהודרכו על - ידי 
סטודנטים מהמחלקה ללימודי ארץ - ישראל באוניברסיטת בר אילן . בראש המשלחת 
עמד הארכיאולוג שמעון דר , שסיפר כי במהלך החפירות נחשף במפתיע מטמון של 
טין קדרים במרתף תת - קרקעי , שלא היה ידוע על קיומו . עיקר המאמץ בעונת 
החפירות השביעית בחורבת סומקה הוקדש לאזור בית הכנסת ולשטחי המגורים של היישוב . 
בעונות קודמות חשפו הארכיאולוגים את שכבות בית הכנסת שבו התיישבו אנשי ימי - 
הביניים והתקופה הממלוכית . השנה נחשף פנים אולם בית - הכנסת ונתגלו ממצאים 
ארכיטקטוניים המעידים על מבנה מפואר . בין הממצאים חלקים נוספים של כרכובים , 
קנים גדולים לעמודים ואבן מתוך קשת , שנשמר בה עדיין הטיח המקורי המעוטר 
בפרסקו בגווני אדום ושחור . בסמוך לבית הכנסת נתגלו שני שברים של משקוף מעוטר 
וטבלת אוזניים ועליה עיטורים של עץ ופרח הוורדה . באותו אזור נתגלה גם פיר 
בנוי לתפארת המוביל אל מאגר מים תת - קרקעי , הנתמך על - ידי קשת יפה . 
בשטחי המגורים של היישוב , מתקופת המשנה והתלמוד , נתגלו מחסנים ובהם שרידי 
קנקנים רבים . 
