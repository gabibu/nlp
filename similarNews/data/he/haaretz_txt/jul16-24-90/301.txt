עם היוודע על החלטתו של יו"ר הוועד המנהל של רשות השידור , אהרן הראל , 
שלא לכנס את מליאת הרשות לדיון בביטול " אולפן הקיץ " , החתימה חברת המליאה , 
מיכל כהן ( מערך ) , עשרה חברים מכל המפלגות על עצומה הדורשת לכנס את 
המליאה באופן מידי . החוק מחייב את כינוסה של המליאה , אם עשרה מחבריה דורשים 
זאת . אי - לכך , הודיע אתמול הראל בישיבת הוועד המנהל , כי ב1 באוגוסט 
תכונס המליאה לדיון בנושא ביטול התוכנית . בישיבה של הוועד המנהל שנערכה 
אתמול , ביקש חבר הוועד , עו"ד רוני פיינשטיין , לברר מדוע הורדה התוכנית . 
מנכ"ל רשות השידור , אריה מקל , השיב שהנושא נבדק היטב בינו לבין נסים 
משעל , ובין משעל לגורמים המקצועיים , ולדבריו , אין ספק שהיה באפשרותה 
של הטלוויזיה לבצע את השידורים . " משעל ראה בנושא זה משימה אישית , ואילו 
היה ממשיך בתפקידו , הוא היה מסוגל לבצעה . הוא הניח את כל כובד משקלו 
על מבצע זה " , אמר מקל , והוסיף " חילופי המנהלים פגעו בתוכנית " . מנהל 
הטלוויזיה , יוסף בראל , תיאר את השתלשלות העניינים בנוגע לתוכנית , והסביר 
שלא היתה ברירה אלא " להפסיק את ההרפתקה הזו , או לתת לה לקרוס " . לא 
היתה אלטרנטיבה להחלטה זו , אמר . בישיבה הוצגו נתוני תקציב הפיתוח של רשות 
השידור , והתברר כי חל שיפור גדול בפיתוח לעומת השנה שעברה , שבה לא נוצלו 
הכספים . מקל הודיע שבנובמבר יגיעו שתי ניידות טלוויזיה חדשות , וכי תוך 
ימים אחדים יוזמנו גם שלוש ניידות רדיו חדשות . " לראשונה מזה 51 שנה 
נרכשות ניידות טלוויזיה ורדיו חדשות " , אמר מקל . המשנה ליו"ר הוועד המנהל , 
שלמה קור , התייחס לתוכניתה של רשות השידור להעביר בשידור חי את קונצרט 
" החומה " מברלין , ודרש לקיים דיון בנושא , בהשתתפות ניצולי שואה . 
" החג הזה אינו חגנו , והתזמורת הזו לא לנו . קשה לנו לשמוע מברלין שידור 
חי , כי לנו היא שידרה רק מוות " , אמר קור . פיינשטיין תקף את קור , 
ואמר כי עירוב נושא השואה בשיקול בדבר שידור הקונצרט הוא בבחינת דמגוגיה . 
לבסוף סוכם , כי בהפסקה שבין שני חלקי הקונצרט יתקיים באולפן דיון , בהשתתפות 
מומחים , בנושא איחוד הגרמניות והעם היהודי . 
