( ע ) . מו"ל ועורך השבועון האיסלמי המופיע בישראל " סאות אל - חק ואל - 
חורייה " , אשר נסגר לשלושה חודשים , עתרו אתמול לבית המשפט הגבוה לצדק , 
בבקשה להורות לשר לבטל את צו הסגירה . לחילופין , הם מבקשים לקצר את תקופת 
הסגירה . העיתון נסגר בהוראת שר הפנים בטענה שהוא מסכן את שלום הציבור . 
השופט יעקב מלץ העביר את העתירה לדיון בפני הרכב של שלושה שופטים , והורה 
להזמין לדיון את נציג היועץ המשפטי לממשלה . העותרים הם המו"ל גברין עלי 
סאלח והעורך הראשי של השבועון , מוהנא חאלד אחמד , שניהם מאום אל - פחם . 
שבועונם , המבטא לדבריהם את דעות אנשי התנועה האיסלמית בישראל , יוצא 
לאור באום אל - פחם ומתפרסם בתוך תחומי הקו הירוק . עד היום יצאו לאור 83 
גיליונות של השבועון , והוא מופץ בכ22 אלף עותקים . לטענתם נוסח צו הסגירה 
הוא כללי וסתמי , ושר הפנים לא קיים את הנחיית בג"ץ , לפיה רצוי , כשננקט 
אמצעי חמור ודרסטי של הפסקת עיתון , לתת פירוט מלא של הפרסומים שיש בהם 
לסכן את שלום הציבור . כן נטען בעתירה ששר הפנים לא קיים את הנחיית בגץ , 
לתת התראה מקדימה לפני סגירת העיתון . לעצם העניין העותרים גורסים כי השר 
" סטה בהערכתו את מידת הסיכון , אם בכלל , מהמבחן של ודאות קרובה , המופיע 
בפסיקה " . לפי מבחן זה , אין זה מספיק לצורך סגירת עיתון שתהיה בפרסומיו 
נטייה סתם בכיוון של סכנה לשלום הציבור , אלא על השר להשתכנע שהסכנה רצינית 
וקרובה לוודאי , בהתאם למועד ונסיבות הפרסומים , וכי לא קיימת דרך אחרת 
לביטול ההשפעה הנפסדת העולה מהפרסומים . המו"ל והעורך טוענים כי השר טעה 
בשיקול דעתו באשר לסכנה לשלום הציבור , ומכל מקום הוא לא נימק במה מתבטאת 
סכנה זו . הם מוסיפים , כי גם אם הדברים המתפרסמים בעיתונם " אינם ערבים 
לאזניהם של חלקים רבים בציבור , אין בכך בלבד כדי להצדיק סגירת העיתון " . 
