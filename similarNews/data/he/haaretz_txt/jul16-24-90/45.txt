מוסקווה ( ע"ר ) . נשיא בריה"ם , מיכאיל גורבצוב , הורה אתמול להנהיג 
שינויים מרחיקי לכת בטלוויזיה וברדיו הממלכתיים של בריה"ם , על מנת לבטל 
למעשה את שליטת המפלגה הקומוניסטית באמצעי התקשורת ההמוניים . בצו נשיאותי 
קובע גורבצוב כי פיתוח של פלוראליזם פוליטי אמיתי ודמוקרטיזציה " מחייב 
שינוי יסודי בטבעם של הטלוויזיה ושידורי הרדיו " מסרה סוכנות הידיעות הסובייטית 
" טאס " . הצו החדש יאפשר לכל מפלגה או ארגון ציבורי לפתוח תחנות טלוויזיה 
או רדיו משלה ובלבד שיהיו בידיהם המשאבים הכספיים והטכניים הדרושים לכך . 
על אף הרפורמות שהנהיג גורבאצוב בחמש השנים האחרונות , שמרה המפלגה הקומוניסטית 
על שליטתה בלעדית ברדיו ובטלוויזיה הממלכתיים . הצו החדש מדגיש כי " מפלגה 
זו או אחרת , או זרם פוליטי כלשהו אינם יכולים להחזיק במונופולין על גלי 
האתר " . הצו מדגיש כי את השידורים הממלכתיים יש לבצע ללא תלות בארגונים 
פוליטיים או חברתיים , תוך הקפדה על אי משוא פנים ועל סיקור מקיף של התהליכים 
השונים . בחודש שעבר אישר הפרלמנט הסובייטי חוק בעניין חופש העיתונות , 
המסיר את כל מגבלות הצנזורה וקובע , זו הפעם הראשונה , את זכויותיהם של 
עיתונאים . 
