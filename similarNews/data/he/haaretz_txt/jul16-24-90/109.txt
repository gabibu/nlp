יצחק מודעי משוכנע , שפורום הוועדים הגדולים במשק קם לתחייה והמריא בשבועות 
האחרונים לשם מטרה אחת בלבד : לחזק את ההסתדרות בוויכוח - מאבק על הסכמי 
השכר וההטבות ממס שבוטלו בחוק ההסדרים . אין טעות גדולה מזו . כניסתו מחדש 
לאוצר האיצה את התגבשותם , אולם ההתארגנות המחודשת צמחה על רקע התמודדות 
פרס - רבין במפלגת העבודה ובהסתדרות . העילה שהחזירה אותם לכותרות לא פחות 
מטעה : מחר הם אמורים להחליט אם להשבית את המשק או להאריך את פסק הזמן למודעי 
וקיסר למצות את המשא ומתן המתחדש היום . האוצר משמש להם שק חבטות להפגנת 
כוח , האמורה להדליק במפלגה נורות אדומות . לפני כשבועיים זומנו כמה עשרות 
מראשי הוועדים לפגישה עם יצחק רבין , במסגרת ההתארגנות לקראת ההתמודדות 
נגד שמעון פרס . הופעתם לפגישה היתה איתות ברור לאן נושבת הרוח בהסתדרות . 
קיסר עדיין לא נקט עמדה פומבית בעד רבין , אולם כל מי שצריך לדעת יודע 
שעבר ממחנה פרס למחנה רבין , וכל מי שצריך לדעת יודע כי הרוח החיה בהתארגנות 
החדשה של הוועדים הוא שלום חבשוש , עד השבוע חבר בוועדה המרכזת של ההסתדרות , 
יו"ר ועד עובדי התעשייה הצבאית המתייצב בגלוי לצדו של רבין . פורום 31 הוועדים 
הגדולים במשק נולד בראשית שנות ה08 בעיקר על רקע המשבר באל על . חברת החשמל , 
התעשייה האווירית והצבאית , בנק לאומי , מפעלי ים המלח , נמלים וימאים , 
גילו סולידריות עם עובדי אל על מתוך חשש כבד ליצירת נורמות חדשות ביחסי 
העבודה במשק . המאבק למען אל על לא הציל את החברה מידי המפרק , כשם שלא 
מנע פגיעה בשכר העובדים ובתנאי העבודה שלהם . ייתכן שצריך למדוד בדיעבד 
את הצלחתו של הפורום לא במה שלא הושג , אלא במה שנמנע . הוועדים לא התייצבו 
להציל את אתא , לא נעמדו על רגליהם האחוריות למנוע פיטורים המוניים ממפעלי 
כור , ומעולם לא ניהלו מאבק ממשי למען מה שמכונה החלשים והדפוקים . אבל , 
עצם קיומם היה איום מתמיד על הממסד הכלכלי והפוליטי , כשם שהיה בו בבחינת 
אור אדום לאיגוד המקצועי בהסתדרות . באותם הימים ישראל קיסר היה יו"ר האגף 
לאיגוד מקצועי בתקופת כהונתו של משל כמזכ"ל ההסתדרות , וקיסר הבין בחושיו 
המחודדים כי במקום להיאבק בוועדים הגדולים צריך לרתום אותם לעגלה . התוכנית 
שלו התממשה בהדרגה ובשיטתיות . יעקב שפי , ראש הוועדים בתעשייה האווירית , 
ושלום חבשוש , ראש הוועדים בתעשייה הצבאית , נכנסו לוועדה המרכזת . לקראת 
כינונה של הוועדה המרכזת החדשה נקבעה לראשונה משבצת מיוחדת לוועדים ארציים 
בהתמודדות במרכז מפלגת העבודה . בין 34 חבריה מכהנים עתה יעקב שפי , חיים 
ברנס , יו"ר הוועד הארצי של עובדי קופת חולים ומישל סרוסי , הבוס של עובדי 
נמל אשדוד . בין המשוריינים נשמר מקומו של שלמה אביטן , מזכיר הסתדרות 
הימאים . יורם אוברקוביץ , יו"ר ועד עובדי חברת החשמל , נבחר ליו"ר מועצת 
המנהלים של הפועל , בעקבות הדחתו של יצחק אופק . פורום הוועדים של שנות 
ה08 שינה את פניו כמעט לחלוטין . בנוסף לארגונים הגדולים שהיו מיוצגים בו , 
נכנסו עתה עובדי כור , סולל בונה , קופת חולים , עובדי הסוכנות והאוניברסיטה 
העברית , הדסה ירושלים , מקורות , יכין חק"ל , רשת עמל ההסתדרותית , 
עובדי תנובה , בזק , עובדי חרות ההסתדרותית , משרד הביטחון ( משרד ראשי ) 
בנק דיסקונט וועדים פחות ידועים . את הוועדים מרכז שלום חבשוש שסיים עתה 
שתי קדנציות בוועדה המרכזת ומתכונן להתמודד על מקומו בכנסת הבאה . חבשוש 
מתייצב עתה לצדו של רבין , ומפיח רוח חיים בפורום המחודש , בשלב זה בתביעה 
להחזיר את הפטור ממס הכנסה על הטבות שבוטלו בחוק ההסדרים . חבשוש חותר למסד 
את פורום הוועדים במפלגת העבודה כלובי חברתי שיבטיח בכנסת הבאה נציגות לעובדים 
מהשטח . בעתיד , הוא מקווה , לא תיתכן הצבעה של סיעת העבודה בעד תקציב 
מדינה , המקפל בין סעיפיו ביטול הטבות לעובדים . האיגודים המקצועיים הממוסדים 
יאלצו לנער את האבק ממחלצותיהם כתנאי לקיומם בפועל . " האיגודים המקצועיים 
הממוסדים יהיו בלחץ שלנו יותר אוטנתייים " , אומר חבשוש . ועדים 09 , המאגד 
לראשונה גם ועדים מרכזיים מחברת העובדים , איננו הפורום הספונטני של ראשית 
שנות ה08 . זהו איגוד מקצועי בדרך , המקבל בקריצה את ברכתו של קיסר . 
בדרכו להנהגת המפלגה הפורום יסייע לו ולרבין , כשם שמינויו של אבי יחזקאל , 
מזכיר המשמרת הצעירה במפלגת העבודה , לראש אגף המנהל בוועד הפועל יתרום 
למחנה רבין סיוע עורפי חיוני . מבחינת גיבוש הוועדים , הקייס שלהם מעולה 
מבחינת עיתויו : סביב התביעה להחזיר הטבות אפשר לגבש מכנה משותף רחב של 
עובדי חברות ציבוריות . תמיכתם ברופאים היא השקעה לטווח ארוך , על פי התפיסה 
האומרת שככל שיגובשו מוקדי כוח מהשטח , יילך ויתחזק מעמדם לקראת ההכרעות 
המרכזיות בהסתדרות , במפלגה ובמדינה . הם מאמינים , כי בכוחם לתרום לתדמיתו 
של רבין את הפן החברתי - איגודי . אתם סיכוייו משתפרים ; עם רבין ועם קיסר 
ברקע הם יהפכו ללובי המרכזי . 
