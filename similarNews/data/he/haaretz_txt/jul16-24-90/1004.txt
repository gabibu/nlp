המו"ם על הסכמי השכר במגזר הציבורי החל , והרפורמה במס ההכנסה תופעל לאחר 
שבסכסוכים הקשורים בהם הושגו בשבוע שעבר הסכמי ביניים . הנקודות השנויות 
במחלוקת לא נפתרו במלואן , אך לא יאיימו לפי שעה על יחסי העבודה . ממהלך 
הסכסוכים ומההסכמים שהושגו עולות מסקנות אחדות באשר למעמדם של ועדי העובדים 
וראשי האיגודים בשירות הציבורי מול שולחיהם ומול ההסתדרות . הוכח שוב שוועדי 
עובדים בישראל אינם פועלים בהכרח בהתאם לאינטרס של רוב שולחיהם . הדבר בלט 
בסכסוך הפטורים , שבו נקטו הוועדים מלכתחילה עמדות המנוגדות לטובתם של רוב 
השכירים . בהמשך הסכסוך הציעה ההסתדרות להקטין במחצית האחוז את הזיכויים 
החדשים במס הכנסה המיטיבים עם מאות אלפי בעלי שכר נמוך ובינוני כדי לממן 
את המשך הפטורים לכמה אלפי בעלי שכר גבוה . הוועדים אימצו הצעה זו , ובכל 
מקרה היו מוכנים להשבית מעבודה ( ומשכר ) את הציבור הרחב , כדי להגן על 
השמנת של חוגים מצומצמים . קולם של מאות האלפים לא נשמע במהלך הסכסוך . 
זה מכבר בולט לעין שהוועדים הממוסדים במקומות העבודה הגדולים מייצגים בעיקר 
קבוצות לחץ חזקות , ומדיניותם מוכתבת על פי האינטרסים של קבוצות אלה . 
הוועדים מפעילים כרצונם את הציבור הרחב הסר למרותם , בלי להזדקק להסכמות 
העובדים למהלכיהם ובלי להביא אפילו צעדים קיצוניים כמו איום בהשבתה כללית 
לאישור אסיפות כלליות . מצחיק לקרוא על דרישות ההסתדרות ל"דמוקרטיזציה תעשייתית " , 
כלומר לשיתוף עובדים בניהול , כאשר בתחום הייצוג שוררת תרבות אוטוקרטית 
מובהקת . בתוך כך ההסתדרות נגררת יותר ויותר אחרי ועדי עובדים במקומות העבודה 
הגדולים ואחרי האיגודים המקצועיים בשירות הציבורי . הדבר בלט בשני הסכסוכים 
שביישובם מילאה לכאורה תפקיד מכריע . בסכסוך על אופן ניהול המו"ם לחתימת 
הסכם עבודה בשירות הציבורי היתה השאלה העיקרית האם יידון יישום דו"ח זוסמן 
במקביל או רק לאחר המו"ם על תוספות השכר . נציגי ההסתדרות השתתפו באופן 
פעיל בניסוח המלצות דו"ח זוסמן , ומוסדותיה אישרו אותן . אך ראשי האיגודים 
המקצועיים , מחשש להשפעה שלילית שתיוודע לדו"ח על מעמדם ועל כושר התימרון 
להשגת הטבות שכר , מתנגדים בתוקף ליישומו . ההתנגדות מוסווה בדרישה לדחות 
את הדיון עד לאחר הדיון על תוספות השכר . הנהגת ההסתדרות , בראשותו של 
המזכ"ל ישראל קיסר , נכנעה ללחץ ואימצה את עמדת האיגודים . בפשרה שנציגי 
הממשלה הסכימו לה , מדובר למראית עין בדחייה זמנית ; אפשר להמר בביטחון 
ניכר על דחייה בלתי מוגבלת . כשם שהסכימה לדו"ח זוסמן , כך הסכימה ההסתדרות 
גם לרפורמה במס הכנסה כפי שהתקבלה בכנסת . במסמך מ41 במארס , שבו נחתמה 
העסקה הלילית המפורסמת בין שר האוצר דאז שמעון פרס ומזכיר ההסתדרות , אין 
רמז להתנגדות מצד ההסתדרות לרפורמה , למרות שהעניין עמד באותה עת על סדר 
היום הציבורי . יש יסוד להניח , שהמזכיר הכללי הסכים באותה פגישה לרפורמה 
לא רק בשתיקה , אלא גם בדיבור , אם כי בארבע עיניים . אבל כאשר התבררה 
עוצמת התסיסה בקרב הוועדים במקומות העבודה הגדולים , חל שינוי בולט בעמדת 
ההסתדרות , והיא נחלצה למאבק בוטה נגד הרפורמה . במהלך ההתנגדות ניסחה 
את ההצעה המבישה ל"פתרון " הבעיה על חשבון מקבלי השכר הנמוך ( ההצעה מבישה 
גם בכך שהיא מעקרת את הרפורמה מעיקר מהותה ביטול הפטורים המעוותים את מערכת 
המס ) . לכאורה נמצא לבעיית הפטורים פתרון בלי לפגוע בבעלי השכר הנמוך והבינוני : 
שתים מתוך ארבע ההטבות ( ארוחות מפעליות ומתנות המעסיק ) הוכרו כ"זכויות 
מוקנות " , דבר שלכאורה יחייב את המעסיקים הציבוריים והפרטיים לגלם את שווין , 
כך שהעובדים יקבלו אותן גם להבא בשיעורן המלא . התחייבות דומה , אם כי 
מעורפלת קצת יותר , ניתנה בגין הפטור ממס על הכנסה מעבודה במשמרות לבעלי 
שכר גבוה . האם נכון יהיה לומר ששכירים בעלי הכנסות גבוהות יחסית זכו , 
ואילו שכירים בעלי הכנסות בינוניות ונמוכות לא הפסידו ? כלל וכלל לא . 
אם יש לוויתורי שר האוצר משמעות כספית ממשית , חזקה על המעסיקים שיביאו 
אותם בחשבון במהלך המו"ם על הסכמי השכר . במלים אחרות : מה שיינתן לבעלי 
השכר הגבוה באמצעות גילומים למיניהם , ייגרע מכלל השכירים בדרך של הקטנת 
התוספות הכלליות , וכך שוב יצאו בעלי השכר הבינוני והנמוך ניזוקים . בכל 
המהלכים האלה ייצגה ההסתדרות בראש בראשונה את הממסדים ( ועדים וראשי איגודים 
חזקים ) ואת שכבות העובדים בעלי ההכנסות הגבוהות בתאגידים הציבוריים הגדולים . 
המזכיר הכללי של ההסתדרות לא ממלא זה מכבר תפקיד של מנהיג . הוא מונהג 
בידי ממסדים אלה , ועיקר תפקידו לספק את השירות הדרוש להם בשלבים האחרונים 
של סכסוכי השכר : סולם לרדת בו אל הפשרה . 
