" אין להוציא מכלל אפשרות תאונה או התאבדות . אחת האפשרויות הסבירות היא , 
שהטייס ניסה לטוס נמוך וככל הנראה התרסק , והשנייה היא שהחליט להתאבד " . 
כך אמר אתמול מפקד חיל האוויר , האלוף אביהו בן - נון , במסיבת עיתונאים . 
לדבריו , מינה ועדת חקירה בראשות תת - אלוף לבדוק את פרשת היעלמות המטוס , 
וייתכן שהיא תמליץ על שינוי הנהלים . מפקד חיל האוויר אומר , כי מדי שעה 
מגיעים עשרות ידיעות ופרטים חדשים על המטוס שנעלם . " המידע הוא בבחינת 
תשבץ בלתי - פתור " . האלוף בן - נון אישר , כי השומר בבסיס חיל האוויר הבחין 
בטייס , אך חשב שמדובר בטיסה שגרתית . " טיסות כאלה יש בכל שעות היממה . 
המכונאים הם שהבינו מה קרה , ודיווחו כי המטוס נעלם " . מפקד חיל האוויר 
סיפר , כי הטייס היה בכוננות . הוא הותיר את בגדיו האזרחיים בבסיס , ועלה 
למטוס לבוש סרבל טיסה . ככל הנראה , הוא לקח עמו תמונה של אשתו ; את שאר 
התעודות וחפציו האישיים השאיר בבסיס . לדברי האלוף בן - נון , הגיעו לחיל 
האוויר עדויות רבות , אך העדות האמינה ביותו היא זו של הרמטכ"ל , ששמע 
את המטוס עובר מעל ביתו בשעת בוקר מוקדמת . מפקד חיל האוויר שלל את האפשרות , 
כי הטייס והמטוס חצו את הגבול למדינה אחרת . " המכ"ם של חיל האוויר היה 
מגלה זאת " , אמר . החיפושים אחרי המטוס מתמקדים בנקודות ספציפיות . מומחי 
חיל האוויר מנתחים נתונים שונים , ומסתייעים גם בניתוח האופי של הטייס . 
" אנו בודקים במקומות , שהטייס אהב לטייל בהם , ומחפשים גם בים . אנו 
סורקים את הים סריקה אינטינסיווית , ויוצאים מתוך הנחה , שאם המטוס נפל 
לים אז אחרי זמן - מה יצופו חלקים ממנו , כמו למשל מיכלי הדלק , או כנפיו " , 
אמר בן - נון . חיל האוויר עומד בקשר ישיר עם משפחת הטייס . שר הביטחון , 
משה ארנס , מקבל דיווחים שוטפים על פרשת היעלמות המטוס . 
