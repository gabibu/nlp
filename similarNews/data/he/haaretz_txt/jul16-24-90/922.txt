שמעון פרס עשה את הבלתי אפשרי . רק אברהם כץ - עוז ונסים זווילי וחיים ברלב 
האמינו לפני שלושה שבועות בניצחונו , שממדיו אמש הפתיעו גם אותם . פרס , 
סוס קרבות פוליטי , בלתי נלאה ומוצלח מכל יריביו , הוא עתה מועמד להנהיג 
את המפלגה ב29 . אבל הישגו טרם שחרר אותו מן המעמסה העצומה העומדת לפניו 
לשכנע את חברי מפלגתו להעניק לו הזדמנות נוספת . הוא צריך להוכיח להם , 
כי יש לו סיכוי לזכות גם מחוץ למגרש הבייתי ובמה שהוא יותר מניצחון פיוטי . 
פרס יפעל מהבוקר במהירות לפורר את החישוקים המדיניים שיצחק רבין כפה על המפלגה 
במגמת התקרבות לליכוד . הוא יגביר את ביקורתו על המדיניות הניצית של ממשלת 
הליכוד ( ובמרומז גם על רבין ) וילחץ להרחיב את גרעין האישים הפלשתינים 
מהשטחים , הראויים להשתתף במפגש קאהיר . שוב יציע בנחישות את תכנית " עזה 
תחילה " . אבל מי שקיווה כי פרס עתיד להמליץ על מגע ישיר עם יאסר ערפאת , 
או שייפגש עימו בכינוס בין - לאומי ( כך היה נוהג , כנראה , אילו הפסיד 
אמש ) ימצא אותו זהיר ואיטי מאד בנושא זה . אש"ף אינו בראש סדר היום שלו . 
בעוד המזכ"ל מיכה חריש פועל בנחישות לארגון הפריימריס במפלגה ( צעד שיזכה 
לחיקוי מהיר בליכוד ) אין זה מן הנמנע כי פרס ירכיב בימים הקרובים את מטה 
הבחירות לקראת הכנסת ה31 . המערכה האחרונה אותה ניהל מעמדת מיעוט , כמעט 
בודד חיזקה על ידו את משה שחל , אורה נמיר ונסים זווילי . הצהרות שחל 
ונמיר כי יתכוננו לרוץ בפריימריס בעוד שנה וחצי תלויות , כנראה , בהסדר 
עם פרס ב29 ובמיזוג מועמדות שניהם ל"כרטיס " אחד . רבין הובס בטיעוניו שלו . 
הוא רץ נגד פרס בטענה כי בעל הסיכויים צריך להוביל את המפלגה . נימוק זה 
יפורר עתה את תומכיו . לא רק שהאופורטוניסטים ימהרו לנטשו , ( שכן אם 
לא זכה הפעם לא יגבור כנראה על פרס לעולם ) אלא שבאותו נימוק הם עלולים 
לתבוע ממנו לפנות את ראשות המחנה לטובת אחד מהם . למרות שגם מרדכי גור הובס 
אמש הוא עשוי להציג את מועמדותו להנהיג את מחנה רבין במקום המנהיג המוכתר . 
מכל מקום הוכח בוודאות כי רבין אינו חלופה לפרס אלא נתפס במפלגה כשותף מלא 
לכל הכשלונות . הוא זקוק לפרס כדי להישרד . תוך כך ניטלה הנהגת המחנה היוני 
מעוזי ברעם , יצחק נבון ואריה אליאב , שקפצו על עגלת - רבין בטיעונים תועלתניים 
ואיבדו ממשקלם הציבורי - מוסרי במפלגתם . יוסי ביילין וחיים רמון ניצלו 
בעור שיניהם . חגי מירום ואברהם בורג למדו שיעור פוליטי צורב . חלק ממחנה 
רבין ימהר עתה לחזור לעמדותיו המקוריות . כל זה ייעשה בתנאים של התגוששות 
פנימית מתמדת בשנה הקרובה . 
