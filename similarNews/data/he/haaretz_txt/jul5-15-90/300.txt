הסכם תעופה חדש בין יוגוסלוויה לישראל נחתם אתמול בראשי תיבות , בתום ביקור 
בין שלושה ימים שערכה משלחת פקידים רשמית ממנהל התעופה האזרחית של יוגוסלוויה , 
שבאו בלוויית נציגים בכירים של חברת התעופה הלאומית גאט וחברת אדריאה . 
המשלחת נפגשה עם נציגי מנהל התעופה האזרחית בראשותו של שי שוהמי ונציגי משרד 
החוץ והפנים . ד"ר מירקו איבקוביץ ממנהל התעופה הפדראלי של יוגוסלוויה ציין 
בתום השיחות את הסכמתה של ממשלת ישראל לחרוג ממדיניותה ולאפשר לשתי חברות 
התעופה היוגוסלוויות גאט ואדריאה לטוס לישראל , בעוד שלגבי יתר המדינות 
מאפשרת ישראל רק למוביל אחד לטוס לישראל . לדברי איבקוביץ זכויות הנחיתה 
הוענקו ליוגוסלווים גם לטיסות המשך ליעדים מעבר למדינת ישראל , בכפוף להסכם 
עם חברת אל - על . המדובר בקווים שאין לאל - על תוכניות לטוס בהם . במקביל 
הסכימו היוגוסלווים להיענות לדרישות ספציפיות של מנהל התעופה האזרחית של 
ישראל , לגבי כל יעד שיאושר . ההסכם שנחתם נועד לבסס את הטיסות הסדירות 
המופעלות כבר כיום בין שתי המדינות על ידי חברת אל - על וחברת אדריאה . 
הטיסות בין שתי המדינות החלו בסוף קיץ 78 , תחילה כטיסות - שכר של חברת 
אדריאה ולאחר מכן כטיסות סדירות של שתי חברות התעופה , בהתאם להסכם מסחרי . 
חברת גאט היוגוסלווית תחל לטוס ארצה מיד עם חידוש היחסים הדיפלומטיים הצפויים 
בקרוב בין שתי המדינות ואשרור ההסכם על ידי כל אחת מהממשלות בשתי המדינות . 
לאחר האישור תקבע כל מדינה איזה חברת תעופה תטוס לאיזה יעד ביוגוסלוויה . 
מנכ"ל ראדי נציגויות , מקבוצת שאול אייזנברג , המייצגת בישראל את חברת 
התעופה גאט , בירך אתמול על הסכם התעופה החדש , ואמר כי חברת התעופה הלאומית 
של יוגוסלוויה מצוידת במטוסים מתקדמים מתוצרת ארה"ב בלבד בואינג ומקדונלד 
דאגלס . 
