הליכוד , כידוע , אינו מחמיץ כל הזדמנות כדי להתהדר בדמוקרטיה המופלגת 
השוררת במוסדותיו . תמיד היה זה האס שנשלף מהשרוול כנגד כל המלעיזים על 
סייגים לא - דמוקרטיים הנעוצים בנשמתה של התנועה . גם הילולות גסטון - מלכאיות 
וקרבות מיקרופונים ניחרים הוצגו ברבים כצרימות מקובלות של תהליך דמוקרטי 
מופתי . ואכן , לכאורה אין מקום לערער . מידי כינוס מרכז ומידי היערכות 
לבחירות או להכרעות תנועתיות אחרות , מתכנסים אלפי חברי - מרכז , מנהלים 
מערכות ססגוניות , מסתתרים מאחורי פרקוד הקלפי ומתייחדים שם רק עם עצמם 
ועם קונם . הבה נתרכז לרגע בביטוי המאלף הזה " קונם " . לפני זמן לא רב 
הצליח חבר - הכנסת רובינשטיין לגייס את הרוב הדרוש לחקיקת חוק שיאסור על 
עובדי - מדינה בכירים לשמש גם כחברי מרכזים של מפלגות , ויאסור על חברי - 
מרכזים לקבל משרות של עובדי - מדינה בכירים . בזרגון הפוליטי המקומי : 
סוף למינויים הפוליטיים . ב13 ביולי ייכנס העניין המבורך הזה לתוקפו : 
חברי - מרכז ייאלצו לעזוב את משרותיהם הדשנות , או את המרכז . ברוך - השם . 
זהו הישג חשוב לניקוז חלק מן השופכין הזורמים בצינורות הממשל . אך לא כך 
חושבים בגדולה שבדמוקרטיות המפלגתיות בישראל . שם נהי ובכי , אבל ומספד , 
בוקה ומבולקה . למרבה המזל מצויים בין חברי - הכנסת של הליכוד גם ה"ה צחי 
הנגבי ומיכאל קליינר . אלה , מן העשבים הנמוכים ביותר בשדה - הבור העסקני , 
אטומים מדי ובוטים מדי מכדי לחוש מה מותר לעשות ומה הוא בחזקת " לא - ייעשה " . 
השניים הגישו הצעת - חוק משלהם , שתכליתה לבטל את חוק - רובינשטיין . 
ובזכות מצחם הנחוש של הח"כים הנגבי וקליינר , צנח לו עלה התאנה האחרון שהסתיר 
את ערוותה של הדמוקרטיה הליכודית : דמוקרטיה - שממוקרטיה , אנחנו נבחר 
בזה שנתן לנו את התפקיד , ואת המשכורת ואת המכונית , ( והפלאפון . אסור 
לשכוח את סמל הסטטוס המטופש הזה ) . למען - האמת , גם לאחר שייכנס החוק 
הזה לתוקפו , ( אם ייכנס ) , תהייה השפעתו על הדמוקרטיה הליכודית מזערית 
למדי . הרי לא רק משרות בכירות בשירות - המדינה יכולים אנשי - שררה לחלק . 
למשל : רשיון ייבוא ברזל - בניין , פיסת - נייר השווה הרבה הרבה אלפי 
דולרים , לא עושה את מקבל הרשיון לעובד מדינה . אך היא בהחלט עלולה לסייע 
מאחורי פרגוד הקלפי . גם חלוקת משרות זוטרות יותר יכולה להוליך את היד אל 
הפתק הנכון . שלא לדבר על המנהג הנאה והמשפחתי של מינוי קרובים לחברי - 
מרכז . ( כמאמר הפתגם : " נוטיזם , כמו גילוי - עריות , הוא משחק שכל 
המשפחה יכולה לשחק " ) . ומי ימלאנו לבו לבגוד בדם הזורם בעורקיו ולהצביע 
בעד מחנהו של השר האחר , או להטביע את בן - משפחתו בשוליה של שביעייה נידחת . 
וכך קורה באופן מוזר ודמוקרטי , שבקרב אלה הקרויים " מחנה לוי " , רב מספרם 
של הקשורים בצורה זו או אחרת בענף הבנייה . ( ומותר להמר כי חלק מהם יחוש 
כאילו קיבלו צו - העברה ויתייצבו בעתיד אצל הש"ג במחנה שרון ) . ובמחנה 
שרון מצויים לא מעט אנשים שיד ורגל וכיס להם בענייני מסחר - ותעשייה . ואלה 
שוקלים עכשיו , לאחר התלבטות אידיאולוגית כואבת , לעבור למחנה ניסים . 
וחברי - מרכז עם קרבה לענייני תחבורה , משוכנעים כי השר קצב הוא האיש הנכון . 
ועוד כהנה וכהנה שיקולים דמוקרטיים טהורים יוצרים יחדיו את הדמוקרטיה הליכודית . 
עד כדי כך אוהב הליכוד את הדמוקרטיה שלו , שאפילו הכרסום המזערי שמאיים 
חוק - רובינשטיין לכרסם בשוליה , מחריד מרבצם את הנגבי ואת הקליינר . הם 
לא מוכנים שאיש ייטול מהם את הדמוקרטיה שלהם . נדמה שעתה , ולא מעט בזכות 
צמד הח"כים הזה , לא יקשה להבין מי הוא אותו " קונם " מסתורי , שעמו 
מתייחדים חברי מרכז הליכוד מאחורי פרגוד הקלפי . רשאי הליכוד לטעון כי הנוהג 
החביב הזה לא נועד אלא כדי לקיים מה שנאמר , " ( עשה לך רב ) וקנה לך חבר " , 
ולסבר עוד יותר את אוזנו של הרב שך על שורשיותה היהודית של התנועה . אך 
עדיף יהיה לגנוז לזמן מה את הטקסטים על הדמוקרטיה , ולהמירם בסיסמה ליבראלית 
אחרת שהליכוד נוהג לנפנף . מעתה לא ייאמר עוד : " רק אצלנו במרכז הליכוד 
שוררת דמוקרטיה אמיתית " , אלא , " רק אצלנו בליכוד מתקיימים תנאי שוק - 
חופשי אמיתי " . 
