מוסקווה ( מיוחד ל"הארץ " ) . נשיא בולגריה , פטאר מלאדנוב , התפטר שלשום 
בלילה , שעות ספורות בלבד לפני שביתת המחאה הכללית שיזמו הסטודנטים . התפטרותו 
טעונה עדיין את אישור הפרלמנט . הסיבה להעלאת התביעה להתפטרותו של מלאדנוב 
היא הודאתו כי דן באפשרות להפעיל צבא כנגד מפגינים בדצמבר שעבר . מומחים 
קבעו כי פס הקול של הטלוויזיה מחודש דצמבר , שבו נשמע מלאדנוב אומר כי יש 
לשקול הפעלת טנקים נגד המפגינים , הוא אותנטי . לתביעת הסטודנטים להתפטרותו 
של מלאדנוב הצטרפו איגודים מקצועיים , מורים באוניברסיטאות , סופרים , 
אמנים ואנשי רוח רבים . אפילו עיתון המפלגה " דומה " הצטרף לקריאה . 
מלאדנוב עצמו טען כי דבריו הוצאו מהקשרם וכי כל פעילותו הפוליטית , במיוחד 
לאחר שהגיע לשלטון אחרי הדחתו של המנהיג הקודם טודור זיווקוב , מוכיחה שהוא 
שולל שימוש באלימות . אולם בסופו של דבר הוא החליט להגיש את התפטרותו נוכח 
גילויי המחאה והמרי האזרחי במדינה . מיד עם קבלת ההודעה על ההתפטרות פרצו 
במרכז סופיה הפגנות שמחה . כעת מתחבטים המפגינים בשאלה מה לעשות הלאה . 
אחדים מהם דורשים להמשיך וללחוץ כדי להביא להתפטרות שאר הקומוניסטים לשעבר 
שעדיין מחזיקים מעמד במשרותיהם . אולם , מפגינים אחרים מוכנים להסתפק בהתפטרות 
מלאדנוב . מכל מקום , הסטודנטים שיזמו את המשבר הנוכחי עתידים להחליט בקרוב 
האם הם מפסיקים את תנועת המחאה או שיעלו דרישות חדשות . משקיפים מציינים 
כי התפטרות הנשיא הרגיעה , לפחות זמנית , את המשבר בבולגריה . 
