ניקיטה , גיבורת סרטו החדש של הבמאי הצרפתי לוק בסון ( רכבת תחתית " , 
" הכחול הגדול " ) היא אשה צעירה , אשר , במהלך שוד אלים , רוצחת שוטר 
בדם קר . היא נשלחת למאסר עולם , אך במקום להניח לה רצות את עונשה , מכריזים 
על מותה , והיא " נולדת מחדש " בתור רוצחת שכירה ברשות המדינה . חלקו 
הראשון של הסרט מתאר את תהליך הפיכתה לאשה עם זהות חדשה . החלק השני עוסק 
בעבודתה כרוצחת מטעם , ואת נסיונה לבנות לעצמה חיים אלטרנטיוויים , כמעט 
בורגניים , לצד גבר צעיר שבו היא מתאהבת . על בסיס עלילתי זה יוצר בסון 
סרט שהפך לתופעה וללהיט ענק במולדתו . בסצינות הראשונות בוקע מגרונה של 
ניקיטה ( אן פאריו ) , קול מוזר , מפתיע ומזעזע , שלא ברור מהו ומאיזה 
תהומות נפש הוא מגיח . במהלך הסרט יסתבר שזה קולה של ההיסטוריה ; בספרים 
ובסרטי מדע - בידיוני רבים חוזרים אל הדמויות , במעומעם , תמונות ומושגים ; 
הבזקים לא ברורים ולא מודעים מתוך עבר שאולי היה , ואולי לא . גם אם אין 
לדמויות מושג מה משמעות אלה , נוכחותם בתודעה יוצרת אצלן תחושה מעיקה של 
מלאנכוליה וגעגועים . " ניקיטה " ספוג בתחושה זו . הזיכרון המעומעם הוא 
" הגל החדש " , שתמונותיו , דימוייו והמשמעות שהיתה לו מעיקים על ההווה 
של סרט זה . שלושים שנה אחרי " הגל החדש " יוצר בסון סרט שבו נוכחים בעיקר 
סרטיו המוקדמים של גודאר , במיוחד אלה שבהם כיכבה אשתו , אנה קארינה . 
כמו עמיתו ובן - גילו לאו קאראקס , ( שסרטו " זה אצלה בדם " לא זכה 
אצלינו להערכה ולהצלחה שלהן היה ראוי ) , נולד בסון עם " הגל החדש " . 
שניהם עוסקים בנושא זה מתוך תחושת המועקה , הגודש והסתמיות של הווה הקורס 
תחת עול קשריו עם ההיסטוריה , ושניהם ממקמים את סרטיהם במערכות חוזרות ונשנות 
של דימויי לידה ומוות . אולם בסון משתמש בחומרים אלה כדי להפיק מוצר קולנועי 
משוכלל ומבריק שהולך עם מיומנותו הטכנולוגית של הקולנוע רחב ככל האפשר . 
הבדל נוסף : בסון מתרכז בסרטו בדמותה ובמקומה של האשה בתוך המנגנון הקולנועי 
והמורשת הקולנועית שאליה הוא מתייחס . נאנה , גיבורת " לחיות את חייה " 
ונטשה , גיבורת " אלפאוויל " , ששתיהן גולמו על - ידי קארינה , הופכות 
כאן לניקיטה , המגולמת על - ידי פאריו , אשתו של בסון . הדמיון בשמות 
ודאי אינו מקרי . באחת הסצינות המרכזיות חובשת ניקיטה פיאה , שמזכירה את 
תסרוקתה של קארינה ב"לחיות את חייה " . את הפיאה היא חובשת על שיערה הטבעי , 
שאף הוא מזכיר תסרוקת זו : קולנוע על קולנוע על קולנוע . את דמות החונכת , 
המלמדת את ניקיטה " נשיות " מהי , מגלמת זאן מורו , אף היא מסמליו המובהקים 
של " הגל החדש " . הסצינות ביניהן מרגשות ומבהילות : " האם היית פעם כמוני ? 
" שואלת ניקיטה , ומורו הנפלאה רק מחייכת . נאנה , ב"לחיות את חייה " , 
הפכה לזונה , ניקיטה הופכת לרוצחת והיחס לשני התהליכים דומה . גודאר 
ביקש להגיע אל נשמתה של נאנה . בסון יודע כבר שזה בלתי אפשרי . הוא ממקם 
את ניקיטה במערכת מורכבת של תפקידים גבריים ונשיים מסורתיים , וזה מה שמאפשר 
לה , בסופו של דבר , למרוד בו , ובקולנוע כולו . נאטשה , גבורת " אלפאוויל " , 
למדה מחדש מה זו אהבה בעזרת סוכן חשאי , שהוא גם רוצח שכיר , המגיע לעולמה . 
ניקיטה הופכת בעצמה לרוצחת השכירה , ולפיכך היא תלמד את עצמה מה היא אהבה . 
" ניקיטה " מגדיר את ההווה הקולנועי יותר מכל סרט אחר , וגם אם חזונו 
הקולנועי אלים ומבהיל , מרתיע ומדכא , הרי הוא גם אותנטי ומרתק . בסון 
מתאר הווה זה כמקום מפגש בין עבר שמת ועתיד מאיים לא פחות , ובתוכו לומדת 
אשה אחת לשרוד והישרדות זו היא המעניקה לסרט את עוצמתו ומשמעותו . 
