ההסתדרות נערכת לגל חדש של שביתות ועיצומים , אם לא תחול בימים הקרובים 
התקדמות במשא ומתן על הסכמי השכר במגזר הציבורי . החלטה ברוח זו קיבלה אתמול 
מליאת הוועד הפועל של ההסתדרות , בהעניקה אתמול אור ירוק למטה המאבק של 
האיגוד המקצועי להערך למאבק ציבורי . ההחלטה התקבלה בהסכמת כל הסיעות , 
כולל השמאל והליכוד . פורום הוועדים הגדולים החליט במקביל להענות לפניית 
מזכ"ל ההסתדרות ויו"ר האגף לאיגוד מקצועי , שלא לנקוט בעיצומים לאלתר , 
לנוכח סיכויי ההסדר המסתמנים בשיחות מודעי - קיסר . ישיבת מליאת הוועד הפועל 
של ההסתדרות כונסה אתמול , בצל החלטתם של הוועדים הגדולים במשק , להמתין 
למיצוי השיחות בין שר האוצר למזכ"ל ההסתדרות . נוכחותם של ראשי הוועדים 
הגדולים במליאת הוועד הפועל השפיעה במידה ניכרת על נכונותן של כל הסיעות 
להצביע בעד הצעות ההחלטה , שגובשו על ידי הוועדה המרכזת . ההצעות כוללות 
אזהרה מפני התדרדרות ביחסי העבודה במגזר הציבורי והעסקי כאחד , לנוכח העיכוב 
בחתימה על הסכמי שכר חדשים , תביעה לפצות את העובדים בשל ביטול הפטורים 
ממס הכנסה לעובדי משמרות עבור ארוחות , הלוואות ושי לעובד וכן שורה של החלטות 
העוסקות במצוקת הדיור . ההסתדרות תובעת להפעיל פיקוח על מחירי הדיור לרבות 
דירות להשכרה , להאיץ בהתחלות בניה והפשרת קרקעות , מתן תמריץ לענף הבניה 
ושינוי בתנאי המשכנתאות על ידי הגדלתן והצמדתן לתוספת היוקר במקום למדד . 
הח"כים יאיר צבן ממפ"ם ורן כהן מתנועת רץ , תבעו בהצעות לסדר יום לנקוט 
ביוזמות , כדי להקל על חסרי דיור ואילו ח"ך יעקב שמאי מהליכוד העלה חשש 
כי התנגדותה של ההסתדרות לייבוא בתים , נובעת ממניעים פוליטיים . לדבריו 
יש בתוכנית הבנייה החדשות לעולים תעסוקה למכביר , גם אם ייבאו מבנים מוכנים . 
ראש האגף לאיגוד מקצועי בהסתדרות חיים הברפלד , הזהיר מפני העמקת האבטלה , 
בשל חשיפת התעשייה המקומית לייבוא בלתי מבוקר . הברפלד מסר כי בששת החודשים 
הראשונים של השנה , נסגרו או פשטו את הרגל 663 מפעלים . הוועד הפועל של 
ההסתדרות קרא אתמול לממשלה , להנהלת קופת חולים ולהסתדרות הרפואית להחזיר 
את העבודה במערכת הבריאות למתכונת תקינה וליישב את חילוקי הדעות בהידברות . 
מספסלי הליכוד והמערך כאחד נשמעו גם דברי ביקורת נגד שמעון פרס , על שבתקופת 
כהונתו כשר אוצר , לא מומש ההסכם בדבר סיוע לכור ואושר חוק ההסדרים במשק 
השולל משכירים הטבות במס . קיסר אמר כי סולל בונה ושיכון עובדים , הציעו 
כבר לפני שנה לממשלה תוכנית להאצת הבנייה לנוכח התחזיות על גידול בעלייה , 
אולם לא היתה להן הענות . החלטות הוועד הפועל מחזקות עתה את ידיו של קיסר , 
לקראת המשך הדיון עם שר האוצר על הסכמי השכר , הסיוע לקופת חולים ולכור . 
