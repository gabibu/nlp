לונדון ( ע"ר ) . שר המסחר בממשלת בריטניה , ניקולאס רידלי , הבהיר 
אתמול כי אין בכוונתו להתפטר , למרות הסערה שקמה בארצו בעקבות התקפתו החריפה 
על מערב - גרמניה . רידלי אמר , כי יתפטר רק אם ראש הממשלה , מרגרט תאצר , 
תבקש זאת ממנו . בין היתר התבטא השר בראיון לכתב השבועון השמרני " ספקטייטור " , 
כי " כניעה לדרישות הגרמנים , כמוה ככניעה לאדולף היטלר " . ביום שישי 
בערב חזר רידלי מביקור בהונגריה ולא היה מוכן לומר דבר בקשר לסערה שעוררו 
דבריו והדרישות להתפטרותו . אבל בראיון לבי . בי . סי . אמר , כי ימשיך 
בתפקידו , חרף דרישות מחוגים שונים , כי יתפטר . את הדרישות העלו צירים 
בפרלמנט , רובם ממפלגת הלייבור , אבל גם כמה צירים מהמפלגה השמרנית , 
שהוא חבר בה . רידלי עורר את הסערה , כאשר אמר בראיון ל"ספקטייטור " , כי 
מערב - גרמניה עושה הכל כדי להשתלט על אירופה , וכי ויתור על הריבונות הבריטית 
לטובת הקהילה האירופית , כמוה ככניעה לאדולף היטלר . באותו ראיון גם כינה 
רידלי את הצרפתים " פודלים של הגרמנים " . אחר - כך חזר בו מן הביטויים 
החריפים , עם צאתו לביקור רשמי בהונגריה . תאצר , שדחתה את דבריו של רידלי , 
אמרה לפרלמנט כי היא מקבלת את העובדה שחזר בו , וממשרד ראש הממשלה נמסרה 
הודעה , כי התפטרותו תלויה בו בלבד . רידלי , הנמנה על האגף הימני בממשלה 
השמרנית בבריטניה המתנגדת לצירופה לאיחוד המוניטרי באירופה הוא אחד האנשים 
המקורבים ביותר לתאצר . 
