יו"ר המטות המשולבים של צבא ארה"ב , גנראל קולין פאוול , העריך בסיום ביקורו 
בישראל כי אין סיכוי שתפרוץ מלחמה במזרח התיכון . " יש כמויות של נשק מתוחכם 
ביותר באיזור כולו . הצבאות גדלים בהיקפם במקום לצמצם את ההיקפים , בניגוד 
למה שאנו מתחילים לראות בשאר חלקי העולם . " לכן כל ממשלה , ובכלל זה ממשלת 
ישראל חייבת להיות מודאגת מהגידול הזה בעוצמה הצבאית . אבל אני סבור שברור 
לכל מי שבוחנים את היחסים בין הכוחות , כי כוחה של ישראל חזק ואין סיכוי 
כי ישראל תנוצח ביחס לכוחות אלו . לכן , איני רואה סיכוי שתפרוץ מלחמה 
באזור " , אמר פאוול . בביקורו , נפגש יו"ר המטות המשולבים למספר שיחות 
עבודה עם הרמטכ"ל דן שומרון , קציני צה " ל בכירים , וכן עם שר הבטחון 
משה ארנס וראש הממשלה יצחק שמיר . אחד הנושאים המרכזיים שהועלו בשיחותיו 
של פאוול עם ראשי מערכת הביטחון היה האיום העיראקי והתבטאויותיו האחרונות 
של נשיא עיראק סדאם חוסיין . ראש המטות המשולבים קיבל סקירות על המצב במזרח 
התיכון , תוך דגש על איום טילי הקרקע והלוחמה הכימית . הגנרל פאוול הדגיש 
את המחוייבות של הממשל האמריקאי לביטחונה של ישראל וציין את מחוייבות הממשל 
האמריקאי לסייע בידי ישראל למצוא מענה הולם בתחום הטכנולוגי שיאפשר לנטרל 
את איום הטילים . בפני האורח הוצג נושא שיתוף הפעולה האסטרטגי והאפשרות לפתחו 
ולהרחיבו בעתיד . בביקורו צפה האורח בתרגיל אש צה"לי והתארח במפקדת חילות 
השדה . בפני פאוול הוצגו אמצעי לחימה חדשים וטכנולוגיות שפותחו ויוצרו בארץ , 
בתחום היבשה האויר והים . כן קיבל פאוול הסברים על שלבי פיתוחו של הטיל 
חץ , טיל נגד טילים שישראל מפתחת בשיתוף ארה"ב ובמימונה . פאוול שסיים ביקור 
בן יממה בישראל אליה הגיע לאחר סיור בירדן מצרים טוניס ומרוקו . ראש הממשלה 
יצחק שמיר הצהיר כי שיתוף הפעולה האסטרטגי בין ארה"ב וישראל , הוא אחד מגורמי 
ההרתעה היעילים ביותר באזורנו . לדבריו , הוא מהווה את אחת הסיבות העיקריות 
להמשך היציבות והשקט במזרח התיכון , ולכן חשוב להמשיכו ולהרחיבו . בפגישתו 
עם גנראל פאוול , הוסיף שמיר כי שיתוף הפעולה האסטרטגי בין שתי המדינות , 
משרת את האינטרסים הביטחוניים של ארה"ב ושל ישראל . " אנו מרוצים משיתוף 
פעולה זה ומקווים כי יימשך גם בעתיד " , אמר שמיר . פאוול השיב , כי למרות 
השינויים החלים באירופה וצמצום הכוחות שם , יש לארה"ב אינטרס להמשיך להיות 
מעצמת על ומנהיגת העולם החופשי בשאר אזורי העולם , ובמיוחד בים התיכון ובמפרץ 
הפרסי . לכן , שיתוף הפעולה האסטרטגי עם ישראל וקשרי הידידות של ארה"ב 
עם מדינות אחרות באזור , חשובים לדעתו גם לארה"ב . פאוול הדגיש שכל עוד 
הוא ימשיך בתפקידו , יפעל להגברת שיתוף הפעולה האסטרטגי עם ישראל . שמיר 
ציין כי ישראל היא בת הברית החזקה והיציבה ביותר של ארה"ב באזור , וארה"ב 
יכולה לסמוך עליה בכל עת . לדבריו , טבעי שלעתים מתגלעים גם חילוקי דעות 
בין בעלי - ברית , אך הדבר אינו פוגם בידידות הבסיסית . שמיר סקר את המצב 
במזרח התיכון וציין את החשיבות שיש לשיפור הקשרים בין ישראל לבין מדינות 
ערב ולפתרון הבעיה הפלשתינאית . פאוול הוסיף , כי דווקא האיומים המושמעים 
מעיראק , סוריה ולוב לעבר ישראל , ממחישים את חשיבות הצורך לשנות את מערכת 
היחסים בין ישראל למדינות אלה . לדעתו , ארה"ב יכולה למלא תפקיד חשוב בכך , 
ע"י תמיכתה ביישום יוזמת השלום של ישראל על כל חלקיה . 
