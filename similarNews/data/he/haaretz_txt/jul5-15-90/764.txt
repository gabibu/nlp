יו"ר ועידת הנשיאים של הארגונים היהודיים , סימור רייך , אמר אתמול כי 
האמריקאי הממוצע , לרבות היהודי האמריקאי , מגלה כיום תמיכה פחותה בישראל 
מאשר בעבר . בפגישה שקיים עם שר הקליטה הרב יצחק פרץ , ציין רייך כי בעבר 
רווחה בקרב דעת הקהל בארה"ב האמונה שהערבים רוצים רק דבר אחד , והוא לזרוק 
את ישראל לים . כיום הדעה הרווחת היא שישראל היא הגורם התוקפני בסכסוך הישראלי - 
ערבי . רייך , שבא לפגישה עם מנכ"ל ועידת הנשיאים מלקולם הונליין , ציין 
כי יזם את הפגישה עם השר פרץ על מנת לשתף אותו בדאגה לשינוי שהתחולל בהלכי 
הרוח בדעת הקהל בארה"ב . לדבריו , גם היהודים הצעירים בארה"ב כבר אינם 
מגלים כבעבר אותה מידה של אהדה לישראל . השר פרץ אמר לרייך כי הממשלה , 
המצטיירת אולי כלפי חוץ כממשלה ימנית קיצונית , עוד תפתיע לטובה . כדוגמה 
לכך הזכיר ששר הבינוי והשיכון , אריאל שרון , היה הראשון שהתבטא חד - משמעית 
נגד הכוונה ליישב את עולי בריה"ם בשטחים . בתשובה לשאלת רייך , כיצד יכולה 
יהדות ארה"ב לסייע בקליטת העולים בישראל , אמר פרץ שיש לעודד בכל דרך אפשרית 
בעלי הון יהודים להשקיע מכספם להקמת מפעלים בארץ , מכיוון שבעיית התעסוקה 
היא הבעיה המרכזית בקליטת העולים . 
