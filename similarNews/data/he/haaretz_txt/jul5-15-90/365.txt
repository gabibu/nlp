שר האוצר יצחק מודעי ומזכ"ל ההסתדרות ישראל קיסר פתחו שלשום בדיון על עתיד 
הסכמי השכר במגזר הציבורי , נוכח הקיפאון במשא ומתן . הם החליטו על כך , 
לאחר פגישתם בנושא המשבר בבתי החולים , שבה הוצגו עמדות הצדדים ע"י יעקב 
דנון , הממונה על השכר במשרד האוצר וחיים הברפלד , ראש האגף לאיגוד מקצועי . 
מודעי לא נקט בשלב זה כל עמדה והזכיר בפגישה כי את ההחלטה להקים את ועדת 
זוסמן לרפורמה במבנה השכר בשירות הציבורי , יזמו הוא וקיסר . עם כניסת מודעי 
לתפקידו כשר האוצר , היתה עמדת האוצר שיש לכרוך את הסכמי השכר החדשים לשנתיים 
הקרובות ביישום המלצות ועדת זוסמן , בעוד ההסתדרות עמדה על הפרדה בין שני 
הנושאים . ראשי האיגודים במגזר הציבורי טוענים , כי האוצר משתמש בהמלצות 
הוועדה כעילה לסחבת בדיונים על תוספות שכר מיידיות , במגמה להוסיף ולשחוק 
את השכר . הממונה על השכר , הפועל זה חודשים אחדים בהעדר שר אוצר קבוע , 
דבק בהחלטת ועדת השרים לענייני כלכלה , שקבעה עוד לפני המשבר הממשלתי כי 
הסכמי השכר החדשים יהיו כרוכים מעתה במגמות הרפורמה . מודעי , קיסר וצוותיהם 
ישובו לדון בנושא באמצע השבוע . אם לא תימצא נוסחה להמשך ההידברות , קיימת 
סכנה להחרפה ביחסי העבודה . אחת ההצעות שהועלו בהסתדרות היא שהוועדה המרכזת 
תקבל החלטה מחודשת על מחויבותה להמלצות ועדת זוסמן , ועל כניסה לדיונים 
רצופים על יישומה , מיד עם חתימה על הסכמי שכר לשנתיים הקרובות . 
