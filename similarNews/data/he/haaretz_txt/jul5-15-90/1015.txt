ח"ך יאיר צבן ריכז בידיו בסוף השבוע עדויות נוספות על חשיפת עובדי מפעל הסוללות 
של תדיראן לחומרים קדמיום וניקל . לדבריו , צוות רופאים של המכון לייעוץ 
ברפואה תעסוקתית במרכז הרפואי " שיבא " בתל השומר , בודק בשבועות אלו 
עשרות מעובדי מפעל הסוללות של תדיראן בקריית - עקרון בעבר ובהווה . לפי העדות 
שבידו נבדקו כ52 עובדים של מפעל הסוללות , ואצל חלקם אובחנה בדם ובשתן חשיפה 
לקדמיום , בערכים הגבוהים פי כמה מהגבול העליון המותר . הצוות הרפואי ציין 
כי הם יכולים לקבוע בברור כי אצל חלק גדול מהעובדים שנבדקו נמצאו עדויות 
לפגיעה באחד מאברי המטרה של הקדמיום או הניקל כגון ריאות , דרכי נשימה עליונות , 
העור והכליות . כזכור פנה צבן למבקרת המדינה בתביעה לנהל חקירה יסודית על 
מחדלים חמורים של הנהלת תדיראן בתחום הבטחת בריאותם של עובדים רבים במפעל 
הסוללות שבבעלותה בקריית - עקרון . ההחלטה לפנות למבקרת באה לאחר שנפגש עם 
נשים וגברים הסובלים מהרעלות קשות שגרמו לתופעות קשות של אלרגיה ודלקות מוגלתיות , 
באיזורים שונים של הגוף ובפה , ופגיעות במערכת העצבים . עוד ציין כי הגיעו 
לידיו עדויות חמורות ביותר על הזנחה נפשעת בהגנה על בריאות העובדים מצד הנהלת 
המפעל , מצד הפיקוח על העבודה במשרד העבודה והרווחה , ומצד המחלקה לרפואה 
תעסוקתית של קופת - חולים . צבן אומר כי דברי צוות המכון לייעוץ ברפואה תעסוקתית 
מפריחים בעליל את הודעות מנהלי המפעל ואת הכרזתו המדהימה של המפקח הראשי 
על עבודה , לפיה לא ידוע על עובד שנפגע בשל הרעלת קדמיום . מועצת המנהלים 
של תדיראן החליטה שלשום שוועדת מומחים חיצוניים תבדוק את מכלול ההיבטים הנוגעים 
לייצור סוללות הניקל - קדמיום . הוועדה שתקום בימים הקרובים אמורה להגיש 
תוך זמן קצר חוות דעת אובייקטיווית למועצת המנהלים של תדיראן , וזו אמורה 
לפעול על - פיה . עובדים רבים ממחלקת הניקל - קדמיום עומדים להגיש תביעות 
משפטיות נגד הנהלת תדיראן , בדרישה לפצות אותם עבור מחלות בהם לקו . העובדים 
קובלים כי הנהלת החברה החלה רק בשנת 88 לפעול למיגונם מפני הניקל והקדמיום . 
דירקטוריון תדיראן הנחה את הנהלת חטיבת הסוללות לסגור את קו הייצור של סוללות 
הניקל - קדמיום , בהתאם להחלטת הדירקטוריון מלפני שלושה שבועות . מדירקטוריון 
החברה נמסר , כי ההחלטה על סגירת קו הייצור של הניקל - קדמיום נתקבלה בשל 
אי - כדאיות כלכלית בלבד וללא קשר לפרסומים האחרונים . כן נמסר , כי 
הנהלת חטיבת הסוללות תפעל למכירת קו הייצור למשקיעים . מועצת המנהלים של 
תדיראן החליטה גם להמשיך ולפתח את קווי הייצור של סוללות הליתיום והאלקליין , 
ולפעול להרחבת שיווקן של מוצרי המפעל בשוק המקומי ולייצוא . 
