בצעד שאינו מקובל במשרד המשטרה , לא אישר שר המשטרה , רוני מילוא , את 
קידומו ומינויו לתפקיד בכיר חדש של אחד הקצינים הבכירים בשירות בתי הסוהר , 
תת - גונדר שלום מן . שלום מן הובא לשירות בתי הסוהר על ידי אחד מהנציבים 
הקודמים , רפי סויסה , לפני כחמש שנים . מן היה למשך תקופה קצרה ראש מחלקת 
כוח אדם בשירות בתי הסוהר , ואחר כך התמנה לראש מנהל כוח אדם והדרכה בשב"ס , 
תפקיד הנחשב לאחד התפקידים הבכירים . את תפקידו זה מילא לשביעות רצונם 
של מפקדיו ושל שר המשטרה הקודם , חיים בר - לב , שנתן לו גיבוי מלא . בשנה 
האחרונה עשה תת - גונדר מן בלימודים במכללה לביטחון לאומי . הוא היה מיועד 
להתמנות עתה כראש מנהל בתי הסוהר בנציבות שב"ס תפקיד המאחד בתוכו את מנהל 
הביטחון ומנהל האסיר ונחשב לאחד מתפקידי המפתח בנציבות שב"ס . כדי לאפשר 
את מינויו של מן לתפקיד הזה התבקש על ידי נציב שירות בתי הסוהר , ראש מנהל 
בתי הסוהר הנוכחי , תת גונדר אלי דליות , לפנות את תפקידו , והוא עמד 
לפרוש משירות בתי הסוהר במחאה על כך שנדרש לפנות את התפקיד ולקבל עליו תפקיד 
אחר , כנראה זה של ראש מפקדת גוש מרכז של השירות . דליות טען , כי אין 
זה הוגן וצודק שהוא יפנה לאחר שנה את תפקידו , והביא גם נימוקים אישיים 
לצורך זה . בתוך כך נראה כי גורמים מסוימים הביאו לידיעתו של שר המשטרה החדש 
פרשייה שבה היה מעורב תת - גונדר מן לפני כשמונה שנים , בעת ששירת בתפקיד 
בכיר באגף השיקום של משרד הביטחון . אז הורשע מן במשפט פנימי בכך שזייף 
חתימה של רופא כדי להסדיר ענייניו של נכה . מן טען בעקבות זאת , וטענותיו 
נתמכו גם על ידי רופא אגף השיקום , כי פעל בתום לב , כי לא היתה לו כל 
כוונה פלילית או זדונית , וכי עשה את מה שעשה רק כדי להסיר מכשולים בירוקרטיים 
במטרה לסייע לנכה צה"ל . הוא אף טען כי נענש והפרשה לגביו הסתיימה . שר 
המשטרה הקודם , חיים בר - לב , ידע על הפרשה , בירר את פרטיה , ולאחר 
שהשתכנע כי מדובר בעבירה משמעתית , שאינה חמורה לדעתו , אישר את גיוסו 
של מן לשירות בתי הסוהר ואחר כך אף אישר את מינויו לתפקידים הבכירים בנציבות 
שב"ס . נראה כי עמדתו זו של שר המשטרה הקודם בר - לב אינה מקובלת על שר 
המשטרה החדש , רוני מילוא . אתמול הבהיר מילוא , כי לא יאשר מינויים בשב"ס 
וגם במשטרה , ללא בדיקת כשירותם של המועמדים לתפקידים , שהם מוצעים להם . 
נראה , כי רוני מילוא אינו מתכוון להיות חותמת - גומי . במקרה של תת - 
גונדר מן , כאשר הובא המינוי שלו לפני השר מילוא , יחד עם מינויים נוספים , 
ביקש השר להשהות את קבלת ההחלטה , ערך בדיקה והחליט שתת - גונדר מן אינו 
מועמד לקידום . נראה כי השר מצפה שמן יתפטר מהשירות . מקורביו של מן טענו 
אתמול , כי נגרם לו עוול כבד וכי נראה ששר המשטרה נפל קרבן למערכת של שמועות 
והחשדות זדוניות מתוך המערכת . 
