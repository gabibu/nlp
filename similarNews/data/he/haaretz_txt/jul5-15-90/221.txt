ורטנה . פרס , כולו עזוז ורוח לחימה , המשיך לשוחח עם מכר גם כאשר השגריר 
האמריקאי ברך את הנוכחים . איפה הנימוסים שלו , אמרה , הוא לא נותן לדבר 
גם לשגריר . במדשאה הגדולה שמסביב , בינות לדוכני התקרובת , השתרע חתך 
של שניים - שלושה העשירונים העליונים . אבל למרות הבהוביה של מציאות דלוחה 
משהו , הכל נראה שם , לאור הזרקורים אצל ביל על הדשא , כל כך בסדר . בדרך 
אל מסיבת - הגן לכבוד יום העצמאות האמריקאי שלשום , התמוססו בהדרגה קוויה 
של ישראל הרגילה . בכביש - החוף עדיין שעט מפקד משטרת מחוז תל - אביב , 
הניצב יגאל מרקוס , עם אשתו , אל הטקס כשעל מכונית השרד שלו מהבהב פנס - 
החירום . כמו במדינה , שעל פי הסיפור האמריקאי כל מה שהיא צריכה הוא שריף 
טוב , חדרו מכוניות השריפים אל האזור הסגור , השמור על - ידי שוטרים , 
וזכו ליתרון חנייה כמו בכל רפובליקת בננות . בעוצמה השקטה של שררת השלטון 
והממון פלטו מכוניות הפלאפון לעבר הכניסה את האנשים המנווטים את הארץ הזאת 
בדרך שעוד לא התבררה די צורכה . אבל בפנים , בביתם של הגב הלן והשגריר 
ויליאם בראון , התפרקו מרכיביה של התמונה הזאת והתחברו יחד למשהו אחר . 
ברחבה ליד המדשאה ניגנה תזמורת דיקסי . יותר מאלף אורחים נגסו הוט - דוגס 
וחילקו הוראות מיומנות לבארמנים . במורד הגן , מול השמש השוקעת , שטו 
סידורי פרחים על מימי הבריכה הכחלחלים . הכל היה כל - כך בסדר . ראש הממשלה 
עמד , כמעט בלתי נראה , מאחורי השגריר שדיבר על שתי אומות החולקות את הערך 
היקר של דמוקרטיה . ביל העלה על נס את חתירתו הבלתי - נלאית כך אמר בעברית 
של האדם לחופש . רק לרגע , כאשר שגשוג נשמע בפיו כסכסוך , זעו כמה פיות 
בחיוך ישראלי ממזרי . הוא אמר סכסוך , אמר פרס . ידידותנו תעמוד לעד , 
המשיך השגריר . כמו בבועה , נשקו גברים הדורים את לחיי נשים מחייכות ונטלו 
עוד גין - טוניק . מסוקים טירטרו בשמיים המחשיכים כמו גימיק בחתונת - עשירים . 
אנחנו צריכים לדבר , אמר ראש בנק לראש קונצרן . הספרית כל - כך התחשבה 
בי היום , אמרה אשת - גביר . השנה בקיץ רק שווייץ , אמר דנדי כסוף - שיער . 
הם חסכו השנה בכיבוד , נזפה המסתפרת . אני זוכר , ניסה לשווא יצחק נבון 
להפר את הרוגע , אני זוכר איך ישבתי עם בן - גוריון אצל דה - גול בשנת 06 
ואיך אמר שמעכשיו אנחנו בעלי - ברית . אבל שום דבר לא עומד ממש בסכנה כאשר 
אלף בני אדם מצליחים לבלות שעה - שעתיים נינוחות כאלה אצל ביל על הדשא . 
זה המקום שבו מתברר לפתע איך , למרות סכנותיה של ממשלה גרועה והשבירות 
של מציאות רבת חרדות , העסק הישראלי שלנו מנוהל בעצם מתוך שאננות מופלאה . 
הכוחות החזקים של שלטון - אלף - המשפחות , משני הצדדים של המתרס הפוליטי , 
פועלים לאמיתו של דבר ביחד . הם משמרים בדבק נעלם את המעטה הלא - כל - 
כך דק של חברה מתוחה ומתייסרת מבפנים . כאשר הם מזדמנים יחד , מה שצף מעל 
ההבדלים בין הכוחות האלה הוא המשותף להם : להט האחיזה בעוצמה , המחייב 
אותם לעתים קרובות לעשות יד אחת . האחדות הלאומית העמוקה הזאת , של אנשים 
בצמרות השררה , מצאה לפעמים את ביטויה בממשלה משותפת אחת . אבל החיבור 
ההוא היה כאפיזודה מתפוגגת לעומת הצורך שיש להם לתמוך אלה באלה לשימורה של 
השיטה הישראלית . הסוכנים הגדולים של ההתחברות בצמרת מעבירים את אמונם ממשטר 
מפלגתי אחד למשנהו כדי להישרד . הכסף הגדול , למשל , אינו יכול שלא לתת 
את תמיכתו הפיאודלית במי שמחזיק ברסן השלטון . הסוכנים הקטנים , כמו אברהם 
שריר שהסתובב שם צוהל מזכירים לנו מדי פעם את ההבדל ההולך ומצטמק בין הכוחות 
הפוליטיים המתנגחים כביכול . ויותר מכל יש חיוניות עצומה לשאיפה המשותפת 
לחיים הטובים . הגד - לייף והגד - טיים לא יהיו אפשריים אם הנשים והגברים 
האלה לא ישלו את עצמם שייתכן ואף נחוץ לטשטש את המפריד , להחליק את ההבדל 
הגדול בין ממשלת - הסדר וממשלת - סרבנות , למשל . נשיקה לכאן , נשיקה 
לשם : המחלוקת בין שני הכיוונים האלה לעיצוב פני העתיד של המדינה רק משבשת 
בעיניהם את הדרך לעוד גין - טוניק מטאפורי אחד . לכן הכל היה כל כך נחמד 
אצל ביל על הדשא . מתחת לזמזום המסוקים ומאחורי המבטים החרדים , התנהל 
בשלווה המינואט הישראלי השוחר רק טוב ונועם . תזמורת , נגני . עוד ויסקי - 
און - דה - רוקס , בבקשה . המסיבה לא הסתיימה . 
