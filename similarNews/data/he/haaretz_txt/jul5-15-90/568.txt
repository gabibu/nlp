הוועדה המרכזת החדשה של ההסתדרות , המונה בשלב זה 44 איש , נבחרה אתמול 
במליאת הוועד הפועל של ההסתדרות בקולות העבודה , מפ"ם ואיגוד העובדים הליברלים . 
הליכוד והרשימה המשותפת היהודית - ערבית הצביעו נגדה ותנועת רץ נמנעה . 
קיסר הודה , כי הוועדה המרכזת החדשה גדולה , טען כי רצה בצמצומה , אך 
נאלץ לקבל את החלטות מפלגתו : " אני איש מפלגה כמו שכל אחד מאתנו איש מפלגה 
ואני מקבל משמעת " . עם זאת , הוסיף כי גם בגופים גדולים , הפועלים בהרמוניה , 
ניתן לתפקד בצורה יעילה . בדעתו להביא לאישור הוועד הפועל , הצעה לפיה 
תינתן לו הסמכות להוציא חברים מהוועדה המרכזת , אם לא ינהגו על פי הכללים 
שייקבעו . עו"ד זבולון שליש מהליכוד , נימק את התנגדות סיעתו לבחירתה של 
הוועדה המרכזת בניפוחה , בעובדה שהיא גדולה יותר מממשלת ישראל והעלה חשש 
כי תיפקודה ייפגע כתוצאה מכך . קודם להימנעותה של תנועת רץ התנהל בסיעתה 
ויכוח קשה בין המצדדים , להצביע נגד , לבין אלה שהביעו חשש שהצבעה נגד 
הוועדה המרכזת תסתום את הגולל על המשא ומתן הקואליציוני בין רץ לבין מפלגת 
העבודה . מזכ"ל ההסדתרות הודיע , כי מני ויצמן , מזכיר מועצת פועלי נס 
ציונה וחבר הוועדה המרכזת , יעמוד בראש אגף חדש בוועד הפועל האגף לתקשורת . 
מני ויצמן נמנה עם רשימת המשוריינים שאושרה במרכז מפלגת העבודה , לפי הצעת 
קיסר . 
