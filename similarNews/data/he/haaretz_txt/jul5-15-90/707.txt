מנהל המכון הצרפתי בתל אביב דוחה את הטענות שסגירת מרכז תרבות צרפת בחיפה 
נובעת מהרחבת המרכזים המקבילים בנצרת ובעזה . " בנצרת אכן קיים מרכז , 
והוא יורחב כיוון שקיבלנו תרומה גדולה מגורם פרטי . בעזה אין מרכז . הטענה 
מבטאת פחד לא מוצדק של הישראלים : בארץ פועלים ארבעה מרכזי תרבות צרפת , 
ואילו בכל רוסיה אף לא אחד " , אמר אתמול זאן - לוק גאבאר , מנהל המכון 
הצרפתי . במקום המרכז שנסגר ברחוב מוריה בחיפה , תוקצה , לדבריו , קומה 
בבית הקונסוליה הצרפתית בחיפה כמקום מושבה של משלחת פעילות תרבותית , שבראשה 
יעמוד מנהל המרכז הקודם , יואל מסנה . בבאר שבע עמדה השגרירות לבטל את 
מרכז התרבות המקומי , אך העירייה הסכימה להעמיד לרשותה מבנה מיוחד לפעילותה . 
השינויים נעשו לצורך התייעלות , חיסכון בהוצאות שכר דירה שהאמירו במיוחד 
בחודשים האחרונים , ובבירוקרטיה , טען גאבאר . התקציב של מרכזי תרבות צרפת 
בארץ יישאר כפי שהיה . גאבאר סירב למסור מהו היקפו , אך אמר כי הוא מהווה 
רבע מכלל תקציב משרד החוץ הצרפתי המוקצב למדינת ישראל . אין קשר , לדבריו , 
בין ההחלטה לסגור את מרכז תרבות צרפת לבין דחיית ההקמה של מרכז על שם גסטון 
דפר בעיר . תוכנית זו הוקפאה , אמר , משום שמשאבי עיריית חיפה אינם מספיקים 
למימון הפרויקט . את החלק העיקרי לפרויקט אמורה היתה לתרום הקהילה היהודית 
בצרפת . בתגובה לטענת עיריית חיפה , כי הרקע להחלטה היא סכסוך בין מנהל 
המרכז בחיפה לעובדי המרכז , טען גאבאר כי ההחלטות בשגרירות צרפת אינן מוכרעות 
על פי דעתו של מנהל מקומי : אלו מתקבלות במשרד החוץ ובשגרירות בלי קשר לסכסוכים 
אישיים בין מנהל ועובדיו . גאבאר אמר עוד כי בכוונתו לבקש שיתוף פעולה מצד 
גורמים ישראליים , כדי למנוע סגירת מרכזים . אריה גוראל שלח השבוע מכתבי 
בקשה לביטול ההחלטה על סגירת מרכז תרבות צרפת לפרנסואה מיטראן , ליו"ר האספה 
הלאומית לורן פאביוס , לשגריר צרפת בישראל אלן פיירה , וכן נשלחו העתקים 
לכ04 אישים בצרפת . 
