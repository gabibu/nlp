בריסל ( מיוחד ל"הארץ " ) . שרי החוץ של 42 המדינות , המתכנסים בבריסל , 
הגיעו אמש להסכמה מרחיקת לכת , על צעדי סיוע מקיפים לארצות מזרח אירופיות 
בתהליך יציאתן מהמשטר הקומוניסטי . הנהנות הראשונות מן הסיוע יהיו פולין , 
הונגריה וצכוסלובקיה , שבהן כבר הוגשמו רפורמות חשובות בכיוון של דמוקרטיזציה 
ואימוץ הכללים של כלכלת שוק חופשית . באופן הפגנתי לא הוזמנו לדיונים נציגים 
רומנים , משום שבמערב אירופה ובארה"ב יש ספיקות גדולים לגבי נכונותו של 
המשטר החדש בבוקרשט לרפורמות אמיתיות . על פי הצעת נציבות הקהילייה האירופית 
הוחלט , בשלב ראשון , כי מדינות המערב יקימו קרן בהיקף של כ21 מיליארד 
דולר , כדי לממן את הסיוע לארצות מזרח אירופה . חלק מן הסיוע הזה כבר ניתן 
בחודשים האחרונים , בצורת מענקים שנועדו לסייע ברכישות של מוצרי מזון ובעמידה 
בהתחייבויות כלפי בנקים וספקים במערב . בישיבת שרי החוץ בבריסל הועלתה אפשרות 
להכריז על מהדורה חדשה של " תכנית מרשל " לסיוע למזרח אירופה . לאחר מלחמת 
העולם השנייה הכריזה ארה"ב על תוכנית סיוע נרחבת ונדיבה למדינות מערב אירופיות , 
ובראשן גרמניה המערבית תוכנית הנחשבת עד היום להצלחה גדולה . 
