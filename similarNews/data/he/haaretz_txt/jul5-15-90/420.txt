עם התגברות גל הבריחה לשגרירויות הזרות בטיראנה , דומה שהמשטר הסטאליניסטי 
הנוקשה של אלבניה הולך ומאבד את שליטתו על המתרחש . ביומיים האחרונים התקבלו 
ידיעות על התפשטות המהומות לערים נוספות ברחבי המדינה ועל התמוטטות מערכות 
השלטון . על רקע הלחץ הגובר והולך , נראה כי בצמרת המדינה מתחולל קרב איתנים 
שעשוי להכריע את כיוון התפתחות המשבר . שני המחנות העיקריים מתלכדים סביב 
שני אישים נשיא אלבניה , ראמיז עליה , התומך בדמוקרטיזציה של המדינה ופתיחתה 
לעולם החיצון , ונדזמיה הודגה , אלמנתו של שליט המדינה לשעבר אנוור הודגה , 
שסביבו מתנהל עד עצם היום הזה פולחן אישיות חסר - תקדים בגוש המזרחי . אלמנת 
הודגה , אשר גם לאחר מות בעלה נשארה בעמדת מפתח מאחורי הקלעים , מתנגדת 
בלהט לכל יוזמה ליברלית במדינה . ככל הנראה תומכים בה גם ראשי מנגנון הביטחון 
המסועף החולשים על משטרת הביטחון ה"סיגורמי " . בין ראמיז עליה ונדזמיה הודגה 
שורר מתח קשה מזה זמן רב . לפני חודשים מספר אף התפרסמו ידיעות שלפיהן פרצה 
מריבה קולנית בין הודגה לבין עליה , לאחר שהנשיא סירב לאפשר לאלמנה וילדיה 
לצאת לחופשה בצרפת . במהלך המריבה , כך דווח , שלף מזכירו לשעבר של הודגה 
אקדח , ירה לעבר עליה , ואף פצע אותו . במהומות שאירעו באלבניה לפני כמה 
חודשים קראו המפגינים בערים אחדות " יחי עליה , הלאה נדזמיה " . הדבר ביסס 
את השמועות בדבר הסכסוך בין השניים . גורם נוסף המגביר את פעילותו בימים 
אלה הוא המלך הגולה , לקה הראשון , המתגורר בדרום - אפריקה . לקה , בנו 
של המלך זג , טוען כי יש לו קשרים עם גורמים אופוזיציוניים פנימיים . בשלב 
זה לא ברור מה כוחם של תומכי המלך , אך נראה כי הם אינם רבים . 
