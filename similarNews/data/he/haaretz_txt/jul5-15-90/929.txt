אדיס אבבה ( ע"ר וע"ץ ) . מנהיגי מדינות אפריקה סיימו אתמול ועידת פסגה 
בת שלושה ימים , בקריאה ליתר דמוקרטיה ולמאמצים משותפים נמרצים יותר כדי 
לשים קץ לסכסוכים חמושים הגורמים הרס ביבשת הענייה בעולם . על רקע של הפגנות - 
רחוב גוברות והולכות במדינות רבות באפריקה , למען שינויים דמוקרטיים , 
הכריז הארגון לאחדות אפריקה כי יש לעשות מאמצים כדי להגדיל את השתתפות העם 
בשלטון . הארגון , שבו 15 מדינות חברות , לא התייחס ישירות לסוגיית המשטר 
הרב - מפלגתי , המהווה מוקד לתסיסה חזקה הפוקדת עתה את היבשת השחורה . " אנו 
חוזרים ומכריזים על מחויבותנו להביא ליתר דמוקרטיזציה בחברות שלנו ולחיזוק 
המוסדות הדמוקרטיים בארצותינו " , נאמר בהודעה המסכמת . " אנו מכריזים 
מחדש על זכותן של כל המדינות לקבוע את המשטרים הדמוקרטיים שלהן , על בסיס 
הערכים הסוציאליים והתרבותיים שלהן " . במרכז ועידת הפסגה עמד הדיון בשאלה 
כיצד צריכה אפריקה להגיב על השינויים בעולם , ובייחוד הרפורמות במזרח - 
אירופה ובדרום - אפריקה . מנהיגים באפריקה מודאגים זה זמן - מה שמא מדינות 
מערביות , המושפעות מן האירועים במזרח - אירופה , ידרשו מעתה רפורמות דמוקרטיות 
תמורת סיוע למדינות היבשת . מרבית הנואמים בפסגה האשימו את המערב , כי הוא 
אינו מבין את הבעיות שבפניהן ניצבת אפריקה . הפסגה קידמה בברכה את הרפורמות 
של נשיא דרום - אפריקה , פרדריק וילם דה - קלרק , אך ציינה כי לא יהיו 
הקלות בעיצומים נגד פרטוריה , עד אשר ייקבר משטר האפארטהייד . 
