תופעה המוכרת בחברות רבות מהיום למחר מחליטים על הצורך בגיוס הון . פונים 
לאנשי המקצוע המתאימים , ולוחצים עליהם להניח הכל ולטפל בחברה , כדי שתוכל 
לבצע את תוכניותיה תוך זמן קצר ביותר . במקרים אלה , במיוחד כשמדובר בחברה 
הפונה לגיוס הון מהציבור בפעם הראשונה , יש לצנן את אנשי החברה הפונה , 
ולהסביר להם שתהליך גיוס ההון עלול להימשך מספר חודשים , ואין הדבר ניתן 
לביצוע מהיום למחר . יש לקחת בחשבון שבחברה פרטית יש לעשות , לעיתים , 
פעולות רבות כדי להכין אותה לקראת גיוס הכסף . יש להתחשב במבנה המשפטי של 
החברה , הפיכתה מחברה פרטית לציבורית , שינויים שונים במסמכי ההתאגדות 
של החברה , ארגון מחדש של החברה עם חברות בנות או חברות אחיות , מיסוד 
של הסדרים שונים בין בעלי החברה לבין החברה , ועוד . על אנשי המקצוע לנבור 
בתיקי החברה ולבדוק את מסמכיה , התחייבויותיה , פרוטוקולים , רישומים 
ברשם החברות והתקשרויות שונות . פעמים רבות , תוך כדי בדיקה , מתגלים 
הסדרים לא מושלמים בהקשר לנכסי החברה , רישום בעלויות , מחלוקת עם מינהל 
מקרקעי ישראל , תביעות ישנות של קבוצת מיעוט . בעלי המניות של החברה , 
בינם לבין עצמם , מסדירים ביניהם עניינים שונים , כמו הסכמי הצבעה , מגבלות 
במכירת מניות והסכמי העסקה שלהם ושל בני משפחתם בחברה . לעיתים נדרשות הערכות 
שמאים לנכסי החברה , וחוות דעת של מומחים שונים בעניין החברה . יש למצוא 
חתמים , לארגן את מבנה ההון של החברה , לגבש את מבנה ההנפקה ועוד עשרות 
רבות של פעולות שבוודאי לא מניתי אותם כאן . בחברות שכבר רשמו בעבר את ניירות 
הערך שלהן למסחר בבורסה , נחסכות חלק מהפעולות , אך גם עם חברות אלה התהליך 
הוא לעיתים ארוך ומייגע . לכל אלה יש להוסיף , כמובן , את המגע עם הרשויות : 
רשות ניירות הערך והבורסה לניירות ערך , מגע שבמהלכו , גם כאשר העניינים 
הולכים ללא תקלות , עוברים מספר שבועות . לכן , הצעתי היא לחברה , שבכוונתה 
לגייס כסף מן הציבור , אף כי לא גיבשה עדיין את המתכונת הסופית , את המועד 
ואת גודל הגיוס להכין לעצמה תשקיף - מגרה כלומר , בקצב שלה ובזמנה החופשי 
להתחיל ולארגן את החברה לקראת פנייה לציבור , ולהגיע למצב שהכל ערוך ומוכן , 
הבעיות העקרוניות נפתרו ובמגרת החברה טיוטת תשקיף מוכנה לשליפה . 
