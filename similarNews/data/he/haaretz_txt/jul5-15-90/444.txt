" מקורות במכס מסרו כי החקירה בפרשת ההברחות של ציוד אלקטרוני במטוסי הגמבו 
של אל על נמשכת , אך אינם מוכנים לפי שעה להוסיף מידע על זה שכבר פורסם . 
לעומת זאת , מטעם חברת אל על נמסר מידע מסוים הנוגע להיבט הביטחוני של 
הפרשה . לפי מידע זה ( " הארץ " , 7 . 5 ) , העלו המבריחים " ככל הנראה " 
את הציוד האלקטרוני אל מטוסי הגמבו בתיקיהם האישיים , לאחר שעברו את כל 
הבדיקות הביטחוניות כנדרש . גילוי כמויות גדולות של סחורות מוברחות , מוצפנות 
בחללים שמאחורי דפנות או מעל תקרות המטוס , עורר מטבע הדברים חלחלה בחברת 
התעופה הלאומית , שביטחון הוא אחד מסמליה המסחריים . המנכ"ל מינה מיד ועדה 
בראשות משנה למנכ"ל כדי לבדוק את העניין . הוועדה ביטלה את האפשרות שהיה 
מחדל בסידורי הביטחון . מתברר שהעברות של " חמישה עד עשרה " מכשירי וידיאו 
בתיקים האישיים של המבריחים לא עוררו את חשדם של הבודקים , ונראה שבכך , 
לדעת החברה , אין מחדל . עם כל הרצון לקבל כלשונם ורוחם את ממצאי הוועדה , 
לא סולקה עקב בדיקתה לחלוטין תחושת האי - נחת לגבי ההיבט הביטחוני של הפרשה . 
קשה גם לצפות שוועדה פנימית תפרסם ממצאים המעידים על חורים ומחדלים בסידורי 
הביטחון . ההיבט הביטחוני אינו ההיבט המדאיג היחיד של פרשה זו . קיים גם 
היבט בטיחותי . האם הטמנת הסחורות בחללים שמעל תאי הנוסעים ובאזור זנב המטוס 
( כפי שנמסר בידיעות הראשונות ) היתה עלולה לפגוע בבטיחות הטיסה ? האם 
הממונים על בטיחות הטיסה , לרבות הקברניטים , ידעו על המתרחש מעל לתקרות 
תאי הנוסעים ומעבר לדפנותיהם ? אם לא , האין לראות בעצם העובדה , שדבר 
כזה יכול להתרחש בלא ידיעתם , מחדל בטיחותי ? מתוך הפרטים שפורסמו אי - 
אפשר ללמוד בבירור כמה וכמה עניינים חיוניים הדרושים כדי להעריך אל נכון 
את משמעות הפרשה בהקשרה הכולל . אמנם המטען המוברח במטוסי הגמבו המגיעים 
מארה"ב נתגלה לראשונה לפני כעשרה ימים , אבל לא היו אלה , ככל הנראה , 
המשלוחים הראשונים . כמה זמן נמשכו ההברחות , באילו כמויות מדובר ומה 
היה הנזק הכולל לאוצר המדינה ? עד כה נעצרו , ככל הידוע , שני טכנאים של 
החברה בחשד שאירגנו את ההברחות . אין להניח שבקשר הגמבו השתתפו שניים בלבד . 
כדי לבצע את כל חלקי הקשר החל בקניית הסחורות בארה"ב , המשך בהטמנת הסחורות 
במטוסים בניו יורק ובפירוקן בנתב"ג , וכלה בהפצתן ברחבי הארץ דרושים יותר 
משניים . קשה להאמין שבאל על עצמה אפשר לבצע הברחות בהיקף של מאות - אלפי 
( אולי מיליוני ) דולרים , בלי שמספר ניכר של עובדים יהיה שותף בביצוע 
העבודה או לפחות במידע עליה ( ראה התהייה באשר לבודקים , לעיל ) ; בכמה 
עובדים מדובר , באילו מגזרים של החברה , ועד לאיזה דרגים מגיעות הסתעפויות 
הקשר ? אלה אחדות מהשאלות שעליהן לא ניתנה עד כה תשובה . מהידיעות הדלילות 
המתפרסמות מתקבל הרושם שהמכס מנהל את החקירה באווירה כמו - משפחתית עם אל 
על , שהנהלתה " משתפת פעולה באופן מלא " בחקירה , שמטרתה לקבוע גם את 
" אחריותה המשפטית של אל על להברחות " . האם אפשר להסתפק בכך ? עם כל הכבוד 
לחוקרי המכס , העובדות שנחשפו חורגות מגדר של בעיה מכסית . המדובר בקשר 
מתמשך לביצוע הברחות בקנה מידה שמעטים היו כמוהו , במסגרת מאורגנת היטב 
שקנתה לה אחיזה בתוככי חברת התעופה הלאומית . לקשר לא רק היבטים פיסקליים , 
אלא גם פליליים , ביטחוניים ובטיחותיים , ומשום כך קיים אינטרס ציבורי 
לחשוף את כל המעורבים בו . היתכן להשאיר את החקירה בידי המכס ובידי חברת 
אל על בלבד ? משטרת ישראל מתערבת בדברים פחותים לאין ערוך בחשיבותם , ואילו 
כאן נותרה מחוץ לתמונה . מן הראוי ששר התחבורה יורה לגורמים המוסמכים במשרדו 
לפנות למשטרה ולבקש ממנה לקבל את האחריות לחקירה על כל היבטיה . 
