פאריס ( מיוחד ל"הארץ " ) . עיראק חתמה על חוזה עם ממשלת מאוריטאניה , 
שיאפשר למדענים , קצינים וטכנאים עיראקיים לבצע על אדמת מאוריטאניה ניסויי - 
שיגור וניווט של טילים באליסטיים מדווח השבועון הצרפתי " לה קאנאר אנשנה " . 
הדיווח מטעים , כי בניגוד להכחשות עיראקיות רשמיות , הסכם כזה אכן נחתם 
לאחרונה בין שתי הממשלות , והכוונה העיראקית היא להכשיר בעתיד הקרוב על 
אדמת מאוריטאניה בסיס מצויד היטב של ניסויי טילים . בחודש שעבר הוכחשו בבגדאד 
דיווחים , שהתבססו על מקורות ביון מערביים והצביעו על מו"ם בעניין זה בין 
ממשלות עיראק ומאוריטאניה . על - פי אותם דיווחים היסס הממשל במאוריטאניה 
ונמנע מלהשיב בחיוב לבקשה העיראקית . על - פי ה"קאנאר " נחתם לבסוף ההסכם 
והוא מעורר עתה , בין היתר , דאגה בקרב צמרת הממשל במרוקו השכנה , החוששת 
מפני ירי - ניסיוני בסמיכות גאוגראפית . 
