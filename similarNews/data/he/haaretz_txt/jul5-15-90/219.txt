יוזף צירק , היום מזכיר מדינה בלשכת נשיא פולין , שימש מזכיר המפלגה הקומוניסטית 
לענייני קשרים בין - לאומיים בתקופה שמרדכי פלצור הגיע לפולין . ביקשנו 
את התרשמותו מעבודתו של הנציג הדיפלומטי הישראלי הראשון לאחר 02 שנה . " בעידן 
של ועידות פסגה ומפגשים ישירים בין שרי החוץ , מצטמצמים במידת מה התפקידים 
המסורתיים של השגרירים " , אומר צירק . " עם זאת , אין להצניע את תרומתו 
של פלצור בתהליך ההתקרבות . ראיתי בו אדם שמילא את תפקידו באחריות . ידיעת 
השפה הפולנית שימשה לו כלי - עזר יעיל מאוד . יש בו נכונות גדולה ללמוד 
מצבים לעומקם , ולפעול בהתאם . הוא היטיב לשמור על קשרים עם כל שכבות האוכלוסייה 
ושמר על האופציה של דו - שיח עם האופוזיציה . ידענו הכל על מגעיו עם אנשי 
סולידריות , ולא ניסינו להפריע . לדעתי , חובתו של שגריר לקיים מגע עם 
נציגי כל הזרמים החברתיים והפוליטיים , גם אם הדבר אינו נראה בעין יפה בחלונות 
הגבוהים . אני מכבד את פלצור על יכולתו לקיים את הדו - שיח עם אנשי סולידריות , 
בלי שהתערב באורח פעיל בענייניו הפנימיים . הצבנו לעצמנו גבול . אמרנו 
שלא נאסור עליו זאת , כל עוד אין למגעים אלה צורה מחייבת . אילו ביקש , 
למשל , לחתום על הסכם כלשהו עם תנועת סולידריות , אין ספק שהיינו מגיבים 
בחומרה . אבל גם הוא ידע היטב את גבולות המותר והאסור . הייתי יכול להרבות 
לדבר בשבחו , אבל במציאות שלנו עודף שבחים מרגיז את צרי - העין , לכן אעדיף 
להסתפק במה שאמרתי עד כה . לפני המהפך פעלנו במסגרת בריתות וגם אם התקבלו 
החלטות שלא היו מוצדקות היסטורית , כגון ניתוק היחסים עם מדינת ישראל , 
חלה עלינו החובה להיוועץ בבעלי בריתנו . ודי לחכם ברמז . חששנו מפני תגובת 
ארצות ערב . מעורבותה הכלכלית של פולין בעולם הערבי היתה גדולה פי - עשרה 
ממעורבותה בישראל . מעורבות זו הלכה והעמיקה ככל שהתרופפו קשרינו הכלכליים 
עם המערב . היום השתנו פני הדברים והממשלה החדשה החליטה על יחסים דיפלומטיים 
מלאים . מאוחר ? איני סבור כך . אין לי הרגשה שצד מהצדדים איחר את הרכבת . 
השאלה אינה עכשיו המועד , אלה לאן מועדות פני הרכבת הזאת , מה תחנתה הסופית " . 
