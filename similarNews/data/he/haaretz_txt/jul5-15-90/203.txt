עד שהגענו לעיר הררית ההרוסה רודבר , חלפו שלושה ימים מאז הרעש . אך עדיין 
היתה בנו תקווה . תושבים מקומיים לקחו אותנו לבית שהתמוטט , שבו נלכדו 
על - פי הסברה שלוש ילדות קטנות . כלב רועים של מישל ניקולס - סיאנט , 
עקרת בית צרפתייה , שאומן במיוחד לעבודה כזו , החל לחפור בנקודה מסוימת 
בתוך גזרי העץ והבוץ , והצוות הבריטי התקין מיקרופונים רגישים . התאסף 
המון . מסוק שחג מעל , הקשה על קליטת קולות . אז נראה היה לבריטים שהם 
שמעו משהו ובעדינות רבה הם החלו לחפור . ואז היכה גל ההלם ללא אזהרה . 
האדמה התרוממה ונטתה . עובדי חילוץ זינקו מההריסות וילדים צווחו . ענן 
עפר ענקי נפלט מההריסות הרועדות . נחנקנו באבק וכיסינו את פנינו . כאשר 
הרעד נפסק , קפאו הכל במקומם . לא היו עוד סימני חיים . הכלב איבד עניין 
והמיקרופונים דממו . התסכול גבר . עבודת החילוץ עוכבה ממילא לא פעם בשל 
התמקחויות בין ביורוקרטים לקבוצות חיילים . מולות חבושי - מצנפות סיירו 
בגיפים , ולעתים קרובות בטלנו ממלאכה . חיכוכים על רקע של תרבות היו נפוצים . 
כאשר אחד מכלבי החילוץ דילג לשוקת שעמדה בחוץ , ששימשה לרחצת טהרה , הביטו 
האיראנים בבעתה . כלבים נחשבים טמאים על - פי תורת האיסלם . יום לאחר אכזבתנו 
ברודבר הגענו לכפר ההרוס הרזאוויל . בעוד המחלצים ניסו שוב ושוב להסביר 
כי הם מחפשים אחר ניצולים , ניענע צעיר לבוש חולצה שחורה בראשו : " ניסט " , 
חזר ואמר , " ניסט " . אין ניצולים . אם אתם רוצים לעזור , אמר , חפשו 
אחר גופות . מרחוק בכתה אישה והעבירה ידה על תלולית עפר של קבר טרי . באותו 
ערב יצאנו למלאכתנו בעיירה ההרוסה מנגיל , השוכנת ליד אגם מלאכותי . שוב 
הובלנו לבית שבו חשבו התושבים כי ילדה קטנה נלכדה . ריח מתקתק מבחיל של 
מוות עמד באוויר וניקולס - סיאנט וכלבה מצאו את מקורו . הבריטים החלו לפנות 
הריסות בידיהם . " אנחנו צריכים למצוא משהו " , אמר אחד הסקוטים , שהיה 
להוט להראות לאיראנים שאנחנו טובים למשהו במקום החרב וחסר התקווה הזה . 
בעוד הבריטים חפרו , החל דודה של הילדה הנעדרת בחיפוש משלו , אחר חפצי 
ערך . הוא חיטט בין ספרים , השליך הצדה כרזה של חומייני ושלף קופסה של 
ניירות וכסף . בינתיים הוציאו הבריטים לאטם עריסה , מזרון וכילה נגד יתושים . 
הם מצאו את גופת הילדה , תינוקת . אפה ואוזניה היו מלאים בעפר , דם קרוש 
היה על ראשה . הם עטפו אותה במגבת והניחו אותה ליד ההריסות . אז הבינו 
סוף - סוף שלא נשאר להם דבר לעשות . 
