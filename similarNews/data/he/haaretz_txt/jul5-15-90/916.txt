אילו הייתי מבקר המדינה הייתי חש פגוע ומרומה מתגובת ההתאחדות לכדורגל על 
דו"ח הביקורת שפורסם לפני כשבועיים . מרבית הליקויים תוקנו , כך הגיבה 
ההתאחדות . לא היה ולא תוקן . אחד הסעיפים החריפים בדו"ח הקשה התייחס לנדיבות 
ההתאחדות בשיגור עסקניה לחו"ל . כאן נחשפה מציאות בלתי נסבלת של תיירות 
עולמית על חשבון הברון . איך הגיבה ההתאחדות ? מרבית הליקויים תוקנו ! 
ובכן , השבוע יצאו שתי קבוצות ישראליות לפולין ולהונגריה להשתתף בטורניר 
האינטרטוטו האירופי . כמנהגה , ההתאחדות מצרפת עסקנים שלה כתיירי חינם 
למסעות המיותרים הללו . עסקנים הטסים על חשבון ההתאחדות , נהנים מדמי כיס 
נדיבים , מטיילים עם הקבוצה וחוזרים הביתה . איש לא זקוק להם במסעות ואיש 
אינו יודע מה תפקידם , אבל הם מטיילים על חשבון הברון וההתאחדות מכחשת למבקר 
המדינה , כאילו מרבית הליקויים תוקנו . יש לשים קץ לבולמוס התיירות שבו 
לוקים עסקני ההתאחדות לכדורגל . ראשי ההתאחדות המטעים את מבקר המדינה חייבים 
לתת את הדין . אין להשלים עם המציאות שלפיה דו"ח מבקר המדינה מתפרסם ונגנז 
ללא תגובה מעשית . המצב בהתאחדות לכדורגל הוא בלתי נסבל . הוא מחייב נקיטת 
אמצעים מעשיים . לא ניתן עוד לעבור לסדר היום על הנעשה בהתאחדות לכדורגל . 
