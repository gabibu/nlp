מהי הסיבה לגל התקיפות האינטנסיווי של ישראל בימים האחרונים , נגד מטרות 
של חיזבאללה וארגונו של גיבריל בדרום - לבנון ובחלקים אחרים של לבנון ? ההסבר 
הרשמי הוא שצה"ל מבקש להקדים ולמנוע התקפות של חיזבאללה . אך בקרב גורמים 
זרים נפוצה הדעה כי ישראל מגבירה את התקפותיה על הארגון השיעי הקיצוני , 
לאחר שהועלתה אפשרות לעסקה של שחרור חטופים , אשר שבויי צה"ל אינם נכללים 
בה . ישראל , לטענתם , מבקשת לשבש את העסקה . ישראל עשתה אמנם מאמצים 
לניהול משא - ומתן עם הגורמים השיעיים המחזיקים בנווט ובשני החיילים שנחטפו 
אך אלו עלו בתוהו עד כה , ולמעשה לא מתנהל כעת שום משא - ומתן . נכון 
גם , שישראל היתה מוכנה כי בכל עסקה לחילופי חטופים אחרים ייכללו גם חייליה 
השבויים אך אין להעלות על הדעת כי ישראל תשבש במתכוון עסקות של אחרים לשחרור 
חטופים . זה זמן רב שישראל לא תקפה בהיקף רב כל - כך מהאוויר , באש ארטילרית 
ומטנקים מטרות של חיזבאללה ושל גיבריל . מסוף שבוע שעבר תקף חיל האוויר 
כמעט כל יום מטרות בדרום - לבנון , בבקעא ואף ליד טריפולי שבצפון . ארגון 
חיזבאללה לא הגביר באחרונה את התקפותיו על צד"ל או על צה"ל ברצועת הביטחון , 
והפעם האחרונה שחיזבאללה תקף חיילי צה"ל , בירי קטיושות , באזור הביטחון , 
היתה בחודש אפריל . גם ישראל לא הרבתה בפעולות יזומות מחוץ לאזור הביטחון , 
למרות שבחודשים האחרונים עובו המערכים הצבאיים של חיזבאללה ושל הפלשתינאים . 
ייתכן מאוד , שההתאפקות הצבאית היחסית של צה"ל בחודשים האחרונים נבעה מסיבות 
מדיניות . יש להניח , כי ישראל תחדל מעתה לרסן עצמה בפעילותה נגד המטרות 
הצבאיות של החיזבאללה . נראה , שהסיבה לגל ההתקפות היא ידיעות שהגיעו לידי 
ישראל על כוונות של החיזבאללה לצאת למתקפה חדשה . ידוע שהארגון הגביר את 
שיתוף הפעולה שלו עם ארגונים פלשתיניים , המשגרים חוליות לחדור לשטח ישראל 
ולפגוע במטרות אזרחיות , והמטרה היא להקדים ולשבש את הפעילות של חיזבאללה 
ושל גיבריל , לפגוע במערך שלהם ולערער את הביטחון של אנשיהם בשטח . סביר 
גם להניח , שבואו של משה ארנס למשרד הביטחון מקל על צה"ל לקבל אישורים לפעולות 
התקפיות , כאשר מוצגות בפניו ידיעות על כוונות האויב לפגוע בישראל . 
