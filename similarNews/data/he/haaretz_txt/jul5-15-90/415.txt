כוחות צה"ל ברצועת עזה ניהלו בתחילת השבוע משא ומתן בתיווך נציג אונרוו"א 
עם עשרות מתפללים , שנכנסו למסגד עודה באזור בית להיה , למרות שבמקום הוטל 
עוצר . רק לאחר המשא ומתן עם נציג אונרוו"א , החליטו המתפללים להתפנות 
מהמסגד , לא לפני שסיימו את תפילתם . מקורות צבאיים בכירים מסרו , כי 
ביום שני שעבר הוחלט להטיל עוצר על אזור בית להיה , שכלל גם את מסגד עודה . 
עשרות מתפללים הצליחו להיכנס למסגד למרות העוצר , והחלו לשאת תפילות לרגל 
חג הקרבן המוסלמי . למקום הגיעו כוחות צה"ל , שביקשו בתחילה לפנות את המתפללים . 
על פי שיקול מפקדי צה"ל בשטח , הוחלט שלא לפנותם ולהזעיק למקום נציג של 
אונרוו"א . למקום הגיע נציג בכיר של אונרוו"א בעזה , שניהל משא ומתן עם 
המתפללים ולאחר מכן יצא לחיילים , וביקש לאפשר למתפללים לסיים את התפילה 
ורק לאחר מכן להתפנות . מפקדי צה"ל בשטח הסכימו , ואכן כעבור כמחצית השעה , 
בגמר התפילה , נאותו המתפללים לפנות את המסגד . מקורות צבאיים ציינו , 
כי במהלך פינוי המסגד היתה התפרעות קלה , אך לא היה צורך בהפעלת נשק או 
גאז . מקורות באונרוו"א אישרו , כי בתחילת השבוע שעבר היה אירוע כזה . 
