שבוע מדכא ומתסכל עבר על שרי הממשלה וח"כי הקואליציה הבולטים . מי שראה 
אותם מכונסים בתוך עצמם ידע כי התרשמו מחומרת האזהרות שהשמיעו באוזניהם עסקנים 
יהודים - אמריקאיים . שכן המסר החד - משמעי היה שהיחסים עם ממשלו של גורג 
בוש הידרדרו לשפל מסוכן ; ובמרומז ובמשתמע : אם ייאלצו יהודי אמריקה לבחור 
בין ארצם לבין ישראל יתגברו על תסביך הנאמנות הכפולה ויכריעו לצד הבית הלבן . 
הנרי סיגמן מהקונגרס היהודי האמריקאי , לא הסתפק בלחש לתוך שרוולם של השרים . 
בראיון עם דוד מאקובסקי מה"גרוסלם פוסט הזהיר את יצחק שמיר מפני מדיניות 
חסרת אחריות , והבהיר בגילוי לב את התניית התמיכה היהודית - אמריקאית בישראל : 
כל עוד מאמינים מעבר לים כי הערבים והפלשתינאים מחבלים בתהליך השלום , 
נהנית ישראל מתמיכה איתנה בעודה מחזיקה בשטחים ; אבל כאשר מתברר כי ירושלים 
נאטמת בפני כל הצעת פשרה מסרבים האמריקאים לצדד בשגיונותיה . שמיר מיטיב 
להבין את המסר . לא רק בוש תובע ממנו מחווה וגמישות וחושף את קוצר רוחו 
לחדש את הדיאלוג האמריקאי - אש"פי , אלא גם היהודים בניו - יורק ובקליפורניה 
לוחצים . הנה , אפשר כבר לחזות ביוסי בן - אהרן , שיסתער עליהם בזעקות 
עליהום כאילו הם גלותיים וחסרי חוט שדרה לאומי , ולדמיין את אלי רובינשטיין 
מסביר , בשובל ארוך של אסוציאציות , שיש פנים לכאן ולכאן . אבל חלפה לה 
עת אחיזת העיניים . שכן שמיר והשרים יודעים בדיוק , כי האישים המזהירים 
את ישראל נמנים על השכבה העליונה של העסקונה היהודית , שירושלים כה נזקקת 
לה . זיגמן ועמיתיו אינם משקפים את הסטריאוטיף שמבקשים מקורבי שמיר להדביק 
בהם . הם פשוט יודעים כי ראש הממשלה וחבריו מכשילים את ההידברות . הרי 
הממסד היהודי בארצות הברית ציית לשמיר עד לסף משבר השיחות בקהיר , ורק אז 
נעצר לתהות מה קרה להחלטות ממשלת האחדות ומה אירע להתחייבויות החד - צדדיות 
שנטל הליכוד על עצמו . הנה , למשל , החלטת המפתח של שרי הליכוד מה3 . 5 
שקברה את ממשלת האחדות עם המערך . מה נאמר בה בלי כחל וסרק ? " ממשלת 
ישראל מעוניינת להמשיך בתהליך השלום על פי יוזמת השלום שלה , ולקיים את 
המפגש המוצע עם קבוצה פלשתינית . . . כל פרשן יודע כי " המפגש המוצע " 
נועד להיערך בקהיר . אבל עתה , לפתע , תקעה ממשלת ישראל החדשה מקל חדש 
במרכבת המשא - ומתן , לא ברור לה שמתכוונים דווקא לבירת מצרים . הכל כדי 
להרוויח זמן . אלא הוסיפו שרי הליכוד במידה רבה של צדק לא ייתכן להופיע 
בקהיר בשני קולות . אם יחליט הליכוד שצריך לפרוש , לא יעלה על הדעת שהמערך 
ימשיך בדיונים . לשם כך " דרושות תחילה הסכמה בין הליכוד למערך בנושאים 
חיוניים ויסודיים " . זה היה נכון רק בחודשי כהונתה של ממשלת האחדות הלאומית . 
ימים אלה חלפו . עכשיו יש ממשלה עם קול אחד , בצבע אחד ועם נטייה אחת , 
ואין כל חשש שאם ירצה דוד לוי לפרוש משולחן הדיונים בקהיר , יתעקש יובל 
נאמן להישאר לעוד סיבוב של מלל . נעלם , אפוא , המכשול העיקרי בפני השיחות 
בקהיר . אילו באמת התכוונה ממשלת ישראל הנוכחית לקדם את יוזמת השלום , 
היתה מאיצה עתה באמריקאים ובמצרים לזרז את האירוח בקהיר . אבל היא מעדיפה 
להמתין ולהשהות ולהשעות . להתאמת הקול האחיד ליכוד - מערך במקהלת הממשלה 
מחודש מארס , דרשו שמיר וחבריו כי שמעון פרס ויצחק רבין יוותרו על כל שיתוף 
של ערביי מזרח - ירושלים בתהליך המדיני . עתה לא חשוב עוד מה דעת המערך , 
המתבוסס באופוזיציה , בנושא זה . בממשלה החדשה יש קונסנסוס לאומי נגד 
שיתוף ערביי מזרח - ירושלים בבחירות ונגד משא - ומתן עם אש"ף , ובעקבות 
הפרידה מן המערך התמלאו כל התנאים שהציבו שמיר וחבריו למפגש קהיר . הממשלה 
עשויה מעור אחד . יש לה מדיניות אחת . אם גם בתנאים כאלה אינה מזדרזת אל 
שולחן הדיונים , אין סיבה להניח כי יהודי אמריקה יעניקו לה גיבוי מתמיד 
ורצוף נגד עמדתו המפורשת של הנשיא בוש . 
