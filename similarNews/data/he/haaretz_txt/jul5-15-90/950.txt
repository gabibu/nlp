ירושלים ( ע ) . " אני בטוח כי ביקורו של שר החוץ דוד לוי בוואשינגטון 
ישפר את האווירה ביחסי ישראל - ארה"ב , ותימצא הדרך לקידום יוזמת השלום 
של ישראל " . אמר יו"ר ועידת הנשיאים של הארגונים היהודיים בארה"ב , סימור 
רייך , במסיבת עיתונאים שכינס אתמול במלון לרום בירושלים , עם סיום ביקורו 
בישראל . סימור רייך אמר , כי התרשם בפגישותיו עם רה"ם ושר החוץ , שהממשלה 
החדשה נחושה לקדם את תהליך השלום , לאחר שתקבל תשובות מארה"ב שיפיגו את 
חששותיה , באשר לשיתוף אש"ף בתהליך השלום . " אין זה מוצדק לבקש מישראל 
תשובה חיובית לשאלות שבגללן נפלה הממשלה " , אמר רייך . הוא הוסיף , כי 
השדרים האחרונים מוואשינגטון ובמיוחד מכתב ההזמנה של מזכיר המדינה בייקר 
לשר החוץ לוי , מהווים סימנים מעודדים . הם שמצביעים , כי האווירה המתוחה 
שנוצרה ביחסי שתי המדינות , משתפרת והולכת . " זוהי התחלה טובה לשר החוץ 
לוי , ונראה כי יחסיו עם בייקר מתחילים ברגל ימין " . לדברי רייך חלה אי 
הבנה בין רה"ם שמיר לנשיא ארה"ב בוש , לאחר פגישתם הראשונה בוואשינגטון . 
זאת , סביב הנושא של הקמת התנחלויות נוספות . " בוש הבין משמיר שישראל 
לא תקים התנחלויות נוספות , בעוד ששמיר התכוון שההתנחלויות לא יהוו מכשול 
לשלום . . . נראה לי שגם הבנה זו נעלמה , לאחר שיגור תשובתו של רה"ם 
למכתב ששלח לו הנשיא בוש " . קפידבינמנכ"ל ועידת הנשיאים מלקולם הונליין , 
אמר כי דעת הקהל האמריקאית נשארה אוהדת לישראל וכי הכותרות שהופיעו בעיתונים 
על ירידה בתמיכה הן " מוגזמות וחסרות פרופורציה " . " הסקרים בארה"ב מאוד 
גמישים ומשתנים לעתים קרובות . גם לאחר מלחמת לבנון דיברו על ירידה דראסטית 
בתמיכה האמריקאית , וזמן קצר לאחר מכן היא גדלה באחוזים גדולים " . עם זאת , 
הודה הונליין , כי להתבטאויות הקשות שהושמעו מצד אנשי ממשל בכירים כפי 
שבאו לידי ביטוי בטלוויזיה האמריקאית , ולעובדה שלא היתה במשך 3 חודשים 
ממשלה בישראל שיכלה לקבל החלטות , היתה השפעה שלילית מצטברת בדעת הקהל . 
הונליין הטעים עוד , כי הממשלה החדשה החלה במספר יוזמות חיוביות , אשר 
לא קיבלו את ההד התקשורתי הראוי : פתיחת האוניברסיטאות בשטחים , שחרור 
מאות עצירים , הסכמת ישראל לביקור שליח האו"ם . צעדים אלה מוכיחים " כי 
שאיפתה של ישראל לקדם את תהליך השלום כנה ואמיתית " . בתשובה לשאלה , אמר 
סימור רייך , כי הצהרתו של השר שרון הבהירה לממשל בארה"ב כי הממשלה בישראל 
לא תעודד יישוב עולים בשטחים . הוא אמר עוד , כי התרשם בביקורו שישראל 
עושה מאמצים גדולים במציאת פתרונות לדיור ותעסוקה לעולים החדשים . הוא הביע 
צער על שקיימים עדיין מכשולים בירוקרטיים , המעכבים אנשי עסקים מארה"ב להשקיע 
במפעלים בישראל . " אנחנו נעשה הכל לעודד יזמים יהודים ולא יהודים לבוא 
ולהשקיע , אך הממשלה צריכה להקל עליהם בהליכים הבירוקרטיים . רוברט מאקסוול , 
שהשקיע כאן , הוא סיפור הצלחה , אבל יכולים לבוא לכאן עוד הרבה מאקסוולים " , 
אמר רייך . סימור רייך ביקש להדגיש , לעם היושב בציון , שהקהילה היהודית 
בארה"ב ממשיכה לתמוך בישראל ובממשלתה . " גם אצלנו ישנם חילוקי דעות , 
אנחנו לא קהילה העשויה מקשה אחת , אבל רובם המכריע של היהודים בארה"ב סבורים 
כי יש לתת צאנס לממשלת ישראל בקידום יוזמת השלום שלה " . 
