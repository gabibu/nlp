הצהרותיו המלחמתיות של נשיא עיראק , סדאם חוסיין , נגד ישראל אינן פוסקות . 
אחת רודפת את רעותה , ומדי פעם הן מחריפות . קיימת כבר סכנה לסחרור צבאי . 
תחילה הזהיר את ישראל , שאם תתקוף אותו יגיב בהתקפת גזים על אוכלוסייתה . 
אחר כך דיבר על הצורך להילחם בישראל כדי לשחרר את ירושלים ופלשתין כולה . 
הוא התחייב שיגיב על כל פעולה צבאית ישראלית נגד מדינה ערבית כלשהי . האירועים 
אינם מצטמצמים למגרש הישראלי - העיראקי . ירדן וסוריה חוששות שתהיה הידרדרות 
פתאומית בין עיראק לישראל והן יהיו בתווך . כך נוצר מומנטום שלילי ומסוכן , 
שכן בניגוד להצהרותיו של ערפאת , למשל , המדובר כאן בהצהרות שיש להן גיבוי 
צבאי נכבד . בישראל לא ערים די לעובדה שסדאם חוסיין מקבל עידוד להצהרותיו 
מדעת הקהל בעולם הערבי . גורמים מערביים ואישים שביקרו באחרונה במדינות 
ערב מצביעים על כך , שהצהרותיו מתקבלות בהתלהבות בקרב חוגים רחבים . בגלל 
איומיו על ישראל הוא נחשב כגיבור . הוא עצמו יודע זאת , מן הסתם , והדבר 
מעודד אותו . איומיו נופלים על אוזן כרויה בתקופה קשה לעולם הערבי . בגלל 
השינוי בגוש המזרחי וביחסי שתי המעצמות הערבים חשים כי איבדו את המטרייה 
של המעצמה שתמכה בהם שנים רבות . חרף כל מחאותיהם נמשכת העלייה ההמונית מברית - 
המועצות לישראל . האינתיפאדה ממשיכה בלא מוצא , ופלשתינאים נהרגים מדי 
יום בלי שהעולם הערבי יכול להגיב כראוי . ישראל חיסלה את תהליך השלום עם 
אש"ף , ארצות - הברית מותחת אמנם ביקורת על ישראל , אך מטילה במועצת הביטחון 
וטו אחרי וטו לטובתה . במקביל ממשיכה ואשינגטון לחזק את ישראל מבחינה צבאית . 
במצב עגום זה , היחיד האומר דברים כדורבנות נגד ישראל הוא הנשיא העיראקי . 
רק טבעי , שההמונים בעולם הערבי שמחים על כך . קשה לדעת מה כוונתו של 
סדאם חוסיין בהצהרותיו המלחמתיות . ההיגיון אומר , כי לעיראק לא נחוצה 
כעת מלחמה נוספת . חרף הצהרותיו על הניצחון במלחמה עם איראן יודעים העיראקים 
מהו המחיר ששילמו תמורת ההרפתקה , שהחלה בפלישתם אליה . הם יודעים גם , 
כי בעוד שנים מספר תתייצב מולם איראן שונה מבחינת עוצמתה הצבאית הנבנית 
והולכת . כדי להשתקם עיראק זקוקה לשקט . עליה לייצר , לדברי כלכלנים , 
כמאה אלף מקומות עבודה חדשים מדי שנה במטרה למנוע מצב שהמוני החיילים המשוחררים 
יהיו מובטלים ממורמרים . לשם כך זקוקה המדינה להשקעות מהמערב ומארצות - 
הברית . סדאם חוסיין אמר באחד מנאומיו , כי ארצו והעולם הערבי זקוקים כעת 
לטכנולוגיה ולסיוע אירופי . את זאת לא יוכל לקבל רק תמורת כסף . היגררות 
לעימות צבאי עם ישראל סותרת גישה זאת . ייתכן שסדאם חוסיין נגרר לעימות 
הזה מתוך תחושה שיש לבלום את ישראל היום , כשהערבים לא הגיעו עדיין לשיא 
כוחם . אפשר גם שהוא רוצה להחריף את המתיחות כדי שיהיה לו תירוץ ליצור עובדות 
בשטח להצדיק בעיני העולם היערכות צבאית נרחבת יותר , של טילים וכמה דיוויזיות , 
בגבול ארצו עם ירדן , למשל . ייתכן שסדאם חוסיין מוכן ללכת עד לסף התנגשות 
כדי לאפשר התגבשות של חזית מזרחית מול ישראל . כיצד על ישראל להגיב ? יש 
הטוענים , כי שתיקה של ישראל רק תביא לידי פעילות והצהרות נוספות של סדאם 
חוסיין , שכן שתיקה תיחשב בעיניו כחולשה . מוטב לכן להגיב מהר , להבהיר 
לעיראק מהו הקו האדום שאין לחצות . לדעתי , זוהי גישה מוטעית . אפילו תזמין 
שתיקה של ישראל עוד צעדים מצדו , מוטב לנו שלא לתרום לסחרור . יש עדיין 
מרווח ניכר לפעילות מדינית , ואין צורך להיגרר לאיומים מיותרים . שתיקה 
אינה מעידה על חולשה , אלא על עוצמה . ואם טעות בידינו , מדוע להקדים 
מאוחר למוקדם ? כשנאלצה ישראל לפעול , היא עשתה זאת בהצלחה , וסדאם חוסיין 
זוכר את פרשת הכור הגרעיני ב1891 . 
