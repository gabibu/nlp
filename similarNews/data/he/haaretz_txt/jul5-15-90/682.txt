שר הביטחון משה ארנס אישר אתמול ידיעה כי בידי ישראל התרעות על כוונות של 
ארגוני המחבלים להסתייע בגלשונים לפעילות חבלנית נגד ישראל . ארגוני המחבלים 
ינסו ומנסים לפגוע בישראל באמצעות גלשונים מזה תקופה ארוכה . על מנת לבצע 
פיגוע דרך האוויר , דרושים שני תנאים הקמת יחידה אווירית , והקמת בסיס 
יציאה לפיגועים ולאימונים במקום מבודד . בידי המחבלים מאות כלי - טיס מסוגים 
שונים , החל ממצנחים ובלונים פורחים , המשך בגלשונים וכלה בדאונים ממונעים , 
מטוסים זעירי משקל ומטוסים קלים . הדרך להשיג כלי - טיס אלו קלה מאוד : 
על טופס ההזמנה מציינים שהכלי המוזמן מיועד לצרכים ספורטיוויים בלבד . 
כך למעשה " מולבן " כלי - טיס אזרחי תמים לצורכי טרור . מתווך קש , בדרך 
כלל חברה פיקטיווית הנמצאת בקשר עם מדינות ערב , מעביר את הרכש ליעדו הסופי 
תמורת תשלום . מספר חברות מכרו בעבר גלשונים למחבלים בכמויות ניכרות . ארגונו 
של אחמד גיבריל רכש 01 גלשונים , עיראק רכשה כלי טיס זעירים בצרפת והעבירה 
אותם לאבו אל - עבס , גם בידי אבו - נידאל יש גלשונים . לאחרונה רכשו גם 
אנשי ארגון החיזבאללה גלשונים , והחלו לאמן את אנשיהם באיראן וכן בכפרים 
בדרום לבנון . צה"ל מבצע פעילות מגוונת נגד ניסיונות החדירה האוויריים של 
המחבלים . במטכ"ל נותנים עדיפות עליונה לביצוע פעילות סיכול מקיפה , הכוללת 
תצפיות , סיורים ותרגולים בין - זרועיים המבוצעים מדי פעם בגבול הצפון . 
בנוסף נערכות תקיפות מנע שמטרתן לשבש הכנות אוויריות בקרב ארגוני המחבלים . 
בנוסף לכך שופרו אמצעי ההתרעה שבידי ישראל , מכ"מים קרקעיים פוזרו באזורים 
העלולים לשמש צירי חדירה אפשריים בדרך האוויר . לאחרונה גם פותחה עבורם 
היכולת לאתר גלשונים ועצמים מעופפים אחרים ממרחק של עשרות קילומטרים , ויכולת 
זו הוכחה בשורה של ניסויים ותרגילים . 
