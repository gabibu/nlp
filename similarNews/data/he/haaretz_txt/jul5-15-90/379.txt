היו"ר המיועד של עמותת הפועל חיפה בכדורסל , מאמן העבר אברהם חמו , הגיש 
את הצעתו הכספית והמקצועית להפעלת המחלקה בעונה זו . לדבריו הוא מייצג קבוצת 
משקיעים מתל - אביב המגלה עניין בהשקעה בקבוצת כדורסל בכירה . חמו הציג 
את הצעתו בפני פורום של מועצת פועלי חיפה ואנשי הפועל המנהל איתו את המגעים . 
גם איש העסקים יואב כץ , שחזר לארה"ב , ממשיך להתעניין בקבוצה . כץ שיגר 
את פרקליטו לביתו של חמו והודיע , כי הוא מעוניין להשתלב בעמותה שיקים חמו . 
התפתחות זו מעלה סיכוי שקבוצת הכדורסל של הפועל חיפה לא תתפרק ותמשיך לתפקד 
בעונה הקרובה . חמו אמר בין היתר שאם יקבל את הקבוצה אינו מתכוון לשמש כמאמן 
אלא לשקם את הקבוצה ומקווה להגיע להבנה ולסכם את הדברים עם אנשי מועצת הפועלים , 
העיריה ומרכז הפועל . במועצת פועלי חיפה מודעים לכך שחמו הוא , אולי , 
קרש ההצלה האחרון שאפשר להיאחז בו , אחרת לא תהיה קבוצת כדורסל בעונה הקרובה . 
חמו אמר , כי יש למצוא מקורות לגיוס כספים . הוא מקווה להגיע להסדר עם 
שחקנים שחייבים להם כספים מהעונה שעברה . 
