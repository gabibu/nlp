שר החוץ ההונגרי , גזה יסבלפסקי , הבטיח לשר החינוך והתרבות , זבולון 
המר , כי ממשלת הונגריה תמשיך לסייע במתן מעבר לעולים מבריה"ם בדרכם לישראל . 
השניים נפגשו בלשכת השר ההונגרי בבודפשט , לשם הוזמן גם השגריר הישראלי 
בהונגריה , שלמה מרום . המר ביקש מיסבלפסקי שארצו תסתייג מהפעולות נגד הציונות 
ומפעולות גזעניות , והשר ההונגרי השיב לו , כי זוהי אכן מדיניות ממשלתו . 
" העם ההונגרי אינו שוכח שבנימין זאב הרצל , מייסד הציונות נולד בבודפשט " , 
אמר יסבלפסקי . בפגישה סוכם , כי יהודקו קשרי שתי המדינות . המר יצא לבודפשט , 
כדי לייצג את הממשלה בטקס הסרת הלוט מהאנדרטה לזכר יהודי הונגריה שהושמדו 
בשואה . אחרי הפגישה עם שר החוץ ההונגרי , הוא ביקר בשדה התעופה של בודפשט , 
שם נפגש עם מאות עולים שהיו בדרכם לישראל , והביע באוזני ההונגרים את שביעות 
רצונו מסידורי המעבר לעולים במקום . בנוסף , נפגש המר גם עם עמיתו , שר 
החינוך והתרבות ההונגרי , ברטלן אנדרסלבי . השניים דנו בהרחבת הקשרים בין 
שתי המדינות בתחומי החינוך והתרבות . כצעד ראשון , הם החליטו על עריכת 
מבצע שידורים משותף לקול ישראל ולרדיו ההונגרי , שיחל בראשית ספטמבר ויימשך 
שבועיים . 
