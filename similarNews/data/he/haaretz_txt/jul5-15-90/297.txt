" התנגדות מוחלטת " לכוונה להפוך את אזור בית גוברין לאתר סילוק אשפת גוש 
דן , במקום אתר חירייה , כלולה בתזכיר ששיגר יו"ר איגוד ערים לאיכות הסביבה 
בנפת אשקלון , ח"ך אלי דיין , למנכ"ל משרד הפנים , דב קהת . התזכיר שוגר 
בעקבות הפרסום ב"הארץ " , שוועדה בראשות דוד קפאח ממשרד הפנים , ובהשתתפות 
נציגים מגוש דן , המליצה על אזור בית גוברין כמתאים לקליטת אשפת חירייה , 
והמלצותיה יועברו לוועדת מנכ"לים בראשות קהת . ח"ך דיין , ראש עיריית אשקלון , 
מציין בתזכירו כי אזור בית גוברין מיועד לתיירות ונופש , וכי בשנים האחרונות 
פועל גן לאומי במערות בית גוברין , ומשקים בסביבה פתחו בתי הארחה . " תוכניות 
מפורטות לאתרים נקודתיים לאתרי נופש אושרו בוועדות התכנון . השטחים החקלאיים 
מעובדים על ידי המשקים באזור , ולא ניתן לנשלם . גם המשרד לאיכות הסביבה 
תומך בגישה זו , ומציע לבצע בהקדם את התוכנית הסופית להובלת אשפת חירייה , 
לאחר דחיסתה , ברכבת לקבורה במכרות הפוספטים בנגב " , כתב דיין . דיין 
הוסיף , כי " ועדות התכנון , המקומית והמחוזית , דחו בזמנו את ההצעה 
לאתר סילוק פסולת בבית גוברין , ועומדות בהתנגדותן גם כיום . התוכנית החדשה , 
לסילוק אשפת גוש דן למכרות הפוספטים בנגב , הפכה להיות מעשית כבר בשלב 
זה . לכן מן הראוי להשקיע את המשאבים בפתרון סופי של הנושא , ולא לטפל 
ולהשקיע בפתרונות זמניים , המצריכים השקעות כספיות גדולות , וגורמים להתנגדויות 
של כל הרשויות באזור . " אבקשך לגנוז המלצות ביניים אלה על הסף , ולתמוך 
בפתרון סופי ורצוי לכל הגורמים " , סיכם דיין . באיגוד ערים לאיכות הסביבה 
בנפת אשקלון מאוגדות הרשויות המקומיות של אשקלון , קרית גת , קרית מלאכי , 
שדרות ובאר טוביה , והמועצות האזוריות יואב , שער הנגב , חוף אשקלון , 
לכיש ושפיר . 
