הוועידה הבין - לאומית משמשת בשנים האחרונות בתפקיד דוד - שוטר שיבוא הביתה 
אם הילד לא יבלע את הדיסה עד תומה . אף שהזאטוט יודע שהשוטר אף פעם אינו 
מגיע , הוא פוער את פיו לכפית , שמא בכל זאת יש לאמא קשרים במשטרה . 
כל אימת שיצחק שמיר פנה עורף ליוזמתו - שלו , שיחרר מישהו בוואשינגטון הצהרה 
שאו - טו - טו ישלוף הנשיא בוש את הוועידה הבינ"ל מהמדף , שם היא מאופסנת 
זה יותר משנתיים , מאז שראש הממשלה עשה לתוכנית שולץ ( " אלמנט בינ"ל " ) 
מה שעשה באפריל 78 למסמך לונדון . לא היה זה האיום בוועידה בין - לאומית 
שחילץ משמיר את יוזמת הבחירות ואת האיגרת המנומסת לגורג בוש : לראש הממשלה 
יש יסוד להאמין , שהאמריקאים מבינים שמי שלא הצליח לכפות עליו שני מגורשים - 
מוחזרים וחברוני בעל משרד בירושלים לא ייאלץ אותו לבלוע את הרוסים ואת הסינים . 
יתרה מזאת : בירושלים רווחת הדעה , שהזמנת הסובייטים לתחוב את רגלם למזרח 
התיכון אינה מתיישבת עם האינטרסים האסטרטגיים הבסיסיים של ארה"ב . קפמאבינאכן , 
הממשל יודע , שהזמנה לוועידה בין - לאומית תחזור אליו בלוויית הודעה : 
" הנמען מסרב לקבל " , ואזי תעמוד בפני הנשיא הברירה לספוג עוד כישלון 
של מדיניותו המזרח תיכונית ולהמשיך בגישה של " עסקים כרגיל " , לכל היותר 
לשלוף נאום תקיף נגד ממשלת ישראל , או להגיב בכוח מדיני מלווה באמצעים 
כלכליים השמורים באמתחתו . אחרי שבחנו את איגרת שמיר , המליצו יועציו 
של בוש , ובראשם היועץ לביטחון לאומי ברנט סקורקרופט לבחור באפשרות השנייה . 
מזכיר המדינה גיימס בייקר הוא זה שמרסן לפי שעה את ידידו בבית הלבן . בייקר 
אמר אמנם לעמיתו השוודי סטן אנדרסון שהממשל מתקרב לשלב של אובדן הסבלנות , 
שבעקבותיו יפנה למוסקווה בהצעה לגבש עקרונות לוועידה בין - לאומית , אולם 
על פי הצעתו נראה שארה"ב תעניק הזדמנות נוספת ליוזמת הבחירות ותניח על שולחנו 
של שמיר רשימת פלשתינים על בסיס שמי ( בניגוד לקריטריונים של מוצא גיאוגרפי ) 
. והיה אם ישראל תנפה מתוכה את המגורשים ואת המזרח ירושלמים , אף שהאמריקאים 
יקפידו לשלוף אותם מתוך מרשם התושבים בשטחים , גם אז לא תמהר כנראה ארה"ב 
להנחית את הוועידה הבין - לאומית על שולחנו של שמיר , עם הצעדים המתבקשים 
מדחייתה הצפויה . אז עשוי הממשל לאמץ הצעה שמקורה דווקא בצמרת אש"ף , לפני 
שיאחז בוועידה הבינ"ל . אנשי הארגון שטחו בשבוע שעבר את פרטיה במפגש עם 
ישראלים בחסות אוניברסיטת אופסלה בשוודיה . על פי אותה הצעה , ידלגו הצדדים 
על שלב הבחירות , וישראל תתבקש לדון עם משלחת של תושבי השטחים על הסדר 
ביניים שיכלול העברת סמכויות המנהל האזרחי לתושבים ונסיגת צה"ל מריכוזי 
אוכלוסין . התמורה שישראל תידרש לתת להתקרבות אש"ף לעקרונות קמף דייוויד 
והפסקת האינתיפאדה היא הסכמה בשתיקה , שהמשלחת תכריז חד - צדדית שהיא מייצגת 
את אש"ף והסכמה פומבית לזיקה ( אינטרלוק ) בין הסדר הביניים להסדר הקבע 
שיהיה מבוסס על החלטה 242 , הכוללת את העיקרון של שטחים תמורת שלום . 
מה שעלול להקשות על שמיר לאמץ את ההצעה , בצד תביעות מהותיות אלה , הוא 
חידוש הדיאלוג בין ארה"ב לבין אש"ף , ואולי אף העלאת דרג השיחות , דבר 
שיתבקש מהסדר פשרה מעין זה שיהיה כרוך , כמובן , בהפסקת הטרור והאלימות . 
שלב הבירורים עשוי להימשך שבועות ואולי חודשים , ולספק תעסוקה לצדדים עד 
שהאמריקאים יתפנו מסבב הבחירות לקונגרס בחודש נובמבר . אם עד שלהי 0991 
לא תוכל ארה"ב להצביע על התקדמות של ממש , יתקשה הנשיא בוש להסביר מדוע 
השוטר שהוא מנפנף בו השכם והערב בושש לבוא . כיון שהוא מודע לתגובה הישראלית , 
ישגר בוש את טיל הוועידה הבינ"ל עם הסנקציות שינחתו על סרבניה . הקונגרס 
יהיה משוחרר אז מאימת הקול והדולר היהודי , ויוכל להישען על סקרי דעת הקהל 
שמצביעים בעקשנות על תמיכה גוברת בקיצוץ הסיוע ועל קיצוץ באהדה לישראל לטובת 
תמיכה בפלשתינאים . התגברות צפויה של האינתיפאדה בד בבד עם ריבוי הרטוריקה 
המתלהמת של סדאם חוסיין ומרעיו לא תניח לממשל לזנוח את הסכסוך המייגע במזרח 
התיכון . בירושלים רווחת התפיסה , שהאמריקאים מעדיפים אפילו קיפאון על פני 
מהלך שיציע לבריה"ם דריסת רגל באזור . אבל תהליך גסיסתה של האימפריה הסובייטית 
מול התחזקותה של אירופה ואיחוד גרמניה הופך את מוסקווה ממתחרה על ההגמוניה 
לבת - ברית אפשרית ליוזמות מדיניות . המעצמות שיתפו למעשה פעולה במניעת 
הכרת האו"ם במדינה פלשתינית , ובריה"ם תרמה את השפעתה להגמשת עמדות אש"ף 
כלפי יוזמת הבחירות . התנאים שהציבה ארה"ב לשיתופה של מוסקווה בתהליך המדיני 
פתיחת השערים ונורמליזציה של היחסים עם ישראל מומשו כמעט במלואם . דיפלומט 
סובייטי בכיר גילה בירושלים , כי אזלת היד שמגלה גורבצוב במזרח התיכון 
היתה כבר לתחמושת בידי מבקריו מבית , ועל כן אין מקום להנחה , שבעיות 
הפנים יסיחו לעולם את דעתו מנושאי חוץ . 43 שנים חלפו מאז שיתפו המעצמות 
פעולה להסגת ישראל מסיני . ההצהרה המשותפת של בוש וגורבצוב נגד יישוב עולים 
בשטחים תומכת בהערכה , שיידרש פרק זמן קצר הרבה יותר על מנת שהשתיים יחברו 
יחדיו כדי להסיג את ישראל מהגדה המערבית ומרצועת עזה . 
