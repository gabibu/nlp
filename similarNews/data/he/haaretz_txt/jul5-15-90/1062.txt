במפלגה הקומוניסטית בבריה"ם מצפים שזרם העזיבות יגבר מאוד לאחר שבוריס ילצין 
הודיע שלשום מעל במת הוועידה שהוא פורש מהמפלגה , משום שכנשיא הפדרציה הרוסית 
הוא אינו רואה לנכון לפעול על פי החלטתה של מפלגה אחת בלבד . שלשום כבר הלכו 
בעקבותיו שני מנהיגים נוספים שהינם פופולארים ביותר בבריה"ם : ראש עיריית 
מוסקווה , גבריל פופוב , וראש עיריית לנינגרד , אנאטולי סובצק . לאחר 
שהודיע ילצין על פרישתו משורות המפלגה , הוא התקבל באולם הפרלמנט הרוסי 
בתשואות סוערות . בשם הצירים הלא קומוניסטיים בירך אותו גנאדי יאקונין . 
" אדוני , בוודאי לא היה לך קל לבצע צעד זה , אבל היה זה היה צעד נחוץ 
לשם ההפרדה בין המפלגה למדינה . אנו מודים לך ! " , אמר יאקונין . מוסקווה 
( ע"ר ) . הפלג הפורש מן המפלגה הקומוניסטית הסובייטית קרא אתמול לכל 
הקבוצות הרפורמיסטיות להתאחד ולהוות אתגר למפלגה הקומוניסטית . ועדה מיוחדת , 
שהוקמה מטעם " המצע הדמוקרטי " הודיעה , כי הכוונה היא להקים את המפלגה 
החדשה בחודש אוקטובר . אחד מחברי הוועדה , יורי צפקוב , הסביר : " עלינו 
לבקש תמיכה מחוץ לתחומי הערים הגדולות . ארצנו היא ארץ רחבת ידיים , וישנן 
קבוצות ותנועות רבות , שלא יהססו לפרוש מן המפלגה , אם יהיו בטוחים בתמיכתנו " . 
רדיקלים במפלגה הקומוניסטית הסובייטית , אמרו ביום חמישי , כי ניצחונו 
של גורבצוב על ליגאצב במהלך וועידת המפלגה עשוי להיות קצר ימים . לדבריהם , 
אלפי חברי מפלגה חסידי רפורמות עלולים לעזוב אותה בשבועות הקרובים , מכיוון 
שהיא לא אימצה קו רדיקלי קיצוני . לדברי הרדיקלים , סגנו החדש של גורבאצוב , 
ולאדימיר איוושקו , לא עורר בהם אמון רב . איוושקו אמר ביום חמישי לסוכנות 
הידיעות אינטרפאקס , כי אסור להתייחס לאנשים העוזבים את המפלגה כאל אויבים . 
" אנו חייבים לעבוד איתם , אולם הם חייבים להבין שרק המפלגה הקומוניסטית 
מהווה כוח פוליטי מהותי כיום " , אמר . 
