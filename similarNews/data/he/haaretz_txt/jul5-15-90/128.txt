ממשלת פינלנד הודיעה אתמול , כי היא מתייחסת בכובד ראש להצהרה של נציג אש"ף 
בפינלנד , זוהייר אל ואזיר , בתגובה להסכמתה להתיר מעבר של עולים מבריה"ם 
לישראל דרכה . אל - ואזיר הביע זעזוע ואכזבה מהחלטת ממשלת פינלנד ואמר ש"העלייה 
הזאת הינה פעולה צבאית נגד העם הפלשתיני , שפינלנד תומכת בה " . לדבריו , 
" החלטה זו נוגדת את זכויות העם הפלשתיני , ומסייעת לכוחה הצבאי של ישראל " . 
הצהרת נציג אש"ף גררה אחריה כוננות מוגברת בקרב החיילים הפינים של יוניפי"ל 
בדרום לבנון . הרמטכ"ל הפיני , הגנרל מיכאל היינריכס , אמר אתמול כי החיילים 
הפינים המוצבים בגולן ובדרום לבנון תיגברו את הסיורים ואת השמירה על בסיסיהם . 
ראש המחלקה המדינית של אש"ף , פארוק קדומי , אמר אתמול כי החלטת ממשלת 
פינלנד " מצערת " . " גלי הגירה מאורגנים אלה הם בבחינת תוקפנות נגד העם 
הפלשתיני , ומחזקים את הכיבוש הישראלי בשטחים " אמר קאדומי . הוא הוסיף 
" אנו מזהירים את הקהילייה הבין - לאומית בדבר ההשלכות של מדיניות ההגירה , 
המגבירה את המתח במזה"ת ומעודדת את ישראל לפתוח במלחמה תוקפנית חדשה נוספת " . 
שר החוץ הפיני גילה אתמול , כי פינלנד ניסתה בחודשים האחרונים לשכנע את 
בריה"ם להסכים לפתיחת קו תעופה ישיר בין לנינגראד לתל - אביב . 
