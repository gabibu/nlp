" דיברתי עם מכבי תל אביב פעם אחת . הם ניסו לשכנע אותי להישאר , אבל 
לא השתכנעתי . עם זאת אני טוען שעוד הכל יכול לקרות " , אמר הכדורסלן המצטיין 
נדב הנפלד שיסע בתחילת השבוע לארצות הברית , שם ישתתף במחנה הקיץ של הבוסטון 
סלטיקס , אשר יחל ב - 12 ביולי וימשך שבוע . הנפלד שהגיע לחופשת קיץ מקונטיקט 
שם הוא משחק במכללה מקומית , רשום במכבי תל אביב , אך יש לו את האופציה 
להמשיך עונה נוספת בארצות הברית . לדידו הוא חוזר , כי הבטיח למאמנו גים 
קלהון לשחק גם בשנה הבאה בקונטיקט . אפשר שהנפלד יחזור לישראל בחודש אוגוסט , 
כי אין לו התחיבויות מיוחדות , אם כי כל הסיכוי שישאר בארצות הברית לאימונים . 
הנפלד עשוי לחזור לישראל למישחקי הנבחרת הלאומית נגד ברית המועצות וצכיה 
בתחילת דצמבר ולפני כן נגד צרפת בפאריס . " אני מאמין שאגיע . המאמן שלי 
היה כאן השבוע ושוחח עם ראשי איגוד הכדורסל ועם המאמן רלף קליין והוא יודע 
עד כמה חשובה לי הנבחרת . אם ננצח את צרפת יהיו לנו סיכויים טובים לעלות 
לשלב המכריע בגביע אירופה לאומות " , מנתח הנפלד הכדורסלן הישראלי שמכונה 
" לארי בירד הקטן " ובשבוע הבא הוא נוחת בעיר של בירד בוסטון . 
