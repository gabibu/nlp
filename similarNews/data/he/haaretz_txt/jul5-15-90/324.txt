בריסל ( מיוחד ל"הארץ " ) . עד חודש ספטמבר לא תחול כנראה התקדמות במאמצים 
לגישור על הפערים בין ישראל לבין הקהילייה האירופית , שהביאו להשעיית הקשרים 
המדעיים בין שני הצדדים , והעכירו את אווירת היחסים ביניהם . ההשעיה באה 
בהמלצת הפרלמנט האירופי בשטרסבורג , שביקש להביע בכך את מורת רוחו ממדיניות 
ישראל בשטחים . לאחר ששר החוץ , דוד לוי , ביטל ביקור מתוכנן בבריסל ב61 
וב71 ביולי , שבהם יתכנסו בה שרי החוץ של הקהילייה להתייעצויות שגרתיות , 
לא צפויים מגעים בדרגים בכירים לדיון בחידוש הקשרים המדעיים . ככל הנראה , 
יבוא לוי לבריסל רק בחודש ספטמבר , לאחר תום חופשת הקיץ , שהיא תקופה 
של העדר פעילות במטה השוק האירופי המשותף . פקידים במטה הקהילייה אמרו אתמול , 
כי השבת שיתוף הפעולה בין ישראל לקהילייה האירופית להיקף מלא תלוי , במידה 
מסוימת , גם בסימנים לנכונות לפריצת דרך במאמצים לפתרון הבעיה הפלשתינית . 
הם ציינו , כי הצמרת המדינית של הקהילייה מעוניינת בהסרת ההגבלות על שיתוף 
פעולה כזה , אך בשנתיים האחרונות היא נתונה ללחצים גוברים והולכים מצד הפרלמנט 
האירופי , הנוקט קו ביקורתי מאוד כלפי ישראל . הפרלמנט האירופי הוא שסירב 
לאשרר הסכמים מסחריים בין ישראל לבין הקהילייה האירופית , זמן קצר לאחר 
פרוץ האינתיפאדה , וגרם בכך לחקלאים הישראלים ובעיקר למגדלי הפרחים נזקים 
בשווי של מיליוני דולרים . ההסכמים אושררו רק באיחור גדול , ולאחר שישראל 
נתנה הבטחות פורמאליות לאפשר יצוא חקלאי עצמאי מהשטחים . ביום שלישי הקרוב 
יופיע בפני הפרלמנט האירופי ראש עיריית ירושלים , טדי קולק , והוא צפוי 
להיחשף לשאלות ביקורתיות על פרשת ניסיון ההתנחלות באכסניה ברובע הנוצרי בעיר 
העתיקה . בשל עמדותיו המתונות נחשב קולק לאחד הנציגים המוכשרים והיעילים 
ביותר של ישראל באירופה , והופעותיו זוכות להתעניינות גדולה . 
