" רבת - עמון ( ע"ץ וע"ר ) . חוסיין מלך ירדן נועד אמש ברבת - עמון עם 
ראש המטות המשולבים של צבא ארה"ב , הגנרל קולין פאוול , שהגיע אתמול אחר 
הצהרים מקהיר . לא נמסרו פרטים על תוכן השיחה בין המלך חוסיין לבין הגנראל 
פאוול . בתום ביקורו בירדן מחר יבוא הרמטכ"ל האמריקאי לישראל , דרך גשרי 
הירדן . פאוול כבר ביקר במרוקו , בתוניסיה ובמצרים . לפני צאתו לרבת - 
עמון , אמר פאוול אתמול בקהיר כי " ההתפתחויות שאירעו באירופה לא ישפיעו 
על מדיניות ארה"ב במזרח התיכון , שם יהיו גם להבא לוואשינגטון אינטרסים 
חיוניים " . הוא אמר את הדברים בתום פגישה עם הנשיא מובארק , שהוקדשה ליחסים 
בין שתי המדינות , למצב במזרח התיכון ולתהליך השלום באזור . בין היתר אמר 
פאוול , כי הנשיא בוש ושר ההגנה ריצארד צייני מעוניינים מאוד " לשמור על 
שיתוף הפעולה עם הידידים שלנו באזור , במסגרת תוכנית הסיוע הצבאי , ולקיים 
את נוכחותנו במפרץ " . בבוקר אתמול שוחח הרמטכ"ל האמריקאי עם שר ההגנה המצרי , 
אבו - טאלב , על שיתוף הפעולה הצבאי בין ארה"ב ומצרים , ועל יוזמתו של 
הנשיא מובארק למען חיסול נשק ההשמדה במזרח התיכון . 
