נציגי הליכוד בוועד המנהל של רשות השידור , נפגשו אתמול לדיון בנושא המכרז 
למנהל הטלוויזיה בו השתתף גם אדם נוסף , בכיר בליכוד . לדברי אחד הנוכחים 
בפגישה , אורי אורן , לא היה לאדם הנוסף , שאת זהותו סירב לחשוף , יד 
בדיון והוא לא הביא המלצה מטעמו של ראש הממשלה לבחור ביוסף בראל . אורן אף 
אמר : " לא היה בכך צורך , דעתו של ראש הממשלה ידועה לנו היטב , ויש 
לה משקל בשיקול הדעת . גם בעבר הטלנו על עצמנו משמעת סיעתית . שלא כבמקרים 
אחרים , שבהם אנחנו נוטלים על עצמנו חופש פעולה , במקרה זה , בנושאים 
של מינויים פרסונליים , אנחנו מקבלים החלטה אחת המחייבת את כולם " . בין 
חברי הוועד המנהל מהליכוד , שלמה קור , אמנון מנדה ואורי אורן , ישנם 
חילוקי דעות באשר למועמד , והתמיכה מתחלקת בין משעל , בראל וצמח . לנציגי 
הוועד המנהל מן הליכוד נועדה פגישה מסכמת ביום שלישי , שעתיים לפני המכרז , 
וקרוב לוודאי שההכרעה תיפול על יוסף בראל , כרצון יצחק שמיר . " אין 
בינינו אחדות דעים , אבל עם זאת תהיה אחדות הצבעה " , אמר אורי אורן . 
מנכ"ל רשות השידור , אריה מקל , יצביע ככל הנראה עם סיעתו . נציגי הוועד 
המנהל מן המערך ייפגשו היום עם נציגי מפלגתם , בניסיון לגבש עמדה בנושא . 
דליה איציק ידועה כתומכת של בראל ונתונה בימים האחרונים ללחצים כבדים , 
שכן צמרת המערך תומכת בנסים משעל . היו"ר , אהרן הראל , ועו"ד רוני פיינשטיין 
הם בעד מכרז חיצוני , ואם יווצר בוועדה מצב של תיקו , יש סיכוי שהצעתם 
למכרז חיצוני תתקבל . אורי פלח ( מפד"ל ) תומך בנסים משעל . 
