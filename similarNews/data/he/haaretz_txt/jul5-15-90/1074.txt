ועידת המפלגה הקומוניסטית הסובייטית נסתיימה בניצחונות מרשימים של גורבצוב 
בשלוש הצבעות מכריעות . בוועידה הונחו גם היסודות למשטר רב - מפלגתי , 
שישים קץ הלכה - למעשה למעמד המיוחס של המפלגה הקומוניסטית במדינה הסובייטית . 
השינוי הדרמטי ביותר הוא היעדרם של ראש - הממשלה , שר ההגנה וראש הק . ג . 
ב . מהפוליטבירו , והרחקת גוף זה ממעורבות יום - יומית בניהולה של בריה"ם . 
להודעת מקורביו הרדיקליים של גורבצוב , כמו ראשי עיריות מוסקווה ולנינגרד , 
ונשיא הפדרציה הרוסית בוריס ילצין , על פרישתם מן המפלגה , פירוש כפול : 
תחול האצה בגיבוש בסיס הכוח הממלכתי כמשקל נגד לכוחה של המפלגה הקומוניסטית , 
ונקודת הכובד בפעילות המפלגה תעבור מהמפלגה הכלל - סובייטית אל 51 המפלגות 
של הרפובליקות . מכאן יבוא שינוי של המבנה השלטוני בבריה"ם . ניהול ענייני 
בריה"ם יעבור למועצת נשיאות המדינה בראשות גורבצוב . המועצה גם תכין טיוטה 
לאמנה חדשה של ברית בין 51 הרפובליקות של בריה"ם . הוועידה החלה תחת הרושם 
כאילו תומכים הצירים בקו השמרני . ואולם , פעמיים במהלכה הצליח גורבצוב , 
בעזרת טקטיקה מעולה , לנטרל את השמרנים . כתוצאה מכך עלה בידו להעביר 
את שינוי מבנה הפוליטבירו מקבוצה סגורה ורבת - עוצמה בעלת נטייה שמרנית , 
למוסד מורכב ממזכ"ל המפלגה הכלל - סובייטית , סגניו ומזכירי המפלגה ב51 
הרפובליקות . לגוף החדש יהיה אופי אנטי - ריכוזי , עם רוב לא - רוסי והוא 
יהיה נחות במעמדו ובכוחו לעומת מזכ"ל המפלגה , שהוא שוב גורבצוב . הנשיא 
הסובייטי גם הצליח לפצל את השמרנים . בהתמודדות על תפקיד סגן מזכ"ל המפלגה 
זכה איש אמונו איוושקו , שמרן מתון , ברוב מוחץ של קולות השמרנים והרדיקלים 
המתונים . מאחורי יריבו ליגאצוב נשאר רק מיעוט קטן של שמרנים קיצוניים . 
ברגע המכריע התייצבו גם נציגי הצבא והק . ג . ב . מאחורי מזכ"ל המפלגה 
ולא מאחורי ליגאצוב . בסיום הוועידה הצליח גורבצוב למנוע רוב לשמרנים הקיצונים 
גם בוועד המרכזי , ובכך למנוע את צירופם האפשרי של ליגאצוב וחבריו אל הפוליטבירו . 
הישגים אלה היו חיוניים לגורבצוב , אשר רצה לתקן את טעותו ערב הוועידה , 
כאשר חשב שיהיה בה רוב למתונים . בשל הטעות נשאר לשמרנים ולמנגנון המפלגה 
יותר כוח מכשיל , וגורבצוב נאלץ להיאבק על שליטה בוועידה ולהבטיח את המשך 
החלשתה מול המערכת הממלכתית . להדחת ראש הק . ג . ב . ולדימיר קרוצקוב ושר 
ההגנה הגנרל יאזוב מהפוליטבירו יש , כנראה , משמעות כפולה : מעבר לשינוי 
הממסדי של הפרדה בין המפלגה לבין הרשויות הממלכתיות , זהו גם פיחות במעמדם 
אולי בשל הצטרפותם אל מבקרי גורבצוב בראשית הוועידה . ההחלטה לערוך את הוועידה 
בעוד שנתיים במקום בעוד ארבע או חמש שנים , אומרת שגורבצוב משוכנע כי תוך 
שנתיים יוכל להעביר את השינויים הבסיסיים בחוקת המפלגה , אותם לא הצליח 
להעביר הפעם . גורבצוב מודע לכך שבעוד שנתיים יהיו מפלגות מתחרות בזירה הפוליטית , 
אך עדיין מאמין שהרפורמות במפלגה ושיפור המצב הכלכלי יבטיחו רוב לקומוניסטים 
גם בהתמודדיות חופשיות . 
