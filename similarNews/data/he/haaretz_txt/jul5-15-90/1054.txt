בריסל ( מיוחד ל"הארץ " ) . נשיא בריה"ם , מיכאיל גורבצוב , נענה אתמול 
להזמנה של מזכיר נאט"ו , מאנפרד ורנר , לבקר במטה הברית בבריסל . מועד 
הביקור טרם נקבע , אך במטה נאט"ו מניחים שהוא ייערך עוד השנה . ורנר , 
שסיים אתמול ביקור בן יומיים במוסקווה , שוחח עם גורבצוב ועם שר החוץ , 
אדוארד שוורדנאדזה , על איחוד גרמניה ועל פירוק הנשק . היה זה ביקורו 
הראשון של מזכיר נאט"ו בבירת בריה"ם . עוזריו של ורנר אמרו אמש , כי בריה"ם 
עדיין לא הגיבה באופן סופי על ההצעה שגרמניה המאוחדת תהיה חברה בנאט"ו . 
הסובייטים דרשו עד כה חברות בו - זמנית בנאט"ו ובברית וארשה , או פירוק 
של שתי הבריתות הצבאיות היריבות . נושא החברות בנאט"ו , יעמוד במידה רבה 
גם במרכז השיחות של הקאנצלר הלמוט קוהל במוסקווה . הקאנצלר הגיע אמש לבירה 
הסובייטית , והוא יתארח בין השאר בסטאברופול , העיר בצפון קאווקז , שבה 
גדל גורבצוב . בון מקווה , כי השיחות בין קוהל לגורבצוב יביאו לפריצת דרך 
בנושא החברות בנאט"ו , המהווה אחד המכשולים האחרונים בפני סיום תהליכי האיחוד 
של שתי הגרמניות . בתדרוכים גרמניים כאן נאמר , שקוהל ידגיש בפני מארחו 
כי סיוע מערבי בהיקף גדול לבריה"ם צפוי לכל המוקדם בעוד חצי שנה כאשר תסתיים 
עבודתה של ועדת מומחים הבודקת את צרכיה של מוסקווה . ואולם בון , מצדה , 
כבר הבטיחה לתמוך בהחזקת הכוחות הסובייטיים במזרח - גרמניה בסכום של קרוב 
למיליארד דולר בשנה , וכן העניקה ערבויות לאשראי מסחרי בגובה של כשלושה 
מיליארד דולר . 
