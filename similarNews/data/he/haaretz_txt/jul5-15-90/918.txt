ראש עיריית תל - אביב , שלמה להט , העביר אתמול את זירת מאבקו בנושא מינוי 
מנכ"ל חברת " חלמיש " לבית המשפט . בצעד יוצא - דופן , פנה להט לבית 
המשפט המחוזי בתל אביב בבקשה להוצאת צו מניעה נגד מינויו של הנרי אזולאי 
למנכ"ל החברה המשותפת לעירייה ולממשלה . אזולאי נבחר בשבוע שעבר לתפקיד מנכ"ל 
החברה בתמיכתם של רוב חברי הדירקטוריון . בהצבעה זו נותר להט , שהתנגד 
למינוי ודרש שלתפקיד ייבחר עמוס רודין , מי שמשמש כיום כמשנה למנכ"ל , 
במיעוט . מינויו של אזולאי טעון אישור שרי השיכון והאוצר . שר השיכון , 
אריאל שרון , כבר הודיע כי הוא תומך במינויו של אזולאי . אבל חתימתם של 
שני השרים למינוי טרם ניתנה . בנימוקים לבקשה להוצאת צו המניעה טען להט , 
שיוצג בידי פרקליטי המחלקה המשפטית בעירייה , כי " המינוי נעשה כולו משיקולים 
פוליטיים " , בהיות אזולאי פעיל בליכוד , וממקורביו של השר דוד לוי , שהבטיח 
לו את התפקיד בהיותו שר השיכון . עוד טען להט כי " אזולאי אינו מועמד מתאים 
לשמש כמנכ"ל , בעוד שעמוס רודין הוא המועמד המתאים יותר לשמש בתפקיד . הנרי 
אזולאי , שיוצג בידי עו"ד משה ישראל , טען בתצהיר התשובה שהגיש כי הבקשה 
של להט להוצאת צו המניעה הוגשה ב"חוסר ניקיון כפיים " , שכן המניע האמיתי 
לצעדו זה הוא " מציאת סידור חלופי לעמוס רודין " . בחקירתו על התצהיר בידי 
סנגורו של אזולאי , הודה להט כי בשעתו נעתר ללחצים שהפעיל עליו שר השיכון 
דאז , דוד לוי , והסכים שאזולאי יתמנה לתפקיד מנכ"ל החברה ובלבד שיימצא 
סידור חליפי הולם לעמוס רודין . שופט בית המשפט המחוזי , אורי גורן , המליץ 
לשרי האוצר והשיכון לעכב את חתימתם על כתב המינוי עד שיתקיים הדיון העיקרי 
בתיק , שנדחה עד לאחר פגרת בתי המשפט . בשולי החלטתו ציין השופט גורן כי 
מסמכותו של בית המשפט לבדוק אם הליכי בחירת מנכ"ל לחברה ציבורית התקיימו 
כדין , אבל אין זה מסמכותו ומעניינו לקבוע מיהו המועמד הטוב יותר והפחות 
טוב . עוד קבע השופט כי בית המשפט גם אינו מוסמך לחייב את השרים שלא לחתום 
על המינוי . חבר מועצת עיריית תל - אביב , ח"ך מרדכי וירשובסקי ( רץ ) 
, מי ששימש במשך שנים רבות כיועצה המשפטי של עיריית תל - אביב , אמר כי 
להט לא היה רשאי להגיש צו מניעה באמצעות היועץ המשפטי של העירייה , כאשר 
המועצה לא דנה ולא אישרה מהלך זה . וירשובסקי טען כי פנייתו של להט לבית 
המשפט להוצאת צו - מניעה נעשתה למעשה בניגוד להחלטת מועצת העירייה . דובר 
עיריית תל - אביב , שמאי גולן , אמר בתגובה כי ראש העירייה רצה להעלות 
בשעתו את הנושא לדיון במועצת העירייה , ואף נכלל בסדר היום , אולם לבקשת 
שר השיכון החדש , שביקש ללמוד את הנושא , הוסר ברגע האחרון הסעיף מסדר 
היום של המועצה ולא נדון . בינתיים בוצעה הצבעת " מחטף " בדירקטוריון 
ונבחר אזולאי לתפקיד המנכ"ל . בתוך כך מחריף הקרע בתוך סיעת הליכוד בעירייה . 
ישיבת הסיעה שזימן שלשום להט בלשכתו , לא התקיימה לאחר ששבעה מכלל 21 חברי 
הסיעה החרימו את הישיבה . להט עמד לדרוש בישיבה להדיח שלושה חברים איתן 
סולמי , בן - ציון מורדוב ודוד צבי מתפקידם כדירקטורים בחלמיש בשל תמיכתם 
באזולאי , בניגוד לעמדת ראש העירייה . בדיון שהיה בעניין במזכירות הליכוד 
אמרה חברת המזכירות , לימור לבנת , כי לקראת הבחירות הבאות יש לקבוע מועמד 
אחר מטעם הליכוד לראשות עיריית תל אביב , משום ש"להט הוא אוהב אש"ף ולכן 
ממילא לא יכול לייצג את הליכוד " . 
