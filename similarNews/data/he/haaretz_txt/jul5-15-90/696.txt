שאט הנפש של הציבור מהתופעות המבישות שהתלוו למשבר הממשלתי האחרון הוליד 
תנועות מחאה ודרישה לשינוי שיטת הממשל . דיברו על שינוי שיטת הבחירות , 
דיברו על חיסול כוחן של המפלגות הדתיות , דיברו על בחירה ישירה של ראש 
הממשלה והציגו את ההצעות כתרופת פלא , שתבטיח שלטון יציב , שתקדם את השלום , 
שתטהר את המידות ושתחסל את תופעת הסחיטה של המפלגות קטנות . התרופות כולן 
טובות כשלעצמן , אך לא הן שירפאו את החולי , מפני שהאבחנה שגויה מיסודה . 
אין חולקים על הצורך בקידום תהליך השלום ובקבלת החלטות בתחום החברתי - הכלכלי , 
אך כבר נאמר שגם בשיטת הבחירות הקיימת , על כל פגמיה , נתקבלו החלטות 
כואבות ואף נעשה הסכם שלום עם ממשלה שכנה . יתרה מזאת , התוצאות המעשיות , 
להבדיל מן הסיסמאות בעת בחירות , לא היו שונות באופן ניכר בין ממשלות הימין 
והשמאל . הפגם העיקרי הוא חוסר האמון של העם במנהיגיו . יהיו כוונות הממשלה 
טובות ככל שיהיו , פוליטיקאים הנתפסים כחבורה של אינטרסנטים מנותקים מן 
העם , אין להם סמכות מוסרית לקבל החלטות גורליות . הפרדוקס הגדול הוא , 
שישראל , כמדינה שהפוליטיקה חודרת לכל שטחי החיים בה עד לרמה האישית 
של הפרט , היא גם מדינה שאין לציבור הרחב בה השפעה על קבלת ההחלטות . 
בין מערכת בחירות אחת לאחרת אין לאזרח אמצעים לבקר את הנעשה , והממשלה 
נהנית מחסינות כמעט מוחלטת . דעת הקהל אינה משפיעה , מפני שהנבחרים אינם 
תלויים בציבור שהם מתיימרים לייצג . מס המפלגות מנציח את אי תלותן של המפלגות 
בציבור : במקום שיהיה הנבחר תלוי בבוחר , הוא תלוי במנגנון המפלגה הקובע 
את חלוקת המשאבים . במצב הזה , אין ההנהגה רואה כל פסול בהתנהגותה כ"נומנקלטורה " , 
הנהנית מזכויות - יתר מפליגות כפועל יוצא מתרומתה " לשירות העם " . נוצר 
בישראל מעמד מיוחס של אנשי עסקים , פקידים בכירים , אנשי צבא בכירים לשעבר 
ופוליטיקאים , החיים בינם לבין עצמם והמחליפים תדירות תפקידים בינם לבין 
עצמם . מי שצריכים לקבוע מדיניות שכר ופנסיה ומדיניות בריאות , אינם 
מתנסים בתנאים של דוחק , צפיפות וטיפול סיעודי שערורייתי . הארץ רוגשת 
לשמע חלוקת כספים ייחודיים , אבל תופעה זו הפכה מזמן לנורמה , כמוה כחלוקת 
תפקידים ומשרות . מצב זה הביא לטשטוש גמור בין מותר לאסור ומונע נקיטת 
אמצעים חריפים נגד תופעות שליליות אחרות . דמוקרטיה אינה רק זכות להצביע 
אחת לארבע שנים תהיה אשר תהיה שיטת הבחירות אלא היא זכות לנקוט עמדה . 
וכדי לנקוט עמדה חייבים לדעת את העובדות . שתיקתו של הציבור במשך עשרות 
שנים נתפסה בהנהגה כהסכמה , אך היה עליה לדעת שבסופו של דבר תחדור בעם המודעות 
שביכולתו להביא לשינוי . לאחר שלב השתיקה וההשלמה , בא שלב הגישה הפרגמטית , 
כאשר האזרח מנסה " להסתדר " ולמצוא גם הוא דרך ליהנות מן החגיגה של " ימי 
פומפיי " . שלב ההתקוממות היה בלתי נמנע , ועכשיו הגיע . המבנה הפוליטי 
לא הותיר לציבור דרך להביע את התקוממותו בצינורות המקובלים . נשמעים קולות 
הקובלים על שלטון הרחוב ועל הדמגוגיה של הכיכרות , אבל זו תוצאה בלתי נמנעת 
של חוסר היכולת להשפיע ושל דחיקת המוחים לפעילות חוץ - פרלמנטרית . טועים 
גם מי שמבקשים לחקות שיטת בחירות של מדינות אחרות . השיטה הבריטית , למשל , 
שהיא לעצמה אינה צודקת ומונעת ייצוג נאות של ציבור גדול . אם יש בבריטניה 
ממשל תקין , הרי זה בזכות התרבות הדמוקרטית למרות השיטה ולא בגללה . . 
ניתן בוודאי להעלות את אחוז החסימה ל81 וכך למנוע " סחטנות " של מפלגות 
קטנות . אבל , במציאות הישראלית המפלגות הקטנות הן היחידות המקיימות קשר 
כלשהו עם ציבור בוחריהן והיחידות המקיימות חיים פרלמנטריים כלשהם . הניסיון 
מלמד , שהסחיטה אינה בלעדית למפלגות קטנות והיא ממשיכה להתקיים בתוך גושים 
גדולים , בכל שיטת בחירות . אם ברצוננו למנוע תופעות של עיוות קשה , עלינו 
לבלום את הניכור בין ההנהגה לעם . בדמוקרטיה מתוקנת הממשלה יודעת להתחשב 
בלחצים החברתיים ולשתף את הפוטנציאל הרחב של יחסים חברתיים שמגיעים לאיזון 
מחוץ לפעולות הממשלה . על הממשלה לעבוד בהרמוניה עם המשאלות והרצונות כפי 
שהם נתפסים בקהילה . הניגוד העתיק בין המדינה לפרט חייב לפנות מקומו להכרה 
בקבוצות ביניים אין - סופיות של אנשים המאורגנים סביב מטרות כלכליות , חברתיות , 
דתיות ואחרות . יש לכלול קבוצות אלה במסגרת הממשלה ולהקטין את כוחם של 
מנגנוני המפלגות . במציאות הישראלית הממשל מורכב ברובו , ובמיוחד בגושים 
הגדולים , מעסקנים שגדלו בחממה , עברו את כל הדרגות מעסקן מקומי ועד תפקיד 
בכיר ובמשך השנים נותקו מרחשי הציבור . אין די בשינוי שיטת הבחירות כדי לתקן 
את העיוות הזה . יש להחליף את האנשים מימין ומשמאל שאינם מסוגלים להבין , 
שתפקידם האמיתי הוא לשרת את האזרחים , ולא להיפך . . 
