ואשינגטון ( מיוחד ל"הארץ " ) . סרט על הקריירה הפוליטית של שמעון פרס , 
בהפקה פרטית של גולי גל , הוצג במרכז תרבות מקומי , ולאחר הקרנתו התקיים 
סימפוזיון בהשתתפות שגריר ארה"ב בישראל לשעבר , סמואל לואיס , החוקר ביל 
קוואנט , ואיש מכון יפה של אוניברסיטת תלאביב , שלמה גזית . הסרט , המתעד 
את דרכו המדינית של שמעון פרס מאז התקופה שלפני קום המדינה , בעת ששימש 
עוזרו של דוד בן - גוריון לענייני ביטחון , ועד ניסיונו האחרון להפיל את 
ממשלת האחדות בראשותו של שמיר , היה אוהד מאוד לפרס , והציג אותו כמי שמשקף 
אופציה אבודה לשלום באזור . ראשית הרעיון להפיק סרט על הביוגראפיה המדינית 
של פרס הבשיל בתקופה שלפני הבחירות האחרונות , והיה אמור להשתלב במערכת 
הבחירות . אלא שהפרויקט נדחה , והושלם רק בחודשים האחרונים . הסרט התיעודי , 
המכיל שפע של קטעי ראיונות עם מדינאים ומכרים רבים של פרס ומתבסס על עבודת 
תחקיר מקיפה יוקרן בימים הקרובים בערוץ הטלוויזיה הציבורי ( מקביל לטלוויזיה 
חינוכית ) של ואשינגטון . בסימפוזיון שהתקיים בסוף הקרנת הבכורה של הסרט , 
התייחסו שלושת הדוברים למצבו המפלגתי הנוכחי של שמעון פרס כמשקף את מצבו 
הנוכחי של התהליך המדיני . 
