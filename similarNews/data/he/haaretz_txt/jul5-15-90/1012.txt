" אולפן קיץ , אבל את סיפורי הקיץ של הספורט בארץ אי אפשר להוריד . אלה 
הסיפורים הלוהטים של קיץ לח , מהביל ומתיש שלא קורה בו כמעט שום דבר . 
האקשן העיקרי הוא לא בזירת הספורט , אלא דווקא בכותרות מדורי הספורט המספקים 
בלהיטות ראויה לציון סיפורים עסיסיים מאוד , שנונים ומתובלים כהלכה , לסיפוק 
סקרנותם של הקוראים ולתפארת תעשיית הלא כלום . עושה רושם שיחסי דורון גמצי 
עם מכבי תל אביב ילכדו כותרות עסיסיות לתקופה ממושכת , עד שבסופו של דבר 
יהיה אחת משתיים על פי ניחוש סביר : או שגמצי ימצא קבוצה בחו"ל ויסדיר את 
העברתו אליה ; או שימשיך לשחק במכבי תל אביב אחרי שיגיע להסדר כספי עם הקבוצה . 
בכל מקרה לא נראה סביר שהקלע המכבי היעיל ביותר ישחק בקבוצה ישראלית אחרת , 
אולי בעיקר מאחר ששום מועדון ישראלי לא מסוגל לשלם לו אפילו את הסכום המופחת 
שמסכימה לשלם לו קבוצתו המכבית . כרגע נראה , כאילו קיים בין גמצי למכבי 
נתק הפגנתי . אף יש מקורבים יודעי - סוד אלה המכנים מילגים והמלחשים פרטים 
על הנעשה בחדרי חדרים הטוענים , כאילו הנתק אינו ניתן עוד לאיחוי . לפיהם , 
במכבי יש כאלה המוכנים נפשית , וגם בלב קל , לוותר על שירותיו של דורון 
גמצי . העובדה שגמצי הוא שחקן מצויין , קלע פורה מאוד , ושתרומתו החשובה 
לקבוצה אינה מוטלת בספק , אינה בעלת משקל בעיניהם . גם עמדתו של המאמן 
צבי שרף , המעוניין מאוד בהמשך שירותו של גמצי במכבי , לא מהווה משקל מספיק , 
מאחר שלטענת יודעי - סוד , עבר גמצי את הגבול המותר במכבי תל אביב , שכללי 
ההתנהגות בו הם מוגדרים ונשמרים בקפידה קנאית . מצד אחד הוא אינו תוצר של 
מכבי ת"א אליו הגיע ממכבי רמת גן ; מצד שני הוא מלווה כמעט כל צעד שלו בייעוץ 
משפטי צמוד ( של אחותו , עורכת דין במקצועה ) והשיטה הזאת היא לזרה בעיני 
ראשי המועדון התל אביבי . תחושה זו של דחיה עצורה גברה אחרי שהכדורסלן חרג 
מכללי המשחק המכביים הידועים , המאופיינים בדממה מוחלטת , ונתן דרור ללשונו 
בראיון חריף לעיתון " חדשות " . במכבי אף יש כאלה הטוענים , כי הראיון 
היה יוזמה של הכדורסלן . הויכוח כאן הוא בעיקרו פינאנסי . עם עזיבתם של 
האמריקאים קווין מגי וקן ארלו , מבקש גמצי לקבל את מעמד הבכורה של השכר 
הגבוה בקבוצה . רצונו היה אולי מתממש , אילמלא באו זמנים קשים על הכדורסל 
הישראלי וגם על מכבי תל אביב . אין זה עוד סוד שמכבי לא הצליח בעונה שעברה 
למכור את כל הכרטיסים למשחקיו בגביע אירופה , מה שהכניס את הקופה לקשיים 
מובנים . אם לא די בזה , החמירו באחרונה שלטונות האוצר יחסם לענייני הספורט . 
הם הגיעו למסקנה שהספורטאים בעלי השכר השמן אינם בדיוק נצרכים , ואין עוד 
כל סיבה להתחשב בהם או לעצום עין . עתה דורשים השלטונות מס במקור וללא הנחות . 
מה שניתן היה לעשות בעבר לא ניתן עוד לעשות בימים אלה , כאשר כללי המשחק 
בין שלטונות המס למועדוני הספורט קיבלו תפנית ברורה . לקבוצות אין עוד ברירה . 
עתה , כאשר מדובר על שכר , מיד מוסיפים את הוצאות המיסוי , וכך כל שכר 
ברמת האלה כמובן מכפיל את עצמו . לפיכך , דרישתו של דורון גמצי יכולה להטיל 
על הקופה של מכבי , אחרי תשלום מס , הוצאה של סכומי עתק שלא ניתן כיום 
לגייסם באותה קלות כפי שהדבר אולי היה אפשרי בעבר . גמצי , המעריך מאוד 
את יכולתו הספורטיווית ואת תרומתו למכבי תל אביב ( " אין עוד שחקן כמוני 
בישראל " , אמר בראיון ) , ניהל שיחות גם עם נציגי קבוצות אחרות , אבל 
מהר מאוד גילה שבישראל לא תצליח שום קבוצה לגייס את הסכומים שמוכנים לשלם 
לו במכבי תל אביב . עתה נותרו בפני דורון גמצי רק שתי ברירות : או להתפשר 
עם מכבי תל אביב , או למצוא קבוצה בחו"ל . אם יצליח להשיג קבוצה בחו"ל , 
יהיה שכרו גבוה פי כמה , אפילו אם יקבל סכום זהה לזה שמציע מכבי . הסיבה 
מובנת : בבואך לחו"ל אתה סוגר על שכר ובנוסף לזה מקבל דירה , רכב , ועוד 
כהנה וכהנה הטבות שבארץ צריך השחקן לשלם עבורן מכיסו . כך או כך , סיפורי 
הקיץ יביאו את פרשת המו"ם הכספי של דורון גמצי מכל הכיוונים , כאשר מכבי 
תל אביב , כהרגלו זה שנים , ישמור על שתיקה ולא יגיב . משפט התגובה העסיסי 
ביותר שיבוא ממכבי תל אביב , יהיה בדרך כלל מפיו של היו"ר שמעון מזרחי , 
אשר יאות לסנן לאקונית בין שיניו משהו כמו : יש בפירסומים הרבה מאוד אי 
דיוקים . אבל כמובן לא יטרח להעמיד דברים על דיוקם ובוודאי לא יגלוש לפרטים 
נוסח הראיון החושפני של דורון גמצי בעיתון " חדשות " . אבל מה לעשות , במדינה 
שיש בה רק מעט מאוד ספורט והרבה מאוד תקשורת ספורטיווית - גם זו נחמה לא 
מבוטלת למי שאוהב לקרוא הכל על ספורטאים ועל סיפורי הקיץ שלהם . 
