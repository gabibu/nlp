טהראן ( ע"ץ ) . בן ערובה מערבי נוסף המוחזק בלבנון ישוחרר כנראה בקרוב 
כך הודיעה אתמול סוכנות הידיעות האיראנית , בידיעה מביירות . הסוכנות 
מצטטת " מקורות יודעי דבר " , שלא ציינו את לאומיותו של בן הערובה , אולם 
אמרו כי הוא יהיה אירופי . עיתוי השחרור ומקומו לא פורסמו . אחד מראשי הארגונים 
הפרו - איראנים בלבנון , חוסיין מוסאווי , הכחיש ביום ששי כי אמר שבני 
משפחת חמאדה בלבנון מחזיקים בשני בני הערובה המערב גרמנים . בהצהרה לסוכנות 
הידיעות הצרפתית , אמר מוסאווי כי הוא טען רק " שייתכן כי חטיפתם של שני 
הגרמנים קשורה במעצרם של שני האחים חמאדה במערב גרמניה " , מבלי לטעון שהחטיפה 
בוצעה בידי בני המשפחה בלבנון . ביום רביעי פירסם השבועון " שטרן " ראיון 
עם מוסאווי , שבו צוטט כאילו אמר ששני הגרמנים מוחזקים בידי בני משפחת חמאדה . 
לדבריו , החוטפים דורשים את שחרור שני האחים העצורים בגרמניה . ביום חמישי 
הביעה משפחת חמאדה מחאה נמרצת על דברים אלה . 
