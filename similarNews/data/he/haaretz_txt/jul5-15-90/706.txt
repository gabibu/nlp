ל הלילה קראתי את מאסטרו דון גזולאדו , שוב , אחרי שנים כה רבות . מתגבר 
על הטכניקה הרחוקה , המגושמת , על השפה המלאכותית במאמציה להשגת אותנטיות , 
מגיע סחוט ונפעם אל העיקר , אל הטרגדיה העירומה , אל הסיציאליאניות המעורטלת 
של הספר הזה . וכשהאיר השחר , והזקן מת כפי שמת , כפי שחי , בכיתי מהתרגשות , 
כמו אי אז , לפני שנים , בקאלטאיסטה . . . כך מתחיל אחד מרישומי היומן 
הנפלא , היומן ללא תאריכים , שנהג לכתוב הסופר הסיציליאני שמת אשתקד , 
לאונרדו שאשא . החוויה שמתאר הרישום הזה , שעדיין לא נאסף , ככל הידוע 
לי , בתוך ספר ( אני מצטט - מתרגם מתוך לקט שפורסם בעיתון " קוריירה דלה 
סרה " זמן קצר אחרי שמת שאשא ) , החזירה את הסופר שכבר קרבה שעתו למות 
אל העיר הסיציליאנית שבה למד בבית - הספר , אל קאלטאניסטה , שם קרא לראשונה 
את הרומאן של גובני ורגה , שיצא זה לא מכבר בתרגום עברי , והתוודע אל 
מי שעתיד להיות סבו הרוחני , אם אפשר לומר . גם הקורא העברי צריך להתגבר 
על לא מעט מעקשים תוך קריאת " מאסטרו דון גזואלדו " , לא רק אלה שציין שאשא , 
הקשורים בטכניקה הספרותית של ורגה ובאמצעיו הסגנוניים הבעייתים , אלא גם 
על מעקשי התרגום העברי שהוא חסר גיבוש סגנוני ( אף שזו ביקורת המוטחת לרוב 
כנגד סגנון הספר במקורו ! ) ורצוף עילגויות שונות ומשונות ( " נערה שעירת - 
שפם " כותבת המתרגמת במקום " נערה משופמת " או " בעלת שפם " ; " בני 
טרא המעושנים " במקום " אפופי עשן " או משהו כזה , וכו ) . אך גם לקורא 
העברי כדאית עקת - ההתגברות . גם הוא יכול להגיע מבעד לחיצונויות הללו , 
ההולכות ונעלמות כבמטה קסמים עם הקריאה , אל עירומה של הטרגדיה הנפרשת 
בספר הגדול הזה שמבחינות אחדות הוא עולה אפילו על היצירה שנהוג לראות בה 
את שיאו של ורגה , הרומן " בני מאלאווליה " ( 1881 ) שהופיע לפני שנים 
אחדות בתרגומו העברי של גאיו שילוני . " מאסטרו דון גזואלדו " הוא הרומאן 
השני בסדרה שנועדה להיות בת חמישה כרכים , אך נכתבו רק שני הרומאנים הראשונים 
שלה : " בני מאלאוויה " ו"מאסטרו דון גזואלדו " ( 9881 ) ופרק של הרומן 
השלישי המתוכנן , " הדוכסית די לאירה " שבמרכזה אמורה היתה לעמוד בתו 
של דון גזואלדו מוטה , היא איזלה שבביתה ההדור גוסס אביה במעמד הסיום המפעים 
של הרומאן . מעניין שגם לואיגי פיראנדלו , אביו הרוחני של לאונרדו שאשא 
( שאם ורגה היה סבו הרוחני , כי אז מסתבר שהוא אביו הרוחני של פיראנדלו ) 
, הבחין בין הצורה והתוכן , או בין החיצונויות והעיקר , שברומאן הגדול 
והקשה הזה . בעצם , אצל ורגה המאוחר כולו הוא מצא את הסתירה , לכאורה , 
שבין האמצעים המגושמים ובין הגרעין החי , המפעים , של הטרגדיה . הוא 
עשה זאת בהרצאה המפורסמת שנשא בשנת 0291 לכבוד יום הולדתו השמונים של ורגה , 
הרצאה חגיגית שנכח בה גם שר התרבות האיטלקי אז , בנדטו קרוצה , אך לא 
נכח בה חתן השמחה עצמו ( בשל ליקויי בריאות , לפי התירוץ , אך למעשה כיוון 
שנעלב על שנזכרו בו כה מאוחר , לדברי הביוגרף של ורגה , לואיגי רוסו ) 
. בהרצאה מאלפת זו , שיש בה גם יסודות של אני מאמין פואטי של פיראנדלו 
עצמו , מחלק הסופר הסיציליאני איש - אגריגנטה את הספרות האיטלקית לזו אשר 
מנחה אותה " סגנון המלים " ולזו המונחית בכוח " סגנון הדברים " ( " פארולה " 
לעומת " קוזה " , ההבחנה חדה וברורה באיטלקית , שלא כמו בעברית ) . לספרות 
המלים שייכים הסופרים הווירטואוזיים , אוהבי המליצה והמלודיה הלשונית , 
שפיראנדלו מציין את גבריאלה דאנונציו כראש וראשון להם בתקופה המודרנית , 
ואילו לספרות הדברים משתייכים אלה המבקשים למצוא את גרעין החוויה האמיתית 
שהם מתארים , וראש וראשון לאלה הוא בעיני פיראנדלו גובני ורגה , בן ארצו , 
איש העיר קאטאניה ויליד העיירה הסמוכה ויציני שבה מתרחשת בחלקה הגדול עלילת 
" מאסטרו דון גזואלדו " . ברור מתוך ההקשר למי נוטה יותר הערכתו של פיראנדלו : 
היא נוטה אל גובאני ורגה , " האנטי - ספרותי שבכל הסופרים " . ואמנם , 
לא אל הספרות פונה המחשבה עם סיום הקריאה ב"מאסטרו דון גזולאדו " , ועל 
כל פנים לאו דווקא אל ההשפעות הספרותיות על ורגה , שעליהן מאריכה את דבריה 
הנאים מרים שוסטרמן באחרית הדבר לתרגומה ( אל אמיל זולה ואל אדמון דה גונקור 
ואל בלזק שמהם שאב בלי ספק לא מעט המספר האיטלקי ) , אלא אל המוסר ההיולי 
ביותר , אל אמיתות היסוד , אל ההגות הטרגית של חכמי יוון , אל עולם המקרא . 
אני נפניתי עם סיום הקריאה אל ספר קוהלת , היווני שבספרי המקרא ( לצד 
שיר השירים ) , וקראתי שם את מוסרו של הספר הזה של הריאליסט הסיציליאני 
בן המאה התשע - עשרה : " ושנאתי אני את כל עמלי שאני עמל תחת השמש שאניחנו 
לאדם שיחיה אחרי . . . וסבותי אני ליאש את לבי על כל העמל שעמלתי תחת 
השמש " . בפסוקים הקדמונים הללו רשום סיפורו הנצחי של דון גזואלדו , זה 
אבא גוריו של סיציליה , שהרי " מה שהיה כבר הוא ואשר להיות כבר היה " , 
ולבסוף , הציטטה האחרונה שנכתבה כאילו הכיר קוהלת בעליל את האיכר הקשוח 
שעלה לגדולה אשלייתית ( אבל לא בדיוק " עבד כי ימלוך " ) וידע ש"אוהב כסף 
לא ישבע כסף , ומי אוהב בהמון לא תבואה גם זה הבל " . כי אמנם לא אל אסכולה 
ספרותית תלוית - זמן שייך מי שנחשב אבי האסכולה הוריסטית האיטלקית , שערכי 
האנציקלופדיות יודעים לומר עליה כי היא המקבילה האיטלקית של הנטורליזם הצרפתי 
( אבל דומני שכינויה של האסכולה וריזם " בא לאו דווקא מן המלה " לה וריטה " , 
כדברי בעלת אחרית הדבר , אלא מתוך שם העצם המופשט הקרוב למלה זו בשורשו , 
כמובן : " איל ורו " , האמת או האמיתי או הממשי ) . הוא שייך אל המסורת 
הטרגית , או האפית , של הספרות המערבית , הוא קרוב יותר אל אייסכילוס 
מאשר אל בלזק , משום שסיציליה זו שהוא מתאר היא עדיין ארץ הטרגדיה החשופה , 
היוונית , שבה חי המיתוס חיים אותנטיים , אולי המקום האחרון המיתי - אותנטי 
בעולם ( שמא גם היום ? ) . בהרצאתו מצטט פיראנדלו קטע מתוך סיפור של ורגה 
הכנוס באוסף הקודם לתוכנית המחזור בן חמשת הכרכים ש"דון גזואלדו " הוא חלקו 
השני , הסיפור " פנטסטיות " ( " פנטסטיקריה " ) מתוך ה"חיים בשדות " 
( 0881 ) . בסיפור מדריך הסופר אשה ממרום החברה האיטלקית ( מסוג הנשים 
שביניהן הסתובב ורגה בשנות ישיבתו במילאנו , שם נכתבו שני הרומאנים הגדולים 
שלו ) , בעיירת דייגים סיציליאנית , אותה העיירה העלובה שבה תתחולל עלילת 
" בני מאלאווליה " . הוא מסביר לאשה הצפונית הנדהמת אך גם המשועממת מן העוני 
הנורא שבה חוזות עיניה , את מהות חייהם של עלובי - חיים אלה , ובין השאר 
מתעכב על גורלו של עני כזה שמאס בגורלו ומבקש לחרוג מן העולם הזה ( וזה 
הקטע שמצטט פיראנדלו ) : " כאשר אחד מן האנשים הקטנים הללו מישהו החלש 
מן האחרים , הפחות זהיר מן האחרים או האנוכי מהם מבקש להינתק מאחיו , 
נפתה אחרי חיים עלומים , טובים יותר או גם מי שהעולם מסקרן אותו מדי כי 
אז בולע אותו העולם , אותו דג טורפני , אותו ואת משפחתו . . . הרי זה 
המבוא לדרמה של בני מאלאווליה , אך גם המבוא לחיי מאסטרו גזואלדו שלא הסתפק 
בחלקו , שרצה להיות " דון " , עלה כביכול במעלות החברה עד שהדג הטורפני 
של העולם בלע אותו , נוגס בו קודם לכן באכזריות . לסדר הספרים שביקש לכתוב 
התכוון ורגה לתת את השם " המנוצחים " : כל הגיבורים הללו , המבקשים לחרוג 
מעולמם ונדמה להם שהנה חרגו ובעטו בו , נטרפים על ידי הגורל , מנוצחים 
על ידיו . התבוסה מחכה לכל אחד מהם . ברור מדוע מצא פיראנדלו , קוראו 
של שופנהאור , בוורגה את רבו העיקרי בספרות , ואפילו היו האמצעים הספרותיים 
של הסופר הזקן רחוקים מאוד משלו , כשם שהיו רחוקים מאלה של שאשא . " מאסטרו 
דון גזואלדו " הוא ספר מחוספס וחזק כמו החיים , ספר שהיה וריסטי " גם 
" אלמלא שמע מחברו על הוריזם או על זולה " ( כדברי לואיגי רוסו במונוגרפיה 
שלו " ורגה " ) . ולא במקרה הוא גם ספרו של גולה , של מי שביקש גם הוא 
לחרוג מעולמו הסיצילאני הקטן , לבלות את ימיו בטרקלינים ההדורים של מילאנו 
ושל פירנצה , והגורל החזירו בעוד מועד לעיר הקטנה של קטאניה , אל עולם 
נעוריו המוגבל , העולם הקטן - גדול , עולם הטרגדיה שטופת השמש של האי היווני 
הקדמון , סיציליה . 
