כשמאיה הלפרין נאלצה לשוב זמנית לישראל וערן בעלה נותר למשך כשבועיים עם 
שלושת ילדיהם , הציע ואליד אל - דורי את עזרתו . זה היה טבעי וברור לרופא 
מעיראק , מומחה לתזונה , שידידו מישראל עשוי להזדקק לעזרתו בקניות בסופרמרקט 
או בשמרטפות לילדיו . השניים הם חלק מקבוצה של תשעה משתלמים ממדינות המזרח 
התיכון שני ישראלים , עזתי , עיראקי , מצרי , לבנונית , מרוקאי ושני 
ירדנים בתוכנית מיוחדת באוניברסיטת הרוורד , שמטרתה להגביר את ההבנה ושיתוף 
הפעולה החברתי והכלכלי בין מדינות האזור . גון אוקונור , הקרדינל הקתולי 
של ניו - יורק , תרם לפני שנים אחדות כמיליון דולר לקרן מיוחדת במסגרת בית - 
הספר למינהל ציבורי על - שם גון קנדי באוניברסיטת הרוורד . הקרן , שהחלה 
השנה בפעולותיה , הזמינה תשעה משתלמים בתחום הרפואה להכשרתם כמנהלים של 
ארגוני סעד ורפואה בארצותיהם . המשתלמים לומדים קורסים במינהל ציבורי ומאזינים 
להרצאות על מדיניות חברתית משווה , הדנה בבעיות האזור . בתום שנת הלימודים , 
הקיץ , יוענק להם תואר שני במינהל ציבורי . המארגנים קיוו כי שהותם בצוותא 
של אזרחי מדינות עוינות זו לזו תגביר את ההבנה והסובלנות במזרח התיכון . 
הד"ר ליאונרד האוזמן , מנהל המכון למדיניות כלכלית וחברתית , המפעיל את 
התוכנית , הסביר : " אנשי עסקים ומי שעוסקים במקצועות חופשיים , ובמיוחד 
ברפואה , מנסים להימצא מחוץ לפוליטיקה . זהו גם יתרונם . העובדה שאנו 
מרכזים תחת קורת - גג אחת ישראלים וערבים , הלומדים להכיר זה את זה ולהתוודע 
מתוך עניין מקצועי משותף לבעיות דומות , יכולה בסופו של דבר לקדם את השלום " . 
כדי לשמור על האיזון העדין , מונה לד"ר האוזמן , יהודי במוצאו , סגן אמריקאי 
ממוצא לבנוני , רגא כמאל . שניהם יוצאים מגדרם מהצלחת התוכנית . הציפיות 
לא היו גבוהות . " ההשפעה של הסכסוך הישראלי - ערבי והעוינות הם כה רבים " , 
הוסיף ד"ר האוזמן , " עד שלא חשבו כלל על האפשרות להיות ביחד " . יחסי - 
הגומלין החברתיים היו בדרך כלל טובים . חברי קבוצה יצאו לסיור משותף במרוקו 
והתגוררו עם משפחותיהם באותו בית - מגורים בקיימברידג . " היחסים האישיים " , 
העיד ד"ר ערן הלפרין , סגן המנהל הרפואי של בית - החולים המרכזי לעמק יזרעאל 
בעפולה , " הם בדרך - כלל חמים וטובים . היו הרבה גילויי חיבה והשתנו 
מאוד הדעות הקדומות שהיו לנו זה על זה . יש יחס של בין שווים . גיליתי 
שעמיתי ממדינות ערב הם בעלי רמה גבוהה ומפותחת , שהוכיחו הישגים אקדמיים 
גבוהים " . אך תחושות האיבה מהמזרח התיכון משפיעות גם בהרוורד הקרירה והמרוחקת . 
הפוליטיקה ניכרה כבר מההתחלה . מנהלי התוכנית ביקשו לנצל את הימצאותו של 
האלוף עמרם מצנע בשנת שבתון בהרוורד והזמינו אותו להרצאה בפני המשתלמים . 
המשתתפים הערבים התנגדו בתוקף . התנגדות עקשנית במיוחד גילה עיזאת דגאני 
ההאשמי , רוקח ירדני , בן למשפחה פלשתינית מכובדת המקורבת לארמון המלוכה 
ההאשמי . הירדני טען , וחבריו הערבים הצטרפו לדבריו , כי " הגנרל מצנע 
מסמל את אכזריות הדיכוי הישראלי בשטחים " . לכן , הודיעו , הם יחרימו את 
הופעתו . שני הישראלים ( השני הוא נחום גדליה , מנהלן בבית - חולים הדסה 
בירושלים ) לא נשארו חייבים : הם הודיעו כי בתגובה יחרימו הרצאות של מרצים 
המזוהים עם אש"ף . בן - זוגו של מצנע לחרם היה כלכלן לבנוני מאוניברסיטת 
ביירות . " כיום " , קובע הד"ר הלפרין , " אני יותר מסויג . בתחילה היתה 
אצלנו המשתלמים התלהבות ראשונית מהמגע האישי , אבל ההתלהבות פגה ורובנו 
התפכחנו . אין ספק שהמתרחש בשטחים משפיע על מהלך התוכנית . הביטוי המוחשי 
לכך היה כאשר ביקר בביתנו גמאל טארזי , הרופא מעזה . הוא אמר לנו : היום 
אני משחק עם עודד התינוק שלכם , ובעוד 71 שנים עודד יבוא לעזה עם רובה כחייל 
ישראלי . המצב בגדה ובעזה מחלחל עד לכאן , לתוכנית שנועדה להגביר את ההבנה 
בינינו , הישראלים והערבים . התחושה הכללית היא שאנחנו יושבים כאן ומדברים , 
ושם , בשטחים , נהרגים " . 
