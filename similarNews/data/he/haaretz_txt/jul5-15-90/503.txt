" התחייבות השר שרון שלא להפנות עולים חדשים להתנחלויות היא רק חצי אמת " , 
הצהיר חבר - הכנסת יוסי שריד בשבוע שעבר . " אמנם עולים לא יופנו לשם , 
אך ותיקים שייפלטו מדירותיהם בשל העלייה הגוברת ומצוקת הדיור יידחפו להתנחלויות 
במקומם . הבעיה היא לא כמה עולים יופנו לשטחים , אלא כמה דירות ייבנו שם " . 
ההצהרה של שריד עשתה לה מיד כנפיים גם בחו"ל . בכך קשר חבר - הכנסת מסיעת 
רץ את העלייה לוויכוח הפוליטי בין המחנות בישראל . בעיני שריד , השימוש 
בבעיית העלייה כחלק מן הוויכוח הזה לגיטימי , למרות שהקונגרס האמריקאי 
כבר איים , שכל סכום שיופנה ליישוב השטחים יקוצץ מן התקציב הניתן לקליטת 
עולים . האמריקאים גם חוששים שכספים שיינתנו ליישוב עולים בתוך הקו הירוק 
ישחררו כספים אחרים , ובעזרתם תתבצע ההתיישבות בשטחים . גם גורבצוב איים 
להפחית את מספר היוצאים לישראל , אם ייווכח שיש הפניית עולים לשטחים . 
האינטרס של מי שמעוניין בעלייה צריך אפוא להיות תמיכה מוחלטת בהצהרות שרון , 
שמיר ויובל נאמן , שאין הכוונה של עולים אל מעבר לקו הירוק . עתה , משעסוק 
המערך בהכרעה בין פרס לרבין ולא בהתמודדות רעיונית , נשואות עיניים רבות 
אל הקבוצות שמשמאל לו . יש בהן שמאל לא - ציוני , שבעד שלום בכל תנאי . 
ויש שמאל ציוני . לגביו , העלייה היא עיקר , כמו לגבי שאר הציונים . 
למען העלייה הוא מוכן לדחות את הוויכוח על בעיית הגבולות . לדידו , תהליך 
השלום חייב להימשך , אך בכך אין סתירה לקליטת עולים , בכל מספר שיגיעו . 
ביטא זאת בזהירות מסוימת חבר - הכנסת חיים אורון ממפ"ם , כאשר אמר בנאום 
בכנסת : " יש לעשות אבחנה בין הזכות הבלתי - מעורערת של יהודים מכל מקום 
לעלות למדינת ישראל ובין הוויכוח הפוליטי , אם העלייה תשמש או לא תשמש אחד 
הכלים במאבק על גבולותיה של המדינה , ובוויכוח בינינו לבין הפלשתינאים " . 
בצורה בהירה וחדה יותר הצהיר חבר - הכנסת עוזי ברעם , מן המחנה היוני המובהק 
במערך : היונים בנושא המדיני , המייחלים לפשרה , הם נצים בנושא העלייה " . 
דבריו אלה הם תמצית העמדה של כל השמאל הציוני . בכך שגרר את נושא העולים 
לבעיה של ההתנחלויות , עבר יוסי שריד את הקו האדום הדק , בין עמדות השמאל 
הציוני לעמדות השמאל שאינו ציוני . אין הוא רק מעמיד את הצורך בשלום מעל 
לכמיהה לעלייה , תוך משיכת תשומת לב מכוונת להתיישבות בשטחים , הנגרמת , 
לדבריו , בגלל העלייה . הוא גם חוטא לעיקרון אחר המבדיל בין שני המחנות : 
השמאל הלא - ציוני סבור שהמתנחלים הם אויב . השמאל הציוני רואה בהם כוחות 
חיוביים מעיקרם , הגם שדרכם מוטעית ואפילו מזיקה . השמאל הציוני סבור , 
שהמתיישבים בשטחים מבזבזים משאבים ומקדישים את כוחם למשימות סרק . אך הוא 
סבור שהדברים הפיכים : ברגע שיימצא הסדר מדיני יימצא פתרון גם למתנחלים . 
שריד אינו חושב כך . הוא אומר , שאילולא העולים , היו הבתים בשטחים נשארים 
ריקים , כלומר מהווים בעיה הרבה יותר קטנה . לפני שלושה שבועות אמר בנאום , 
שארה"ב חייבת לכפות על ישראל את דעתה בנושא תהליך השלום , שכן ישראל עצמה 
חלשה מכדי שתוכל להחליט . בעבר היותר רחוק אמר גם , שלמען שלום אמת הוא 
מוכן לחלוקתה מחדש של ירושלים . חברי סיעתו נאלצו להודיע שהדברים אינם משקפים 
את עמדותיה הרשמיות של רץ . אם שואף שריד להמשיך ולהימנות עם מחנה השמאל 
הציוני , ואולי אף להנהיגו , עליו לבדוק את עצמו מחדש . דרכו הנוכחית 
תוליך אותו החוצה , לעבר הרשימה המתקדמת לשלום , ליוצאי מצפן , או לקבוצה 
שולית אחרת . 
