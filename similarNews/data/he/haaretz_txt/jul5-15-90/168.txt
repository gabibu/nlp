שגרירות ארצות - הברית בישראל חידשה את הנוהל לזירוז הטיפול בהנפקת אשרות 
כניסה לאנשי עסקים ולנוסעים החייבים לטוס בדחיפות . אתמול היתה השגרירות 
בתל - אביב סגורה לקהל הרחב , בשל חג העצמאות האמריקאי . נוהל הטיפול הדחוף 
הופסק לפני כחצי שנה , לאחר שנחשפה פרשת זיוף אשרות כניסה לארצות - הברית , 
באמצעות שיתוף פעולה של עובדים בקונסוליה ועובדי ענף התיירות . באחרונה 
נוצר עומס בקשות רב על השגרירות להנפקת אשרות כניסה . בהתאם לסיכום חדש שהושג 
עם שגרירות האמריקאית בת"א , תהנה חברת הבת של התאחדות סוכני הנסיעות והתיירות 
ש . ע . ל , שירותי עזר לסוכן , מעדיפות באמצעות טיפול בנוהל דחוף להנפקת 
אשרות כניסה לארה"ב . החברה מרכזת את מסירת דרכוני הנוסעים מכל משרדי הנסיעות 
והתיירות , לקונסוליה של ארה"ב בת"א , לצורך הנפקת אשרות כניסה . לצורך 
הטיפול בנוהל המזורז , יהיה על המבקשים להציג טופס בקשה מלא לפרטיו , מכתב 
ממקום העבודה במקרה ומדובר בעובד שכיר , או מסמך של רואה חשבון במקרה 
ומדובר בעובד עצמאי , וכן תמונה עדכנית . 
