ניירובי ( ע"ר ) . שוטרים מהיחידה לפיזור מהומות של משטרת קניה הפעילו 
אתמול גז מדמיע ואלות כדי לפזר הפגנה אלימה של אלפי מפגינים אנטי - ממשלתיים . 
כתבים זרים דיווחו כי אלפי אנשים רצו רחובות בקירבת מסוף אוטובוסים בעיר 
הבירה ניירובי , כשהם מיידים אבנים באנשי ביטחון , באוטובוסים ובמכוניות 
שיטור . עדי ראייה ועיתונאים מקומיים אמרו כי מאות נפצעו כאשר מפגינים בעצרת 
ללא רשיון מחו נגד המשטר החד - מפלגתי במדינה זו שבמזרח אפריקה . לא נמסר 
על הרוגים . פצועים ללא הכרה שכבו על הכבישים ואחרים , מכוסים בדם , נמלטו 
מפני השוטרים . עוברי אורח נפצעו כאשר המון זועם תקף סקרנים שלא הצטרפו 
להפגנה . המפגינים דרשו את שחרורם של שרי הממשלה לשעבר קנת מאטיבה וצארלס 
רובייה , שניהלו מערכה כדי לבטל את המשטר החד - מפלגתי , ונעצרו ביום רביעי 
בשבוע שעבר . שני השרים הם הבולטים ביותר מבין 11 מבקרי הממשלה שנעצרו על 
פי הוראות הנשיא דניאל אראף - מוי , שהורה לפעול בתוקף נגד המצדדים במשטר 
רב - מפלגתי . 
