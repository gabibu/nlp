חילוקי דעות חריפים התגלעו בדירקטוריון הבורסה בין חברי הדירקטוריון לבין 
הסגל הבכיר , היו"ר חיים שטסל , המנכ"ל יוסי ניצני והמשנה למנכ"ל סם ברונפלד . 
חילוקי הדעות נוגעים לפעילותה של ועדת המשנה לענייני ניירות ערך של הדירקטוריון . 
בישיבת הדירקטוריון האחרונה של הבורסה הגיעו חילוקי הדעות בנושא לצעקות וויכוחים 
חריפים בין יו"ר הבורסה לבין חברים בדירקטוריון . חברי דירקטוריון טענו 
כי הסגל הבכיר של הבורסה השמיט פרטים מחומר שהוגש להם בנושא אישור תשקיף 
חברת מירומית . זאת משום שהסגל המליץ לרשום את החברה ברשימה המקבילה , 
וועדת ניירות ערך המליצה לרשום את החברה ברשימה הראשית . בדיון קודם שנערך 
בוועדת ניירות ערך בנושא הנפקת החברה , שיוצאת לראשונה לבורסה , הומלץ 
לרשום את החברה ברשימה הראשית , למרות המלצתו של הסגל , והמשנה למנכ"ל 
סם ברונפלד לרשום את החברה ברשימה המקבילה . הסגל הבכיר של הבורסה סבר כי 
למרות שהחברה עומדת בקריטריונים לרשימה הראשית , קיים חשש כי נתוני המאזן 
שהציגה עברו " שיפוץ " לקראת היציאה לבורסה . לכן , החברה תעמוד בקריטריונים 
של הון עצמי מינימלי רק לאחר הזרמת כסף תמורת הקצאה פרטית , שהותנתה ע"י 
המשקיעים ברישום החברה בבורסה . בתגובה לטענות חברי ועדת ניירות ערך , האשים 
יו"ר הבורסה חיים שטסל את חברי ועדת ניירות ערך באינטרסנטיות . לדבריו , 
סגל הבורסה יותר אובייקטיווי מחברי הוועדה . מקורות בדירקטוריון אומרים 
כי שטסל אינו מרוצה מתפקוד ועדת ניירות ערך והוא מבקש לבטלה , משום שנציגי 
החברים שיושבים בה הם אנשים מתחום ההנפקות , כמו יאיר פודים מכלל , קוטי 
גביש מבנק הפועלים , ותמי גוטליב מלאומי ושות . חברי דירקטוריון שסירבו 
להיחשף בשמם אמרו כי ראשי הבורסה מבקשים לבטל את הוועדה מאחר שבמקרה כזה 
יועבר הטיפול בהנפקות לטיפולו הבלעדי של הדירקטוריון , ושם , טוענים , 
קל יותר לשטסל וניצני להעביר המלצותיהם . שטסל אמר בתגובה כי אינו נוהג 
להגיב או למסור אינפורמציה על הנעשה בישיבות הדירקטוריון . ועדת ניירות ערך 
של הדירקטוריון היא ועדה המייעצת לדירקטוריון בנושא של רישום ניירות ערך 
למסחר . בוועדה חברים נציגי חברי הבורסה והחתמים . 
