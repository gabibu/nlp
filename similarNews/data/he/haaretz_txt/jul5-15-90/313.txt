מפקד חיל האוויר , האלוף אביהו בן - נון , העניק אמש ציון לשבח לשני טייסי 
חיל האוויר שגילו את סירת המחבלים בחוף ניצנים בחג שבועות וריתקו אותה עד 
שהגיעו כוחות נוספים . הצל"ש הוענק לאל"ם י , טייס מטוס עגור , ולרס"ן 
( מיל ) י , טייס המשנה . ההחלטה להעניק צל"ש לשני הטייסים באה בשל גילוי 
יוזמה ודבקות במשימה , כושר טיסה וכושר ניהול ברמה גבוהה במיוחד . מטוס 
" עגור " בפיקודו של אל"ם י הוזנק בחג השבועות השנה , כדי לאתר את סירת 
הפיגוע . לאחר גילויה ריתקו השניים את הסירה , ואל"ם י הודיע לכל כוחות 
הביטחון שיגיעו למקום . הריתוק היה כרוך בסכנת פגיעה מאש המחבלים , ולאור 
זאת הוחלט להעניק לשניים ציון לשבח . קצין נוסף ממערך הנ"ם של חיל האוויר 
יוזמן למפקד החיל ויקבל אף הוא תעודת הוקרה על חלקו באיתור סירת המחבלים . 
כזכור , מהתחקיר על ניסיון הפיגוע בחופי ישראל בחג השבועות , עלה כי חיל 
האוויר פעל ללא דופי בכל הפעולה הזו . 
