המגמה בכדורגל העולמי לאחר המונדיאל באיטליה תהיה שיפור מישחק הצוות ופיחות 
בהשפעת היכולת של כוכבים בודדים סבור אמנון רז , מאמן נבחרת הנוער של ישראל , 
שהתבקש לנתח מנקודת ראותו את ועידת הפיסגה שהיתה באיטליה . " אני חולק 
על הדיעה שהמונדיאל איכזב , כיוון שהיו גם מישחקים טובים . בכמות כה גדולה 
של מישחקים לא יתכן שכולם יהיו הצגות בלתי נשכחות . טבעי שיהיו מישחקים 
פחות טובים מאחרים " , קובע אמנון רז . " אני גם לא מסכים לטענות , כאילו 
הכדורגל הפך להיות יותר מדי טאקטי . טבעי שמאמן ינקוט צעדים הנראים לו , 
כדי להשיג את הניצחון . בשנים האחרונות הכדורגל הפך למדעי יותר , ועובדה 
זו הביאה את השחקנים לשיא מבחינת כושר גופני , כח ויכולת פיזית . תופעה 
זו מקשה על מלאכת החלוצים בהתמודדות עם המגינים ולכן היתה כמות כה רבה של 
פגיעות גופניות . " נכון שהמונדיאל לא הציג שיטות חדשות או חידושים אחרים , 
אך הוא חידד את המגמה שכל השחקנים עולים וכולם יורדים . לא הייתי אומר 
שלא יהיו יותר חידושים בכדורגל , אך כדאי לזכור , כי לא תמיד היו בשורות 
חדשות מידי ארבע שנים . לפעמים היו חידושים רק כל שניים או שלושה טורנירים 
של גמר הגביע העולמי . המגמה להבא תהיה לכלול בהרכב יותר שחקנים רבגוניים , 
שחקנים שיהיו מסוגלים להגן , לתקוף , לתכנן מישחק והתקפות על היריב , 
ליצור מצבי הבקעה ולהבקיע . " גרמניה זכתה בגביע העולמי בזכות מישחק הצוות , 
הסבלנות , קור הרוח , השקדנות וההתמדה . מיגוון מרשים של תכונות אלו 
הכניע התבססות על יכולת של כוכבים דוגמת ארגנטינה שהתבססה על הברקות של מארדונה 
( לא היה בשיאו ) ועוד שחקן או שניים . " המישחק של גרמניה היה שבלוני , 
התבסס על מסירות מרגל לרגל והיה חסר וירטואוזיות ומעוף . לעומת זאת אם 
שחקן כלשהו היה חסר , הדבר לא הורגש , כי תמיד היה מי שימלא את מקומו . 
" טבעי שעתה ירצו מאמנים לחקות את גרמניה ולשפר את המישחק הקבוצתי . הניסיון 
של ברזיל לשחק בשיטה אירופית לא הצליח , וכבר מדובר על האפשרות לכלול בנבחרת 
הלאומית של בראזיל רק כדורגלנים שמשחקים בברזיל . " אפריקה התקדמה מאד 
בעשר השנים האחרונות . הם עובדים ביסודיות עם מאמנים אירופים מהשורה הראשונה . 
לא אתפלא אם האפריקאים יהוו יריב שקול לצמרת העולמית כבר במונדיאל הבא בעוד 
ארבע שנים . " אינני מופתע מכשלונה של אלופת אירופה נבחרת הולנד . לפני 
כחודשיים היינו שם בהשתלמות מאמנים ושמענו על הבעיות שיש בנבחרת זו מחוץ 
למגרש . נבחרת אינה יכולה להצליח באוירה כזו , שבה לחץ של השחקנים קובע 
מי יהיה המאמן . " בעניין הלחץ העולמי לשינויים בחוקת המשחק : לא נראה 
לי שיהיו שינויים מעבר לקו האחיד בנבדל שלא יהווה עוד עבירה . אני לא חושב 
שבלי נבדל הכדורגל יהיה מעניין יותר . אך הייתי שוקל לחלק את המגרש לשלושה 
חלקים , ולהחיל את חוק הנבדל רק מהשליש האחרון . גם בעיטות ההכרעה ם - 
11 ם אינן פתרון טוב , כי כל האחריות מוטלת על כדורגלן אחד והייתי מעדיף 
הטלת מטבע . " המסקנות לגבי ישראל הן שצריך לעבוד ביסודיות החל מהגיל הצעיר . 
במוקדמות הגביע העולמי החמצנו במעט את המונדיאל ( הפסד ותיקו נגד קולומביה 
בעימות הקובע ) , אך בעתיד לא יהיה קל יותר . ההיפך נכון . בעקבות צירופינו 
לאירופה הסיכויים של ישראל להשתתף בגביע העולמי יפחתו במידה ניכרת . אך 
אנחנו חייבים להמשיך ולעבוד באופן שיטתי ולהאמין בעצמנו " . 
