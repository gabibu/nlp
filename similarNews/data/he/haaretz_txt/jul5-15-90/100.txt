ועידת המפלגה הקומוניסטית הסובייטית , המתכנסת במוסקווה , אינה תחרות של 
הגביע העולמי , ולכן ספק אם בסיומה , בעוד כשבוע , יזכה בה מישהו בניצחון 
מוחלט . ברור שלא יהיה זה שבוע קל למיכאיל גורבצוב . בשלושת ימי הסיבוב 
הראשון הופיעו הכוכבים הראשיים ולא היתה תפנית ביחסי הכוחות : מאז ועידת 
המפלגה הרוסית , בחודש שעבר , היה ברור שייצוג השמרנים יהיה חזק מכפי שציפו ; 
יחסי עוצמת מחיאות הכפיים אחרי נאומיהם של השמרנים והרדיקלים השבוע אישרו 
זאת באופן די ברור . אך גם הפתעה היתה בוועידה הביקורת החריפה של גנרל יאזוב 
ושל ולדימיר גלוצקוב על הפרסטרויקה . ניכר בעליל שזקני הצבא בועטים נגד 
הקיצוצים בתקציב הביטחון ; אך רבים הופתעו מכך שהק - ג - ב , אשר עד לפני 
חצי שנה נחשב כמצדד בפרסטרויקה בהכירו טוב מכולם את מצב המשק הסובייטי 
גם הוא מצטרף למבקרי גורבצוב . מה שאמר שר החוץ שוורדנאדזה על הוצאות הביטחון 
האסטרונומיות , מסביר גם את לחץ הרדיקלים להורדת הנטל וגם את חריפות ההתנגדות 
לכך בקרב מקבלי התקציבים . הימים הראשונים סיפקו גם גוונים חדשים וחשובים 
לתמונה הכללית : הרדיקלים והרפורמיסטים פחות חזקים בערי השדה השמרניות , 
מכפי שנטו לחשוב לאחר ניצחונותיהם במוסקווה , בלנינגראד ובערים גדולות 
אחרות ; אך ברור גם שהביורוקרטים של מנגנון המפלגה הצליחו לכפות את עצמם 
או לתמרן כדי להשיג ייצוג יותר שמרני מערי השדה , שאינו משקף את יחסי הכוחות 
האמיתיים שם . הרדיקלים אומרים עתה בגלוי שתפקידם העיקרי יהיה לשנות את 
פני הסניפים שמחוץ לערים הגדולות . הסיכויים לפילוג במפלגה קטנו : אנשי 
" המצע הדמוקרטי " הבינו שאם יפרשו ייעלמו למעשה ממפת הפוליטיקה האפקטיווית ; 
והשמרנים חוששים שלא יוכלו לשמור על כוח המפלגה בציבור אם יביאו לפרישת 
גורבצוב מתפקיד המזכ"ל ; גורבצוב מבין , שהוא עדיין אינו יכול להסתפק במנופי 
הכוח של נשיאות בריה"ם וזקוק לשתי המשרות אם ברצונו לקדם את הרפורמות . המבחן 
העיקרי יהיה בהרכב הוועד המרכזי החדש שייבחר עם סיום הוועידה . כרגע נראה 
שיהיה זה גוף עם רוב שמרני ומוקד המאבקים על קצב הפרסטרויקה בעתיד . 
