נשיא מצרים חוסני מובארק פתח אתמול בשיחותיו עם המלך פאהד בן עבד אל - עזיז 
בגדה . מובארק מבקש לגבש נוסחה ערבית - אפריקאית , לביטחון ים - סוף , 
שתושתת על " היות ישראל המאיים הבסיסי על הביטחון הלאומי הערבי בים סוף " . 
דברים אלה מסרו אמש מקורות מצריים מוסמכים , וצוטטו ע"י הכתב המצרי של 
רדיו מונטה - קארלו בקהיר . הנשיא מובארק בא אתמול לגדה לשיחות עם המלך פאהד , 
שהוגדרו כ"חשובות במיוחד " ויימשכו יומיים . עוד מסרו המקורות , כי הנשיא 
מובארק , שנטל חלק בפסגה האפריקאית באדיס - אבבה , מבקש להקים " חגורת 
ביטחון " ערבית - אפריקאית משותפת . בשיחותיו עם המלך פאהד ייבחנו צעדים 
מעשיים בעניין . עוד ידונו בהגברת הנוכחות והתפקיד הערבי באפריקה . באשר 
למזרח התיכון , מבקש הנשיא מובארק לגייס את סעודיה לפעולה משותפת לקידום 
תהליך השלום , " ולהבטחת המשך כיוון השלום של אש"ף " , וכן הפעלת לחצים 
על ממשלת ישראל , באמצעות מדינות ידידותיות , להיענות למאמצי השלום . ראש 
המטות האמריקאיים המאוחדים , הגנראל קולין בויל , אמר אמש בקהיר , כי 
המזרח התיכון לא איבד את חשיבותו האסטרטגית לגבי ארה"ב . בצאתו מפגישה עם 
הנשיא מובארק ושר ההגנה המצרי הגנראל יוסוף סברי אבו - טאלב , אמר הגנראל 
האמריקאי כי מי שחושב שההערכה מחדש של מדיניות ארה"ב באירופה תשפיע על עמדתה 
ביחס למזרח התיכון טועה . עוד אמר כי ארה"ב תמשיך לקיים את קשריה הטובים 
עם המדינות הידידותיות באזור . עיתוני דמשק הפנו אתמול ביקורת כלפי המדינות 
הערביות , על שאינן נוקטות מהלכים מעשיים נגד ארה"ב " הסוחטת את הערבים " . 
תנועת " האחים המוסלמים " בירדן קראה אתמול לבטל את פסטיבל האמנות המסורתי 
השנתי בגרש ולהכריז על חרם כללי על ארה"ב , שהיא " אויבת הערבים " . 
