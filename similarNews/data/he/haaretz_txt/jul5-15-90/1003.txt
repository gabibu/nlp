ואשינגטון ( מיוחד ל"הארץ " ) . שתי קבוצות של חוקרים מאוניברסיטאות בארה"ב 
דיווחו שלשום על פריצת - דרך רבת - חשיבות בפיענוח מחלת העצבים הקשה נוירופיברומאטוזיס 
( אן - אף ) , הידועה בכינויה " מחלת איש הפיל " . הצלחתם של שני צוותי 
החוקרים לבודד את הגן הגורם לעיוותים העצביים , נחשבת בעיני מומחים כאחד 
ההישגים החשובים ביותר בתולדות המחקר הנוירו - גנטי . המומחים אומרים , 
כי משמעות התגלית בטווח הקצר היא היכולת לאבחן במדויק את המחלה כבר בשלביה 
הראשונים . המומחים צופים שבטווח הארוך אפשר יהיה לזהות את הרכב החלבון המיוצר 
על - ידי הגן שאותר , ואת האופן שבו החלבון הזה משפיע על גדילת התאים העצביים 
( הסימפטום הבולט ביותר של המחלה ) . זיהוי שכזה עשוי לאפשר בעתיד פיתוח 
תרופה שתנטרל את פעולת הגן הגורם למחלה . עד כה , הטיפול היחיד במחלה היה 
סימטומאטי ומאוד בררני , והתבטא בסילוק הגידולים הלא - ממאירים שהמחלה גורמת , 
אם הם מאיימים על כלי דם או על איברים חיוניים . דיווחים על הצלחתן של שתי 
הקבוצות התפרסמו בסוף השבוע בשני כתבי - עת מדעיים אמריקאיים . 
