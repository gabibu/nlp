מחקר שנערך בפקולטה לרפואה בטכניון , למדידת רמת העופרת שנצברה בשיניהם 
של ישראלים כתוצאה מפליטות מזהם מסוכן זה מכלי רכב , העלה כי כמות העופרת 
הצבורה בשיני ישראלים נמוכה מזו שנמצאה אצל תושבים במדינות רבות באירופה 
ובארה"ב . החוקרים , הפרוף דב לאופר וד"ר קלרה ברקוביץ ממחלקת טבע לסת , 
במרכז הרפואי רמב"ם ומהפקולטה לרפואה , מציינים כי הממצא המצביע על צבירה 
נמוכה של עופרת בשיני ישראלים עולה לא רק מהשוואות הממצאים לאלה שנאספו במדינות 
אחרות , אלא גם מהרמה שנמצאה בבדיקות שנעשו אצל עולים חדשים בארץ . העופרת 
היא מזהם מסוכן ביותר הנפלט בתהליך שרפת דלק , בעיקר מכלי רכב . אל האדם 
מגיעה העופרת בצורה ישירה על ידי שאיפה מהאוויר , ממי שתייה , או דרך אחת 
החוליות בשרשרת המזון . מתכת זו גורמת לנזקים ברקמות רכות , ומצטברת בעיקר 
ברקמות קשות : שן ועצם . ממצאי המחקר , שעסק ב"רמת עופרת בשיני ישראלים 
כמדד לזיהום סביבתי " , מראים על עלייה ברמת עופרת צבורה עם הגיל אצל נשים 
וגברים , כאשר הרמה אצל הגברים גבוהה מזו שנמצאה אצל נשים בכל הגילאים . 
חולי אולקוס של דרכי העיכול צוברים כמויות עופרת פי חמשה ויותר מבני גילם 
שאינם סובלים מבעיות בדרכי העיכול . החוקרים מתריעים כי עם התגברות גל העלייה 
והסיכוי הסביר לתוספת במספר כלי רכב הנעים בכבישי הארץ וכן הגידול הצפוי 
בפעילות התעשייתית , קיימת סכנה לעלייה ברמת הזיהום ובנזקים לבריאות הציבור , 
כאשר אוכלוסיית חולי האולקוס מצויה ברמת הסיכון הגבוהה . יש לכן חשיבות 
רבה לשימוש בדלק נטול עופרת , אחרת נגיע לרמות זיהום בעופרת כמו באירופה 
ואמריקה . 
