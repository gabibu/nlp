יוסף ברקוביץ , קצין מילואים בדרגת סרן , נפצע באורח בינוני מיריות חיילים , 
לאחר שלא עצר במחסום צבאי ברמאללה . הוא נותח ומצבו יציב . צה"ל מינה 
קצין בודק , לחקירת נסיבות הפגיעה . בבדיקה ראשונית הוברר , כי סמוך לחצות 
הלילה בין ששי לשבת נסע הקצין לבדו במכונית אזרחית ברמאללה , סמוך למטה 
המשטרה . במקום פזורים מחסומי דוקרנים של הצבא , ואופן נסיעת הרכב דרכם 
עורר את חשד החיילים , שהורו לו לעצור . הקצין לא עצר את רכבו , והחיילים 
נקטו בנוהל מעצר חשוד : הם ירו באוויר ולעבר גלגלי הרכב , וכתוצאה מהירי 
נפגע הקצין שנהג . המכונית המשיכה בדרכה עוד כברת דרך , ועצרה באחת הסמטאות . 
ברקוביץ , שנפגע בחזהו ובגבו , הועבר על ידי אמבולנס של " הסהר האדום " 
לבית החולים הממשלתי ברמאללה , שם קיבל טיפול ראשוני . לאחר מכן הועבר 
לבית החולים הדסה עין כרם בירושלים . מצבו הוגדר אתמול בינוני יציב . מקורות 
צבאיים מסרו , כי מדובר באירוע חמור , ולא ברור מדוע לא עצר הקצין לקריאת 
החיילים במחסום . מפקדים בכירים בפיקוד המרכז תמהו מה עשה הקצין , שלבש 
מדים , בשעת לילה מאוחרת במרכז רמאללה . זו הפעם השנייה במהלך האינתיפאדה , 
שחייל נורה בטעות על ידי חיילי צה"ל . המקרה הראשון אירע בעזה , בחודשים 
הראשונים של האינתיפאדה . בדו"ח על נוהלי פתיחה באש , שמפרסם היום ארגון 
" בצלם " , נאמר כי על פי ההוראות מותר לחיילים לפתוח באש על רכב חשוד , 
הפורץ מחסומים , כאשר יש חשד סביר שפריצת המחסום קשורה לביצוע עבירה על 
ידי גורמים עויינים , שיכולה לסכן את ביטחון האזור . על פי הנוהלים , 
אסור לפתוח באש לעבר רכב חשוד , אלא כאמצעי אחרון לעצירתו ולאחר שנכשלו 
כל האמצעים האחרים . יש להימנע מפתיחה באש לעבר רכב חשוד , אם קיים חשש 
לפגיעה בבני אדם או ברכוש סמוכים . אסור לפתוח באש לעבר רכב שאינו מציית 
לפקודה לעצור , אלא אם כן המחסום מוצב במקום בולט , מואר בלילה , ולפניו 
מוצבים שלטים ברורים , כך שכל נהג יכול להבחין בו ממרחק שיאפשר לו להאט 
ולעצור . 
