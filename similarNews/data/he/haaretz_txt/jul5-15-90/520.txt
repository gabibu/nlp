" מוכרחים לשנות את שיטת לימוד הנהיגה של נהגים צעירים ולחייב את בתי הספר 
להעמיק ולהרחיב את תוכנית הלימודים של הנהג הצעיר " , אמר יו"ר המועצה הלאומית 
למניעת תאונות , השופט דב לוין , בישיבת חירום שקיימה אתמול המועצה לאחר 
תאונות הדרכים הקטלניות שאירעו בסוף שבוע זה . השופט לוין פנה בקריאה לציבור 
הנהגים , ובעיקר לנהגים הצעירים , ואמר : " האסונות יכולים להיות מחר 
גם האסונות של כל אחד מכם , אם לא תיעצר ההשתוללות בכבישים והפרת חוקי התנועה " . 
השופט לוין הודיע , כי יהיה מוכן להופיע בפני הממשלה ולהעלות הצעות להגברת 
הבטיחות בדרכים , בדיון שעומדת הממשלה לקיים בישיבתה בשבוע הבא . 
