ראש מנהל התעופה האזרחית במשרד התחבורה , שי שוהמי , הכחיש את פרסום הדברים 
שיוחסו בסוף השבוע לעמיתו מיוגוסלוויה , ד"ר מירקו איבקוביץ , על - ידי 
נציגות חברת התעופה גאט בישראל , שלפיהם " ממשלת ישראל הסכימה לחרוג ממדיניותה 
ולאפשר לשתי חברות התעופה היוגוסלוויות גאט ואדריאה , לטוס לישראל " , בעוד 
שלגבי יתר המדינות מאפשרת ישראל רק למוביל אחד לטוס לישראל . אמש אמר ראש 
מנהל התעופה האזרחית כי בהסכם החדש שנחתם בראשי תיבות בסוף השבוע בין נציגי 
שתי המדינות , נקבע מפורשות , כי רק חברת תעופה לאומית אחת מכל מדינה תוכל 
להפעיל את הטיסות הסדירות . לדברי שוהמי , בהתאם להסדר הקיים מפעילה היום 
חברת אדריאה את הטיסות מיוגוסלוויה לישראל ובחזרה וחברת אל - על את הטיסות 
מישראל ליוגוסלוויה ובחזרה . חברת אדריאה תמשיך , בהתאם להסכם התעופה החדש , 
לטוס לישראל עד אישרור הסכם התעופה בין שתי הממשלות . לאחר מכן תחליט , 
לדבריו , איזה מוביל אווירי של יוגוסלוויה יטוס לישראל , וממשלת ישראל 
תכבד החלטה זו . אך כאמור מדובר במוביל אחד מכל מדינה . 
