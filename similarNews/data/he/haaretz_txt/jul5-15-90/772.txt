ח"ך יאיר צבן ( מפ"ם ) פנה למבקרת המדינה בתביעה לנהל חקירה יסודית במחדלים 
חמורים של הנהלת " תדיראן " בתחום הבטחת בריאותם של עובדים רבים במפעל 
הסוללות שבבעלותה בעקרון . בפנייה למבקרת המדינה מציין צבן , כי נפגש לפני 
ימים אחדים עם עשרות עובדים מהמפעל , שנחשפו לחומרים רעילים , בעיקר לקדמיום 
ולניקל , בעת עבודתם . " נפגשתי עם נשים וגברים הסובלים מהרעלות , שגרמו 
לתופעות קשות של אלרגיה , דלקות מוגלתיות באזורים שונים של הגוף ובפה ופגיעות 
במערכת העצבים " . צבן מציין , כי בשנים האחרונות חלו מספר עובדים בסרטן 
ומומחים שונים מצביעים על החשיפה לניקל וקדמיום כגורמים לכך . כן אמר , 
כי הגיעו לידיו עדויות על הזנחה בהגנה על בריאות העובדים מצד הנהלת המפעל , 
הפיקוח על העבודה במשרד העבודה והרווחה והמחלקה לרפואה תעסוקתית של קופ"ח . 
צבן מצביע על עדויות שונות , לפיהן קיים חשש לכאורה , כי ממצאי בדיקות 
הוסתרו מהעובדים , וכי עובדים שבבדיקות הדם והשתן שלהם נמצאו שיעורים גבוהים 
של ניקל לא קיבלו את הטיפול הדרוש . במקביל לפנייה למבקרת המדינה תובע הח"ך 
משר העבודה והרווחה לבדוק את מחדלי הפיקוח על העבודה ולהעמיד לדין פלילי 
את כל האחראים לעבירות על פקודת הבטיחות בעבודה . דובר תדיראן דחה אמש את 
טענותיו של צבן ואמר , כי ההנהלה לא הזניחה ולא העלימה שום מידע מן העובדים 
המועסקים בקווי הייצור של מפעל הסוללות . הדובר ציין , כי בשנתיים האחרונות 
השקיעה תדיראן שני מיליון דולר בהגברת הפיקוח על קווי ייצור , על - פי סטנדרטים 
מחמירים , שנקבעו על - ידי פקחי משרד העבודה והרווחה . לדבריו , כל העובדים 
בקווי הייצור נמצאים בפיקוח קפדני ועוברים בדיקות לגילוי הרעלות . עובד 
שלגביו קיים חשש לספיגת קדמיום מועבר מיד מקווי הייצור , על - פי הנחיות 
הרופא התעשייתי במפעל . בהנהלת תדיראן מדגישים , כי לא ידוע על שום עובד 
שנפגע בשל הרעלת קדמיום . 
