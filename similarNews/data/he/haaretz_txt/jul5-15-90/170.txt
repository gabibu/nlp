בתחילת חודש אפריל הסכים קנת קאונדה , נשיא זאמביה זה 62 שנה , להעניק 
לי ראיון . במהלך ההמתנה , בחדר הקבלה גדול הממדים בבית הנשיא , על רקע 
כרי דשא ומסלול גולף , ביקשתי רשות לצלם מה שמכנים " צילומי אווירה " . 
ברוב המקומות זו משאלה פורמלית מעיקרה , הנענית כלאחר יד . אבל עוזרת 
הנשיא , בעלת תואר דוקטור מאוניברסיטה אמריקאית , סירבה לבקשה . בקול 
רך היא אמרה : " אי אפשר . הבית הזה , אתה הרי יודע , הוא המטרה מס 
1 " . זאמביה אינה עומדת במצב מלחמה . חלפו הימים שבהם הופיעו ברחובותיה 
באישון לילה אנשי קומנדו מרודזיה הלבנה . גם דרום אפריקה שוב אינה מחפשת 
לוחמים של " הקונגרס האפריקאי הלאומי " בלוסאקה . כיום הם מתארחים לעיני 
מצלמות הטלוויזיה בבית הממשלה בקייפטאון . מדוע מאמינה אפוא עוזרת הנשיא , 
כי בית המידות הקולוניאלי של קאונדה הוא " המטרה מס 1 " ? מי בדיוק מתבוננים 
בו דרך הכוונת ? שלושה חודשים ופחות אחרי הראיון באה גם התשובה . בשבת 
שעברה , בשעה 3 לפנות בוקר , השתלט סגן של צבא זאמביה על תחנת השידור הממלכתית , 
והודיע על סילוק קאונדה . שלוש שעות ארכה " ההפיכה הצבאית " . השמועה התפשטה 
חרף השעה המוקדמת , ומאות זאמבים חגגו ברחובות . איש לא חגג את ההודעה 
על דיכוי " ההפיכה " . 42 שעות לפני הניסיון השלומיאלי הזה שיגר קאונדה את 
כוחות הביטחון שלו אל הקאמפוס של אוניברסיטת לוסאקה . ב4 לפנות בוקר העירו 
השוטרים את הסטודנטים , גירשו אותם מן המעונות , ונעלו את שערי האוניברסיטה . 
בהפגנות השתתפו סטודנטים ופועלים , והן התפשטו ממרכז עיר הבירה אל שכונות 
העוני שבעיבוריה . כוחות הביטחון הרגו לפחות 32 בני אדם , ומקורות לא רשמיים 
בלוסאקה מדברים על 03 . על פי אחד הדיווחים , עמדו כמה מן הסטודנטים המגורשים 
בשערי האוניברסיטה , והניפו את השלט " קאונדה רוצח ילדים " . הרבה אירוניה 
מרה היתה במאורעות האלה . קאונדה , שרק ארבעה נשיאים בעולם שולטים בארצותיהם 
יותר זמן ממנו , היה בשנות ה06 נביא של תורת " הומאניזם " אפריקאית : 
תערובת של סוציאליזם , נצרות ומסורות שבטיות . בביוגרפיה שלו מסופר , 
כי כאשר שמע , ב6691 , על רצח הנדריק פרוורד , אבי האפרטהייד בדרום אפריקה , 
כרע מיד על ברכיו , והתפלל . בראיון אתו , בתחילת אפריל , הוכיח קאונדה 
את ישראל על כך שהיא הורגת ילדים , ומעוללת לפלשתינאים מה שעוללו הנאצים 
ליהודים . אבל כאשר התחילה האינתיפאדה הפרטית שלו , שיסה הנשיא את כוחות 
הביטחון שלו באזרחים . " כאן לא ימשלו סכינאים " , הכריז . צליל המלים 
האלה דומה להפליא לנאום האחרון של ניקולאי צאושסקו , בחזית ארמונו בבוקארשט , 
בדצמבר 9891 . " בריונים " , קרא העריץ הרומני לרבבות שהפגינו , בסכנת 
נפשות , ברחובות עיר המחוז טימישוארה . רוח הרפאים של צאושסקו היא המתדפקת 
עכשיו על דלתותיהם של בני דמותו האפריקאים . נפילת צאושסקו יותר מכל מאורע 
אחר בשנים האחרונות , הרבה יותר מגורבצוב ומלך ואלנסה היא מקור ההשראה 
העיקרי של דמוקרטים ושל ליברלים באפריקה ב0991 . " פרסטרויקה " היתה רעיון 
מופשט מדי . המראה של אותוקראט כל - יכול נופל בהתקוממות עממית הצית את 
דמיונם של מיליונים באפריקה , והזכיר לאותוקראטים שאין הם , בסופו של דבר , 
כל יכולים . אופואט בואני בחוף השנהב , בונגו בגאבון , מובוטו בזאיר , 
ועכשיו גם קאונדה בזאמביה מרגישים את נשיפותיו של צאושסקו בעורפם . כיאה 
לאותוקראט שכוחו השכיח ממנו את הצורך להבחין בין עצמו ובין המדינה , ייעד 
קאונדה את ה62 באפריל , יום הולדתו ה66 , להודעה על כוונתו לערוך משאל - 
עם בזאמביה על גורל המדינה החד - מפלגתית אחת ההמצאות המסואבות ביותר של 
אפריקה : ראשיתה באמונה , שרב - מפלגתיות היא הזמנה לפיצול שבטי ; וסופה 
בשחיתות עצומת ממדים , בהידרדרות כלכלית , ובשלטון של אליטה זעירה ורבת 
פריווילגיות על אוכלוסייה מרוששת ומורעבת . תיכף להודעת משאל העם טרח קאונדה 
להודיע , כי הוא מוסיף לראות ברב - מפלגתיות רעיון מאוס , ובדעתו להיאבק 
בו . יתר על כן , הוא סירב להודיע מתי ייערך המשאל . רק אחרי שהרגו חייליו 
עשרות בני אדם במרכז לוסאקה , נקב קאונדה בתאריך : 71 באוקטובר . ההתפרעויות 
בלוסאקה לא היו קשורות במשאל העם , אלא בעלייה המסחררת של מחירי המילימיל , 
דייסת התירס המעוכה , שהיא המזון הבסיסי של הזאמבים . אבל מהומות מזון 
כאלה התרחשו גם ב6891 , ללא המשך פוליטי . הפעם השתנו כנראה כללי המשחק . 
משאל - העם על רב - מפלגתיות היה יכול מלכתחילה להיות רק התייעצות לאומית 
על שאלות מוסדיות וחוקתיות . עכשיו הוא עומד להיות הצבעת אמון על עצם נשיאותו 
של קאונדה . הסגן המשולהב בתחנת הרדיו , ביום שבת , הזכיר לזאמביה , 
כי עד 71 באוקטובר יזרמו עוד מים רבים בנהר הזאמבזי , וייתכן מאד שאת התסריט 
לסוף עידן קאונדה לא יורשה הנשיא המזדקן לכתוב בעצמו . 
