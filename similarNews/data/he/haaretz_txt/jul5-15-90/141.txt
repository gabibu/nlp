בשנות הששים הופקה בבריטניה סידרת קומדיות עממיות ופופולאריות ביותר , שכולן 
נקראו ואצלנו " סמוך על . . . " : " סמוך על הסארגנט " , " סמוך על 
השוטר " ואפילו , " סמוך על לשכת העבודה " . אינני זוכר אם היה ביניהן 
סרט שנקרא " סמוך על הנזירה " , אולם , אם לא היה , הרי בא סרט זה כדי 
להשלים את החסר . ההומור הבריטי אינו עניין מצחיק אלא עניין מורכב ביותר . 
אינני מכיר עוד הומור לאומי , שהקשת הקומית שלו נעה בין קטבים כה קיצוניים : 
מהשנינות המילולית של גורג ברנארד שו ונואל קאוורד , ועד לבני היל . 
בקוטב האחד מתהדרים במורכבותה ובאלגאנטיות של השפה האנגלית , ובשני , חורצים 
לשון , מתפלשים בבוץ , מפשילים מכנסיים . זהו הומור פיזי , עממי וולגרי 
במכוון : הקומיקאים הבריטים האלה הם כמו מבוגרים שרוצים להיות ילדים רעים , 
ונהנים מתגובתנו הנבוכה להשתוללותם חסרת הרסן . יכול להיות שזו התגובה 
הקומית הנכונה בחברה שבה כל כך הרבה מודחק , וכל כך הרבה פועל על גבול הפרוורטי . 
צריך סבלנות מרובה כדי להנות מהומור זה ולא תמיד יש לי . גונתן לין , 
שכתב את התסריט וביים את הסרט , מוכר לנו כיוצר סדרות הטלוויזיה המעולות 
" כן , אדוני השר " ו"כן , אדוני ראש הממשלה " . הפעם הוא עומד בדרישות 
רק ברגעים בודדים ; הסרט הוא ניסיון ליצור קומדיה בריטית , על פי מיטב 
המסורת של קומדיות אלו , אולם העממיות בו מחושבת מדי , נעדרת תנופה של 
ממש , ולפיכך היא מצחיקה רק בתיאוריה ולא למעשה . עולמן הסגור של נזירות , 
ולבושן המשמש כהסוואה , ומסתיר , לכאורה , את נשיותן , שימשו כמקור 
השראה ליוצרי קומדיות רבות . רק לפני שבועות אחדים הוקרן אצלינו " אנו 
לא מלאכים " , שהשתמש בעיקרון קומי זה . שם היה לנו עסק עם נזירים דווקא , 
אבל זה לא ממש משנה . ההפרדה המינית המוחלטת המתקיימת בעולם זה רק מדגישה 
את העובדה שהזהות המינית מטושטשת בו . טשטוש זה מעניק למציאות זו את היסוד 
הקרניבלי ההכרחי כל כך לקומדיות , ועליו מבסס לין את סרטו . את התחבולה 
המשומשת של גברים המתחפשים לנשים הבריטים אוהבים במיוחד . אולם , אין עוד 
עם שהקומיקאים שלו מחליפים את זהותם המינית בקלות ובנינוחות וכמעט ללא מבוכה 
כלל . גברים שמתחפשים לנזירות זה כמעט היפוך על היפוך : הזהות המינית מתחלפת 
כדי להוכיח שבעצם אין הבדל . כדי לבצע זאת יש צורך בשנינות ובחריפות קומית 
מרובה , ואלו חסרות ליוצרי סרט זה . את הסיטואציה הבסיסית של סרטם הם 
נוטלים ללא בושה , וללא ניסיון להסתיר , מ"חמים וטעים " הקלאסי של בילי 
ויילדר . בריאן וצארלי ( אריק איידל ורובי קולטריין ) הם שני שודדים קטנים , 
שרוצים לפרוש מעולם הפשע המאורגן . לפיכך , הם מחליטים לברוח עם שלל השוד 
האחרון שבו היו מעורבים . כשתוכניתם עולה על שרטון , הם מוצאים , יחד 
עם הכסף הרב , מחסה במנזר שכונתי . הם מתחזים לנזירות , ועושים כל שביכולתם 
כדי להימלט מידי הגנגסטרים שדולקים בעקבותיהם . את מקומה של מרילין מונרו , 
בסרט ההוא , תופשת קאמיל קודורי , המגלמת מלצרית קצרת ראייה , נערתו 
של אחד מהם , שחודרת בעקבותיהם למנזר . זו הסיטואציה כולה , וכדי שתהיה 
מצחיקה באמת צריך הרבה דמיון והרבה הברקות ואלה חסרים בסרט זה כמעט לחלוטין . 
לין ושותפיו מתעלמים מאיזושהי אמינות , וזה בסדר כל עוד היא מוחלפת בחזון 
קומי אחר . אולם , הסרט מעביר תחושה של רשלנות קומית יותר מאשר תחושה של 
הבנה לגבי מהות החומרים המשמשים יסוד לקומדיה . קומדיות מסוג זה , כדי 
שיצליחו , חייבות להעביר תחושה של הנאה מוחלטת . אולם , " נזירות ממין 
זכר " מתנהל בכבדות , כמין טיוטה של קומדיה , ולא כדבר עצמו . נדמה שיוצרי 
הסרט סברו שחומריו יעבדו בזכות עצמם , ואין זה כך . הסרט ושחקניו נעדרי 
חן , ולפיכך איננו נהנים , לא מרגעי העורמה ולא מסצינות המבוכה . " נזירות 
ממין זכר " חסר את התמימות המלווה ברשעות , שאיפיינו את הקומדיות הבריטיות 
של פעם , והעניקו להן את הניחוח המסוים שלהן . לפיכך הוא נופל על פניו 
וזה לא מצחיק . 
