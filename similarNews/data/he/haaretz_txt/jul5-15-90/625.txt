רבים במנגנון החוץ של ארצות - הברית עוקבים בימים אלה אחר ההתפתחויות במרכז 
מפלגת העבודה הישראלית במידה לא פחותה של תשומת לב מזו שהם מקדישים להתבטאויות 
ולמעשים של חברי ממשלת הליכוד . דעה רווחת מאוד בקרב מעצבי המדיניות המזרח - 
תיכונית בממשל היא , כי בתנאים הפוליטיים הקיימים בישראל , רק ממשלה שבה 
יצחק רבין יהיה הכוח הדומיננטי תוכל להיכנס ברצינות לתהליך מדיני הכרוך בוויתורים 
טריטוריאליים . הציפיות מממשלתו של יצחק שמיר נמוכות מאוד . השבועות האחרונים 
היו רצופים התבטאויות דרמטיות של ראשי הממשל האמריקאי ביחס למדיניות המזרח - 
תיכונית שלהם . מגבלת " הערפל הקונסטרוקטיווי " , שמחלקת המדינה גזרה על 
עצמה במשך זמן רב , הוסרה . לא עוד מדיניות של אי - בהירות הצהרתית , 
לצורך הותרת שוליים רחבים ככל האפשר של תמרן מדיני . עכשיו , כאשר הסבלנות 
האמריקאית הולכת וכלה , נדרשת ממשלת ישראל להגדיר את רוחב השוליים שהיא 
מוכנה לתמרן בהם . מעטים בממשל מצפים להפתעות . " קשה להאמין שממשלה שיצחק 
שמיר היא הסמן השמאלי והיא תעשה את שממשלת האחדות לא הצליחה לעשות " , אמר 
דיפלומט אמריקאי העוסק בענייני המזרח התיכון . הממשל הבהיר אפוא היטב מהי 
התשובה שהוא מצפה לשמוע מממשלת ישראל , וכיצד בדעתו לקדם את התהליך , אם 
ישמע את ה"הן " הנכסף . הוגדרו היטב העקרונות שעליהם יתבסס המשא ומתן , 
ואף הובטח לתת ביטחונות בכתב , שישראל לא תמצא את עצמה נאלצת לדבר עם אש"ף . 
פקידי הממשל מעדיפים עדיין לשמור על ערפל הצהרתי בכל הנוגע לצעדים שהם מתכוונים 
לנקוט אם התהליך הנוכחי ייכשל . אם כן , למה בדיוק מתכוון הנשיא בוש כאשר 
הוא אומר : " אם ניחסם חסימה מוחלטת ( במהלך שלנו ) לפי גישת בייקר ( 
. . . ) נלך בחזרה ללוח השרטוט , מכיוון שאיננו מתכוונים לשבת פה ולא 
לעשות מאומה " . אחד הפירושים לאמירה הזאת , ולאמירות אחרות של בכירים במנגנון 
החוץ האמריקאי , היה כי הדברים רומזים לכך שהממשל ישקול תמיכה באופציה של 
ועידה בין - לאומית . לפי עדויות של עיתונאים ושל גורמים פרו - ישראלים 
בוואשינגטון , הממשל דאג להדליף רמיזות ברוח של איום כזה לכמה עיתונאים 
ולאישים בעלי קרבה לישראל . אך דיפלומטים אמריקאים וישראלים בכירים , כמו 
גם פרשנים מדיניים בוואשינגטון , אינם סבורים שמדובר באיום רציני . הממשל 
האמריקאי מודע לכך שתוכנית בייקר היא קצה הגבול של יכולת התמרן המדינית הפלשתינית , 
וקצה הגבול של יכולת הוויתורים המדיניים של ממשלת מרכז - ימין ישראלית . 
משום כך , מעצבי המדיניות בממשל לא יסתכנו כרגע בהצגת רכיב שהצד הישראלי 
מסתייג ממנו במידה רבה כל - כך . עם זאת , אין כל סיכון בהפעלת איומים 
מרומזים על ממשלת שמיר : הרוב המכריע בקונגרס , ובתוכו רבים מאלה המוגדרים 
" ידידי ישראל " , תומכים בגישתו של בייקר , ואולי גם בסגנון הנרגן שלו . 
יעידו על כך כמה מן הפעילים והשתדלנים הפרו - ישראלים הנמרצים ביותר בקונגרס . 
" מלאי הרצון הטוב על גבעת הקפיטול הולך ואוזל " , אמר אחד מהם . " האשראי 
המוסרי ויתרון האמינות של ישראל עומדים בסכנה " , אמר אחר . אנשים אלה ורבים 
אחרים יוכלו להעיד גם על השחיקה בתמיכה של הקהילה היהודית ושל הארגונים 
היהודיים בממשלת הימין . השבועון הפוליטי היוקרתי " נשנל גרנאל " פירסם 
בשבוע שעבר כתבת תחקיר גדולה על הכרסום בתמיכתה של יהדות אמריקה בישראל . 
הציטוט החשוב ביותר בכתבה היה של חבר הקונגרס היהודי הווארד ברמן , מתומכיה 
הנאמנים ביותר של ישראל , שאמר : " כבר לא חל העיקרון הכמעט דתי הזה , 
שלפיו אסור אף פעם לומר דברי ביקורת פומביים על ישראל . אינני חושב שהביקורת 
הזאת משקפת הפניית עורף לישראל . היא תולדה של אהבה לישראל ; כמו להגיד : 
כיצד מישהו שאני כל - כך דואג לו יכול לעשות מה שהוא עושה " ? גיימס בייקר 
ילחץ את ממשלת שמיר עד שיזוז משהו , או עד שיימאס לו , הסביר פקיד במנגנון 
החוץ האמריקאי , בשיחה שלא לציטוט . אם לא תהיה תזוזה , והצמד בוש - בייקר 
יתייגע מן העיקשות הישראלית , סביר שהם יבהירו כי ממשלת ישראל היא האשמה 
בכישלון הזמני של מאמציהם , וימתינו עד שייווצרו תנאים מדיניים נוחים יותר 
לקידום התהליך באזור . תנאים נוחים יותר , הסביר הפקיד , יכולים להיות 
תולדה של גישה מדינית חדשה , שמקורה בממשל האמריקאי , או תולדה של ממשלה 
חדשה בישראל , שהגורם הדומיננטי בה יהיה יותר פרגמטי , וייהנה מחופש תמרן 
מדיני רב יותר מאשר יצחק שמיר . רבים בממשל מצביעים על יצחק רבין , אמר . 
