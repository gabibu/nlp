בילדותי ובנעורי התגוררנו , הורי ואני , בבית דו - משפחתי בשיכון הוותיקים 
ברמת - גן , בשכנות צמודה לשושנה ויעקב חורגין ( חמוטל בר - יוסף השמיטה 
באחרית - דבר שלה את העובדה , שאחרי תל - אביב עברו בני הזוג חורגין לגור 
ברמת - גן ) . הם היו ידידים קרובים של הורי , ואולי משום שהיו חשוכי 
ילדים נהגו בי כבת לכל דבר . אבל עד שלא קראתי את הספר הזה , לא הערכתי 
את חורגין כסופר והתייחסתי לספריו כלאחר - יד . לימים נותק הקשר בינינו 
ולא ביקרתי אותו בשנות זקנותו , לאחר מות אישתו האהובה . עכשיו , במאוחר , 
אני מגלה כמה טעיתי בהערכתי . הצדק עם חמוטל בר - יוסף , הטוענת באחרית - 
דבר שהביקורת ראתה את חורגין כסופר ילדים ונוער . רבים מאתנו גדלו על " הקנאים 
הצעירים " , שבאחרונה יצא לאור בהוצאה מחודשת . הוא היה עורכו של " הבוקר 
לילדים " . כתיבתו למבוגרים לא זכתה להערכה , עד שנגאלה הודות לפרופסור גרשון 
שקד ולחמוטל בר - יוסף . רק לאחר מותו , בפברואר 09 , הוא זכה להערכה 
כללית . אין ספק שהשתייכותו של חורגין על מחנה הימין היתה בעוכריו , גם 
אם היה זה ימין מתון , הציונים הכלליים , ואולי אהדה לחרות . בר - יוסף 
טוענת , שלא היתה כאן צנזורה מודעת . אבל חורגין היה איש עדין - נפש , 
מצטנע , נעים - הליכות , חי בשוליים . הוא לא השתייך לשום קליקה ספרותית , 
גם לא ידע לעמוד על שלו . אני נוטה להסכים עם בר - יוסף , שההתעלמות מחורגין 
קשורה בתפיסת עולמו הספרותית . הוא היה אנטי - נרקיסיסט , כאדם וכסופר . 
אבל אבחנתה עמוקה יותר : חורגין קרוב לברנר , לראובני וליהושע בר - יוסף 
יותר משהוא קרוב לבורלא ולשמי בתפיסתו את היישוב היהודי בארץ ישראל , ובמיוחד 
בראייתו את הערבים והמזרח . מכאן נובעות הנחות היסוד שלו לגבי ההתנהגות 
האנושית . בסיפורים שבקובץ זה מתגלה חורגין כיוצא - דופן בין הסופרים הארץ - 
ישראלים , שנלכדו בקסמי המזרח ובקסמים האפלים - החושניים של הנשים הערביות . 
שלא כמשה סמילנסקי , חורגין אינו רומנטיקן . כתיבתו נקייה מהשתפכות הנפש . 
הנשים הערביות מעוררות אמנם את יצריו של המספר הצעיר , ותיאוריו חושניים , 
ציוריים , גדושי צבעים וריחות . אבל הוא גם מסתכל מן הצד , מדווח ומתעד , 
כמו בנובלה המעולה והמרגשת " בין הרי אפרים " , שקוראים אותה בנשימה אחת . 
אין לו לחורגין אשליות : " בעולם זה של תום ועורמה , כל המקדים להסתגל 
הרי זה משובח . העמדת - הפנים מגיעה כאן לווירטואוזיות דיפלומטית , שלא 
ייבושו בה מדינאים עתירי שם ופרסום . הכלל הוא : משקר לך איש שיחך בפניך 
אל נא תתרגש ביותר . אתה חייך לעומתו בידידות . הנע ראשך לאות - הסכמה . 
קרא קריאות תימהון או התפעלות בשעת הצורך , ושלם לו בשקרים משלך " . סיפוריו 
עומדים בסימן יצרית אפלה . הוא מיטיב לבחון את מניעיהם הפסיכולוגיים של 
נשים וגברים , את מצבי רוחם המתחלפים במהירות . כמסתכל מן הצד אין הוא 
שם עצמו שופט , וכמספר אינו דמות מנוכרת , אלא חלק מהעלילה . " הייתי 
בעיני כיצור - כפול , גם משחק במחזה וגם צופה סקרן בגוף אחד " . המספר משמש 
מעין קטליזטור לנשים ולגברים , החולמים " חלומות אסורים שכולם חטא וחמדה , 
ויראת סתר מפני התגשמותם . חלומות פרוצים ונועזים , דווקא משום שביחד 
עם השיכרון , נשאו בקרבם את הוודאות הגמורה שלא יבואו לעולם " . הנשים והגברים 
האלה משלמים את מחיר החלומות , כמו הנערה זיין ב"בין הרי אפרים " . זוהי 
דמות מקסימה ומרתקת של ילדה - נערה יפהפיה וחידתית , " שאין להביא במסגרת 
של תוכנית קבועה את שגעונותיה , כשם שאין לתכנן קפריזות של איתני הטבע וקצבן 
הסמוי " . הטבע הראשוני שולט בסיפורים . המוות , שחורגין מרבה לעסוק בו , 
ולעומתו הארוס , דחף החיים . המזרח , בעיני חורגין , אינו עולם סגור , 
מסתורי ואקזוטי , . הוא חלק מהווייתו הארץ - ישראלית . בצדק מציינת בר - 
יוסף , שיצירתו של חורגין אינה מכירה את החלוציות הארץ - ישראלית , ובכך 
הוא נבדל מעמיתיו . יש כאן סתירה מעניינת , שהרי חורגין היה יהודי בעל 
הכרה לאומית עמוקה . הוא לא גילה את המזרח , כאחרים שהגיעו לכאן מרחוק 
ולא הפכו לחלק ממנו . כיליד הארץ ( נוה - צדק ) , המזרח לא היה זר לו . 
" והאנושי כאבסורד מעורר השתאות פיוטי , מכוער , טיפשי , מצחיק ונוגע 
ללב " . בר - יוסף מציינת , שלפי חורגין , הפרימטיוויות היא האנושיות האמיתית . 
הוא אינו דן את הפרימטיוויות , אלא מתבונן בה בסקרנות . הוא מנסה להבין 
את מניעיה והכוחות האצורים בה . הוא אפילו משתעשע בה . מכאן נובעת , אולי , 
הגישה הגרוטסקית - הומוריסטית שלו . בר - יוסף טוענת שחורגין ראוי לכתר 
ההומור בספרות העברית , שטיפחה יותר את האירוניה והסאטירה . לצערי , איני 
מצליחה להבחין בכך . עינו החדה והבוחנת רואה ומתארת נפלא את נופי הארץ . 
הכנרת : " שבת , השמש שקעה . ראשי ההרים מאדימים . הכנרת הוציאה מגנזיה 
איזו שמלת אטלס מבריקה , ורודה , מימי סבתא ותתקשט בה . השמלה רחבה , 
שוליה הארוכים מסתרחים על ההרים , בלתי - מודרנית . ולא אכפת לה " . נופי 
הרי אפרים : " לא אימת כליה אחת כבר עברה על הנוף הזה . תוך כדי שיטוט 
מתנערים בזיכרון פסוקי תנ"ך על שיכורי אפרים , ולתוך הלך - הרוח הרומנטי 
הזה מציץ מבין סלעים ראשה המרטט של ארנבת נפחדת , מתפתל מבוהל מסתר שיחים 
דרבן אפור , שקוציו סמורים לאחוריו . במרום חגים נצים ללא הגה . והנה 
אלה עתיקה מאובקת , ובצלה שיירי גללים ואבנים חרוכות . אולי מקדש אל לפנים . 
ומנגד תאנה שגזעה עשוי קפלים - קפלים , והיא חונטת את פגיה ברחש מאושר 
ומפיצה למרחוק את ריחה המיוחד " . תגלית מאוחרת ומומלצת . 
