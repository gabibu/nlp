בואנוס איירס ( ע"ר ) . נשיא ארגנטינה קארלוס מנם , מתח אחרי מישחק הגמר 
ביקורת קשה על השיפוט . " מוטב שישאר בתחום הרפואה ולא ימשיך להרוס את 
הספורט " , אמר מנם , בהתייחסו לשופט הכדורגל המכסיקאי , אדגארדו קודסאל , 
שהוא גניקולוג במקצועו . בשיחה עם כתבים , לאחר שעקב אחר המישחק בקאזה 
רוזאדה ( הבית הורוד בית הממשלה ) אמר מנם הנחשב ל"משוגע " על מישחק 
הכדורגל : " זה הרגע שמעתי , כי מאמן נבחרת גרמניה בקנבאואר , אמר כי 
לא היתה עבירה וכי מה שאירע מטיל צל על אליפות העולם . כמה מצער הדבר שהשופט , 
בהחלטה על בעיטת עונשין , חרץ את גורל ההתמודדות לטובת גרמניה " . הנשיא 
מנם אמר עוד , כי צריך היה להעניק בעיטת עונשין לטובת ארגנטינה , בגלל 
עבירה נגד החלוץ דניאל קלדרון . נשיא ארגנטינה גם חלק על הרחקתו מהמיגרש 
של פדרו מונזון , במחצית השניה . " צריך היה לתת לו כרטיס צהוב ולא כרטיס 
אדום בו במקום " , אמר הנשיא מנם . אוהדי נבחרת ארגנטינה שצפו במישחק שהוקרן 
על מסכי ענק במרכז העיר , מתחו ביקורת קשה על השופט קודסאל , שנולד באורוגוואי 
השכנה , וקיבל לפני כמה שנים אזרחות מכסיקאית . האוהדים טענו , כי קודסאל 
נטה לטובת מערב גרמניה . אולם , למרות ההפסד , אלפי אוהדים התעלמו מגשמי 
החורף כאן , ורקדו ושרו בכיכר האובליסק שבמרכז בואנוס איירס מקום ריכוז 
רשמי לארגנטינים , הבאים לחגוג ניצחונות ספורטיווים . " אפשר היה לחשוב 
כי הם ניצחו וזכו באליפות " , אמר תייר שהביט בקבוצת חוגגים לבושי כחול - 
לבן , שהניפו את דגל ארגנטינה ורקדו לקצב תופי ענק ותרועות חצוצרות . המשטרה 
נערכה מבעוד מועד ואסרה על כניסת כלי רכב למרכז העיר . כמו כן ננקטו צעדים 
למניעת ביזת חנויות ותיגרות , אשר שיבשו את החגיגות שהיו כאן בעת שארגנטינה 
ניצחה את איטליה בחצי הגמר . 
