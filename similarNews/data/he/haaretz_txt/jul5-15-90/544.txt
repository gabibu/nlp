בון ( מיוחד ל"הארץ " ) . השירות החשאי המזרח - גרמני של המשטר הקומוניסטי 
הקודם , ה"שטאסי " , עמד בקשרים מבצעיים הדוקים עם כל אירגוני הטרור באירופה 
ובמזרח - התיכון כך אמר אמש שר הפנים המזרח - גרמני פטר - מיכאל דיסטל . 
השר הוסיף , כי בקרוב צפויים גילויים נוספים על מידת מעורבותו של ה"שטאסי " 
בעידוד פעולות טרור במערב , או במתן מחסה למחבלים . בחודשיים האחרונים נתפסו 
במזרח - גרמניה שמונה טרוריסטים מערב - גרמנים , שזכו למסתור ולמחסה מן 
ה"שטאסי " , וקיבלו זהות חדשה . דיסטל גילה , כי מספר העצורים היה גדול 
יותר , אך טרוריסטים אחדים שוחררו מאחר שהעבירות המיוחסות להם חברות ב"סיעת 
הצבא האדום " , הנחשבת במערב - גרמניה לאירגון טרור בלתי - חוקי כבר התיישנו . 
דברי דיסטל מבהירים , כי ה"שטאסי " שיתף פעולה עם כל אירגוני המחבלים הפלשתינאים , 
ולא רק עם שניים או שלושה מהם , כפי שסברו עד כה . מבקרים קבועים במזרח - 
ברלין במשך עשר השנים האחרונות היו ראש אש"ף יאסר ערפאת , וכן אבו - נידאל , 
העומד בראש קבוצה הנושאת את שמו . אבל נראה שבנוסף לכך היו כל שאר ראשי 
האירגונים הפלשתינאים אורחים מקובלים ורצויים בבירה המזרח - גרמנית . כל 
הטרוריסטים המערב גרמניים שנתפסו עד כה במזרח - גרמניה שהו במשך תקופה מסויימת 
במחנות של אש"ף בלבנון או במדינות ערביות אחרות . שירותי הביטחון המערב - 
גרמניים הניחו , בטעות , כי טרוריסטים אלה עדיין נמצאים במזרח - התיכון . 
