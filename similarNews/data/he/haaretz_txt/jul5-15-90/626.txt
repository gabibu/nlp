פחד הוא פחד , אם הוא אמיתי או מדומה . מדיווחים מהציבור הפלשתיני ומהעולם 
הערבי , עולה כי הפחד מעלייה המונית של יהודי בריה"ם והתיישבותם בשטחים 
הוא עמוק ואמיתי , אף שפוליטיקאים ערביים עושים בו מניפולציות לצרכי המאבק 
בישראל . דיפלומט אמריקאי שחזר לפני ימים אחדים מרבת - עמון התרשם ששוררת 
שם ממש אווירה של פניקה , ואצל כולם , פקידים בכירים ופשוטי - עם , אוהדי 
המשטר ומתנגדיו , פלשתינאים וירדנים . הכל מסבירים שאין זה משנה מי יבוא 
להתנחל בגדה המערבית , עולים מרוסיה או ישראלים ותיקים . כך או כך , קליטה 
של מאות אלפים ואולי יותר תאלץ את מדינת ישראל להשתמש יותר ויותר במשאבי 
הארץ ( ובשטחים ) . את הירדנים מדאיגה האפשרות שעלייה המונית תדחוק מזרחה 
המונים מתושבי הגדה ועזה . מבחינת הפלשתינאים , תרד לטמיון התקווה שהמוני 
פליטים ופלשתינאים אחרים הנמצאים כיום בכוויית , לבנון וירדן , יוכלו לשוב 
פעם למדינה פלשתינית אם תקום בשטחים . שוב ושוב חוזרים על ניסוחים נושנים 
מימי המנדט הבריטי על כוח הקליטה הכלכלי המוגבל של הארץ . על יצר ההתפשטות 
הטבוע בישראל הציונית הקולטת עלייה בכל מחיר . תחסין בשיר , הדיפלומט המצרי 
הוותיק שהיה בעבר יועצו הקרוב של הנשיא סדאת , ניסה בשבועות האחרונים לבדוק 
את העניין ביסודיות . לדבריו , שותפים כל הערבים , ללא יוצא מן הכלל , 
לדעה שהשילוב בין עלייה המונית ובין המשך ההתנחלויות בשטחים יסתום את הגולל 
על כל סיכוי להסדר שלום . הוא שוחח עם חבר הנהגת אש"ף אבו - מאזן , שניהל 
בנושא זה מערכה ממושכת במוסקווה . הוא בדק את תוכן פגישותיהם של מובארק 
ואסד עם גורבצוב והגיע למסקנה שהערבים , ככלל , אינם מתנגדים לעליית יהודים 
למדינת ישראל , אלא חוששים מההשפעה שתהיה לכך על המשך ההתנחלויות בשטחים . 
לפיכך הכין תחסין בשיר הצעה לצעד מדיני שהוא מגדירו כדרמטי : מדינת ישראל 
תוותר על ההתנחלויות ובתמורה יכירו הפלשתינאים בזכותם של אפילו מיליוני יהודים 
לבוא לתחומי הקו הירוק . ואילו הפלשתינאים יוותרו על " זכות השיבה " ליפו 
ולחיפה ובתמורה יזכו להכרה ישראלית בזכותם לבוא לתחומי יהודה , שומרון וחבל 
עזה . " מספיק עם הצעדים הקטנים והעלובים שלא מביאים לשום התקדמות מדינית 
של ממש " , אומר בשיר . " צריך משהו גדול , מהפכני , כמו יוזמת סדאת , 
וזוהי הזדמנות פז " . בשיר הביא לפני ימים אחדים את רעיונותיו לואושינגטון 
והציגם בפני דפלומטים אמריקאים , ישראלים ומצרים . גם בפני אנשי השדולה 
הישראלית . הם לא נפלו מהכיסאות מרוב תדהמה . הצעה נאיווית ? אולי . גם 
אם איש לא יקבלה , הרי זהו כיוון הלחץ הבין - לאומי שכבר עתה מופעל על ישראל , 
וקרוב לוודאי שיוחרף בשבועות הקרובים . בתוך זמן קצר עתיד להתקבל החוק 
הסובייטי החדש המתיר הגירה חופשית , ובכך יסתיימו לחלוטין התביעות בנות 
עשרות השנים כלפי הסובייטים שיאפשרו ליהודים לצאת . במקום הסיסמה " שלח 
את עמי " , שהופנתה לעבר מוסקווה , יתחילו לצוף סיסמאות בנוסח " קבלו את 
עמי " שיופנו לעבר ארה"ב ומדינות אחרות בעולם שאינן מוכנות לקלוט אלא מכסות 
מצומצמות של מהגרים . מדינת ישראל הרוצה בעולים תצטרך משאבים גדלים והולכים 
כדי למשוך את העולים ולקלוט אותם , ומאוד ייתכן שהקהילה העולמית תציב בפני 
ממשלה ישראלית את הבחירה בין שתי האלטרנטיבות : או עולים ( ועזרה בקליטתם ) 
, או שטחים . מדוע שיעשו זאת ? מפני שהפתוי לכך עצום . רמזים לכך רואים 
כבר היום מכל עבר . אנשי הממשל באמריקה ובאירופה לא צריכים להיות מומחים 
גדולים להיסטוריה של הציונות כדי לדעת את גודל קדושת העלייה בעבורנו . הם 
רשמו לפניהם את הודעות ההתקפלות ( הקטנות לפי שעה ) של רה"ם שמיר והשר 
שרון שעולים לא יכוונו לשטחים . הם ראו ידיעות ( שוליות בינתיים ) שיישובים 
בגוש עציון החליטו , לבטל הכנות לקליטת עולים מחשש שקליטתם בגוש עציון תפגע 
בעלייה . הם אולי זוכרים הכרזה ישנה של חברת הכנסת גאולה כהן , שאמרה לפני 
כמה שנים כי בתמורה לחצי מיליון יהודים מבריה"ם היא תהיה מוכנה לסגת מרמת - 
הגולן . מדינת ישראל שתהיה טרודה בקשיים כלכליים וחברתיים עצומים נוכח גלי 
העלייה תגלה גישה אחרת בשאלות חוץ וביטחון . סדר העדיפויות הלאומי ישתנה . 
זה שנים , ובוודאי מאז תחילת האינתיפאדה , עומדת סוגיית הביטחון מעל הכל 
והמדיניות הישראלית בשטחים נוהגת כאותו ש"ח בדווי שאמר : אם אני חלש אני 
לא יכול להרשות לעצמי לוותר , ואם אני חזק , למה שאוותר ? ( ציטוט של 
עיתונאי מרמאללה ) . חברה ישראלית שתקלוט המונים עשויה לדחוק לפינה שאלות 
של ויתורים בשטחים . במלים אחרות , אם זה פחות חשוב , אפשר לוותר . תסריט 
כזה יכול אולי להתממש , אבל יש בו יותר מדי " אם " . אם תימשך העלייה , 
ואם תתגבר , ויתגברו הלחצים הערביים , ואם ארה"ב ואחרים יציבו את האלטרנטיבות 
עולים או שטחים , ואם יהיו לנו ברירות אחרות . וכבר אמר פעם משה דיין , 
שאין הוא מוכן לדון בשום תרשים שיש בו יותר משני " אם " . בינתיים מה שיש 
מכל זה הוא רעיונות שהעלה בפני המדינאי המצרי שבגמלאות תחסין בשיר , שיודע 
על מה הוא מדבר . 
