ועדת החוקה , חוק ומשפט הגישה למליאת הכנסת הצעת - חוק שנועדה למנוע תופעות 
של פרישת חברי - כנסת מסיעתם , כפי שאירעו בימי ניסיונותיהם של שמעון פרס 
ויצחק שמיר להקים ממשלה . לית מאן דפליג , כי קרו בהקשר זה דברים שבשום 
אופן לא צריכים היו לקרות ; אבל הניסיון לתקן עיוותים חמורים אלה בדרך של 
חקיקה קורא לביקורת . הצעת - החוק אינה אוסרת פרישה מסיעה , אולם מי שיפרוש 
לא יוכל , אם הכנסת תקבל את הצעת - החוק המוצעת , להיות מועמד לכנסת הבאה 
מטעם הסיעה שממנה פרש או מטעם סיעה אחרת . הליכוד יהיה אפוא מנוע מלהציב 
את חבר - הכנסת אברהם שריר ברשימת מועמדיו לכנסת השלוש - עשרה . אם ירצה 
שריר להיבחר , עליו להעמיד את עצמו בפני ציבור הבוחרים כמועמד של רשימה 
עצמאית . דין דומה יחול , מן הסתם , גם על חבר - הכנסת אפרים גור . עדיין 
לא ברור אם החוק יחול רטרואקטיווית , אבל כלום נחוץ שהכנסת תחוקק חוק כדי 
להרתיע ח"כים אחרים מללכת בדרכם של שריר ושל אפרים גור ? על - פי ההצעה לא 
יוכל הפורש להצטרף לסיעה אחרת או לקבל מימון מפלגות שוטף , כלומר הסיעה 
שממנה פרש תאבד את החלק ממימון מפלגות שהיתה זכאית לו כל עוד הפורש השתייך 
אליה . נכון כי מימון המפלגות משולם על - ידי האוצר למפלגות , ולא לכל 
חבר - כנסת לחוד ; אבל העונש המוצע הופך את חבר - הכנסת העובר מסיעה אחת 
לסיעה אחרת לבורג בלתי - פרסונלי במכונה המפלגתית . כלום ועדת החוקה , 
חוק ומשפט רוצה דווקא בתוצאה זו ? ומה יקרה כאשר סיעה תתפלג ? הוועדה מציעה , 
כי אם יפרשו פחות משליש מחברי הסיעה , או פחות משלושה ח"כים , ייחשב הדבר 
כפרישה ולא כהתפלגות . משמע , כי אם שני חברי סיעת התחיה יעברו לסיעת הליכוד , 
או שני חברי סיעת הליכוד יצטרפו לסיעת התחיה , הם יחשבו כפורשים ויחול 
עליהם עונש שלילת חלקם במימון ; אבל אם שלושה או יותר מחברי סיעת המערך 
יפרשו ממנה כדי להצטרף לסיעת ר"ץ או סיעת מפ"ם נניח , במקרה שיצחק רבין 
יצליח בהתמודדות , הם ייחשבו למתפלגים . היכן ההיגיון באריתמטיקה הזאת ? 
לפי הצעת - החוק אסור יהיה לתת התחייבות לחבר - כנסת למינויו לתפקיד שר או 
סגן שר , והבטחה כזאת יהיה רשאי לתת רק מי שהוטל עליו להרכיב ממשלה . מהי 
" התחייבות " ? ואם יצחק רבין ואו יצחק שמיר יקימו במפלגתם קבינט צללים , 
שכל אחד מחבריו מסומן כמועמד לתיק ממשלתי מסוים , האם גם זה צריך להיות 
בלתי - חוקי ? מן הראוי שזרימתם של החיים הפוליטיים לא תיעצר על - ידי חוקים . 
ארבע שנות הקדנציה של הכנסת הן תקופת זמן ממושכת מאוד ; ייתכן גם ייתכן , 
כי יימצאו מדי פעם חברי - כנסת שישתכנעו כי עליהם לחצות קווים . תולדות 
המדינה מציגות לכך יותר מדוגמה אחת . גם אם נבחרו בבחירות יחסיות על - פי 
רשימה מפלגתית , אין למנוע מהם להישמע לקול הכרתם הפוליטית . ממילא הם 
מסתכנים באיבוד כהונתם הפרלמנטרית בבחירות הבאות ; אם בדעתם להסתכן בכך , 
אין החוק צריך לחסום את דרכם . תרבות מדינית צריכה לצמוח מבפנים ; אין 
בכוחה של כפייה תחיקתית לגדל אותה . חזקה על דעת הציבור , שגינתה בחריפות 
את התופעות המכוערות שהיינו עדים להן לאחרונה , שתשפיע על מרכזי כל המפלגות 
ביום שבו עליהם להרכיב רשימת מועמדים לכנסת חדשה ; מוטב להשאיר בידה את 
השיפוט , שיהיה מתאים וגם יעיל יותר מכל חוק . 
