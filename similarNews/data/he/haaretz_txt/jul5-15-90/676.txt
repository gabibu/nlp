אסעד סיפטאווי , מהמנהיגים הבולטים ברצועת עזה ומי שחיבר תוכנית שלום פרטית 
לפני כמה חודשים , נפגש עפ"י מקורות פלשתיניים עם ראש אמ"ן האלוף אמנון 
שחק . המקורות מסרו כי לפני עשרה ימים הוזמן סיפטאווי לקבלת פנים בלשכת 
ראש המנהל האזרחי ברצועת עזה , תא"ל אריה שיפמן . בהגיעו ללשכה הוצג בפניו 
קצין בכיר ונאמר לו כי מדובר באחד הקצינים המובילים בצה"ל , אך רק בהמשך 
השיחה הוא הופתע לגלות את זהות איש שיחו . בשיחתם השתתפו קצינים בכירים נוספים 
ובהם ראש המנהל האזרחי . לדברי סיפטאווי הם דנו בתהליך שלום , יוזמת השלום 
של ישראל ועתיד האינתיפאדה . לדבריו , אף ממשלה בישראל לא תוכל לשכנע את 
העם כי הסטטוס - קוו הוא אידיאלי , ולא תוכל לשכנע את הפלשתינאים בשטחים 
ומחוצה להם שתנאי חייהם משביעי רצון . על כן , הדגיש סיפטאווי בפני האלוף 
שחק , חובה להגיע להסדר . בעניין ייצוג הפלשתינאים אמר סיפטאווי בפגישה , 
כי במשך 22 שנה לא הצליחה ישראל למצוא תחליף לאש"ף , והיא לא תצליח לעשות 
זאת גם בעתיד . " הפלשתינאים בשטחים אינם יכולים להיות מנותקים מהפלשתינאים 
שמחוץ לשטחים " , אמר . בעניין האינתיפאדה אמר סיפטאווי לשחק ולקצינים הבכירים 
האחרים , כי זוהי יוזמה מדינית שמטרתה למצוא פתרון מדיני לפלשתינאים . 
הפלשתינאים לא יפסיקו את האינתיפאדה ולא יוותרו עד שתוכתר בהצלחה מדינית 
ועד אשר יושגו המטרות המדיניות שלה . כן אמר שחל שינוי בעמדות הפלשתינים 
במהלך האינתיפאדה , לעומת עמדותיהם קודם לכן . לדבריו תומכים הפלשתינאים 
בפתרון בשלבים , שלפיו תוקם מדינה פלשתינאית שתגיע לידי איחוד קונפדראלי 
עם ירדן . בתשובה לשאלת שחק , מה יתן איחוד קונפדראלי עם ירדן , ענה סיפטאווי 
כי זוהי מטרה אסטרטגית והיא תסייע בפתרון בעיית הפליטים המתגוררים בירדן 
ולקליטת כל הפלשתינאים הפזורים בעולם , משום שלא יהיה אפשר לקלוט אותם בשטחים 
בלבד . דובר צה"ל סירב להגיב על הידיעה , אך גורמים בצה"ל אישרו את דבר 
הפגישה בין אסעד סיפטאווי לראש אמ"ן . זו פעם ראשונה שראש אגף המודיעין 
בצה"ל נפגש עם אישיות בכירה ברצועת עזה . 
