במערכון המפורסם מתוך " לול " , מצפים אורי זוהר וחבריו לשידור משחק כדורגל 
בטלוויזיה , וכשמגישים להם אופרה במקום המשחק , הם קמים ומנפצים את המכשיר . 
כי כך אנחנו רואים את העולם שלנו דרך הטלוויזיה . או כדורגל או אופרה . 
ואם אתה חסיד של האחד , עליך להיאבק בשני עד חורמה . באו האיטלקים ולימדו 
אותנו שיעור . בזכות ה"מונדיאל " , שהעיף מלוח המשדרים הרבה תוכניות תרבות , 
נזכה במוצאי שבת לשידור תוכנית תרבות מובהקת . שלושת הטנורים הגדולים של 
זמננו , פלסידו דומינגו , לוצאנו פאווארוטי וחוזה קאררס ( שמותיהם הובאו 
בסדר האל"ף - בי"ת , כדי שאיש מהם לא ייעלב ) ישירו תחת שרביטו של זובין 
מהטה . אמנם הם ישירו לא רק אריות אופראיות , אלא גם שירים נפולטיניים , 
כפי שחזרה קצרה על ה"או סולה מיו " , ששודרה בטלוויזיה , הוכיחה . נכון 
שכל עולמם של טנורים אופראיים בקנה המידה של שלושת הגנטלמנים האלה , דומה 
יותר לעולם הזוהר של תחרויות בין כוכבי ספורט . אכן , אלמלא המונדיאל , 
ספק אם היה מתאפשר מפגש צמרת של הדו הגבוה הזה , על במה אחת . אבל מעבר 
לזה , יש משהו בלקח האיטלקי הזה . אצל האיטלקים זה לא או כדורגל או אופרה . 
האלפים מריעים למראדונה , ואחר כך הם מריעים לאופרה בוורונה . לכן מהרגע 
הזה , אף מלה רעה על כדורגל . כשבמוצאי שבת יכניע דומינגו את קאררס בפנדלים 
בהארכה , ופאוורוטי יחלוף על פני זובין מהטה ויגביה מפינת הקרן , נגיד 
שהיה שווה לראות הרבה כדורגל בשביל זה . כלומר , אם נישאר ערים . כי אם 
משחק הגמר יתארך , גם הקונצרט יתחיל באיחור . 
