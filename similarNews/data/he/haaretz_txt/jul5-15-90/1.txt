בית המשפט הגבוה לצדק החליט אתמול , ברוב דעות , להפוך להחלטי את הצו על - 
תנאי , שהוציא בשעתו נגד התיקון לחוק מימון מפלגות , שאושר בכנסת לאחר 
הבחירות , ואשר הגדיל את סכומי המימון למפלגות למפרע , כלומר גם לכיסוי 
הוצאות הבחירות לכנסת ה21 . פסק הדין , שפירושו ביטול החלטת הכנסת להגדיל 
את המימון , נתקבל על דעתם של המשנה לנשיא בית - המשפט העליון , מנחם אילון , 
והשופט יעקב מלץ , ובניגוד לדעת השופט אהרן ברק . החלטת בג"ץ נתקבלה עקב 
עתירות של סיעת אומץ ושל תנועת לאו"ר , בראשות יעקב חסדאי , שהתמודדה בבחירות 
האחרונות לכנסת . השופטים חייבו את כל המפלגות להחזיר את התוספות שקיבלו 
לאוצר המדינה . בית המשפט הטיל על המשיבים יו"ר הכנסת , ועדת הכספים , 
שר האוצר ורוב סיעות הכנסת לשאת בהוצאות העותרים בסך עשרת אלפים ש"ח . 
השופטים , אילון ומלץ , קיבלו את טענת העותרים , לפיה אין תוקף לתיקון 
שאושר , משום שבקריאה הטרומית בכנסת נתקבלה הצעת - החוק - הפרטית בעניין 
תיקון זה ברוב רגיל ולא ברוב מיוחד של 16 חברי כנסת לפחות , כפי שדורש סעיף 
64 לחוק - יסוד - הכנסת . בפסק הדין קובע השופט אילון , כי התיקון לחוק 
מימון המפלגות נתקבל שלא כדין , שכן החלטת הכנסת להעברת הצעת החוק לוועדה 
היתה חייבת להתקבל ברוב מיוחד . השופט אילון נמנע מלהיענות לבקשת בא - כוח 
העותרים , עו"ד ד"ר קורינלדי , לפסול את התיקון לחוק בגלל פגמים בתוכנו . 
השופט התרכז בנימוקים טכניים לפסילת התיקון לחוק , שעיקרו השלב המוקדם 
של החקיקה שנעשה שלא כדין . עם זאת , השופט אילון מתח בפסק הדין ביקורת 
חריפה על התיקון לחוק , וכתב , כי " הפגיעה בעיקרון השוויון על - ידי 
חקיקה רטרואקטיווית של הגדלת יחידת המימון למפלגות קשה וחמורה היא , וכי 
יש בה משום סיכול מטרת חוק מימון המפלגות , משום מתן שכר לאלה שהתעלמו ממנו , 
ומשום הענשת אלה שהקפידו על שמירתו " . לדעת אילון , יש בכך לא רק התעלמות 
מהוראות החוק , אלא " משום עשיית מעשים שהמחוקק ראה בהם מעשים האסורים 
לפי החוק , והחקיקה הרטרואקטיווית יש בה משום חנינה על מעשים אלה " . אולם , 
ציין השופט אילון , כי " הכנסת מוסמכת , מכוח ריבונותה החקיקתית , לחוקק 
ככל הנראה בעיניה , ואין אנו רשאים להרהר אחר מעשה חקיקתה , גם אם יש בו 
משום פגיעה בעיקרון השוויון בבחירות " . השופט ברק , שהיה בדעת מיעוט , 
קבע שניתן לקבל הצעת - חוק פרטית בדיון טרומי ברוב רגיל כמו הצעה לסדר היום . 
