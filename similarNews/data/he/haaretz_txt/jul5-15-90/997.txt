צבי הירש בקר ( 75 ) , יהודי בעל אזרחות גרמנית , המוכר בגרמניה כאחת 
הדמויות הבולטות בעולם התחתון שם , וכמי ששולט יחד עם אחיו חיים על אימפריה 
של מועדוני סקס , בתי - בושת , בארים ואתרי בילוי , נעצר ביום ששי על - 
ידי אנשי היחידה המרכזית של משטרת תל - אביב , בחדרו במלון הילטון ת"א . 
המעצר נעשה לבקשת משטרת גרמניה , שם חשוד בקר בשורה של עבירות פליליות , 
ובהן מתן שוחד וארגון משחקים בלתי - חוקיים . צבי הירש בקר נמלט מגרמניה 
לישראל לפני חודשים אחדים . השלטונות הגרמניים העבירו באמצעות האינטרפול 
בקשת הסגרה לישראל , שהגיעה באחרונה . היום יתקיים דיון בבית המשפט , 
בהשתתפות נציגי פרקליטות המדינה , בעניין מעמדו והמשך מעצרו של בקר . הפרקליטות 
תבקש להכריז עליו כ"בר - הסגרה " , בעקבות הפנייה מגרמניה . הוברר , כי 
בקר היה מאושפז תקופה מסוימת בבית החולים הפרטי " אסותא " בתל - אביב , 
בגלל מצבו הבריאותי הלקוי ( הוא סובל ממחלת - לב ) . בקר אותר בשעתו 
ב"אסותא " , אך לא ננקטו אז צעדים נגדו , מאחר שלא הגיעה בקשת הסגרה מגרמניה . 
היחידה המרכזית של משטרת תל - אביב המשיכה להתחקות אחר צעדיו ומעשיו של 
בקר בישראל . לאחר שהגיעה בקשת ההסגרה , הגיע ביום ששי לפני הצהרים צוות 
של המחלק לבילוש , בראשות מפקח אלון גרוסמן , לסוויטה המפוארת שבה התגורר 
בקר במלון הילטון , ועצר אותו . בקר לא גילה התנגדות למעצר , והתלווה 
לשוטרים בשקט . אחיו של צבי , חיים בקר , המאושפז לסירוגין בבתי - חולים 
בגרמניה בגלל בעיות בריאות , מצוי שם תחת פיקוח משטרתי צמוד , נוכח העובדה 
כי הוא חשוד בביצוע העבירות הפליליות עם אחיו . צבי הירש בקר עזב את גרמניה 
לפני חודשים אחדים , לאחר שהסתלק מבית - חולים בפרנקפורט , שבו היה מאושפז . 
הוא ברח לאחר שנחקר על - ידי שוטרים גרמנים בפרשיות שוחד בהן מעורבים פקידי 
עירייה וממשל בפרנקפורט . לפי החשד , שיחדו האחים בקר בעלי תפקידים אלה , 
על רקע פעילותם המפוקפקת בתחומי הזנות ומועדוני הלילה . אשת החברה מיכל 
בקר , שהיא אשתו של חיים בקר אך חיה בנפרד ממנו , יחד עם שני ילדיה , 
עתרה לפני כשלושה חודשים לבית המשפט , וקיבלה צו עיכוב יציאה מהארץ נגד 
הילדים , מתוך חשש שיוצאו מהארץ בניגוד לרצונה . זאת , על רקע המתיחות 
בינה ובין בעלה . 
