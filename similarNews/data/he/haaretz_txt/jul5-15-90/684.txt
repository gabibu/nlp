ניירובי ( ע"ר ) . קניה האשימה אתמול את שגרירות ארה"ב על שהיא מתערבת 
בענייניה הפנימיים , בעוד מפגינים ושוטרים המשיכו להתנגש בפרברים שמסביב 
לעיר הבירה , ביום השני למחאות נגד המשטר החד - מפלגתי . השגרירות האמריקאית 
אישרה כי העניקה מחסה למתנגד בכיר של המשטר , שביקש מקלט בשבת . באותו 
יום ידעה ניירובי את ההתנגשויות האזרחיות האלימות ביותר ברחובותיה מזה שמונה 
שנים . דיפלומטים ועיתונאים מקומיים אמרו כי המהומות התפשטו ביום שני לעיר 
הצפונית נאקורו , ואילו בשכונות העניות שמסביב למרכז העיר פרצו התנגשויות 
חדשות . כתב רויטר ראה כוחות ביטחון מפטרלים ברובע העסקים של ניירובי , 
שם נסגרו החנויות מוקדם מן הרגיל . עדי ראייה דיווחו על ירי ועל המונים 
שיידו אבנים בשכונות שונות . אוטובוסים הועלו באש , אבנים הושלכו לעבר מכוניות 
ושוטרים , וחנויות נבזזו אחרי חודשים של מערכה פוליטית שנועדה לשים קץ למשטר 
החד - מפלגתי של קניה . לא נמסרו סיכומים רשמיים על נפגעים , אך עיתון מקומי 
דיווח על 3 הרוגים ביום ראשון , ועיתונאית מקומית מסרה כי ראתה שלושה הרוגים 
נוספים ביום שני . הנשיא דניאל מוי , שיצא ביום שני לפסגה האפריקאית באתיופיה 
השכנה , לא הגיב בפומבי על המהומות . אולם הודעה רשמית שהוקראה ברדיו תקפה 
את ארה"ב , ללא ספק משום שעורך הדין גיבסון קורייה , מראשי האופוזיציה , 
קיבל מקלט בשגרירותה בניירובי . 
