לפני כשבוע ביקר גד יעקבי במפעל לפיד . כמקובל במקומותינו , שטחו בפניו 
העובדים את טענותיהם והוא מיהר להבטיח שיפעל בוועדת הכלכלה של הכנסת כדי 
להקשות על יבוא כלי קרמיקה מהמזרח הרחוק , " הנמכרים במחירי היצף " . לכאורה , 
מצא יעקבי את פתרון הפלא להבטחת תעסוקה . אם ימנעו את היבוא ( שתמיד נמכר 
" במחירי היצף " ) , לא יהיה צורך בהתייעלות , בשיפור איכות ובפיטורים . 
האמת שונה לגמרי . מרשם יעקבי יחמיר את מצב המשק , שגם היום אינו מן 
המשובחים . זרם העולים המצטרף לכוח העבודה עלול להצטרף למגזר הציבורי הגדול 
ממילא , או שיצטרף לתעשיות כושלות המכוונות לשוק המקומי , שכל חייהן תלויים 
על בלימה , נשענים על רמת ההגנה על הייצור המקומי . המדיניות הנחוצה הפוכה 
בתכלית . ראוי לעודד את תעשיות הייצוא , את המייצרים ביעילות תחליפי ייבוא . 
זאת ניתן לבצע ע"י הורדת ההגנות המלאכותיות , חשיפת המשק לתחרות עם הייבוא 
בד בבד עם שמירה על שער חליפין ריאלי . מי שינסה להגן על לפיד ע"י הגבלות 
מינהליות , יעודד תעשייה בה אין לנו כל יתרון יחסי , בה השכר נמוך , בה 
הפועלים סמוכים לעולם על שולחן הפוליטיקאים , כאשר שאר הציבור סובל ממחירים 
גבוהים מדי של כלי קרמיקה , ואוצר המדינה סובל מבזבוז דולרים כי אי אפשר 
למנוע יבוא מארצות אירופה היקרות יותר . חוץ מחשיפה , יש דרכים נוספות בהן 
יכול יעקבי לתרום : לקדם תוכניות להורדת המיסוי על עבודה , לקיצוץ חד בתקציב 
הביטחון ולעידוד השקעות לתקופה מוגבלת . אז ניתן יהיה להשיג גם יציבות מחירים 
וגם מבנה תעסוקתי נכון יותר . מחקרים אמפיריים שנעשו בבנק העולמי ובקרן המטבע 
קבעו 3 מאפיינים המשותפים למדינות הצומחות מהר בשנים האחרונות : יציבות 
מאקרו - כלכלית , מינימום התערבות ממשלתית בקביעת מחירים וחשיפת המשק כלפי 
תחרות מייבוא . לנו חסרים שלושתם . 
