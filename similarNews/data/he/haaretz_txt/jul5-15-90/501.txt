יש משהו מקומם בהודעת ההתניה של משה שחל , שיתמודד על תפקיד יושב - ראש 
מפלגת העבודה ומועמדה לראשות הממשלה , רק אם יניחו לו די זמן להתארגן . 
ויש דבר - מה מרגיז בהודעת גד יעקובי , כי אם ירוץ שחל , יעלה גם הוא 
על מרכבת המועמדים . אבל אם שחל בחוץ , מוכן יעקובי להישאר על הגדר , 
וכך נוהגים המועמדים האחרים : עוזי ברעם ואורה נמיר , ולעתיד אפילו חיים 
רמון . התכסיס ברור . אם יתמודד אחד מהם לבדו מול שמעון פרס ויצחק רבין , 
הוא יהיה היחיד שיוכל להציג את עצמו כמועמד טבעי בפעם הבאה . בהתמודדות 
עכשיו ירכוש לעצמו יתרון תקשורתי - דימויי על בני גילו לקראת הסיבוב הבא 
הוא כבר היה במירוץ הזה . איש מן הצעירים במפלגת העבודה אינו מתמודד ברצינות 
עם רבין ועם פרס . ברעם הגיע עד תמיכה ברבין ופרסום מאמרים בנוסח " לא 
בגדתי " , שחל מחכה לפרס , ונמיר ויעקובי ממתינים . אילו קם אחד מהם להתמודד 
בכוחות עצמו , היו חבריו ממהרים לרחוק ממנו ולתמוך באחד משני המועמדים 
הוותיקים שנמאסו . שכן זה הדבר היחיד המעניין אותם שאיש מבני גילם לא יחלוף 
על פניהם , גם אם התוצאה תהיה הפקרת ההנהגה לרבין - פרס . אין זה צריך 
להיות כך , ואיש מהם אינו צריך לוותר על שאיפותיו הכמוסות , הידועות לכל . 
אם באמת בכוונתם להיפטר אחת ולתמיד מפרס ורבין , פתוחה לפניהם הדרך להציג 
" כוורת " חדשה של מועמדים . למעשה הם צריכים לערוך את סקרי דעת - הקהל 
הנכונים , עם ה"הצלבות " המפורסמות , ולבדוק מי באמת פופולרי במרכז המפלגה 
ומי בציבור , ולאיזה תפקיד יתאים כל אחד מהם ולהציבו בראש . יש רק חשיבות 
ציבורית משנית לדקדק אם יהיה יעקובי מועמד לתפקיד שר האוצר בממשלה שירכיב 
שחל , או ששחל יהיה שר החוץ בקואליציה בראשות עמיתו . אבל אם ייאותו לבדוק 
את מצבם הפוליטי באמצעות הסקרים והסטטיסטיקה וחישובי הסיכויים , יוכלו להציב 
גלריה אחרת של דמויות . לא פנים חדשות , אבל דיוקן קולקטיווי לתפקידי המפתח 
בישראל , שטרם נראה כמותו מטעם העבודה . בלי זה הם ינטרלו איש את רעהו , 
ידחפו זה את זה למחנות רבין ופרס , ויוותרו על העילה העיקרית להתארגנותם 
למירוץ כבר עתה . כי הרי קיים כמעט קונסנסוס אצלם , שבהעדר קטסטרופה צבאית 
או שבר מדיני , שאיש אינו מייחל להם , מעטים סיכויי המערך לחזור לשלטון 
כבר ב2991 . גיימס בייקר שוב העניק הזדמנות חבוטה לישראל , ובקרוב יזמין 
את דוד לוי לסיבוב שיחות . ההשתהות , שהיא טובה לדיפלומטיה ורעה לעמים 
המעורבים בסכסוך , מגדילה את סיכויי הליכוד לחזור לשלטון בבחירות הקרובות , 
ובגדול . שחל ויעקובי ונמיר וברעם , וגם רמון , אם יצטרף בעתיד , יהיו 
בגיל המתאים גם אם תזכה מפלגתם רק בבחירות של 6991 . שלא כפרס ורבין , 
אין הם צריכים ניצחון מיידי . אבל הגיעה שעתם לעלות על הנתיב המוביל אל 
ראש הפירמידה . הם כבר כיהנו בתפקידים חשובים , ומי שלא יתקדם ייסוג . 
עליהם לדעת , כי בכורה אינה ניתנת ואינה עוברת כלפיד במירוץ שליחים מדור 
לדור . מנהיגות לוקחים , משיגים במאבק ובהתמודדות ובהצלחה ובתסכול . חלק 
מהטענה כלפי פרס ורבין , שלא גידלו סביבם יורשים צעירים , מקורה בצביעות . 
איש אינו עושה כן . הדור הצעיר צריך לבוא וליטול לעצמו , ובקשיים . אך 
השלב הראשון מצריך את הרחקת פרס ורבין . לאיש מהצעירים אין די עוצמה פוליטית 
לעשות כן בכוחות עצמו . כ"כוורת " אחת , שכבר חילקה בינה לבין עצמה את 
עור הדוב שטרם ניצוד , יש להם סיכוי להביא למפנה . ביטויי ההמתנה וההתניה 
שבפיהם מעוררים שאלה קשה אם הם בכלל ראויים . 
