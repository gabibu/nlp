ועדת הכספים של עיריית תל אביב לא אישרה אתמול את החוזים האישיים עם העובדים 
הבכירים בעירייה . ברוב קולות נציגי המערך וחלק מחברי סיעת הליכוד דחתה 
הוועדה את בקשתו של ראש העירייה , שלמה להט , לאשר את החוזים . על פי 
החוק ( פקודת העיריות ) , שכר העובדים הבכירים הסטטוטוריים בעירייה ( 
כמו מנכ"ל , מהנדס עיר ויועץ משפטי ) טעון אישור מוקדם של ועדות העירייה 
ומועצת העיר . העירייה משלמת זה תקופה ארוכה את שכרם של הבכירים מכוח חוזים 
אישיים שחתמה עליהם , בלי שהללו הובאו קודם לכן לידיעה ולאישור ועדות העירייה , 
ובכך עברה העירייה , לכאורה , על החוק . בישיבת הוועדה אמש הציג ראש העירייה 
בפני חברי הוועדה רשימה של 32 עובדים בכירים בעירייה . הרשימה כללה רק סכומי 
שכר ברוטו שמשתכרים אותם עובדים , כאשר מנהל המחשוב מקבל 733 , 41 ש"ח , 
מהנדס העיר משתכר 922 , 11 ש"ח ומנהל מחלקת המים 399 , 6 . חברי הוועדה 
דרשו לקבל לידם גם את החוזים המפורטים , לרבות כל ההטבות והתוספות שמשולמות 
לבכירים ואינן באות לידי ביטוי בשכר שהוצג ( כמו ביטוח מנהלים , הטבות 
פנסיוניות , נסיעות לחו"ל וכד ) . שלשום האשים יו"ר ועדת הביקורת בעירייה , 
אריה צוקר ממפ"ם , את שלמה להט , שהוא הציג נתונים מסולפים לגבי משכורות 
הבכירים בעירייה . הוא טען שהנתונים שפרסמה העירייה נמוכים מהשכר המשולם 
בפועל . לטענתו , קביעת השכר החריג לעובדים הבכירים הופכת אותם לעובדי ראש 
העירייה במקום שיהיו עובדי העירייה , שכן הם תלויים ברצונו של להט לגבי 
קביעת תוספות השכר וחוששים להמרות את פיו . כתגובה אמר דובר העירייה , 
שמאי גולן , ש"אם רוצים את העובדים הטובים ביותר יש לשלם להם שכר מתאים " . 
חלק מחברי הוועדה , ובראשם ראש העירייה המכהן כיו"ר ועדת הכספים ונציג שינוי , 
התעשיין יאיר רוטלוי , טענו אתמול כי חוזים אישיים הם שיטת הניהול הטובה 
והיעילה ביותר במשק . נציג שינוי האשים בוויכוח שהתפתח את המערך שהוא זה 
" שהרס את המדינה " . בסופו של הדיון החליטה הוועדה בהצבעת רוב להקפיא את 
כל החוזים עד הישיבה הקרובה , שבה יחשוף ראש העירייה את החוזים האישיים 
במלואם . ביום ראשון הקרוב תדון מועצת העירייה בסוגיית החוזים האישיים לבכירים 
בעירייה . עוד יצוין כי זו הפעם הראשונה מאז כוננה הקואליציה בקדנציה הנוכחית 
בעירייה שסיעת המערך התייצבה כאיש אחד נגד ראש העירייה . 
