הוואנה ( ע"ר ) . נשיא קובה , פידל קסטרו , אמר שלשום , כי השנאה לקובה 
וחוסר היכולת לעשות משהו נגדה , הם שהניעו את נשיא ארה"ב , גורג בוש , 
לדרוש מן הסובייטים להפסיק את הסיוע לאי , כתנאי לסיוע של המערב לברית - 
המועצות . " זה כבר הגבול . . . מעולם לא העליתי על דעתי דבר כזה " , 
אמר קסטרו במושב האסיפה הלאומית . " בשנאתו ובאין - אונותו בקשר לקובה 
הוא ( בוש ) ביקש מבריה"ם להפסיק את שיתוף הפעולה הכלכלי בין שתי המדינות " . 
קסטרו טען , כי ארה"ב נוקטת באמצעים שונים , כדי לערער את השלטון בקובה , 
לרבות ריגול . הוא קרא לצירי האסיפה הלאומית לעמוד איתנים על הקרקע . 
" אל תחשבו שאני מספר לכם מעשיות . אנו מדברים על הגנת המהפכה והסוציאליזם , 
ואנו יכולים להגן עליהם בכל תנאי שהוא , וגם להמשיך בפיתוח המדינה " , 
אמר . 
