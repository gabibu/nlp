מה זה טיוח ? אם לא עצרו את הנחקר בזמן שנוהלה החקירה נגדו , פירשה זאת 
סנ"ץ ויינשטוק כטיוח . אני לא רואה זאת כך . צריך לזכור שלחשוד רגיל יש 
עורך - דין , אבל מי יגן על איש המשטרה ? האם הוא צריך להיות מופקר ? 
נעשו דברים לא תקינים , אבל היא הגזימה מאוד בתיאור המציאות . המדיניות 
היתה שאם העבירה , שיוחסה לאיש המשטרה , לא היתה חמורה במיוחד , העדיפו 
שהוא יפרוש , ובזה לגמור את העניין . היו כאלה שביקשו מיוזמתם לפרוש . 
בזמנו , האחריות על החקירות הפנימיות היתה נתונה למפקדי המחוזות , ואז 
עירערו על כך , והמשטרה הפקידה את חקירות הפנים בידי יחידה מיוחדת במטה 
הארצי , במסגרת אגף החקירות ובכפיפות ישירה למפכ"ל . עכשיו מערערים גם 
על זה . בשעתו , הצענו להעביר את הטיפול בנושא לפרקליטות המדינה , אך 
הם סירבו בטענה שהם אינם גוף חוקר . אם התערבתי , עשיתי זאת בתוקף תפקידי , 
ורק לצורך הנחיה ופיקוח מקצועי על החקירה . נכון שהיו גם מקרים חריגים , 
שבהם מפקדי מחוזות זימנו לשיחה קצין או שוטר החשודים בעבירה , בשלב מוקדם 
של איסוף המידע המודיעיני , וכך נודע לחשודים על החקירה ומהלכי החקירה 
שובשו . אבל הדבר נעשה בתמימות או מתוך טפשות , ולא מתוך רצון מודע להדליף 
לנחקרים על דבר החקירה הנרקמת נגדם , כדי שיוכלו להתכונן אליה ולחבל בה . 
יש להניח שבמשטרה משרתים קצינים , שהועלו נגדם בעבר חשדות לביצוע מעשים 
חריגים . אם הם ממשיכים לשרת גם כיום יכולה להיות לכך אחת מהסיבות הבאות : 
או שהם נחקרו ולא נמצא כל בסיס לחשדות נגדם , או שהם הועמדו לדין אבל זוכו , 
או שבקצונה הבכירה , ברמה של מפכ"ל או ראש אגף , החליטו שהמעשה שנעשה 
אינו חמור במיוחד , ואינו מצריך נקיטת צעדים דרסטיים . יש לציין , כי 
בהחלטות כאלה משתפים גם את פרקליטות המדינה . 
