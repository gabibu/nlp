שר האוצר , יצחק מודעי , ייפגש היום בתל - אביב עם מזכיר ההסתדרות , ישראל 
קיסר , ויו"ר האגף לאיגוד מקצועי , חיים הברפלד . שני הצדדים אמורים להמשיך 
את הדיון בנושא הסכמי השכר החדשים במגזר הציבורי , לנוכח איומו של הברפלד 
לפתוח למן השבוע הבא בסדרת שביתות ועיצומים אם לא תחול התקדמות במשא - ומתן . 
נקודות המחלוקת העיקריות הן תביעת האוצר לכלול את יישום דו"ח ועדת זוסמן 
בהסכמי השכר החדשים . ההסתדרות מתנגדת לתביעה זו , וסבורה שיש להסכים תחילה 
על תוספות השכר במסגרת הסכמי השכר , ורק אחר - כך לדון ביישום דו"ח זוסמן . 
גורמים באוצר אומרים , כי האוצר ייאות להעניק תוספות שכר גבוהות יותר במסגרת 
הסכמי השכר , אם יכללו אלה את יישום הדו"ח . בהסתדרות מצפים , כי מודעי 
ינקוט הבוקר עמדה ברורה , ומעריכים כי יחפש נוסחה , שלא תגרוף את המשק 
למשבר נוסף על זה , הפוקד את מערכת הבריאות . ראשי ההסתדרות מוכנים להביא 
מחדש לוועדה המרכזת הצעת החלטה , המאשררת את מחויבותה לרפורמה במבנה השכר , 
ולקבוע לוח זמנים , שיאפשר לאוצר להיכנס לאלתר למשא - ומתן על הסכמי השכר . 
קיסר סבור , כי ניתן לחתום על הסכם לשנה אחת במקום לשנתיים , כפי שתבעו 
ראשי האיגודים עד כה , ובשנה השנייה בראשית 1991 יהיו הדיונים בשני הנושאים 
כרוכים זה בזה . קפידבינהברפלד אמר אתמול , כי מתכונת השביתות והעיצומים 
תגובש במטה המאבק , שהופעל מחדש באגף שבראשותו , בשיתוף עם הוועדים הגדולים 
במשק . פורום הוועדים נתן השבוע פסק זמן נוסף לאוצר להתקדם בדיונים עם ראשי 
ההסתדרות , בעקבות פנייתו של קיסר . היה בדעתם לפתוח כבר השבוע בעיצומים , 
לא רק על רקע הקיפאון במשא - ומתן על הסכמי השכר , כי אם בעיקר נגד ביטול 
פטורים ממס הכנסה על שורה של הטבות , שמהן נהנו העובדים ארוחות במקום העבודה , 
הלוואות מהמעסיקים , שי לעובד ותשלום בעד עבודה במשמרות . הוועדים הגדולים , 
לרבות ועדי העובדים בחברת החשמל , התעשייה האווירית והצבאית , אל - על , 
עובדי הנמלים והחברות הממשלתיות העסקיות , הנהנות ממונופול בשירותים , 
הניתנים על - ידן , הצטרפו גם לתביעות הרופאים להאריך את הסדר קיצור התורים 
לניתוחים . מודעי וקיסר נועדו בשבועיים האחרונים לדיונים אחדים בעתיד הסכמי 
השכר , אולם אלה התנהלו בפרופיל נמוך בשל הקדימות , שניתנה למשבר במערכת 
הבריאות . בדיונים הראשונים הציגו הממונה על השכר במשרד האוצר , יעקב דנון , 
וחיים הברפלד את עמדותיהם העקרוניות , מבלי שמודעי נקט עד כה עמדה . דנון 
עמד בתוקף על ההכרח לכרוך את הסכמי השכר החדשים במגזר הציבורי ביישום הרפורמה 
במבנה השכר , בעוד שהברפלד תובע להפריד את שני הנושאים , מחשש שקצב הדיונים 
על הרפורמה יגרום בפועל לסחבת בחתימה על הסכם השכר , וכתוצאה מכך שחיקת 
שכר קשה , משום שהפיצוי באמצעות תוספת היוקר איננו יכול להדביק את קצב עליית 
המדד . 
