עוד בטרם הוכרע אם שוב יומלך דייגו מראדונה ושמו ירקיע שוב לכותרות הזוהרות 
בין אופוריית חצי הגמר לליל - האמת ברומא כבר כבש שמו את העיתונות והטלוויזיה 
בסוף השבוע . הכוכב הגדול , שרגלו השמאלית משחררת תדיר את האימפולסים שלו , 
היה מעורב בתקרית אלימה מכוערת . זה קרה במחנה הארגנטיני בטריגוריה . חשיפת 
התקרית אינה נעדרת גרסאות שונות , לאו דווקא סותרות . כל צד הארגנטיני , 
המשטרתי והתקשורתי ( תלוי מאיזו מדינה . . . ) עם התייחסותו האחרת , 
לקולא או לחומרה . וזו תמציתו של סיפור המעשה . אחיו ראול , אחרי שנהג 
במכונית פרארי עם הילדות של דייגו , נתבקש בידי שוטרים להציג את רשיון הנהיגה . 
הרשיון לא היה בידו . הועלה חשד שהמכונית גנובה . ראול הובא למלון . 
אשתו של דייגו הבהירה שהניירות נשארו בנאפולי . דייגו מיהר להתערב . אנשי 
אבטחה מקומיים התערבו גם הם , ודייגו היכה אחד מהם בפניו . העיתונים באיטליה 
הבליטו תמונות של מראדונה מוקף בקציני משטרה . באחת התמונות נראה דייגו 
נחסם בידי המאבטחים ואחד הנצים שרוע . דייגו היה נסער גם משום שלדבריו איטלקים 
קרעו לגזרים את דגל ארגנטינה שהתנוסס במחנה . הוא טען שיחסם של המקומיים 
בטריגוריה שבה נמצא מגרש האימונים של קבוצת רומא כלפי הארגנטינים , מכוער 
עד כדי השפלה . הוא ניסה להגן על כבוד הדגל הקרוע . ביקשו לעוצרו , אך 
התקרית צוננה , מה עוד שיש לו דרכון דיפלומטי ( ! ) . נשיא מועדון 
רומא , דינו ויולה , התעקש שיש להביא את דייגו מראדונה לפני שופט ולשחררו 
בערבות . שגריר ארגנטינה ברומא התערב והזכיר את עניין הדרכון הדיפלומטי . 
" אינכם יכולים לעצור אותו " , אמר . השגריר הארגנטיני הוסיף : " משהו 
התרחש , אבל התקשורת האיטלקית הגזימה בכך מאחר שמראדונה עצמו סיפר לי שהוא 
לא היכה אף אחד " . השגריר אמר כי המקרה אירע כתוצאה מהעצבנות של האיטלקים 
" אחרי שהם הפסידו לארגנטינה בחצי הגמר " . ביום ששי אמר מראדונה במסיבת 
עיתונאים כי האווירה האנטי - ארגנטינית השפיעה על ההכנות לגמר עם מערב גרמניה . 
מראדונה התייחס לאירוע הסוער שהיה יום קודם לכן : " כל מה שקרה היתה בעיה 
קטנה שהיה עלינו לפתור " . דייגו הוסיף : " הכול כאן נגד נבחרת ארגנטינה , 
מפני שניצחה את איטליה . ויולה מתנהג כלפינו כמו אל צוענים " . מראדונה 
טוען נגד דעת הקהל האיטלקית שיוצאת נגד ארגנטינה אחרי שזו ניצחה את איטליה 
בחצי הגמר . " יש לנו בעיות רבות בגלל שהתקשורת האיטלקית כולה עלינו " . 
הסברה אומרת שלמחרת הגמר , ביום שני או שלישי , יובא מראדונה לפני שופט 
וייקנס . לגבי אחיו ראול , זה ודאי , לדברי המשטרה . 
