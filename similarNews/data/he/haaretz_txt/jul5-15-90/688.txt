" אלף דולר , בכלא איילון ברמלה , במיוחד לצורך אחזקתו של אסיר העולם 
המסוכן הרצל אביטן יחד עם עוד שלושה אסירים מסוכנים אחרים , לא הוכיח את 
עצמו כך סבורים גורמים בשירות בתי הסוהר . כיום מוחזק באגף , שההשקעה 
הכספית בו יכולה היתה להספיק להקמת אגף מאסר לעשרות אסירים , רק הרצל אביטן . 
זאת למרות שעל פי התכנון המקורי היו אמורים להיות באגף עוד שלושה אסירים 
לפחות . בשלב זה , בגלל התנהגותו של אביטן והחשש לשכן במחיצתו אסירים אחרים , 
אין כוונה לאכלס את האגף היקר באסירים נוספים . האגף נחשב לשמור ולמתקדם 
ביותר בבתי הסוהר . הוכנסו בו מערכות אבטחה , פיקוח , שליטה ובקרה אלקטרוניות 
משוכללות ביותר . הוא נועד לאפשר את שהותם בתנאי הפרדה של אסירים בודדים , 
תוך שמירה קפדנית ביותר וללא כל קשר בינם לבין הסוהרים והעולם החיצוני . 
האגף מופרד לחלוטין משאר אגפי הכלא , יש בו חדר גדול עם ארבע מיטות , 
מטבחון , חצר טיולים וחדר מבקרים . הדלתות נפתחות בשלט רחוק ממרכז פיקוח , 
השיחות עם הכלואים בו מתקיימות באמצעות האינטרקום , גם האוכל מוכנס לאגף 
מבעד פתח צר , שאינו מאפשר כל מגע עם האסירים . במקורו נבנה האגף לפני מספר 
חודשים , כדי לאפשר להרצל אביטן , האמור לשבת בכלא עוד שנים רבות , תנאי 
מחיה סבירים ולא בבידוד , יחד עם אמצעי שמירה קפדניים שימנעו כל אפשרות 
של בריחה שלו והשתלטות על סוהרים , כפי שהיה בבית המעצר דרום בבאר שבע , 
ממנו ברח לפני כשנתיים . כאשר הועבר אביטן לאגף החדש בכלא איילון , שוכנו 
אתו באגף המיוחד עוד שני אסירים . בתוך זמן קצר החלו חיכוכים ותקריות אלימות 
בין אביטן לבין האסירים האלה , עד שמחשש לפגיעות בנפש הוחלט בנציבות שב"ס 
כעבור כמה שבועות , להוציא מהאגף את שני האסירים האחרים ולהשאיר בו רק את 
הרצל אביטן . אביטן , שנשאר למעשה בבידוד , החל להתנהג באלימות באגף המאסר 
המיוחד . הוא התפרע , גרם נזקים , שבר מכשיר טלוויזיה שהיה בחדרו , פגע 
בציוד , בכלל זה במקרר ובמערכת האינטרקום , וניסה לחבל במצלמות הטלוויזיה 
במעגל סגור הנמצאות באגף . בעקבות זאת הועמד אביטן לדין משמעתי ונשללו ממנו 
פריווילגיות שונות , בכלל זה קבלת מבקרים . במשך תקופה מסוימת אף שבת 
רעב . בשלב מסוים אפשרה הנהלת הכלא לאביטן להיפגש באגף עם בנו ועם מבקרים , 
במטרה להרגיעו , אך משהמשיך אביטן בהתנהגותו הפרועה , לא ניתנה יותר 
למבקרים אפשרות להיכנס אליו . באחרונה נאלצה הנהלת הכלא לבצע תיקונים בציוד 
באגף , בעקבות פגיעותיו של אביטן , הטוען כי שלטונות שב"ס מתנכלים לו . 
בינתיים הוזהרו סוהרים וקצינים , גם בכירים , שלא ליצור קשר עם אביטן 
ולא להיכנס לתאו ללא שמירה כבדה . ניתנה הנחיה להמעיט ככל האפשר בשיחות 
עמו , מלבד שיחות הכרחיות באמצעות האינטרקום . 
