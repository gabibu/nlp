שגריר ישראל בקהיר פרוף שמעון שמיר , שהודיע השבוע על החלטתו לפרוש מתפקידו , 
נענה לבקשתו של שר החוץ דוד לוי להמשיך בתפקידו , עד אשר ימונה במקומו 
שגריר חדש . בשלב זה עדיין לא הוחלט מי יהיה השגריר הרביעי של ישראל במצרים . 
גורמים מקורבים לשר לוי ציינו כי כל שמות המועמדים שהוזכרו הם ספקולציות 
בלבד , ולפי שעה לא נתקבלה שום החלטה . ההערכה היא , שרק בעוד כמה שבועות 
ייכנס השגריר החדש לתפקידו , ולכן ביקש לוי משמיר להמשיך בתפקידו . בפגישה 
שקיים אתמול שר החוץ עם שלושה חברי קונגרס אמריקאים , המבקרים בישראל , 
אמר לוי כי למרות האיומים הנשמעים בעולם הערבי , נוקטת ישראל במדיניות 
של הבלגה , כדי להביא להורדת המתח באזור ובמטרה לנסות ולקדם את תהליך השלום , 
זאת מבלי להתעלם מן הסכנות . לוי אמר לחברי הקונגרס סמית , וקסמן ואנגל , 
כי דברי הנשיא בוש שהתפרסמו בעיתונות הצרפתית , לפיהם " טועה מי שמצפה 
שארה"ב תעניש את ישראל ובכך יסתיים המשבר " , התקבלו בישראל בקורת - רוח . 
לדבריו , ישראל מצדה תעשה כל מאמץ , יחד עם ארה"ב , כדי להתקדם לשלום . 
חבר הקונגרס לארי סמית מפלורידה אמר ללוי , כי למרות העננה החולפת ביחסי 
ישראל וארה"ב , זוכה עדיין ישראל לתמיכה רחבה ביותר בקונגרס . אליוט אנגל 
מניו - יורק , הצביע על הצורך בפעולה מהירה של ממשלת ישראל , שתוכיח את 
מחויבותה לתהליך השלום עם הפלשתינאים . הנרי וקסמן מקליפורניה אמר , כי 
לא יתכן פתרון לכל הבעיות באזור , אך יש לנקוט בצעד שיהיה מקובל הן על ישראל 
והן על הפלשתינאים לחיזוק האמון ההדדי . שלושת חברי הקונגרס הדגישו כי פתיחותו 
של לוי והאמינות המיוחסת לו בארה"ב , נותנות הזדמנות חדשה לשיפור יחסי ישראל 
עם ארה"ב ולקידום תהליך השלום . 
