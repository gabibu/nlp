( ע ) . " על המשטרה להיות ערה לכך שאין זה מספיק שהיא תאפשר לגוף המעוניין 
בכך להפגין במקום כלשהו . לעתים קרובות גם המקום המדויק , אשר נבחר לשם 
כך ע"י המבקשים , הוא בעל משמעות רבה לצורך השגת מטרותיהם , ועל המשטרה 
לכבד רצון זה , ככל שהדבר ניתן " , פסק בימים אלה ביהמ"ש הגבוה לצדק , 
בדונו בעתירתה של תנועת כך , נגד משטרת ירושלים . עם זאת , החליט בג"ץ 
לדחות את עתירת כך להתיר לה לקיים אספות פומביות בשתי שכונות " תפר " בירושלים . 
זאת , לאחר שקיבל את נימוקי המשטרה , כי עריכת האספות עלולה ליצור סכנה 
לסדר הציבורי . השופטים הדגישו , כי אין לפרש את החלטתם כאילו המשטרה תוכל 
לעולם לסגור שכונות מסוימות של ירושלים בפני תנועת כך וגופים אחרים . תנועת 
כך הגישה למשטרה , לפני שבוע , שתי בקשות להתיר לה לקיים אספות פומביות , 
בשעות אחה"ץ והערב , בשכונות ארמון הנציב ונווה - יעקב , שם אירעו תקריות 
אלימות עם תושבי יישובים ערביים סמוכים . כך טענה כי נושא האספות הוא " משאל 
עם " ומטרתן היא הסברה . מפקד המחוז הדרומי במשטרה , ניצב רחמים קומפורט , 
סירב להתיר את קיום האספות . הוא ציין בהחלטתו , כי המשטרה מפעילה כוחות 
מתוגברים בשתי השכונות , כדי להחזיר את השקט והביטחון לאזור וקיים חשש ממשי 
כי עריכת האספות במועד ובמקום המבוקש , תיצור סכנה לסדר הציבורי ולשלום 
התושבים . עם זאת , אישר ניצב קומפורט מתן רשיון לעריכת האספה במועד המבוקש , 
באזור מרכז העיר , במקום שיתואם מראש עם המשטרה . תנועת כך לא הסכימה להסדר 
זה ועתרה לבג"ץ נגד המשטרה . השופטים גבריאל בך , תאודור אור ומיכאל בן - 
יאיר דחו את העתירה , לאחר שהגיעו למסקנה כי המשטרה פעלה מתוך שיקול - דעת 
סביר ואין פגם בסיסי בהחלטתה . השופט בך הדגיש , כי על המשטרה לכבד את 
רצונם של מפגינים להפגין דווקא במקום שהוא בעל משמעות להשגת מטרותיהם . 
" אולם , כאשר החשש להיווצרות עימות אלים , אם האספה תקוים במקום המבוקש , 
הנו גדול במיוחד , וכאשר בנסיבות העניין אין לצפות לכך שהמשטרה תוכל לנטרל 
סיכון זה תוך הפעלת כוחות סבירים הרי אין מקום להתערב בהפעלת שיקול דעתה 
של המשטרה , המיועד למנוע מראש תקלה ציבורית חמורה " . 
