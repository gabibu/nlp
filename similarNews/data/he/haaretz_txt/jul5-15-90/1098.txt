בית המשפט הגבוה לצדק ידון היום בעתירה שהגישו ארגון מגדלי הירקות , קיבוץ 
ארז ומושב פארן , בעניין ההברחות של תוצרת חקלאית טרייה מהשטחים שמעבר לקו 
הירוק לישראל . מגדלי הירקות טוענים לאובדן הכנסות בהיקף של מיליון דולר 
בשבוע עקב ההברחות . העתירה היא נגד שרי החקלאות , האוצר והביטחון , מנכ"ל 
המועצה לשיווק ירקות , אפרים שלום , ויו"ר הרשות לפיקוח על תוצרת חקלאית , 
גד שליטין ( המכהן גם כמנכ"ל משרד החקלאות ) . ארגון מגדלי הירקות טוען 
שההברחות לישראל הפכו לתופעה בקנה מידה נרחב , למרות הצווים האוסרים הכנסת 
סחורה מהשטחים לישראל , אלא מעזה ליהודה ושומרון בלבד . מאות טונות של תוצרת 
חקלאית טרייה המגיעה מהשטחים לשווקים בישראל , נאמר בעתירה , מורידים באורח 
קיצוני את מחירי הירקות , במיוחד תפוחי אדמה ועגבניות , ובכך נפגעים המגדלים 
הישראליים , המחויבים להתאים עצמם , לגבי מרבית גידולי הירקות , למכסות 
קבועות . בכתב התשובה של פרקליטות המדינה , שהוגש על ידי מנחם מזוז , סגן 
בכיר לפרקליטת המדינה , נאמר שבעיית ההברחות היא שאלה של מדיניות שלטונית , 
הכרוכה בשיקולים מורכבים שונים , חקלאיים , כלכליים , ביטחוניים ומדיניים , 
שתכליתם מציאת האיזון ההולם בין השיקולים והאינטרסים השונים , כולל האינטרסים 
של העותרים . נציג הפרקליטות מציין שבשלב זה טרם גובשה מדיניות הממשלה בסוגיה 
זו , שכן אין תמימות דעים בעניין , ולפיכך בעיית ההברחות של תוצרת חקלאית 
אינו בשל עדיין לדיון והכרעה בפני בית המשפט . העותרים מציינים , באמצעות 
בא כוחם עו"ד עוזי עצמון , כי לפני כשש שנים כבר הוגשה עתירה בנושא זה לבג"ץ , 
והושג הסכם פשרה , בעל תוקף של פסק דין , שבו נקבע כי יש לפעול להנהגת 
תכנון משולב כולל של הירקות בישראל ובשטחים וכי יוטל פיקוח על מעבר התוצרת 
בין הרצועה לגדה . ואולם , לדברי העותרים , לא בוצע ההסכם עד היום . הם 
מדגישים כי המצב הורע עקב האינתיפאדה , מפני שתושבי השטחים צמצמו רכישת 
תוצרת ישראלית אך מציפים את ישראל בתוצרתם . 
