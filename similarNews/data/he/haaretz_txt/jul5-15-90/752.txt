סמיר גרייב , בן 52 , תושב הכפר בית אגזא באזור רמאללה , נורה שלשום בידי 
תושב הכפר קטנה הסמוך ונהרג . בנו של היורה נדקר למוות שעות אחדות קודם 
לכן בידי תושב אחר מאותו כפר , בתקרית שבה נפצעו שני אנשים נוספים . ברקע 
האלימות שפקדה את הכפר בימים האחרונים עומדות האשמות מצד תושבי קטנה , 
לפיהן אבראהים שמאסנה , האיש שירה בגרייב למוות , הנו משתף פעולה עם השלטונות . 
שלשום לפנות בוקר הגיעו תושבים מן הכפר לביתו של שמאסנה ובנו מחמוד יצא לקראתם . 
בתקרית שהתפתחה במקום נדקר הבן בסכין ושני תושבים נוספים נפצעו . מחמוד 
שמאסנה מת מפצעיו ושני הפצועים הנותרים הובאו לבית החולים הדסה בירושלים . 
סמוך לצהרי אותו יום נעשה ניסיון לפשר בין הצדדים כדי למנוע התרחבות מעגל 
הדם והנקמה , וכמנהג האזור נהרו עשרות תושבים מכפרי הסביבה לביתו של בורר 
הפועל על - פי המנהג השבטי . כשנכנס אבראהים שמאסנה בעצמו לבית הבורר , 
הבחין בבן המשפחה , ממנה בא דוקר בנו והוא שלף לעברו את אקדחו וירה שתי 
יריות , מספרים התושבים . אבל היריות החטיאו ופגעו בסמיר גרייב , בן כפר 
בית - אגזא , שכלל אינו קשור למקרה . האיש נפגע בראשו ובחזהו , הובהל 
לבית החולים אל מוקסאד במזרח ירושלים ושם מת מפצעיו . ההרוג הוא בנו של 
סברי גרייב , בעל אדמות המריבה מהכפר בית אגזא . בעשר השנים האחרונות מתנהל 
מאבק קשה בין משפחת גרייב לבין מתנחלי גבעון חדשה על חלקת אדמה שעליה בנוי 
ביתו סמוך לגדרות ההתנחלות . בשנה האחרונה הניחה חברת מקורות קו מים שחצה 
את החלקה , והמתנחלים בנו גדר סביב לביתו והשאירו למשפחה מסדרון צר המוביל 
אל הכפר . גרייב ניסה להפריע לבניית הגדר ונעצר ע"י הצבא למשך מספר חודשים 
( " הארץ " 09 . 4 . 4 ) . לא מזמן שוחרר סברי גרייב מן המעצר , ושלשום 
עשה את דרכו עם בנו אל כפר קטנה , שם נורה הבן למוות בטעות . 
