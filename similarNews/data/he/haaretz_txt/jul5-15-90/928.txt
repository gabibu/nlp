ואשינגטון ( מיוחד ל"הארץ " ) . מנהיגי שבע המדינות המתועשות , שסיימו 
אתמול את פגישת הפיסגה שלהם ביוסטון , החליטו לשגר משלחת מומחים בין - לאומית 
לבריה"ם , כדי לגבש המלצות לקידום הכלכלה הסובייטית . עם זאת , לא הושגה 
אחדות דעים ביחס לסיוע כלכלי מיידי לבריה"ם . משלחת המומחים הבין - לאומית 
שעליה הוסכם , תגבש דו"ח עם המלצות לרפורמות כלכליות , בטרם תגובש תוכנית 
מאוחדת של המדינות המתועשות להעניק סיוע כלכלי לבריה"ם . כמו - כן , הוסכם 
להמליץ בפני קרן המטבע הבין - לאומית לקיים חקירה משלה , כדי לבדוק אפשרות 
של השתתפות קרן המטבע בהכנסת רפורמות לכלכלה הסובייטית . הפיסגה ננעלה אתמול 
באסיפה של ראשי שבע המדינות , בהשתתפות נשיא השוק האירופי המאוחד , כאשר 
נשיא ארה"ב דיווח לנציגי העיתונות על נקודות ההסכמה והמחלוקת שבין המדינות . 
הנשיא בוש הדגיש בדברי הסיכום שלו כי שבע המדינות מקדמות בברכה את הולדתן 
של מערכות פוליטיות דמוקרטיות ואת הכבוד ההולך וגובר שמשטרים שונים מייחסים 
לזכויות האדם , במיוחד במזרח - אירופה . הוא הדגיש עם זאת את הצורך בקידום 
הרפורמות במערכת הכלכלית של בריה"ם , ואת הצורך בהפחתת ההוצאות של המשטר 
הסובייטי בתחום הצבאי . בוש אמר כי למרות שוואשינגטון משוכנעת בנחיצות הסיוע 
לשיפור מצבה הכלכלי של בריה"ם , הרי הממשל האמריקאי ניצב בפני בעייה בהקשר 
זה , משום שהוא מודע לטילים הבאליסטיים הבין - יבשתיים המכוונים לכל אחת 
מהערים הגדולות בארה"ב , ולסיוע הצבאי הנרחב , בהיקף של חמישה מיליארד 
דולר בשנה , שבריה"ם מעניקה לקובה . 
