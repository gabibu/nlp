יתכן שנכונה הטענה שעל - פיה רק כאשר נשלם תהליך מסוים , או תופעה עוברת 
מן העולם , אפשר להבין את התהליך או התופעה או לפחות לחקור אותם היטב . 
הגל ביטא רעיון דומה במשל הנודע על ינשופה של מינרווה , אלת החוכמה , היוצא 
לעופף רק - לאחר רדת החשיכה . כאשר אתה רואה התמסדותו של מקצוע אקדמאי מסוים , 
היה סמוך ובטוח שמושא המחקר שלו שוב אינו תופעה חיה . אפשר כמובן להצביע 
על חריגים מכלל זה : הצרפתית לא נעלמה עדיין אף שחקר הלשון הזאת הוא מקצוע 
ממוסד זה שנים רבות ; ואילו התמסדות חקר - היידיש , למשל , יכולה לאשש 
דווקא את הטענה נוסח - הגל . הדברים מסובכים . למשל : לפני כמה עשורים , 
כאשר החל לפרוח הענף החדש של המחקר ההיסטורי , חקר האנטישמיות היה אפשר 
לראות בזה סימן מעודד שהתופעה עצמה עברה מן העולם ועתה אפשר לגשת למחקרה 
המדעי המקיף . סברה נינוחה זו אכן הניבה מחקרים רבים , פרי עבודתם של חוקרים 
מתמחים , לעתים בעלי קתדראות מיוחדות לתחום מחקרם זה , ועדיין היד נטויה 
בייחוד היד האמריקאית , אך גם הצרפתית והישראלית . גם בישראל , כנרמז , 
הופיעו בעשור האחרון מחקרים מקוריים ומתורגמים רבים ( כגון האסופה בעריכת 
שמואל אלמוג , " שנאת ישראל " או תרגום ספרו המצוין של ברנרד לואיס , 
" שמים ואנטישמים " ) , אף שמעניין העדרן של עבודות סינתטיות מקיפות , 
דוגמת המפעל הגדול של ליאון פוליאקוב " תולדות האנטישמיות " שלא נמצא 
לו מתרגם או מו"ל עברי . מחקר זה , בריבויו העצום , הראה לא רק עד כמה 
מגוונת בביטוייה היא תופעת האנטישמיות האם יש בכלל מקום לאידיאה המכלילה 
הזאת של " שנאת ישראל " ? הרי לכם שאלת - יסוד של חקר האנטישמיות אלא עד 
כמה היא עשויה לשמש כלי מעולה למחקרן של חברות שונות שבקרבן הופיעה , כל 
חברה והאנטישמיות המיוחדת לה . אין שום ודאות שהתופעה הקרויה התעוררות האנטישמיות 
באירופה , המזרחית והמערבית , מלמדת על תמימותה של ההנחה כי מדובר בתופעה 
שעברה מן העולם וממילא היא ניתנת להיחקר חקירה היסטורית אובייקטיווית . 
אופיה של התעוררות זו יכול ללמד דווקא על צדקתה הבסיסית של הטענה כי האנטישמיות 
היא כבר נחלת העבר , למרות ( או בגלל ) הבריונים שיצאו לאחר רדת החשיכה 
לחלל את מצבות - הקברים של היהודים , מאוזבקיסטן ועד פרובאנס , דרך לובלין 
( שם חולל בית - הקברות החרב שקבור בו " החוזה מלובלין " ) וצפון - לונדון , 
כאילו היו בריונים אלה גלגולים מפלצתיים של הינשוף ההגליאני . האנטישמיות 
עודנה נחוצה לאלמנטים מסוימים גם בחיפה , כזכור אבל בעיקרה היא כבר נחוצה 
כסמל בלבד , ועל כן אפשר שאלה כבר באמת דמדומיה של התופעה מרובת - הצורות 
הזאת . מצד אחר , עדין לא התבדתה כלל אמונתם של רבים ב"נצח האנטישמיות " . 
ושוב , כמה מעניין היה להשוות את צורות התגובה על תופעות האניטשמיות " החדשה " , 
כמה אופניות היו התגובות הללו בכל חברה וחברה , מעידות על מאפייני - זהותה 
ועל מוסדותיה , על המבנים העמוקים ועל כלי - הביטוי של כל חברה , אולי 
יותר מכל תופעה חברתית אחרת ! אותי עיניין במיוחד להשוות בין התגובה האנגלית 
על מעשי - הבריונות האנטישמיים בלונדון ( מלבד חילול בית - הקברות בפרוור 
אדמינטון שבצפון - לונדון , שריפת בית - כנסת ברובע צפון - לונדוני אחר ! 
) לבין חילול המצבות בקרפנטרה ובכמה ערים אחרות במקומות שונים בצרפת . 
איך במשך שבועיים רעמו בלי הפסק כל כלי - התקשורת בצרפת , איך צעדו מצעדים , 
נשיאים ורוח , איך הוקעו בלשון נלהבת כל גילויי האנטישמיות מהמן ועד לה - 
פן ( שספק אם ייוושע מאזכור המספר הרב של היהודים בקרב חסידיו , כגלגול 
חדש לאמרה האנטישמית הנודעת : " ידידי הטובים ביותר הם יהודים " ) . אין 
להצדיק בהכרח את טענת העיתון הימני " פיגארו " , שכל המערכה נגד האנטישמיות 
משמשת את מיטראן ואת אנשיו לעשיית הון פוליטי - מפלגתי בלבד . ואולם ודאי 
מכל מקום שספק אם מסע - ההתעוררות הזה תרם לדיכויה הסופי של האנטישמיות ( 
החיה או הסמלית ) בצרפת . אדרבא , המערכה הפיצה את דבר האנטישמיות גם 
בקרב הציבור הרחב שלא שמע עד כה על האפשרויות הטמונות בה ( ואפילו על מושאיה 
ההיסטוריים ) . לעומת זאת , כמה מהוסה ומאופקת היתה התגובה האנגלית : 
על חילול הקברים נודע רק כשבוע אחר המעשה , בידיעות שוליות במהדורות החדשות , 
וכאשר נמצא העיתון הסנסציוני ( " מייל און סאנדיי " ) שהעניק כותרת עבה 
לתיאור המאורע ( " גל של מעשים אנטישמיים עובר על אנגליה " ) פורסם הדבר 
בעמוד שש של העיתון הסמרטוטי . מובן שלא היה שום הד רשמי למעשים האנטישמיים , 
לא מצד ראשי יהדות אנגליה ולא מצד ממשלתה . ואף שאני פראנקופיל מושבע ואנגלופוב 
( אמנם לא נחרץ ) תהיתי במקרה זה אם אין מה לומר בשבחי הפלגמטיות והלא - 
אכפתיות האנגלית . אבל אל לי להרחיב את המסגרת עד שתתפקע . מכל מקום , 
נזכרתי עימות אנגלו - צרפתי ישן - יחסית בתחומה של האנטישמיות , וכששבתי 
ועיינתי בפרטיו , חשבתי עד כמה מתמידים הם קווי ההשוואה או ההנגדה של שתי 
התרבויות הפוליטיות ( והספרותיות ) גם בתחום הזה ; זו היתה הוכחה נוספת 
עד כמה " כל עם והאנטישמיות שלו " ( על משקל אימרתו של ההיסטוריון האמריקאי 
קרל בקר " כל אדם וההיסטוריה שלו " ) , ובכל הרמות . המדובר ברצנזיה שכתב 
גורג אורוול על ספרו של זאן פול סארטר " עיונים בשאלה היהודית " שהופיע 
בתרגום אנגלי בשם " דיוקנו של אנטישמי " ( וזה חשוב להבנת פרט מסוים ברצנזיה 
זו ) . כיום אפשר למצוא את הרשימה הביקורתית המבריקה והעמוקה הזאת בכרך 
הרביעי של מסותיו ורשימותיו המקובצות של אורוול ( לונדון 8691 ) , אחד 
מאוצרות התבונה העשירים ביותר בספרות זמננו . ברשימה קצרה זו יש יותר חוכמה 
לא רק מאשר בחיבורו המנופח של סארטר ( זו עדיין לא רבותא ! ) אלא גם יותר 
מאשר בכרכים רבים של מחקרי האנטישמיות . מעטים הסיכויים שתרגומו של חומר 
כזה יופיע בעברית ( שבה הופיע , כמובן , תרגום מסתו של סארטר ) , דומני 
שאיטיב לעשות אם אתרגם קטע מרשימה זו , קטע המעיד על השלם : ביקורת שלמה , 
בזעיר אנפין , על עמדות רבות של סארטר בכלל , ושמא גם ביקורתה של " האנגליות " 
במהדורתה הנאה ביותר על ה"צרפתיות " באחת מהתגלמויותיה האופייניות ביותר 
( אורוול נגד סארטר הוא כעין גלגול של דוקטור גונסון הלוחם בוולטר ) . 
הנה כמה פסקות מרכזיות מרשימתו של אורוול על חיבורו של סארטר : " . . . 
עיקר הבעיה בכך שכל עוד תיחשב האנטישמיות לסטייה אפילה , ובעצם לפשע , 
יקום כל אדם בעל השכלה מספקת להכרתו של מושג זה ויטען בתוקף שאין לו זיקה 
כלשהי לאנטישמיות . על כן הספרים על האנטישמיות נעשים יותר ויותר למשחק 
בנטילת קיסם מעין הזולת . . . עצם הכותרת לספרו של סארטר מדגישה את הטעות 
בגישתו לעניין זה . הכותרת ( " דיוקנו של אנטישמי " י"ב ) מלמדת כמדומה 
כי האנטישמי הריהו תמיד אותו טיפוס אנושי , טיפוס שאפשר לזהותו במבט ראשון 
והוא נתון כביכול בתהליך הפעלה מתמדת של תוכנו האנטישמיות שלו . אבל אם 
יטרח אדם לבדוק את הבעיה לעומקה , יסתבר לו שהאנטישמיות היא תופעה כללית 
מאד , אין היא מיוחדת לטיפוס או למעמד מסוים , ומעל לכל , חוץ ממקרים 
יוצאי - דופן , קיצוניים , זו תופעה נספחת ולא - עקבית . " אבל עובדות 
אלו אינן מתיישבות עם תמונת - החברה האטומיסטית נוסח סארטר . הוא מוכן כמדומה 
להכחיש אפילו שיש בני - אדם באשר הם , שהרי הוא רואה בהם קטיגוריות מופשטות , 
בעיניו הריהם פועלים או בורגנים שאפשר לסווגם כמו שמסווגים חרקים שונים . 
האנטישמי נעשה , ממש כמו היהודי , אחד מסוגי החרקים הללו , עד שנדמה 
שאפשר להכיר את זה ואת זה על - פי מראהו בלבד . . . לא יקשה לראות עד 
מה קרובה השקפה זו לתפישת - העולם של האנטישמיות . ביסודו של דבר , כל 
הדעות הקדומות הגזעניות הן נוורוזות מסוג מסוים , וקשה להעלות על הדעת שאפשר 
להגדילן או להקטינן בטיעון כזה או אחר . בטוח מכל מקום שתוצאתם של ספרים 
מסוג זה ( כלל שיש להם תוצאה בכלל ) עלולה להיות הפצה נרחבת יותר של האנטישמיות . 
כאשר מבקשים לבדוק ברצינות את בעיית האנטישמיות , צריך בראש וראשונה לחדול 
להתייחס לתופעה זו כאל פשע . ועד אז , ככל שנמעט לדבר על יהודי ועל אנטישמי 
כאילו מדובר במיני יצורים רחוקים מן הסוג הביולוגי שלנו , כן ייטב " . אכן , 
זו תשובה מבריקה שניתנה לפני יותר מארבעים שנה ! לאקסיסטנציאליסטים " 
שבחוקרי האנטישמיות , אלה המתחקים אחר שנאת - ישראל כלוואי מתמיד לתולדות 
ישראל באשר הם ( גם אם אינם מפליגים לתזה הקיצונית נוסח שפינוזה ב"מאמר 
המדיני התיאולוגי " , הרואה את קיומו של ישראל בכלל כתלוי בקיומה של האנטישמיות ) 
. ת"ס אליוט היה אנטישמי כלומר , היה בתקופות מסוימות בחייו , בנסיבות 
כאלו ואחרות ( שנחקרו בספרו המזהיר של כריסטופר ריקס " אליוט והדיעה הקדומה " ) 
וחג אמין אל חוסייני היה אנטישמי ( ועל האנטישמיות שלו , בספרו של ברנרד 
לואיס הנ"ל ) , אך כמו שאין ולא כלום בין שני האישים האלה , כך אין שום 
זיקה בין מיני האנטישמיות שלהם , ואפשר אף להפליג ולומר : אפילו היהודים 
אינם חולייה מקשרת בין שני מיני האנטישמיות הללו . מה שקרוי בלשון העיתונות 
( ואני עצמי איני נקי מלשון זו ) " התעוררות האנטישמיות במזרח אירופה 
ובמערבה " הריהי שוב כותרת אקסיסטנציאליסטית מטעה במופשטות שלה , שכה צרמה 
את אוזנו של אורוול בספרו של סארטר . כדאי שנבין זאת , אם רצוננו להבין 
את שלל התופעות הללו הקרויות בשם כוללני אחד . מצד שני , יתכן שעדיין אי - 
אפשר , אין טעם ויכולת להבין , ומחקר האנטישמיות הוא מחקר שבא בטרם זמן . 
עוד לא ירד הערב על שנאת - היהודים , גם אם מחללי הקברים מחכים לבוא החשיכה 
כדי לצאת לפעילותם המשונה , הסמלית . 
