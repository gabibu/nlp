משרד העבודה והרווחה עומד להגיש תביעה משפטית נגד מארגני מירוץ הסוסים , 
שהתקיים בקיבוץ געש בשבת שעברה , בגלל הפרת חוק שעות עבודה ומנוחה . המשרד 
שוקד בימים אלה על הכנת כתבי האישום , בעקבות קבלת דו"ח הפקחים שנכחו באירוע . 
דובר המשרד אמר , כי המארגנים הוזהרו שלא יעברו על החוק , אך משהודיעו 
כי אינם נוטים לבטל את האירוע או לדחותו ליום אחר , שיגר המשרד למרוץ מפקחי 
עבודה דרוזים . הדובר אמר , כי עד עתה לא היתה כל פנייה מצד המארגנים לקבלת 
היתר עבודה בשבת , למרות שהשר הממונה על המשרד , דוד מגן , אמר יום לפני 
המירוץ כי ישקול בקשה מסודרת של הרגע האחרון . מארגני המירוץ ממתינים לדיון 
בבית המשפט , בעקבות בקשת משרד הפנים לצו מניעה , שיאסור עליהם לקיים את 
המרוץ בגלל שימוש חריג בקרקע חקלאית . רפי רפאלי , יזם המירוץ , אמר בתגובה 
כי התביעה תטופל על ידי עורך דינו כאשר תתקבל . " הם לא יכולים לדרוש ביטול 
שלושה ימים לפני האירוע , כאשר במשך חודש וחצי מתפרסמות מודעות ענק בעיתונים 
ובחוצות " . דני קיט , מזכיר קיבוץ געש , שהשכיר את השטח לרפאלי , אמר 
כי למשרד העבודה אין עילה לתביעה נגד הקיבוץ על עבודה בשבת , משום שהקיבוץ 
נחשב לאגודה שיתופית , שאינה זקוקה לאישור עבודה בשבת . " חברי הקיבוץ 
נחשבים מתנדבים , כשהם עובדים ברפת או בחדר האוכל בשבת , וזה מעמדם גם 
במרוץ " , אמר . 
