שר התקשורת , רפאל פנחסי , אמר אתמול כי על ישראל לעשות הכל לכיבוד ההסכם 
החתום בדבר הקמת משדרי קול - אמריקה בערבה , ומשום כך העבירה הממשלה לנציגיה 
במוסדות התכנון הנחיות לגיטימיות לקידום הליכי האישור . לדבריו , לא יעלה 
על הדעת כי ישראל תפר הסכם עם מדינה כלשהי , ובוודאי שלא עם ארה"ב . משרד 
התקשורת הודיע , כי " לנוכח המסע הציבורי האינטנסיווי , המנוהל על - ידי 
גורמים שמטרתם המוצהרת להביא לביטול הפרויקט , הרי שגם אם אין ההסכם מוצא 
חן בעיני מאן - דהו , לא כל האמצעים כשרים . לא ייתכן לנצל את הליכי הדיון 
המעמיקים והמפורטים , הנערכים זה כשנתיים במועצה הארצית לתכנון ולבנייה 
ובוועדותיה , ככלי לטרפוד ההסכם באמצעות יצירת סחבת מכוונת " . במשרד התקשורת 
אמרו , כי הקמת המשדרים מעוגנת בהסכם בין - לאומי , שנחתם לפני למעלה משלוש 
שנים בין ממשלות ישראל וארה"ב . " הסכם זה מהווה נדבך חשוב בשיתוף הפעולה 
האסטרטגי בין שתי המדינות , ויש במימושו יתרונות כלכליים ותעסוקתיים לא 
מבוטלים . ההסכם נחתם לאחר סדרת בדיקות מקיפות ומשא - ומתן ארוך בין הממשלות , 
שנמשכו כשנתיים וחצי " . 
