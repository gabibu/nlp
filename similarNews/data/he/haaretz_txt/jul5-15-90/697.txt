הסנאטור האמריקאי אלאן קראנסטון , האיש שצילצל לפנים בכל פעמוני האזעקה 
על פיתוח נשק גרעיני פקיסטני , גילה לפני כמה ימים בוואשינגטון , שהלאומנים 
המוסלמים בקשמיר מקבלים סיוע מאירן ומלוב . מעט מאוד פיות נפערו לרווחה 
מתדהמה . אם לוב סייעה ל"קאנאק " , תנועת העצמאות של קאלדוניה החדשה בשולי 
האוקיאנוס השקט ; ואם אירן החזיקה שגרירות פעילה בניקרגואה הסנדיניסטית 
כי אז מה טבעי יותר בשביל יצואני המהפכה האלה מלטפח את תנועת העצמאות המוסלמית 
הפעילה , הגדולה ובעלת פוטנציאל ההצלחה הרב ביותר על - פני העולם ? הפרסטרויקה 
עברה אל העולם השלישי בשני שלבים . תחילה היא עודדה אינטלקטואליזציה של 
הצורך בשינוי , וסייעה ליצירת מנהיגות ; בשלב השני חזה העולם בשידור חי 
בטלוויזיה בטירניסאייד , ההוצאה ההיסטורית להורג של ניקולאי צאושסקו . 
התוצאה : לימין האינטלקטואלים התייצבו ההמונים , וסיפקו את הדיוויזיות . 
וכך , הרחק מתשומת לבו ומאהדתו הטבעית של העולם המערבי , התחוללה מהפכה 
דמוקרטית בנפאל שבהרי ההימלאיה , והרפובליקות הטורקיות של בריה"ם התחילו 
לרתוח . במחוז קוסובו האלבני - מוסלמי ביוגוסלוויה התחילה אינתיפאדה , שדיכויה 
הברוטלי באמצעות טנקים ומסוקים קיבל סיקור מוגבל בעיתונות הבין - לאומית . 
עכשיו מתחוללת האינתיפאדה של אלבניה עצמה . מאחר שמומחים לענייני מזרח - 
אירופה למדו בשנה האחרונה את איוולתה של זהירותם האקדמית , הם חוזים עכשיו 
בביטחון גמור מהפכת דמים נגד העריצות הסטליניסטית " בתוך ימים אחדים , 
או אולי שבועות " . אחרי ניצחון הציוויליזציה המערבית במרכז אירופה , ואחרי 
שסופרים , עיתונאים וכוהני דת פציפיסטים תפסו את השלטון בווארשה , בפראג 
ובמזרח - ברלין , הגיע סוף סוף תורם של הטורבן ושל המואזין להדריך המונים 
מדוכאים בדרך אחרת . הבחירות החופשיות הראשונות בעולם הערבי , שהתקיימו 
באלגיריה בחודש שעבר , הנחילו ניצחון מדהים לחזית איסלמית פונדמנטליסטית . 
מילן קונדרה , שהיה יכול להיות אולי נשיא צכוסלובקיה אילמלא העדיף גלות 
בפאריס על פני בית - סוהר בפראג , אמר פעם ש"ישראל היא לבה האמיתי של אירופה " . 
נו , טוב . ברור , על כל פנים , שישראל התבוננה בדמוקרטיזציה של מרכז 
אירופה ביותר עניין ואהדה ממה שהתבוננה באינתיפאדה של פלשתין , או בדמוקרטיזציה 
של חיי ירדן , או בלבלוב עיתוני האופוזיציה במצרים או באלגיריה . אבל אנחנו 
לא לבד . גילויו של הסנאטור קראנסטון הזכיר לנו , שהרנסנס המוסלמי מהודו 
ועד כוש מסכן גם את הודו . הקיסרות הזאת , הדוברת אלפי לשונות וניבים , 
מועמדת נצחית להתפרק לגורמיה , עומדת עכשיו בחזית המאבק נגד מיליטנטיות 
איסלמית . קשמיר אינה המצאה של קדאפי או של יורשי חומייני , היא גם אינה 
נכס טבעי של הודו . הקשמירים המוסלמים באמת אינם זקוקים לתכתיביו של מהרגה 
מדלהי . הם רוצים החוצה . הודו לא תניח להם לצאת , מפני שאין היא רוצה 
להתפרק , ומפני שמתרחבת והולכת בה לאומנות הינדית דתית , המוכנה להשיב 
על דין מוחמד בסייף " בסייף משלה . מוסלמים יודעים שהינדים מיטיבים לשחוט . 
להינדים יש גם צבא אדיר , שמחץ את פקיסטן המוסלמית בשתי מלחמות וחצי . 
בניגוד ליהודים , הבעיה הדמוגרפית של ההינדים היא איך לא להתרבות ( סטטיסטיקות 
טוענות , שאי - שם במאה ה12 יהיו יותר הינדים מסינים ) . במאבק הקוסמי 
נגד הפרסטרויקה האיסלמית מוצאות ישראל והודו זו את זו . על צד האמת , הן 
כבר מצאו זו את זו לפני שנים , בחדרי - חדרים . הן אפילו שיתפו פעולה בנסיבות 
שהנחילו לשתיהן מפלה , בניסיון לדכא את המורדים הטאמילים בסרי - לנקה , 
באמצע שנות ה08 . על גבולות האנקדוטה גם צומחת הברית הפנטסטית בין ישראל 
לסרביה . כאשר היה כאן סגן ראש ממשלת סרביה , בתחילת מאי , הוא הכריז 
כי קוסובו האלבנית בשביל הסרבים " היא כמו ירושלים בשביל היהודים " . הוא 
אפילו גילה , כי האלבנים של קוסובו נמצאים בקשר עם הפלשתינאים בשטחים , 
ושואבים מהם השראה . הסרבים , הנמצאים עכשיו במאבק איתנים עם רוב מרכיבי 
יוגוסלוויה , שואבים מצדם השראה מן היהודים . האינטלקטואל הסרבי הלאומני 
קוסטה צבוסקי משווה את קוסובו שרק % 8 מתושביה הם סרבים עם הכותל המערבי . 
קוסובו בפיו , ובפיהם של סרבים רבים אחרים , היא " הגדה המערבית של סרביה " . 
אם תעלה יפה המהפכה האלבנית , אנחנו נראה אינתיפאדה איסלמית בבלקנים , 
שתגלוש אולי גם לבוסניה היוגוסלווית , אולי גם לחלקים הטורקיים של בולגריה , 
אולי אפילו לטורקיה עצמה . עניין של זמן הוא עד שכוהני דת מוסלמים ישתתפו 
בממשלותיהן של הרפובליקות הסובייטיות באסיה המרכזית . או אז תתחיל המערכה 
הבאה של הפרסטרויקה , שמעט מאוד מערביים בכלל , וישראלים בפרט , יריעו 
לה אף כי היא תהיה כרוכה בהתקוממות של המונים נגד עריצות ובכינון רצונם 
הדמוקרטי . עוד מעט יעמוד על רגליו הציר דלהי - ירושלים - בלגרד . לא יהיה 
צורך להתפלא , אם שותפיו יהיו ניאו - סטליניסטים סובייטים וניאו - סטליניסטים 
בולגרים . כמו במאה ה91 , את מקום " אביב העמים " הרומנטי יתפוס מאבק 
טיטני בין תנועות לאומיות , שהעניין שלהן בליברליזם , בחילוניות דמוקרטית 
ובסובלנות כלפי מיעוטים מצטמצם והולך . 
