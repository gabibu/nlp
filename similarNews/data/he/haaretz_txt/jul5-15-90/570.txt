עיריית בני ברק שכנעה עולים חדשים חילונים מרוסיה , המתגוררים בעיר , לשלוח 
את ילדיהם לקייטנה בת חודש , בקריית החינוך החרדית במגדל העמק , של הרב 
המקומי דוד גרוסמן . לעולים לא נאמר שמדובר בקייטנה המתכוונת להחדיר בילדים , 
נוסף על פעילויות שונות , גם ערכי דת ברוח היהדות החרדית . בעלון מהודר 
וצבעוני בשפה הרוסית , הנושא את שם עיריית בני ברק וכולל תצלום של ראש העיר , 
הרב משה אירנשטיין , מוסבר לעולים כי מדובר בקייטנה לבני שש ומעלה , העשירה 
ביתרונות ובחוויות , שלא תעלה להם אף לא אגורה אחת ( למעט דמי הרשמה בסך 
51 שקל ) . השהות בקייטנה מוגדרת בעלון כ"מתנת העיר " לעולים החדשים מרוסיה 
המתגוררים בה . בעלון שחולק לעולים ברחבי בני ברק , כותב ראש העיר כי ביוזמת 
רב העיר , משה לנדא , הוחלט לפתוח קייטנה לילדי העולים " בקיץ הראשון 
שלהם במדינתנו החמה " . עוד נאמר כי " רב מגדל העמק ונשיא מגדלור ( רשת 
המוסדות החרדיים שבניהולו ) יצחק דוד גרוסמן , נענה לבקשתנו לארח ילדים 
במקום מעולה בעירו , באוויר צח ובאווירה נעימה " . נודע כי עולים רבים נענו 
לפנייה ושלחו את ילדיהם לקייטנה . בתגובה אמר דובר עיריית בני ברק : " אין 
בעלות חילונית על ילדים מברית המועצות " . לדבריו , ילדי העולים הם " חסרי 
ידע מינימאלי ביהדות ואין שום עוול אם מארגנים להם קייטנה בנושאי יהדות " . 
הוא ציין , כי העירייה לא השקיעה בארגון הקייטנה אף לא אגורה אחת , למעט 
בעלון הפרסומי , ותורם חרדי נתן את כל הכסף באמצעות רב העיר לנדא . באשר 
לבחירה בקריה החרדית של גרוסמן , הסביר דובר העירייה , כי " בקריה הענקית 
יש פנימייה גדולה מאוד ותנאים מתאימים לקליטת ילדים רבים " . אשר לתכנים 
של הקייטנה ציין , " ברור שאם היא ביוזמת הרב הראשי של בני ברק , היא 
תהיה בנושאי יהדות ולא ילמדו שם רוקנרול " . סמנכ"ל משרד החינוך , בנימין 
אמיר , אמר בתגובה , כי הורים הבוחרים לשלוח את ילדיהם לקייטנה שמציעה 
עיריית בני ברק ולא לאולפנים לעברית של משרד החינוך , בשיתוף הרשויות המקומיות , 
רשאים לעשות זאת . עם זאת הוסיף : " נבדוק ונפעל כדי שבמסגרת קייטנות 
אלה ואחרות , ילמדו הילדים עברית כדי שיוכלו להשתלב בבתי הספר בשנת הלימודים 
הבאה " . אמיר נמנע מלהביע דעה בעניין התכנים החרדיים הכלולים בקייטנה . 
