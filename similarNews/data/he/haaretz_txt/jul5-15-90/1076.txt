באי פסטיבל מוסיקת העולם בשפיים צפו אמש בכנר הבולט ביותר שייצאה הודו למערב 
מאז ראווי שנקר המהולל ל . לקשמינריאנה שנקר . לא תמיד קל לאוזן , המורגלת 
לסולמות המערביים , להתמודד עם המוסיקה ההודית המושתתת על אינטרבלים קטנטנים 
המכונים מיקרו - טונים , והמתפתחת באיטיות ובהדרגה . שנקר המופיע זה שנים 
במערב , והמודע לבעייה זו , הגיש אמש ראגות קומוניקטוויות יחסית עם קישוטים 
מערביים לא מעטים , וחשף את יכולתו הקולית הנאה ואת כושר האלתור המופלא 
שלו בכינורו הכפול . לא נפקד כמובן מקום ה"קונקול " חיקוי המיקצבים הקולי 
ההודי המסורתי . אין ספק מופע של שנקר הינו חוויה אמיתית , חבל רק שאמש 
העיבו בעיות סאונד מסויימות על צליליו הנהדרים . בהופעות המקדימות אפשר 
היה לצפות במספר הרכבים מקומיים המשלבים אלמנטים אתניים ביצירתם : הגיטריסט 
מיגל הרשטיין הגיש קטעים המבוססים בעיקר על פלמנקו , הרביעייה המצויינת 
אסטה ניגנה מוסיקה המשלבת רוק נוקשה , גאז , ואלמנטים בלקניים , איריים , 
מזרחיים , חסידיים ועוד ואהוד בנאי אירח את המוסיקאים הערבים סאלם דרוויש 
וגורג סמען מהכפר ראמי שבגליל בקטעים מתוכניתו " מלון אורחים " . בסיום הערב 
אפשר היה לצפות בלהקת אנסמבל מזרח - מערב בקטעים היונקים את השפעותיהם ממוסיקה 
קלאסית , מרוק , ממוסיקה ערבית , ממוסיקה פרסית , ממוסיקה אפריקאית ומגאז . 
כמו כן , הופיעה להקת " אטניקס " , המבצעת פוף רקיד עם הדגשים מזרחיים , 
ואשר שילובה בערב זה , למרות היותה טובה בתחומה , היה תמוה במקצת . בסך 
הכל היה זה ערב מוצלח למדי : מנה עיקרית ( שנקר ) מצויינת ונספחים טובים 
בדרך כלל , אף אם לא כולם ראויים בדיוק להיכלל בקטגוריית מוסיקת העולם . 
