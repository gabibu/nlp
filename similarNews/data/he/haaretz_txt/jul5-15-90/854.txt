מחבל , שנשפט למאסר עולם לאחר שהורשע ברצח תלמיד הישיבה , אליהו עמדי , 
לפני כארבע שנים בעיר העתיקה בירושלים , הצליח לפני כחודשיים להימלט מריצוי 
עונשו . אסיר העולם המסוכן , עומר נאיף חסן זיאד , חמק מהמאסר ונעלם לאחר 
שהוכרז כחולה נפש בתקופת מאסרו . יציאתו אל החופש התאפשרה בעקבות שורת מחדלים 
בשירות בתי הסוהר וברשויות אחרות . בשלב זה , עדיין לא ברור אם בריחתו 
של האסיר תוכננה לפרטיה על - ידי ארגון מחבלים , או שמדובר ביוזמה פרטית 
שלו ושל מקורביו , שתכננו בעורמה את העברתו מכלא ביטחוני שמור בישראל למרכז 
לבריאות הנפש של שב"ס ומשם לבית - חולים לחולי - נפש בבית - לחם , שממנו 
נמלט . לפני כשבועיים מונתה ועדת חקירה פנימית של שירות בתי הסוהר לבדוק 
את הפרשה ולברר את הנסיבות המלאות , שאפשרו את בריחת אסיר העולם המסוכן . 
כבר עתה ברור , כי לא נשמרו הנהלים , וכי היו חריגות בטיפול בעניינו . 
הפרשה , שגרמה דאגה רבה ומבוכה בשירות בתי הסוהר , המשטרה גורמי הביטחון , 
נשמרה עד עתה בסוד . גורמים בכירים בשירות בתי הסוהר החלו להתעניין בגורלו 
של האסיר בעקבות פניות של חבר - הכנסת עבד אל - והב דראושה , שביקש לברר 
מה אירע לו לאחר שהועבר מכלא אשקלון , שבו הוחזק , לכלא איילון ברמלה , 
שבו נמצא המרכז לבריאות הנפש של שב"ס וממנו נעלמו עקבותיו . ח"ך דראושה 
חשש , כי בכלא אירע לאסיר אסון , וכי הפרטים הועלמו מבני משפחתו . רק אז 
נפתח בירור בדרגים בכירים בשב"ס , והתברר להפתעת הכל כי אסיר העולם , השפוט 
על רצח אכזרי , הועבר בניגוד לנהלים ומבלי לקבל , כנדרש , אישור מנציב 
שירות בתי הסוהר , לבית - חולים לחולי - נפש בבית - לחם . משם יצא לחופשי , 
בנסיבות לא ברורות , ונעלם . בשירות בתי הסוהר ובמשרד המשטרה מתייחסים 
בחומרה רבה לפרשה , המעידה על ליקויים ואי - סדרים חמורים מצד הגורמים , 
שטיפלו בנושא . דוברת שירות בתי הסוהר , שולי מאירי , שאישרה את פרטי 
הפרשה , מסרה כי בעקבות המלצת ראש המרכז לבריאות הנפש של שב"ס תיאמו נציג 
מינהל האסיר בשירות וקצין המטה לענייני בריאות במינהל האזרחי בבית - לחם 
את הסדרת העברתו של האסיר . לדבריה , בשל טעות בשיקול דעת לא הועבר העניין 
לקבלת אישור נציב שב"ס , ולא מולאו הנהלים המפורשים בנושא זה . בעקבות 
זאת , הוקמה ועדת חקירה . 
