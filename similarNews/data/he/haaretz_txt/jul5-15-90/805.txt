בכל המקרים הקודמים של תסיסה חברתית בארץ , היא מתה לפתע בנסיבות מסתוריות . 
מה שנשאר מוואדי סאליב הוא שכונה משופצת במקצת , ותמונות ארכיון של מפגינים 
עם דגלים צבועים בדם . הפנתרים השחורים החזיקו מעמד כשנה אחרי שגולדה מאיר 
אמרה עליהם שהם לא נחמדים . מאז , משנות השבעים , נוספה אל סיבות חולשתן 
של תנועות המחאה החברתית שיטת החנק היעילה ביותר : חיבוק הדוב . הפעם נבחר 
גם הדוב בעל החיבוק המצמית ביותר . אריאל שרון הוא בחירה קלאסית של מחנה 
הימין לצורך הפיכת הקללה הזאת , בשביל כל ממשלה מכהנת , כמעט לברכה . 
הפעם אין עוד צורך בוועדת עציוני שקמה אחרי ואדי סאליב , או בוועדת כץ שאחרי 
הפנתרים . עכשיו לא דרוש הטיפול המעודן בתנועת האוהלים , ובלתי אפשרית 
כלכלה של להיטיב - עם - העם של ראשית שלטון הליכוד . הפתרון מצוי בתוככי 
הבעיה עצמה , והוא משתלב היטב בצרכיה הפוליטיים של הממשלה . אם הליכוד 
יכול בעניין הדיור , זאת עוד נראה . מזל כבר יש לו . דרוש החיוך של הקב"ה 
כדי שבעיה כה חמורה תביא לבעליה גם תועלת . מצוקת הדיור והתארגנות המחאה , 
המתפרסת בהדרגה על פני הארץ , הם עילה נוחה בשביל הממשלה להסיט את המשקל 
מרגלה המדינית המקרטעת אל הרגל החברתית . כאשר אלפים נאנקים כאן תחת הנטל 
הפתאומי של האמרת שכר הדירה , ומאות מהם משליכים את עצמם אל הרחוב , מה 
לנו המצוקה של בני איזה עם אחר ; מי לנו בוש ובייקר ומנהיגי אירופה התובעים 
להציב את בעיית העם ההוא בראש מעיינינו . הממשלה , שגורמים לא מבוטלים בארץ 
ובעולם טוענים נגד אוזלת ידה בתחום המדיני , תוכל לנסות להוכיח שבעניינים 
החשובים לה באמת היא אינה יושבת על הקרח . את המחאה החברתית וכמובן את 
גל העלייה הגדול אפשר להציג כאמירה מפורשת " מלמטה " , שזאת ולא אחרת היא 
המצוקה האמיתית של ישראל עכשיו . יותר מזה , אכלוס רבבות ואולי מאות אלפי 
עולים משתלב היטב בתפיסה הדמוגרפית של הליכוד : רק יבואו לכאן הרבה יהודים 
ויתברר , כפי שאמרנו תמיד , כי אין בעיה אמיתית של מיעוט ערבי מתעצם מול 
אוכלוסיה יהודית קפואה . בשביל שרון זהו כר נרחב לדמגוגיה מפלגתית , התולה 
את התסיסה בהסתה מצד גופים פוליטיים . לכך מצרף שר - העל רמיזות חוזרות 
ונשנות על מחדלי קודמיו ( בעיקר קודמו , שר החוץ ) , שהרי הוא , שרון , 
הגדול מכולם . מהמהלך הנמרץ שלו אמור גם להשתמע , כי תנועתו והוא - עצמו 
היו יכולים לפתור באותה מידה של נחרצות בעיות אחרות , התובעות חבטה נועזת , 
אילו רק הניחו להם כל רפי הרוח הללו שתוקעים תמיד יתדות בגלגליהם . אפילו 
בימים אלה , כשמשבר חמור מאיים על החברה , רק מכוח תעוזתו אושר , למשל , 
השימוש הנחוץ לא רק לעניין זה בתקנות לשעת חירום . במשך השנים התגלגלה 
בפיות הפוליטיקאים האמירה הידועה שאפשראי - אפשר להניף בארץ בעת ובעונה אחת 
את " שני הדגלים " , הפוליטי והחברתי - כלכלי . אבל אף פעם , מאז בגין 
הכריע על פי דרכו בעד הנפת שניהם לזמן מה עם עלותו לשלטון , לא היה לליכוד 
תירוץ נוח כל כך לפרנוס ההכרעה ההפוכה . שקט , בונים , אומר הדוב . אל 
תסיחו את דעתנו בעניינים אחרים . אין לליכוד סיבה רצינית לחשוש מפני התפתחותה 
של מחאת הדיור לתנועה המונית מאיימת . אחת הסיבות העיקריות לכך היא גם זו 
שחנקה באיבן התפרצויות קודמות . הפעם , כמו בעבר , לא קיים אותו חיבור 
הכרחי בין השכבות התוססות לבין האינטליגנציה הישראלית וכוחות פוליטיים בעלי 
עוצמה מספקת . המפגינים עדיין לא יודעים זאת : הם לא רק הבעיה , הם גם 
הפתרון . על לוח אחד הם צרה התובעת טיפול . על הלוח האחר הם דמויות - משחק 
שבעזרתן יזורז תמרון המאט לתהליך ההסדר . ברכת כל עמישראל תלווה את מי שיפתרו 
את בעיית השיכון לעולים ואת מצוקת הדיור של נזקקים . אך חשוב לזכור את טיב 
הדוב הבונה את המלנת . דבש לא נאכל ממנו . 
