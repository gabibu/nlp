מסע הניצחון הפתטי משהו של נלסון מנדלה בבירות המערב הסתיים בנימה מביכה 
במיוחד . על הביקור באנגליה , שבמהלכו נפגש סגן נשיא האי - אן - סי עם 
מרגרט תאצר , העיבה כליל ההערה שהשמיע מנדלה בדבלין , ערב בואו ללונדון , 
וממנה השתמעה תמיכה גלויה באי - אר - אי , ארגון הטרור הרפובליקני האירי . 
מנדלה השמיע הצהרה שהתפרשה כניצחון תעמולתי לאי - אר - אי דווקא בימים שבהם 
הגביר הארגון הרצחני את פעילותו , ואף פגע במטרה אזרחית נכבדה כמו מועדון 
קרלטון השמרני שבלב לונדון . מקורביו של מנדלה השתדלו להמעיט את רישומה של 
ההצהרה הנוחה לאי - אר - אי , באומרם שהיתה זו פליטת פה , שהדברים הוצאו 
מהקשרם , ושמנדלה היה פשוט עייף מאוד אחרי ימי הביקור המאומצים בארה"ב . 
מנדלה עצמו התנצל על דבריו ואף אמר שאילו ידע מה יהיה רישומם , לא היה 
נוגע בנושא . כל התירוצים הללו לא יכלו להשכיח את ההערה הדבלינית , והשאלה 
על אודותיה הופיעה בכל הראיונות הרבים שרואיין מנדלה בלונדון עד רגע צאתו . 
הרושם של הערת התמיכה בטרור היה גדול בייחוד משום שלא היה אפשר שלא לקשרה 
לרגע מביך במיוחד במסעו של מנדלה בארה"ב . אף שגם שם הועלו תירוצים לרוב , 
אי אפשר לשכוח את דבריו בראיון הטלוויזיוני שבו הביע אהדה לפידל קאסטרו , 
קולונל קדאפי וליאסר ערפאת . הערת האהדה לאי - אר - אי כמעט סגרה את מעגל 
הטרור : במי עוד באלופי הטרור הבין - לאומי אפשר לתמוך כיום ? נשאלת השאלה , 
מה ראה מנדלה להביע דברי תמיכה באלופי הטרור השונים , אף שוודאי ידע כי 
גיבוריו אלה אינם אהודים כל עיקר על האזרח האמריקאי , כשם שהאנגלים כולם , 
ללא הבדלים מפלגתיים , מאוחדים מאחורי ההתנגדות המוחלטת להידברות עם האי - 
אר - אי ? גם המסורת הארוכה של תמיכת הקונגרס האפריקאי באי - אר - אי ובערפאת 
אינה מסבירה מדוע נמנע מנדלה מלנהוג יתר דיפלומטיה בבואו לשיחות פוליטיות 
במהותן בבריטניה של תאצר . את פשר האהדה של מנדלה לקדאפי , קאסטרו וערפאת 
יש לחפש אולי לאו דווקא בחובת הלבבות שמנדלה חב לתומכי המאבק הלאומי של השחורים , 
אף שגם גורם זה משחק תפקיד , אלא במאבקים האידיאולוגיים בתוך צמרת האי - 
אן - סי . לפי סימנים רבים , שראשיתם בביטולן החד - צדדי של השיחות שנועדו 
למנדלה עם מנהיג הזולו , בוטלזי , נראה שגברה ידם של היסודות הטוטליטריים 
באן - אי - סי , אלה שחזון המדינה הדרום אפריקאית שלאחר האפרטהייד הוא בעיניהם 
החזון המרקסיסטי הקשיח , הנאמן לאידיאות המהפיכה וההלאמה , כל אלה ששימשו 
במשך שנים כתירוץ הטוב ביותר לממשל הלאומני הלבן להימנע מביטול האפרטהייד 
ומשחרור מנדלה . מנדלה שוחרר לאחר שסוהריו האפריקנרים , ובראשם המנהיג החדש 
דה - קלרק , השתכנעו שהחזון הטוטליטרי רחוק ממנו והלאה , וחזונו לעתידה 
של המדינה שלאחר האפרטהייד הוא חזונה של חברה רב - מפלגתית , בעלת כלכלה 
מעורבת . אפילו את הצהרת התמיכה במאבק המזוין , שהשמיע מנדלה לאחר צאתו 
מן הכלא , נטו רבים לראות כביטוי לנאמנות פורמלית לאידיאלים המסורתיים של 
האן - אי - סי . מנדלה , זאת היתה התקווה , יעשה את הארגון למתון ואנטי - 
טרוריסטי באמת , וממילא לבר - שיח עם הממשל של דה - קלרק . האהדה הגלויה 
שהביע מנדלה לטרור ( ראוי לציין שמעולם לא התנער ממאבק מזוין באופן עקרוני ) 
מעידה אולי שהיסודות הקיצוניים באן - אי - סי השיגו ניצחון מכריע . ייתכן 
שמנדלה עצמו היה מוכן לוותר על הצהרות שאינן משרתות את מסעו הדיפלומטי , 
אך הוא שבוי כיום בידי הקיצוניים , המנצלים בציניות את הדימוי שלו , בין 
השאר את הדימוי המתון שלו , לקידום ענייניהם הטוטליטריים . על כך יכולים 
להעיד גם הקרבות בנאטאל שהתגברו בעת מסעו של מנדלה , קרבות גרילה שהראו 
כי האן - אי - סי רחוק גם בפעילותו בשטח מלהיות ארגון אנטי טרוריסטי . ההקבלה 
הברורה ביותר היא למצבו של ערפאת , אחד מגיבוריו של מנדלה , שעמו נפגש 
באחרונה בביתו של הקולונל קדאפי , הבוס הגדול של הטרור הבין לאומי . ייתכן 
שערפאת עצמו נוטה להתרחקות מנשק הטרור , אך גם הוא עשוי להיות שבוי בידי 
היסודות הקיצוניים באש"ף המחייבים אותו להתיישר לפיהם . 
