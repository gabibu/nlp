פשוט הסתכלות הגיונית על מה שקורה . אי - אפשר להמשיך יותר עם ההתקוטטות 
הזו . היריבות בין שמעון פרס ליצחק רבין הרסנית , וגורמת נזק חמור למפלגה , 
על כן הצעתי למרכז להחליט שאף אחד מהשניים לא יוכל לעמוד לבחירה . נכון 
שמאבקים זה לא דבר חדש , אבל יש הבדל מהותי בין המאבקים שנוהלו , למשל , 
בתקופת בן - גוריון , למאבק הפעם על ההנהגה . כשבן גוריון התקוטט , ולא 
משנה עם מי הוא התקוטט , לא היה ספק לאיש מיהו הראשון . היום זה לא כל - 
כך ברור . דבר שני , המאבקים אז נוהלו כאשר המפלגה היתה חזקה ולא נשקפה 
סכנה להגמוניה שלה , אבל היום המצב שונה לחלוטין . המפלגה בשפל ויריבות 
בלתי מורסנת כזו יכולה להיות גורלית למפלגה אבל לא רק לה גם למדינה . משום 
כך אכפת לי כל כך מה שקורה במפלגה . המועמד שלי , שאני לא יודעת אם הוא 
בכלל רואה עצמו כיום מועמד , הוא מזכ"ל ההסתדרות , ישראל קיסר . הוא הוכיח 
יכולת לנהל ביעילות ארגון גדול . הוא יכול גם לקרב למפלגה חוגים שהתרחקו 
ממנה , עדות מזרח , תושבי עיירות פיתוח ואחרים . בבחירות האחרונות להסתדרות 
הוכח שהוא נהנה מאימון של ציבור גדול . העובדה שהוא גם לא מעורב במחנות 
היריבים היא יתרון מבחינתו . אין לי מושג אם הוא ירצה להעמיד עצמו לבחירה 
עתה , אני מניחה שיעדיף לעשות זאת לקראת 29 . אני חושבת שאחד האסונות הגדולים 
שלנו הוא שמנהיגים לא יודעים מתי צריך לרדת מן הבמה . ואם הם לא עושים זאת 
מרצונם צריך לעזור להם שיפנו את הזירה לצעירים מהם . אני זוכרת את כל אותם 
מנהיגים שלא ידעו לפרוש בזמן , איך הם סיימו תפקידם ממורמרים אחרי שסבלו 
מכות קשות . אני הייתי די מקורבת לבן - גוריון בשנותיו האחרונות , זה היה 
ממש צער בעלי - חיים לראות אותו . והוא היה אשם בעצמו למצב אליו הגיע . 
אני גם לא יכולה לשכוח את משה שרת בכיסא הגלגלים בוועידת המפלגה כששפך כל 
המרירות שלו על בן - גוריון וזוכרת כל כך טוב את הסכסוך בין בן - גוריון 
לאשכול . כולם לא ידעו להפסיק בזמן ולבלות את שארית חייהם כשהם חיים בשלום 
עם עצמם . אני עצמי פרשתי מפעילות בגיל 56 , ומזה 11 שנה אני עובדת בתעשייה 
ונהנית מכך . זה תלוי בכל אדם . נכון שלחבר קיבוץ יותר קל , יש לו להיכן 
לחזור ועתידו מובטח , אבל גם אישים כמו פרס ורבין יוכלו להסתדר יפה . 
הם יוכלו למלא תפקידים ייצוגיים מכובדים , כמו , למשל , נשיא אוניברסיטה . 
מנהיגי מפלגת העבודה מבן - גוריון ועד פרס חטאו בחטא הזה . אני עוד זוכרת 
את שמעון פרס שהיה מהמורדים הצעירים . כשפרס ורבין היו צעירים הם בהחלט 
הבינו שהזקנים צריכים לפנות את מקומם . היום הם כבר לא כל כך זוכרים את 
זאת . יש מקום לדאגה מהתפתחויות כאלה , וזו הסיבה שאני חושבת ששניהם צריכים 
לפנות את מקומם ואז לא יהיו מנצחים ולא מנוצחים . אני מקווה . זה תלוי בהרבה 
גורמים , בין היתר גם במה שקורה בליכוד . המצב בליכוד לא היה יותר טוב 
לפני מספר חודשים לא רב , אבל ההתקוטטות במפלגת העבודה איחדה אותם . יכול 
גם לקרות ההפך שהם יחדשו את ההתקוטטויות ביניהם ומפלגת העבודה תתלכד . 
