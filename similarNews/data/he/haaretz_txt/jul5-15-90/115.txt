פאריס ( מיוחד ל"הארץ " ) . משטרת צרפת עצרה אתמול ששה צעירים , תושבי 
דרום - צרפת , שתוארו כ"מקורבים לתנועות ניאו - פאשיסטיות וחשודים אפשריים " 
בפרשת חילולו של בית העלמין היהודי בקרפנטרה . הששה , תושבי מארסיי והעיירה 
רונייאק שבדרום צרפת , הובאו לחקירה בעיר מונפלייה . דובר משטרתי מסר כי 
לפחות חמישה מבין העצורים השתתפו בעבר בפעולותיה של תנועה קיקיונית של הימין 
הקיצוני " המפלגה הלאומית הצרפתית - אירופית " . מפלגה זו הוצאה אל מחוץ 
לחוק כבר לפני כשבע שנים . הדובר לא ציין באיזו מידה מבוססים המעצרים האחרונים 
על חשיפת נסיבות חדשות על ידי החוקרים . מאז מעשה החילול בבית העלמין היהודי 
בקרפנטרה , לפני קרוב לחודשיים , ביצעו כוחות הביטחון הצרפתיים ותוך מתן 
פרסום נרחב בכלי התקשורת תשע סדרות של מעצרים באזורי אביניון , בורדו , 
מונפלייה ומארסיי . המעצרים והחקירות של עשרות רבות של פעילים בקבוצות פאשיסטיות 
ובהתארגנויות שוליים של " מגולחי - ראש " ( סקינהדס ) ו"פאנק " לא העלו 
עד כה דבר . כוחות הביטחון הצרפתיים החרימו כמויות גדולות של " חומרי תעמולה 
פאשיסטיים " בבתיהם של העצורים ; ואולם עד עתה לא הוארך מעצרו של איש מבין 
הנחקרים , שכן נראה שהמשטרה לא איתרה עדיין כל קצה חוט בפרשה . 
