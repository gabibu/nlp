היו מן הסתם רבים שהופתעו מן המעורבות הסובייטית הנמרצת בשבועיים האחרונים 
במשבר המפרץ . הרי בניגוד לעמדה סובייטית במועצת הביטחון לא יכלו להתקבל 
במוסד נעלה זה ההחלטות שתחת דגלן יצאה ארה"ב להחזיר את עיראק למידותיה הטבעיות . 
והנה דווקא בשעה שבה עמד קיצוץ הכנפיים להתממש , ניעורה מוסקווה לפעילות , 
שאילו הצליחה בהגשמת הכוונות שעל פניה , היתה מצילה את סדאם חוסיין מתוצאות 
מעלליו ומשאירה אותו עם צלקות אמנם , אך עם שרירים ( לרבות שרירי פיו הפולטים 
דברי רהב ) בלתי פגועים בעיקרם . נדמה וזו השערה המתאשרת על ידי הנסיגה 
הזריזה של דוברי הנשיא גורבצוב מנוסחת התיווך של שולחם כי בניגוד למצופה 
ממעצמת - על שיצאו לה מוניטין של תכנון אסטרטגי מרחיק ראות , ניסתה מוסקווה 
הפעם את כוחה באלתור . אופייני לאלתור זה , שסיכוניו היו די אפסיים , 
אך שאילו עלה יפה היה מזכה את גורבצוב בהישג הנראה למרחוק , ודווקא בשעת 
חולשה שבה הצלחה כמוה כסם חיים . ואפשר להוסיף , כי גם משלא השיג את יעדיו , 
הותיר האלתור שאריות חיוביות כלשהן בידי הסובייטים , שבבוא הזמן ניתן יהיה 
להפיק מהן פירות חומריים ומדיניים כאחד . הסכמתה של בריה"ם לשתף פעולה בהעברת 
ההחלטות האנטי - עיראקיות במועצת הביטחון נועדה לשמש השקעת יסוד בכינון מין 
שלטון זוגי , אמריקאי - סובייטי . ואילו באמצעות האלתור הפרו - עיראקי 
של השבועיים האחרונים , ניסתה מוסקווה להחזיר לעצמה מה שאבד לה ( לפחות 
באופן זמני ) במונחי מעמד של שחקן ראשי בזירה הבין - לאומית . ואמנם , 
אילו הצליחה יוזמת גורבצוב , היה מעמדה של מוסקווה זוהר כמו הכוכב האדום 
בראש הקרמלין . שהרי בזכות היוזמה היה נתחם גבול לשאיפה האמריקאית להופיע 
ככל - יכולה , ומוסקווה היתה מוכיחה את עצמה כלוחמת אמיצה למען זכותם של 
עמי העולם השלישי ( והמוסלמי במיוחד ) לעשות שמות בעצמם ובזולתם . ולא 
במקום האחרון , הצלחה זו היתה מכינה לברית - המועצות כר פעולה נוח לעשיית 
הון כלכלי ופוליטי באזור לאחר תום המשבר במפרץ . הנשיא גורבצוב הוא מן 
המדינאים הדגולים בדורנו ; וגם כפוליטיקאי הוא אינו קוטל קנים . על כן , 
לאחר ששיגר לבגדד בשליחות ריכוך את אחד המביאים ומוציאים המשופשפים שלו , 
פרימקוב , הוא דאג ליידע באופן אישי את הנשיא בוש בה בעת שנערך המשא ומתן 
עם טארק עזיז , שבא למוסקווה לבשל נוסחת נסיגה אלגנטית . ביטוח משנה זה , 
למקרה שארה"ב תתרתח למראה ניסיונו של מי שבעינה לא היה אלא שותף זוטר שלה 
ומשקיף מרוחק משהו באירועי המפרץ , הוכיח את יעילותו , ואמנם הנשיא בוש 
היה אדיב בשליחת הסובייטים לעזאזל , מה שאותת לכל הנוגעים בדבר , לרבות 
חורשי רעתו של הנשיא גורבצוב בתוך ארצו , כי גורג ומיכאל סרגייביץ נשארו 
ידידים כפי שהיו . אירועים גדולים משמשים לא אחת עילה להשמעת דברי הבל גם 
מפיותיהם של הנחשבים ליודעי דבר . לדוגמה , המלל על נחיתותו של הציוד המלחמתי 
הסובייטי מול האמריקאי , שהמערכה במפרץ כאילו הוכיחה אותה בעליל . ואולם , 
עד כה הוכח בעיקר ששניים או שלושה מטוסים אמריקאיים עולים בכוחם של מטוס 
סובייטי אחד , מה עוד שהעיראקים סירבו לסכן את הטובים והחדישים שבמטוסיהם ; 
רוצה לומר , שלפחות מן הבחינה הזאת ברית - המועצות לא הושפלה , כפי שכביכול 
הושפלה מאותה סיבה במלחמת ששת הימים וביום הכיפורים . אפשר שיש מרשל סובייטי 
בעל עור רגיש שבשרו נעשה חידודים חידודים למראה חופש הפעולה שממנו נהנתה 
ארה"ב במפרץ הפרסי . ואולם במחשבה שנייה עשוי אותו קצין בכיר להירגע : 
גורבצוב הוכיח בעליל שבשיטות שלו אולי אי - אפשר להבטיח פרנסה משופרת לאזרחי 
ברית - המועצות , אך אפשר גם אפשר להרחיק מן המולדת סכנה ממשית של פלישה 
חיצונית עוינת בלי לירות ולו גם ירייה אחת . מה שמוציאה את שאלת עדיפותו - 
נחיתותו של הנשק הסובייטי מן התחום הביטחוני ומעבירה אותה לתחום כושר התחרות 
בשוקי היצוא . בסופו של דבר , הוכיח גורבצוב שהוא אמן בהפקת רווח ממצב של 
חולשה קיצונית . בזה , אך לא בזה בלבד , הוא התגלה כהיפוכו הקוטבי של 
בן - חסותו בעירבון מוגבל , סדאם חוסיין . הלה המיר נטייה אמריקאית מוכחת 
לצדו שרווחיה , ביטחוניים וכלכליים , לצדה , באיבה אמריקאית ההורסת את 
ארצו , ואשר מן הסתם גם תשים קל לשלטונו ואולי גם לקיומו הפיסי . במקום 
כלשהו יש כאן לקח ואולי אף לקחים : אחד מהם הוא , שממעמד של עולם שלישי 
יוצאים רק בייסורים , ומי שמתחצף , סופו יהיה מר וחטוף . 
