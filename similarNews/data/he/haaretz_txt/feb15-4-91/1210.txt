בעיצומה של המערכה הקרקעית במפרץ , בשבוע שעבר , כאשר מפלתה של עיראק נראתה 
מתקרבת ובטוחה , פורסמו ב"גרוזלם פוסט " דברים שאמר עורך - הדין גונתן 
כותאב ממזרח ירושלים בזכותו של סדאם חוסיין . כותאב אמר כי כערבי - נוצרי 
הוא חש עתה , לראשונה בחייו , קרבה לדת האיסלם . הוא מאמין שהשימוש שעשה 
סדאם חוסיין באיסלם בין בכנות ובין לאו יוסיף לחשמל את המוני הערבים המדוכאים , 
עד שתגובתם תביא לשרשרת מהפכות חברתיות ופרוגרסיוויות , בהשראת האיסלם , 
בכל רחבי העולם הערבי לא בהנהגת כוהני - דת , כי אם בידי מוסלמים שהגיעו 
לעמק השווה עם העולם המודרני , וכך , תוך כמה שנים , נחזה בניצחונו האמיתי 
של סדאם חוסיין . גונתן כותאב הוא בן למשפחה נוצרית ותיקה במזרח ירושלים . 
הוא למד ושהה שנים ארוכות בארצות - הברית , לשם היגרו חלק מבני משפחתו . 
עם צעירים ערביים אחרים אירגן כותאב בשנים האחרונות פעילות נמרצת של קבוצות 
פלשתיניות למען זכויות האדם בשטחים , חלקן בהשראה ובתמיכה של ארגונים כנסייתיים . 
במשרדו במזרח ירושלים הוא מסביר את עמדתו , ואומר שסדאם חוסיין הוא אמנם 
שליט עריץ ואכזר ולעולם לא היה רוצה לחיות תחת משטרו , אבל שליט עיראק גילה 
לו בנאומיו שיכול להיות גם איסלם מסוג חדש ; שלא מאיים עליו כנוצרי , 
שלא מפלה נוצרים וחסרי דת , שהוא , כנוצרי , יכול לחיות אתו . קפמאבינכותאב 
מפליג בשבחיו של סדאם ורואה בו בעל בשורה , אפילו נביא , שאולי מנצל את 
האיסלם , אבל מציג אותו באור חדש . אור של " תיאולוגיה משחררת " הדוחה 
את הלגיטימיות של המשטרים הערביים והמוסלמיים המושחתים ; דת המסוגלת להתייצב 
נגד הצביעות והדעות הקדומות של המערב על האיסלם והמזרח ; דת של כבוד הקוראת 
לחלוקה צודקת של העושר באזור . " אני מרגיש כחלק מתרבותו של המזרח " , 
אומר כותאב , " והאיסלם הוא אבן פינה בתרבות זאת . אינטלקטואלים ערביים 
אימצו שנים ארוכות רעיונות מערביים מרכסיסטיים , סוציאליסטיים או קפיטליסטיים 
אך לכל אלה אין שורשים באזור ; ואילו לאיסלם יש שורשים עמוקים כאן ולא 
יהיה אפשר לעוקרם ; חשתי תמיד מאוים על - ידי הפונדמנטליזם של החמאס או 
על - ידי גרסת האיסלם האדוק של סעודיה , שכורתת ידי גנבים , אוסרת על שתיית 
משקאות חריפים ומקפידה על הצום ברמדאן , והנה , האיסלם האדוק הזה התגלה 
כסמל הצביעות והשחיתות בונה בתי - שימוש מזהב למנהיגיו , משרת את המערב 
וקובע את מחירי הנפט לפי אינטרסים מערביים . סדאם חוסיין איננו מציג איסלם 
כזה ; יהיה האיש אשר יהיה , הוא גילה לי משהו מהפכני ונפלא שמתמצה בסיסמה 
המסורתית שאימץ , " אללה אכבר " , שלפי הבנתי פירושה אמונה באל גדול : 
גדול ממטוסים מתוחכמים , גדול מטכנולוגיה מודרנית , גדול מכל עוצמתן של 
82 המדינות שתקפו את עיראק " . קשה לדעת עד כמה פרשנותו של גונתן כותאב מייצגת 
הלכי רוח של ערבים נוצריים שנסחפו בגלי האהדה לסיסמאותיו של סדאם חוסיין , 
ומנסים עתה לגלות את ניצחון בשורתו הדתית , כביכול , מתחת לגלי החורבות 
של המפלה והאסון שהמיט על סביבתו . לבטים דתיים היו נחלתם של אישים נוצרים 
מאז ראשיתה של התנועה הלאומית הערבית , שנוצרים בלטו בין מייסדיה . בכל 
יומניו של המחנך חליל אל - סכאכיני מירושלים , אחד מחשובי המשכילים הערביים 
של ראשית המאה , אפשר להבחין בתסכול העמוק שלו מהכנסייה האורתודוכסית . 
מדי פעם עולות אצלו מחשבות לנטוש כליל את הדת , ופרסומים העידו שחשב אף 
להטיף לכל בני עדתו להמיר את דתם ולהתאסלם . על מישל עפלק , ממייסדי הבעת 
בדמשק והוגה הדעות החשוב ביותר של התנועה הפאן - ערבית , סיפרו כי נקט בצעדים 
מעשיים של המרת דת וקיבל על עצמו את האיסלם . קפמאבינאין ספק שללאומיות הפלשתינית 
וללאומיות הערבית בכלל נתנו אירועי השבועות האחרונים והשנים האחרונות כיוון 
דתי - מוסלמי ברור וחריף . הצלחתו של סדאם חוסיין , לפחות באזור הירדני 
הפלשתיני , ואף מעבר לו , לגייס את האיסלם ולשלהב המונים , מאשרת חששות 
שהיו כבר קודם , שהלאומיות הערבית החילונית כשלה ואיבדה את משמעותה בעיני 
הציבור הרחב . איך צריך היה להרגיש ערבי - נוצרי בעל תודעה לאומית כאשר 
שמע עתה השכם והערב את הכרזותיו של סדאם חוסיין על מלחמת השחרור הערבית והגיהאד 
נגד הכופרים ונגד נושאי הצלב ? מיהם הכופרים והצלבנים ? האם רק האמריקאים 
ובעלי בריתם הזרים ? העיתונאי הערבי - הישראלי לוטפי משעור , נוצרי ועורך 
השבועון הפופולרי אל - סנארה , אמר לפני זמן מה שקשה לו לשאת את הכינוי 
" צלבנים " שהדביק סדאם חוסיין לאמריקאים ולאירופאים במפרץ . הוא נפגע 
מהשימוש המטאפורי בכינוי הזה , שלדעתו בא להצביע על כך שהללו זרים באזור 
ואינם שייכים לכאן . הוא היה מעדיף שימוש בביטויים כמו נוכרים או פולשים , 
שכן זה היה המאפיין המגונה , בעיניו , של מסעות הצלב האירופיים למזרח , 
ולא עצם היותם נוצרים . הרחיק לכת מנהיג העדה היוונית - הקתולית בנצרת , 
הארכימנדריט נתנאל ( גמאל ) שחאדה , שעל רקע האירועים במפרץ העניק לפני 
שבועות אחדים ראיון למקומון בגליל על מצב הנוצרים בישראל . שחאדה בן ה57 , 
יליד כפר כנא , אמר שאם הערבים הנוצרים בישראל היו מתגייסים לצה"ל ומחזיקים 
נשק באופן רשמי , מעמדם היה מתחזק . באופן פרטי הוא מעודד נוצרים להתנדב 
ולהתגייס , מתוך הנחה שנשק שחיילים נושאים באישור מגן עליהם ומחזקם , כמו 
במקרה של הדרוזים הישראלים . דבריו עוררו תגובות מחאה סוערות , אולם ברור 
למדי שהוא ביטא חרדה עמוקה הרווחת כבר זמן ממושך בקרב הנוצרים בישראל , 
על רקע העלייה המסחררת בכוחן של הקבוצות המוסלמיות הקנאיות . חשוב לציין , 
בהקשר זה , הבדל בולט למדי בין מעמדם של הנוצרים בשטחים לזה של הנוצרים 
שבין הערבים אזרחי ישראל . בשטחים , הנוצרים הם מיעוט קטן , יחסית , 
הולך ומידלדל . מספרם כ04 עד 05 אלף , מתוך אוכלוסייה של יותר ממיליון 
ומחצה . בשטחים ( ובמזרח ירושלים ) הנוצרים משולבים בתנועה הלאומית הפלשתינית 
והם מודעים לחולשתם הגדלה ; רבים מהם מהגרים , ותחזיות דמוגרפיות מנבאות 
את חיסולם המלא כמעט בתוך שנים אחדות . בחולשתם אין הם יכולים לעשות דבר 
כמעט נוכח הצביון המוסלמי שמקבלת תנועתם הלאומית , אלא , אולי , להגיב 
כמו גונתן כותאב . במדינת ישראל , לעומת זאת , כוחם של הנוצרים גדול יותר . 
מספרם מתקרב ל001 אלף ( מתוך כ007 אלף ערביי ישראל ) . בריכוז הגדול 
של הערבים בצפון הארץ מהווים הנוצרים כמעט רבע מכלל האוכלוסייה הערבית . 
אף שגם אצלם יש פחדים מהגירה ומהיחלשות , הרי שבנצרת נשמע גם קול כמו זה 
של הארכימנדריט שחאדה , המגיב בתוקפנות לאתגר האיסלם העולה . לביטחונם 
העצמי של הנוצרים בישראל מוסיפה , מן הסתם , גם מדיניות ההפרדה של ממשלת 
ישראל , שאיננה מכירה בקיום מיעוט לאומי ערבי , אלא מחלקת את אזרחיה הערבים 
לפי דתם : מוסלמים , נוצרים , דרוזים . את הפגיעה הקשה במעמד הערבים 
הנוצרים במערכת הלאומיות הערבית החריפה עוד יותר התפוררותה של לבנון כמדינה 
ערבית לא - מוסלמית יחידה , ויותר מכך , שקיעת האידיאולוגיה החילונית - 
הסוציאליסטית עם התמוטטות הגוש הסובייטי . לא במקרה הובילו ערבים בני העדות 
הנוצריות את כל התנועות המרקסיסטיות של האזור . הרעיונות החברתיים המהפכניים 
פתחו להם פתח להישגים של שוויון , שנמנע מהם בגלל דתם השונה . בתנועות 
הקומוניסטיות בארץ ובאזור בלטו הנוצרים ; את החזיתות המרקסיסטיות באש"ף 
הנהיגו נוצרים גורג חבש את החזית העממית ונאיף חוואתמה את החזית הדמוקרטית . 
ללא ברית - המועצות , אין להם כמעט במה להיאחז . וכך , יש מהם הנותנים 
הכשר לשימוש הציני שעושה סדאם חוסיין באיסלם . " צריך לזכור שבצמרת משטרו 
הוא שילב את טארק עזיז הנוצרי " , אומר גונתן כותאב , שזו נחמתו כאשר הסיכוי 
להיווצרות תרבות לאומית ערבית מתמוסס מול מתקפת האיסלם . 
