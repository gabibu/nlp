המפגש בין ישן וחדש היה תמיד שאלת יסוד בהחייאתם של בניינים בודדים ורבעים 
היסטוריים . התשובות שניתנו נגזרו מהנחות היסוד העיצוביות של המתכננים והיזמים , 
ומערכם וחשיבותם הסגולית של המבנים הישנים . אם נראה חשוב ביותר לשמר אותם , 
התחזתה הבנייה החדשה לישנה . מי שסלד מזיוף והעמדת פנים , הדגיש במכוון 
את אופיה החדשני והעדכני של הבנייה המוספת , תוך ניסיון לשמור על דו - קיום 
הוגן עם העבר על - ידי דמיון בחומרים , בפרופורציות , בקווי גובה ובנפחי 
המסות . לעתים הושגה ההרמוניה דווקא באמצעות ניתוק מלא , והפרדה חזותית 
ברורה , בין החלקים הקיימים לתוספות החדישות . בית החולים הממשלתי " הירקון " 
נבנה בשנות הארבעים בגבול המזרחי - צפוני של תל - אביב , בין הרחובות ברנדייס , 
לואי מרשל ושטריקר . הרחובות הפכו עם השנים לאזור מגורים שקט ונינוח , 
אשר בניינים טוריים של שיכונים ציבוריים נושקים בו לבתים משותפים פרטיים 
ולווילות מרובות מפלסים . בית החולים פנה לפני שנים רבות . בחצרו הוקם 
בית ספר תיכון ובחלליו פעלו מוסדות שונים . לפני שנים מספר הוטל על הארכיטקטים 
עדנה ורפי לרמן להתאימו לצורכי הקונסרבטוריון ששוכן בו . הבניין ההיסטורי 
אינו בעל ערך ארכיטקטוני שראוי לשמרו ולהנציחו . ודאי רק שיקולים מעשיים 
וכלכליים גרמו להחלטה לשמר שניים מאגפיו ולהוסיף לו אגף צפוני חדש , הכולל 
את אולם המופעים . השטח הצר של המגרש ונוכחותם של האגפים הקיימים ממזרח 
וממערב הכתיבו פתרון מורכב מבחינה תפקודית ועיצובית . האודיטוריום בן 023 
מקומות ישיבה נבנה כאולם מעוגל , המתרומם מהקומה השנייה ותלוי בחלקו באמצעות 
שני עמודי מתכת אווריריים מעל לחצר הפנימית . מתחתיו , במפלס החצר , הוקמה 
במה פתוחה להופעות חוץ ומדשאה עגולה לישיבת הקהל . החצר אינה מופרדת מהרחוב 
בגדר , אלא במחיצת ספסלי אבן נמוכה . עצי הנוי בני החמישים משורגי הגזע 
מהווים כעין חומה שקופה למחצה בין המוסד וסביבתו . כך הפכה החצר הפנימית 
מכיוון רחוב לואי מרשל לכעין כיכר עירונית פתוחה . עדנה ורפי לרמן נקטו סגנון 
אדריכלי השונה לחלוטין מזה של המבנה הישן . הקווים העגולים והנפחיים של 
אולם הקונצרטים והרחבה במפלס החצר הם היפוכם של הקווים הישרים והחסכניים 
של הבניין הישן . נקודות המפגש בין שני עולמות עיצוביים אלה מודגשת על - 
ידי שני גרמי מדרגות מעוגלים , המצופים לוחות אלומיניום חום . הבניין כולו 
מצופה אבן נסורה , שעה שהאגפים הישנים טויחו מחדש וחלונותיהם הישנים הוחלפו 
במסגרות מתכת חומות . שימוש נוסף במתכת מתגלה גם בקיר האחורי של הבימה שבחצר 
ובשני העמודים התומכים של האודיטוריום . הדגשה על הניגוד שבין ציפוי האבן , 
המתכת , הזכוכית הכהה והנפחים המעוגלים והמדורגים של הבנייה החדישה , 
לבין האופי הדו - ממדי והאחיד של הבניין הישן , הוא הצהרה ברורה שכל מסה 
ארכיטקטונית היא בת - זמנה ומעוצבת בהתאם לאמירה האסתטית של תקופתה . הכניסה 
הראשית מרחוב שטריקר מעידה על פתרון צנוע והרמוני של חללים פנימיים נעימים 
ומוארים היטב , המשרים את השקט והרצינות הדרושים לבניין , שעיסוק יושביו 
במוסיקה . מבפנים שלטת התפיסה הישנה של שנות ה04 : מסדרונות ישרי קו ולאורכם 
חדרי הכיתות . כמו במקרים רבים אחרים , התוספת למבנה הקיים הפכה להיות בעלת 
נוכחות דומיננטית וכמעט תוקפנית , המאפילה והמגמדת את האגפים הישנים . 
הדבר נובע גם מהנפח הגדול הדרוש מעצם טבעו של אולם הקונצרטים , והמערכות 
הטכניות הנדרשות לו . הארכיטקט המתבקש לשנות ייעודו של בניין קיים ולשמרו 
בחלקו , נדרש לאקרובטיקה לא קלה . כאן הוחלט להפגין את ייחודו ושליטתו 
של החדש . 
