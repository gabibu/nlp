סבב המינויים הבכירים בצה"ל , שהוקפא עקב המלחמה במפרץ הפרסי , יחודש בקרוב 
על פי התוכנית שסוכמה עוד לפני המלחמה . גורמים בצה"ל אמרו , כי עתה הגיע 
הזמן להקים מטכ"ל חדש , תהליך שעוכב בזמן המלחמה . אלוף אורי שגיא ייכנס 
לתפקיד ראש אגף המודיעין , במקום אלוף אמנון שחק , שיתמנה סגן הרמטכ"ל . 
אלוף פיקוד מרכז , יצחק מרדכי , יחליף את אלוף פיקוד צפון יוסי פלד , 
שככל הנראה לא ייצא ללימודים מטעם צה"ל , כפי שתוכנן בעבר , אלא יפרוש 
לעיסוק אזרחי . את מקומו של מרדכי בפיקוד המרכז יתפוס ראש אגף התכנון , 
אלוף דני יתום , שבמקומו יתמנה אלוף עמרם מצנע . תא"ל קותי מור , שהיה 
עוזרו של שר הביטחון משה ארנס , מונה לראש חטיבת המחקר באגף המודיעין . 
עדיין לא ברור אם יוקם בצה"ל פיקוד עורף , אך יש כבר לפחות שני מועמדים 
לתפקיד , אם יוחלט להקים פיקוד כזה . ראש אכ"א , אלוף רן גורן , ואלוף 
פיקוד דרום , מתן וילנאי , ימשיכו בתפקידם . ב1 באפריל ייכנס לתפקידו 
גם הרמטכ"ל הבא של צה"ל , אהוד ברק , כפי שהחליטה הממשלה לפני חודשים אחדים . 
מאז פרוץ המלחמה במפרץ עסק ברק בתוכניות השונות של צה"ל , ואף נלווה אל 
שר הביטחון בביקורו בארה"ב . אתמול התקיימו בראשונה חילופים במנגנון הממשל 
בשטחים , על רקע כוונתו של מתאם הפעולות בשטחים , אלוף דני רוטשילד , 
לקיים חילופי גברי בין המושלים . בטקס שנערך אתמול בנוכחות אלוף פיקוד דרום , 
מתן וילנאי , ומוזמנים רבים מעיריית חאן יונס , נכנס אל"ם אהרון פלר לתפקיד 
מושל חאן יונס , והחליף את אל"ם משה ודן . ב1 באפריל יתחלף ראש המינהל 
האזרחי בגדה , תא"ל ישעיהו ארז , באל"ם גדי זוהר . זוהר , שיעלה בדרגה 
עם המינוי החדש , נמצא כבר בחפיפה עם קודמו . 
