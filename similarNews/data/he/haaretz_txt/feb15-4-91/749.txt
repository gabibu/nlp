" זמרי קאמרן " מופיעים בקונצרטי הערב , כשהזמרות לבושות בגוני חום ולבן 
והזמרים בשחור ולבן . כך הם הופיעו בקונצרט הצהריים שבוצע פעמיים במוזיאון 
תל - אביב . זו עדיין לא היתה חזרה לשגרה . השדרן גבי ינון , שהעביר את 
הקונצרט בשידור חי ב"קול המוסיקה " , אמר כי זו היתה תוכנית שונה וקלה ובה 
קטעים קצרים . אין לשלול תוכנית כזאת , אך מסופקני אם זה מה שהמאזינים ציפו 
לו ואם זה מה שצריך להיות האידיאל הקונצרטי בזמן הנוכחי . תחושתי , שחוזקה 
על - ידי ה"אווה - וורום " הקצר והמרגש ביופיו של מוצרט , היתה שאפילו 
אם הביצועים אינם מגיעים לשיאם , מוטב להרחיב במוסיקה חודרנית ולקצר באחרת . 
התוכנית הצטיינה בגיוון . חלקה הקלסי כלל את " בורה " של באך בעיבוד סווינגל 
סינגרס , " אווה - וורום " ושני קנונים הומוריסטיים ( השני בביצוע יפה , 
דמוי - כוריאוגרפיה ) מאת מוצרט . רוב התוכנית הוקדש לשירי - עם ולשירים 
פופולריים ( שלושה אנגליים ואמריקאיים , חמישה סלוויים ושבעה יהודיים - 
ספרדיים וישראליים ) , שכמה מהם ביצעו סולנים , בלוויית הפסנתרנית טניה 
קובלב . מהם ראויים לציון שיר רוסי פופולרי , אותו זימר ולדימיר זמורקוב 
בקול הבס הגדול והשופע שלו ו " החליל " של דוד זהבי , שמשך את האוזן בקולה 
הערב וההבעתי של דפנה זהבי . מתוך שאר השירים , שעובדו למקהלה בידי בארטוק , 
פאול בן חיים מנחם ויזנברג ואחרים , הצטיין ביצועו של " שיר ערש לברודוויי " 
מאת גרשווין , שבו הסגנון , ייחודיות הביצוע והדיוק היו במיטבם . לא כך 
היה בשאר הביצועים , למרות שזמרי קאמרן עקבו בצייתנות אחר ניצוחו של בן - 
עוזר . דומני שהעדר הפריה מספקת של המלים , גוניהם ומקצביהם הלאומיים 
וכן הצטנעות היתר , הטבעית למנצח צעיר , העמידו את כלל הביצועים בחזקת 
פקעות שהחלו להיפתח , אך שהמצוי בהן טרם הגיע לפריחה המלאה . בניגוד להתרשמות 
כללית זו , בלטה תופעה שלדעתי רצוי להשתמש בה גם כמודד לקבלת חברים חדשים 
למקהלה מקצועית . לאורך כל התוכנית בלט יתרונם האיכותי של קולות הנשים על 
פני קולות הגברים . בזמרה של כל אחת מהזמרות נכחה איכות אמנותית אישית . 
לאיכויות כאלה יש לצפות בעתיד גם מזמרי קאמרן . 
