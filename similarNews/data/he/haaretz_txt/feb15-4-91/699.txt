לונדון ( מיוחד ל"הארץ " ) . דיווחי מודיעין שהגיעו ללונדון טוענים כי 
כמה דמויות מרכזיות במפלגת הבעת בעיראק הופכות להיות ביקורתיות יותר ויותר 
כלפי גישתו הנוקשה של הנשיא סדאם חוסיין כתב הפרשן הצבאי של העיתון " טיימס " , 
מייקל אוונס . בהשפעת המבקרים פרסמה מועצת הפיקוד המהפכני הודעה ביום ששי 
לפני עשרה ימים , שבה הובעה בראשונה הנכונות לסגת מכוויית . עם זאת , 
סדאם עדיין נחוש בדעתו להילחם , דבר שמסביר מדוע אותה הצהרה כללה תנאים 
כה רבים שהפכו אותה מיד לבלתי קבילה . כמה מהמבקרים התקיפים ביותר של סדאם 
מקרב מפלגתו הם חסן עלי אל - עמרי , חבר מועצת הפיקוד ויו"ר החזית הלאומית 
הפרוגרסיווית , שר החוץ טארק עזיז וסגנו ניזאר חמדון . שלושת אלה ואחרים , 
סבורים כי עיראק עומדת בפני השמדה על מזבח שאפתנותו האישית של סדאם . ואילו 
בקרב העם העיראקי , טוענים אותם דיווחים , גובר הכעס כלפי הוועדות העממיות 
שנועדו לפקח על חלוקה הוגנת של המזון , שכן הללו מפלות לטובה את אנשי מפלגת 
הבעת . מסכות גז וערכות הגנה , למשל , ניתנות רק למקורבים . גורמי המודיעין 
סבורים עוד כי הנזק הרב שנגרם לצבא עיראק ולמערכותיו והמוראל הנמוך של החיילים 
מלמדים על כך שצבא עיראק , בהוראה ישירה של סדאם או של מועצת הפיקוד המהפכני , 
עשוי להיכנע כבר בימים הראשונים למתקפת היבשה . ה"טיימס " ציטט מקור דיפלומטי 
שאמר כי עיראק האמינה שתוכל להחזיק , גם אחרי שתסוג , בשליש משטחה של כוויית . 
