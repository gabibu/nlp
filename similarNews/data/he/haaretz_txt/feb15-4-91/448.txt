בין הדרישות שהעלתה המשלחת העיראקית בשיחותיה במוסקווה כתנאי להסכמתה לסגת 
מכוויית , נכללה גם הדרישה כי ברית המועצות תתחייב למכור לעיראק מערכות 
נשק חדשות במקום אלו שאבדו לה בהפצצות בעלות הברית . העיראקים גם עמדו על 
כך שמוסקווה תתחייב שיוכלו לסגת מכוויית עם כל נשקם . העיראקים ביקשו התחייבות 
מבריה"ם שלא יוטל עליהם תשלום פיצויים על נזקים שנגרמו במלחמה או בכוויית . 
עוד ביקשו שנסיגתם מכוויית תיעשה ללא השפלה לצבא העיראקי ובכבוד . כנראה 
שדרישה זו הועלתה לאחר שנפוצו ידיעות כי ארצות הברית תדרוש , כדי להמחיש 
את התבוסה העיראקית , שהצבא העיראקי יעזוב את כוויית כשהוא משאיר אחריו 
את כלי הנשק הכבדים שלו . נראה שהצמרת העיראקית מוטרדת מאוד מהאפשרות שעיראק 
תישאר עם כוח צבאי זעום אחרי המלחמה . לא ידוע מה השיבו הרוסים על כל אחת 
מהדרישות הללו . בשיחות שהתנהלו במוסקווה , בין נשיא בריה"ם מיכאיל גורבצוב 
והמשלחת העיראקית , בראשותו של סגן ראש הממשלה ושר החוץ העיראקי , טארק 
עזיז , לא הסתפקו העיראקים בהערות על תוכנית התיווך הרוסית , אלא הוסיפו 
דרישות משלהם , מעין תנאים להסכמתם לקבלה . העיראקים דרשו מהרוסים לעשות 
הכל כדי למנוע שובה של משפחת סבאח לשלוט בכוויית , אם באמצעות בחירות חדשות 
בכוויית או במשאל עם . לעומת זאת , לא התעקשו הנציגים העיראקים בנושא הפלשתיני . 
הדרישה העיראקית הצטמצמה לכך שברית המועצות תתחייב ליזום בעצמה דיון בנסיגת 
ישראל מהשטחים . 
