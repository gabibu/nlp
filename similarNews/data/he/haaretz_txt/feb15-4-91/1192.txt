צמתים של צירי תנועה מרכזיים דורשים הדגש ארכיטקטוני , בנקודות ציון ובסמלים 
אורבניים . בוני הערים חשו בצורך זה , והציבו בפינות הרחובות המרכזיים 
ובהצטלבויות ראשיות בניינים ייצוגיים וגבוהים , יחסית לסביבתם . היה בהם 
ביטוי לאופיה הדמוקרטי של העיר החופשית , בהיותם תחליף לדרכי עולי הרגל 
הקדומות , שהסתיימו בכנסייה או בארמון . הציר הפתוח , שאינו נחסם על - 
ידי מבנה שלטוני או טקסי , מוכרח לקבל הדגשים מסוג זה , אחרת ייהפך המרקם 
העירוני לבליל אחיד ומונוטוני של בתי מגורים ובנייני מסחר חסרי ייחוד . מפגש 
הרחובות קרליבך - לינקולן - דרך פתח - תקוה - יצחק שדה נועד מטבעו להיות 
תמרור אורבני משמעותי . זהו אחד הצמתים המורכבים והעמוסים בעיר , בלב אזור 
מסחרי , כשלצדו השוק הסיטונאי ובנייני משרדים ומסחר . ממזרח לו ממוקמת 
שכונת הרכבת , על צריפיה ומבניה הזמניים והממוטטים . בנקודה זו נפגשים בו 
דרכי הכניסה העירה מצפון , מדרום וממזרח . קרבתו המיידית לנתיבי אילון 
הפכה אותו לחלק מרצועת העסקים המרכזית , המתפתחת באזור זה . זהו הצומת 
התלת - ממדי היחיד בתוך העיר , בשל הגשר בדרך פתח - תקוה , המתרומם מעליו . 
ברחוב קרליבך 1 , במשולש שבין רח קרליבך לרח לינקולן , הציבו הארכיטקטים 
עודד רפופורט וראובן עילם בניין משרדים ייצוגי בן 21 קומות , ולפניו כיכר 
קטנה . נוכחותו החזקה של המבנה במקום זה מוצדקת ונכונה . צבעוניותו מהווה 
ניגוד משיב רוח לאחידותם הדהויה של הבניינים סביבו , כולל " בית מעריב " 
הגדול והמגושם . בשל צרות המגרש הודגש הממד האנכי של המגדל , הנראה בפרספקטיווות 
שונות מכיוונים שונים , ומסמן כשער את הכניסה ללב העיר . פריסת המבנה בשטח 
היא אקסצנטרית , בשל הגיאומטריה הלא סימטרית של המגרש והבדלי הגובה בין 
שני הרחובות שבצדיו . מגדל קדמי דמוי טרפז , ומאחוריו , צמוד אליו , 
מגדל ריבועי , המשמש כציר מדרגות ומעליות . כתהודה לגשר הקרוב מאוד , 
בדרך פתח - תקוה , חולק גובה הבניין לארבע רצועות לא שוות : קומת קרקע 
מסחרית ששורת עמודים עגולים בחזיתותיה , שתי קומות במעטפת ציפוי שיש , 
קומת ביניים שחזיתה " מזויפת " באמצעות פתחים מדומים , ומעליה הגוש המרכזי , 
בן שמונה קומות , מצופה שיש . המשחק העיקרי הוא בין העמודים הגלויים בחזית 
לבין המשכם המוסתר במעטפת ציפוי האבן , בין קיר מסך צבעוני קליל לבין מישורים 
אטומים בעלי שורות פתחים סדורות . רצועת הגוש העליון אינה אחידה בקוויה 
האופקיים . קיר המסך עולה לגובה של שתי קומות מכיוון רח לינקולן , ולגובה 
של שש קומות מכיוון רח קרליבך . הפרשי גובה אלה נוצרים באמעות חיתוך מדורג 
אנכי של החזית , המקנה לה את אופיה העכשווי והאופנתי . על - ידי כך הושגה 
תחושת תנועה סיבובית , המתאימה לבניין כחרטום ספינה שבקצה משולש הרחובות . 
בשנות השלושים היה הפתרון המקובל למבנים במיקום כזה חזית מעוגלת , הממשיכה 
את קווי הרחוב במישורי הגובה . טוב שבמקרה זה אין מסתמנת העדנה המקובלת 
היום לעבר , וננקטה טכניקה עיצובית עדכנית . תכונה זאת מומחשת בהתנגדות 
שבין קיר חלק ואטום לבין אלמנט חזית תלת - ממדי , המורכב מעמודים וקיר מסך 
מאחוריהם , בין משחקי הכהה - בהיר של מרכיבים אלה , המתהפכים בלילה , 
כשקיר זכוכית מואר מבפנים , ובעמודים העגולים , המתגלים ומוסתרים חליפות . 
רחוב קרליבך נבנה כחזית רצופה בעלת קולונדה בקומות הקרקע . המתכננים המשיכו 
קולונדה זאת בצורה מרומזת , כחוליה מקשרת בין הרחוב לבניין שמסיים אותו . 
קו הגגות של בתי רחוב קרליבך מוצא את המשכו בקו הסיום של הגוש התחתון בבניין . 
כך נוצרה המשכיות לאופיו של הרחוב , והבניין החדש , שסגנונו ואופיו שונים 
לחלוטין , אינו אקורד צורם וזר למשטר הצורני של הרחוב . מרכז העסקים הראשי 
של תל - אביב הולך ומתגבש כרצועה ארוכה , המקבילה לנתיבי אילון . צרכים 
כלכליים - תעבורתיים חזקים בחברה חופשית מהחלטות תכנוניות וביורוקרטיות . 
אנו עומדים , כנראה , בפני תנופת חידוש ותחייה של אזור שולי ונדחה זה בעיר , 
המפנה בהדרגה את מבני המוסכים ובתי - המלאכה הקטנים והארעיים לטובת מאסה 
גדולה ורצופה של בנייני משרדים ומסחר . יש לקוות שבנייתם לא תוכתב רק על - 
ידי שיקולים תועלתיים מיידיים , וכי תימזג בהם גם מידה של שאר - רוח עיצובי 
ואיכות ארכיטקטונית . 
