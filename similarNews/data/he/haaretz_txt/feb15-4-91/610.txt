שר הבינוי והשיכון אריאל שרון ליווה אתמול משלחת של הבונדס בביקור בבאר - 
שבע . לאחר טקס הנחת אבן פינה לרובע חדש בעיר , אמר שרון כי מחובתה של 
הממשלה למנוע את פגיעות הטילים , וכי יש באפשרותה של ישראל לעשות זאת . 
" אם ארה"ב סבורה שישראל מפריעה לה " , אמר , " הרי שיש לדרוש מארה"ב 
שתסיר את סכנת הטילים מעל ישראל " . הוא חזר ואמר כי קיימות רק שלוש אפשרויות , 
האחת שארה"ב תחסל את איום הטילים , השנייה שיתוף פעולה אמריקאי - ישראלי , 
תוך חלוקת שעות היממה בין הכוחות , והאפשרות השלישית היא לאפשר לישראל 
לפעול לבד במערב עיראק , שם מרוכז איום הטילים על ישראל . עוד אמר שרון 
כי " הגענו לתקופה שבה מבקשים סליחה מראש הממשלה דאז , מנחם בגין , על 
החלטתו להפציץ את הכור העיראקי , ולא ירחק היום שיבקשו סליחה גם על מלחמת 
לבנון " . הוא דחה בתוקף את ההערכה שתגובה ישראלית בעיראק על שיגור הטילים 
נגדה תגרום לפירוק הקואליציה . " נניח שישראל מגינה על עצמה , אז האמריקאים 
והבריטים ייעלבו ויסעו הביתה ? " עוד אמר כי " שיגור הטילים לעבר ישראל 
נעשה ממרחק של אלף קילומטרים מהחזית העיקרית , וכל ניסיון לומר שפעולות 
מדינות הקואליציה במפרץ משרתות אינטרס ישראלי בא לתרץ מדוע לא תובעים ביתר 
תקיפות את מניעת ירי הטילים על ישראל , או אפשרות שישראל תפעל בעצמה " . 
השר שרון גם טען ששרי הביטחון משה ארנס ויצחק רבין לא עשו שימוש נכון במידע 
שקיבלו מהמודיעין הישראלי על עיראק . " כחבר בממשלה אני יכול לומר , שקיבלנו 
את כל המידע הדרוש . השאלה היא , מה הצעדים שנעשו בשבע - שמונה השנים האחרונות , 
לאחר כהונתי כשר ביטחון " , אמר . 
