הורים לילדים מפגרים המטופלים במעון " הלב הקדוש " , המופעל בידי מנזר נוצרי 
בחיפה , הביעו השבוע חשש כי משרד העבודה והרווחה ישנה את מדיניותו ויפסיק 
את השתתפותו באחזקת הילדים . החשש התעורר בעקבות התבטאויותיו של סגן השר 
הרב מנחם פרוש בשבוע שעבר בגנות השמת ילדים יהודים במסגרות נוצריות . ד"ר 
בני מדליון , דובר ועד ההורים , אמר כי " חבל יהיה על כל ילד יהודי , 
נוצרי או מוסלמי שיימנע ממנו הטיפול במוסד זה " . הרקע לחששם של ההורים : 
פרסומים על ילד בן שנתיים וחצי , הסובל מפיגור עמוק ומעיוורון , שננטש 
בבית חולים פוריה בטבריה , היה מועמד לאימוץ במשפחה נוצרית כשבפועל היה 
אמור להישלח למעון הלב הקדוש , אך הדבר סוכל בעקבות התערבות פרוש . המשנה 
למנכ"ל משרד העבודה והרווחה ומנהל האגף לשירותי טיפול במפגר , ד"ר יצחק 
קנדל , הבהיר אתמול כי הילד , בן למשפחה חרדית , לא ננטש בבית החולים 
בידי משפחתו , אלא שמצבו הקשה חייב השארתו בבית החולים עד למציאת פתרון 
חליפי . לדבריו , הילד כלל לא היה מועמד לאימוץ , ובשל התנגדות המשפחה 
בוטלה בהתערבות פרוש רק התוכנית להכניסו למעון הלב הקדוש , לאחר שנמצא 
בשבילו מקום במוסד הוד בחיפה . לדברי ד"ר קנדל , ההשמה במעון הנוצרי בו 
שוהים כ06 חוסים , ביניהם יהודים , נעשית בידי משרד העבודה והרווחה רק 
באישור מפורש של המשפחות . התנגדותו של הרב פרוש להשמת ילד יהודי במסגרת 
המוסד הנוצרי נבעה מכך שמדובר במשפחה דתית . ד"ר קנדל אמר בתגובה לחששם 
של ההורים , כי למשרד אין כל כוונה לפגוע בציבור ההורים שהשמת ילדיהם במוסדות 
נוצריים היתה העדפתם המובהקת ; אולם , אם משפחה יהודית תרצה בהעברת ילדה 
למסגרת יהודית ותימצא מסגרת אלטרנטיווית כזו , ישקול המשרד ברוח אוהדת את 
הבקשה . מעון נוצרי נוסף המתמחה בטיפול בילדים ברמת פיגור עמוק הוא " סנט 
וינסנט " בעין - כרם בירושלים . גם לשם הופנו ילדים יהודים על - פי בקשת 
הוריהם , וביניהם דתיים שקיבלו לכך אישור של רב . ד"ר קנדל הטעים שאין 
כל משמעות להשפעה דתית במוסדות אלה , בשל רמת הפיגור של אוכלוסייתם . יתר 
על כן , במעון סנט וינסנט מופעל בית ספר של החינוך המיוחד , באמצעות משרד 
החינוך , ושפת ההוראה בו היא עברית . 
