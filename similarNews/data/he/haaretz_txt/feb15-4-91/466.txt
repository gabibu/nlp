האם ההודעה העיראקית על נכונות לסגת מכוויית תמורת תנאים מסויימים , תזרז 
את קרב היבשה או תדחה אותו ? זוהי שאלה המעסיקה רבים מאז פורסמה ההודעה 
ביום שישי . הדוגלים במתקפה אווירית עד הסוף , טוענים כי ההודעה העיראקית 
היא הוכחה לצדקת טענתם . הדוגלים במתקפה יבשתית בהקדם , אומרים כי סדאם 
חוסיין עלול להודיע לפתע על נסיגה מכוויית כדי להציל חלק ניכר מצבאו ולהישאר 
בשלטון . למרות שההודעה העיראקית נדחתה על הסף , בגלל התנאים הנלווים אליה , 
מסכימים מרבית המומחים כי בגדאד מאותתת על מצוקה וזוהי הוכחה כי מתקפת האוויר 
מצליחה . הללו טוענים כי יש , לכן , להמשיך במתקפה האווירית ביתר שאת 
ולדחות את קרב היבשה לתאריך רחוק יותר אולי ייכנע בינתיים סדאם חוסיין . 
הללו טוענים מאידך , כי אסור להתעלם גם מהאפשרות שבגדאד מתכוונת אולי לגרור 
בהודעתה את בעלות הברית לקרב היבשה . במקרה כזה צריך גם כן להמשיך במתקפה 
האווירית . בעלי גישה זו אומרים , כי אם ימשיכו עוד במתקפה האווירית , 
אפשר אולי לגמור את המלחמה במינימום אבידות ויהיה זה ניצחון כפול לנשיא 
בוש . הגישה ההפוכה אומרת , כי יש להביא בחשבון לא רק את הנתונים בשדה הקרב , 
אלא לשים לב לאפשרות , שלפתע יסכים סדאם חוסיין לנסיגה ללא תנאי מכוויית . 
ואכן שניים משגרירי עיראק באו"ם ובאירופה מיהרו להסביר אתמול כי למעשה 
אין בהודעת מועצת ההפיכה שלהם כל תנאים . התנאי היחידי הוא הצורך לשאת ולתת 
על נסיגה מכוויית . אם יודיעו העיראקים על נכונותם לסגת ללא תנאי , עלולה 
המלחמה להסתיים בלא שיושגו שתיים ממטרות המלחמה העיקריות של ארצות הברית , 
וגם של בריטניה : הרס מכונת המלחמה העיראקית וסילוקו של סדאם חוסיין מהשלטון . 
בעיני ההמונים הערבים יירשם הדבר כניצחון . על פי גישה זו אין לדחות את 
קרב היבשה יותר מדי ואולי אף לזרזו . את המועד יש לקבוע גם בהתאם להתפתחויות 
המדיניות ומאמצי התיווך של מוסקווה . 
