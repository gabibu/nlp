ניו - יורק ( מיוחד ל"הארץ " ) . המדינות הבלתי - מזדהות לא ויתרו על כוונתן 
להביא להפסקת - אש , ואתמול נודע כי משלחת של שרי חוץ ממדינות אלה תצא עוד 
היום לבגדאד לשיחות עם שליט עיראק סדאם חוסיין , בניסיון לשכנעו להכריז 
על נסיגה מידית מכוויית כדי למנוע את המשך המתקפה היבשתית . המשלחת תורכב 
משרי החוץ של איראן , יוגוסלאוויה , הודו וקובה . הצעה לשגר לבגדאד משלחת 
של שרי חוץ נידונה לפני שבועיים בכנס של המדינות הבלתי - מזדהות בבלגראד . 
כתב ה"ניוזדיי " דיווח אתמול מטהראן כי היוזמה לשיגור המשלחת היא של שר 
החוץ האיראני עלי אכבר ולאיאתי . עיתוי היוזמה , מטעים כתב העיתון , הוא 
הוכחה לשאיפתה של איראן למלא תפקיד מרכזי בהתפתחויות הפוליטיות באזור לאחר 
המלחמה . כלפי חוץ הביעו שליטי איראן תמיכה ביוזמת גורבצוב , אך בשיחות 
שלא לייחוס הם מתבטאים בביקורתיות כלפי יוזמה זו ושוללים אותה בנימוק שהיא 
נועדה לחזק את השפעת בריה"ם באזור . אתמול לא היתה שום פעילות דיפלומטית 
במרכז האו"ם , ולא נקבע מועד לחידוש הדיון במועצת הביטחון . אך דיפלומטים 
לא הוציאו מכלל אפשרות שהמדינות הבלתי - מזדהות יבקשו עוד היום או מחר כינוס 
חירום של המועצה כדי לדון בהפסקת - אש . נציגי המדינות הבלתי - מזדהות אינם 
מסתירים את תסכולם מכישלון מאמציהם להניא את ארה"ב מפתיחת המתקפה היבשתית . 
אחדים מהם מאשימים את ארה"ב ובריטניה על דחייתן את היוזמה הסובייטית וסירובן 
להעניק פרק - זמן נוסף למאמצי התיווך של גורבצוב . שגרירי תימן וקובה , 
שהובילו בחודשים האחרונים את המערכה הדיפלומטית נגד ארה"ב , התבטאו בחריפות 
כלפי מה שכינו כישלונה המחפיר של מועצת הביטחון בניסיונה לאכוף פתרון של 
שלום . 
