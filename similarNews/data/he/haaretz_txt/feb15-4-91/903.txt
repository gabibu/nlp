עקב הציפיות להתלקחות באזור עם פרוץ קרב היבשה , גוברת בירושלים הכוננות 
לקראת ניסיון עיראקי להגביר את קצב ההתקפות על ישראל . סגן ראש הממשלה ושר 
החוץ , דוד לוי , עדיין מהסס אם לצאת הבוקר לביקור של שבוע בלוקסמבורג 
ובלונדון , לנוכח ההתפתחויות במפרץ . ראש הממשלה יצחק שמיר ושר החוץ קיבלו 
בסוף השבוע דיווחים שוטפים מהשגרירות בוואשינגטון על המגעים המדיניים לנסיגה 
עיראקית מכוויית . הוחלט כי השרים הבכירים יימנעו מקריאה פומבית לארה"ב 
להשלים את חיסולו של הצבא העיראקי , כדי שישראל לא תואשם בדחיקת הממשל האמריקאי 
למלחמה , שעלולה לעלות לארה"ב באבדות רבות בנפש . בשיחות שלא לציטוט הביעו 
אמש שרים בכירים תקווה כי ארה"ב תשלים את המלאכה , ותמנע מישראל ומהמערב 
את הצורך לעמוד פעם נוספת מול תוקפנותו של סדאם . בצה"ל הביעו אמש שביעות 
רצון לנוכח הידיעות על היציאה למתקפה יבשתית . מקורות צבאיים אמרו כי המתקפה 
היבשתית תימשך זמן מה , אך בסופה יושמד הכוח העיראקי . בישראל מעריכים 
כי יש לסדאם עצמה צבאית ועדיין יש לו משגרים של טילי סקאד , שכן לא אומתו 
הידיעות שבימים האחרונים הושמדו משגרים נוספים . ( עש"ת ) . הרמטכ"ל , 
רב אלוף דן שומרון , אמר אתמול בראיון לתוכנית " במצב הנוכחי " כי " אם 
בעלות הברית לא יהרסו את מכונת המלחמה של עיראק נצטרך לשקול את תגובתנו . 
רק מהלך יבשתי יביא להתמוטטות הצבא העיראקי , והוא נחוץ לשם הכרעת הכוח 
המאיים על ישראל כיום ובשנים הבאות " . שומרון ציין כי ביכולת צה"ל לפעול 
טוב נגד איום הטילים . לדבריו , הוא אינו מקבל את הגישה כי יש לבקש רשות 
מהאמריקאים לפעול , שכן זו זכותנו הטבעית . " אבל יש לקחת בחשבון את המחיר 
שנצטרך לשלם אם נפעל בלי רשות , כמו את האפשרות שפעולה שלנו לא תסיר את 
האיום " , הסביר . 
