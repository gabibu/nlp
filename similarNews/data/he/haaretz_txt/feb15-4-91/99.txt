בכתובות קיר , שצוירו ביומיים האחרונים בבגדאד , הוסב שמו הפרטי של הנשיא 
העיראקי לשני כינויי גנאי : לא עוד סדאם חוסיין כי אם " הדאם " ( הורס ) 
או " כזאב " ( שקרן ) חוסיין . שר ההסברה העיראקי , לטיף נאסף גאסם , 
המקורב לנשיא הקדיש אתמול הצהרה מיוחדת לאמצעי התקשורת העיראקיים בעניין 
זה . " ההמונים העיראקיים מקובצים תחת דגלו , הנהגתו ואישיותו האהובה 
של המנהיג והמפקד , סדאם חוסיין " . הרדיו העיראקי , המנסה למלא גם את תפקידה 
של הטלוויזיה המשותקת למחצה בשל הפסקת החשמל הגביר לאין שיעור את שידור 
שירי ההלל לסדאם חוסיין והודעות התמיכה , שקראו החיילים בחזית . מאמץ מוגבר 
זה של פולחן האישיות וידיעות מפי פליטים , המגיעים לטורקיה , איראן וסוריה , 
מצביעים על התערערות בממדי התמיכה ההמונית בסדאם חוסיין בשבוע הרביעי של 
המלחמה . אין ספק כי ממדי ההרג במקלט ברובע אמירייה משמנים היטב את גלגלי 
מכונת התעמולה העיראקית כלפי חוץ , אך פועלים ביחס הפוך כלפי פנים . הדיווחים 
מבגדאד אתמול מצביעים על בהלה רבתי , שאחזה בתושבי העיר , הסבורים כי שום 
מקום בבירה אינו בטוח יותר . החששות ההולכים וגוברים בבגדאד ובערים ראשיות 
אחרות גררו גל גואה של בריחה המונית . מקורות ערביים דיווחו אתמול כי אלפי 
חיילים וקצינים עיראקים מצאו בימים האחרונים מסתור באזורים הכורדיים שבהרי 
מוסול וסלימאניה . עסקיהם של מורי הדרך הכורדים החלו לשגשג מחדש . הם גובים 
000 , 2 דינאר תמורת כל אדם , המוברח מבגדאד בדרך ההררית ( ששימשה בעבר 
גם את היהודים , שעלו לארץ - ישראל ) לעבר טורקיה , איראן וסוריה . אמצעי 
התקשורת העיראקיים הבטיחו אתמול כתגובה על פרשת המקלט בבגדאד כי " לכופרים 
נכונות הפתעות הרסניות , וניצחון המאמינים העיראקים והערבים יתממש תוך ימים " . 
ביטאון משרד ההגנה " א - קאדיסייה " קבע במאמרו הראשי : " שעת החשבון 
קרובה , והפראים ישלמו מחיר כבד " . דומה כי הבגדאדים אינם מאמינים עוד 
להבטחות מעין אלו , וכי השפעתן על המוראל העיראקי דווקא שלילית . לצורך 
הרגעת הרוחות והפגת החששות גויס אתמול מפקד כוחות " כאזמה " בכוויית , 
הגנראל בארק עבדאללה . בראיון מיוחד לרדיו בגדאד קבע הגנראל : " הפתעה 
גדולה מצפה לכוחות התוקפנות האמריקאיים - אטלאנטיים - ציוניים " . בד - בבד , 
מימשו החיילים העיראקים בכוויית את סגנון הנקמה . עשרות נערות כווייתיות 
נאנסו אתמול ברחובות לעיני בני - משפחותיהן , וצעירים כווייתים חלקם קטינים 
הוצאו להורג וגופותיהם הושחתו . 
