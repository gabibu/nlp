מתקפת היבשה של בעלות הברית הצליחה להבקיע בקלות יחסית את הקליפה החיצונית 
של קווי ההגנה הקדמיים של הצבא העיראקי בכוויית , אך יחלפו ודאי כ84 שעות 
עד שהכוחות המתקדמים יגיעו לגרעין הקשה של המערך העיראקי משמר הרפובליקה 
וינהלו עמו קרבות , האמורים להכריע את המערכה ולקבוע כמה זמן תימשך המלחמה . 
מבעד לערפל הקרב , שנועד להכביד על המפקדה העיראקית להחליט על צעדיה ובעיקר 
על מתקפות הנגד התבהרו אתמול המאמצים העיקריים של בעלות הברית בקרבות היבשה . 
המהלך המעניין ביותר , האמור לתת את פירותיו רק בשלבים הבאים של המערכה , 
נערך בשטח עיראק , ממערב לכוויית . שם מתבצע , ככל הנראה , איגוף כפול . 
האחד דרך ואדי אל - באטן , בצמוד לגבול עיראק - כוויית , אך בתוך שטח 
עיראק . כאן נע הקורפוס השביעי , שבו כלולים גם כוחות השריון הבריטיים . 
כוח זה נועד , כנראה , להתקדם במהירות לעבר כוחות משמר הרפובליקה . בציר 
השני , 051 קילומטרים מערבה יותר , נע הקורפוס ה81 ועמו הכוחות הצרפתיים , 
המלוים במסוקי קרב רבים . קורפוס זה נע צפונה , בכיוון כללי לעבר העיר 
העיראקית נאסריה . אם אכן יגיע כוח זה לשם , הרי שיאיים על עמק הפרת ויוכל 
לפנות , כרצונו , מערבה לעבר האזורים המאוכלסים יותר , או מזרחה לעבר 
בצרה מעורפה . אם אכן יתבצע מהלך נרחב כזה ייקלע סדאם חוסיין למצב מביך ביותר . 
יתברר לו כי הוא חסר , למעשה , עתודה אסטרטגית ברמה לאומית עתודה , 
שנועדה להשיב על התפתחויות בלתי - צפויות גם מעבר לקווי החזית . משמר הרפובליקה 
נחשב כעתודה אסטרטגית לחזית כוויית . אם יחליט סדאם חוסיין להסיט את כוחות 
המשמר להגן על עמק הפרת , יחשוף בכך את כוויית ואת בצרה מעורפן . בציר תקיפה 
נוסף מתקדמים כוחות הברית מדרום לתוך שטח כוויית , בכיוון העיירה ופרה . 
בציר זה נעים בעיקר כחוחות ערביים של סעודיה , מצרים , כוויית , קטאר 
ועוד . לא ברור אם משתתף הכוח הסורי בקרבות בתוך כוויית . הכוח המרוקאי 
אינו משתתף בהם , והוצב לשמור על מתקני נפט אסטרטגיים בסעודיה . הנחתים 
האמריקאים מתקדמים לעבר כוויית - סיטי בציר החוף , העולה מסעודיה , ובנחיתות 
מן הים . מלבד הנחיתה באי פילה הגיעו ידיעות , שלא אומתו , על נחיתה גם 
בחצי האי - פאו בשטח עיראק , מדרום - מזרח לבצרה . הידיעות , כאילו חדרו 
הנחתים לכוויית - סיטי מתייחסות , מן הסתם , לניסיון להשתלט על נמל התעופה 
הבין - לאומי , שמדרום לבירת כוויית . יש להניח שנערך או ייערך ניסיון 
דומה להשתלט גם על בסיס חיל האוויר הכווייתי עלי אל - סאלם , במרכז המדינה 
וממערב לכוויית - סיטי . כיבוש שני שדות התעופה יאפשר לכוחות מוטסים להמשיך 
משם בהתקדמות ולהעביר אספקה בדרך האוויר לכוחות , המתקדמים בצירים השונים . 
מחוץ לחזית הישירה של כוויית נמשך אתמול המאמץ האמריקאי במערב עיראק נגד 
משגרי הטילים , המכוונים נגד ישראל . האמריקאים הגבירו את גיחותיהם באזור , 
ותוקפים שם בין השאר גם באמצעות המפציצים הכבדים מדגם בי25 . כאשר דיווח 
מזכיר ההגנה האמריקאי , ריצרד צייני , לעמיתו הישראלי על התחלת קרב היבשה , 
ביקש אותו ארנס להגביר דווקא בשלב קריטי זה את התקיפות במערב עיראק , כדי 
למנוע שיגור טילים לעבר ישראל . צייני השיב כי עניין זה לא נעלם מעיניהם 
של ראשי הפנטגון . ההתקפות במערב עיראק נמשכות רק מן האוויר , וללא התערבות 
מן הקרקע או הפעלת מסוקי קרב , שיכלו ודאי לצמצם עוד יותר או אף לחסל כליל 
את איום הטילים על ישראל . 
