המוסיקה הצבאית בתחנת הטלוויזיה הממלכתית של בנגקוק נפסקה באותה מידת פתאומיות 
שבה החלה . גנרל צנום הופיע על המרקע , כשמשני צדיו קצינים בכירים אחרים . 
" המצב בשליטת הוועדה הלאומית הפנימית לשמירת השלום " , הודיע הגנרל סואנטון 
קונסונפון , בהתייחסו לעצמו ולחבריו הקצינים . המפקד העליון של הצבא הסביר , 
כי הקבוצה מעמידה את המדינה במשטר חירום , " כדי להגן על הדמוקרטיה ועל 
המונרכיה החוקתית " . הוא ציווה על פיזור שני בתי הפרלמנט , ביטל את החוקה 
והוציא אל מחוץ לחוק כל התכנסות של יותר מחמישה אזרחים . " אין לאנשים 
סיבה לדאוג ועליהם לעסוק בענייניהם כרגיל " , הכריז . עצתו היתה מיותרת : 
פקקי התנועה בחוץ היו כבכל יום אחר , ומרכזי הקניות היו מלאים בקונים של 
סוף השבוע . בעקבות הודעת המפקד העליון הופיעו גנרלים בלתי מזוהים רבים 
אחרים , שהעלו סיבות למעצרו הפתאומי של ראש הממשלה , צאצאי צונהאוואן , 
ויועציו הראשיים . הבעיה העיקרית , טענו הקצינים , היא השחיתות . לדבריהם , 
ממשלתו של צאצאי חלבה את הציבור " בהיקף שכמותו לא נראה מעולם בעבר " , 
והאשימו את ראש הממשלה בסירוב לשים קץ לתופעה . צאצאי ושריו הכחישו לעתים 
קרובות האשמות אלה . " הפוליטיקאים עשו שימוש לרעה בכוחם והציקו לעובדי 
מדינה ממשלתיים " , הוסיף גנרל אחד ולא סיפק פרטים נוספים . " הם ניצלו 
את כוחם כדי לבנות השפעה פוליטית ולגייס קולות " . תאילנדים מעטים התרשמו 
במיוחד מהאשמות השוחד והשחיתות . עושרם האדיר של קציני צבא רבים , בשירות 
פעיל ובדימוס , הוא מקור רכילות אין - סופי במדינה . ראש הממשלה נהג לפטור 
כלאחר יד טענות שאנשי ממשלו מקבלים כביכול שוחד בצורת דמי עמלה בסך מיליוני 
דולרים על חוזים ממשלתיים . אנשי עסקים אומרים , כי נוהג זה מושרש כל כך 
בפוליטיקה של תאילנד , ומפלגות מועטות ישרדו ללא שוחד כזה . משחקי כוח 
היו הסבר סביר יותר להפיכה . צאצאי והגנרלים מתכתשים ביניהם כמעט שנה . 
הכל החל כאשר שר זוטר בממשלה העז לרמוז על עסקות מפוקפקות של מפקד הצבא 
לשעבר , צוואליט יונג - צאיוד ( שהיה אז שר ההגנה של צאצי ) , ואישתו . 
ראש הממשלה לא נקט אמצעים נגד השר הזוטר , וצוואליט התפטר בזעם , או 
התפוטר , לפי גרסה אחרת . אישתו של צאווליט תיארה את המאשים כמטורף . 
הגנרלים תמכו בצאווליט , וצאצאי , גם הוא גנרל לשעבר , ניסה על פי השמועה 
להפיס את דעתם בהבטיחו לפטר את הפקיד הצעיר . במקום זאת הוא העביר את השר 
הזוטר לתפקיד קבינט נמוך דרג יותר . חמתם של הגנרלים בערה . נראה שהקש האחרון 
לגבי דידם היה מינויו של סגן שר הגנה חדש בידי צאצאי הגנרל אטיט קמלאן - 
אק . על פי השמועה , הוא היה שנוא על עמיתיו הקצינים שראו בו אדם בעל שאפתנות 
אישית גדולה מדי . כיוון שראש הממשלה כבר העניק לעצמו את תיק ההגנה , מינויו 
של אטיט לתפקיד הסגן היה סימן נוסף לסחף בחופש הפעולה של הצבא . כאשר פרצה 
ההפיכה ישבו צאצאי ואטיט במטוס שעמד להמריא משדה התעופה הבין - לאומי של 
בנגקוק בדרכם לפגישה אישית עם המלך פומיפול אדולאייט בעיר הצפונית ציאנג 
מאי . המטוס הצטווה לחזור לאסם צבאי סמוך , שם נעצרו השניים ונלקחו במהירות 
למקום לא ידוע . אפשר שהמנצח הגדול ביותר בהפיכה הוא שר ההגנה לשעבר , 
צוואליט . במשך שבועות סייר באזורי הכפר כדי להכשיר את הקרקע לבחירתו בבחירות 
כלליות שעדיין לא נקבע מועדן כאשר בוצעה ההפיכה . היתרון שכך השיג יהיה 
מועיל אם יחליט סואנטון להרשות לציבור לבחור ממשלה חדשה . בינתיים יכולים 
התאילנדים להיות סמוכים ובטוחים כי המצב נמצא בשליטה . 
