הודעת האמריקאים בשם כוחות הקואליציה החונים על נהר הפרת , כי הם משעים 
את פעולות הלחימה לאחר שעיראק קיבלה עליה באופן רשמי את כל החלטות מועצת 
הביטחון בעניין פלישתה לכוויית , באו כבשורה טובה לאור הידיעה כי הספיקו 
להכניע את הכוחות המהווים את רוב הצבא העיראקי . הכרזת דוברי משרד הביטחון 
וצה"ל על ביטולן של הוראות הג"א בתחום ההתגוננות מפני התקפות טילים באו לנו 
כמתנת פורים ; רגשי ההקלה והשמחה מצאו לעצמם פורקן בחגיגה עממית ברחוב דיזנגוף 
בתל - אביב . כולנו נשמנו לרווחה , אחרי מבחן עצבים שנמשך ארבעים ושניים 
ימים . לא היינו חלק של הקואליציה האנטי - סדאמית , אבל הרודן העיראקי עשה 
כמיטב יכולתו כדי לגרור את ישראל לתוך המלחמה . קשה היה לספוג התקפות , 
שגרמו לאבידות בנפש ולנזקי רכוש חמורים , בלי להיות מסוגלים להשיב לאויב 
כגמולו ; אך מצבנו הבין - לאומי ציווה עלינו להתאפק , והממשלה נהגה בתבונה 
כשמיאנה להטות אוזן לעצות הרפתקניות . חיי העורף , שהפך לפתע לחזית , התאוששו 
משיתוקם הכמעט כללי בתחילת המלחמה לא בלי חריקות רבות והם חוזרים כעת למלוא 
שגרתם . יהיה עתה צורך לנתח לעומק את אמצעי ההתגוננות הפאסיווית שננקטו 
בתקופה זו , את חילוקי הדעות בסוגיה של חדרים אטומים מול מקלטים , את קשיי 
קיום הפעילות במערכות הייצור והשירותים , את שיבוש הלימודים , גם את הטלת 
העוצר הממושך על השטחים המוחזקים וכל השלכותיו על חייהם של ערבים ויהודים 
כאחד . הסיפוק על שהשתחררנו מפחדי הטילים לא צריך להביא לידי הזנחת הבחינה 
של ניהול ענייני החזית הפנימית . עיקר תשומת לבנו חייב להיות מופנה היום 
לניצחון של ארה"ב והקואליציה במלחמה המתקרבת לסיומה . הניצחון הוא מזהיר : 
אם כי , ככל שאפשר לשפוט ברגע זה , אין הוא שלם עדיין . עוד אין אנו 
יודעים בשמו של מי יתייצבו קצינים עיראקים למשא ומתן על הסכם להפסקת אש על 
כל תנאיו ; גלוי לעין כבר עכשיו , כי מכונת המלחמה העיראקית ספגה מהלומה 
מכרעת . צבא עיראק איבד את מרב כוחו לצורכי התקפה , וזה אומר , מנקודת 
הראות שלנו , כי אבן פינה נעקרה מחומת החזית המזרחית שאיימה על ישראל . 
במקום להשמיע קינות על החלשת כושר ההרתעה של צה"ל , מן הראוי שנתברך על 
כך כי מלחמה זו בוצעה בידי צבאות הקואליציה , בעוד צבאנו מוסיף לקיים את 
מלוא עוצמתו , בלי פגע . סדאם חוסיין עדיין מושל בבגדד ; וכל עוד לא יסולק 
האיש הזה בידי בני עמו מכס השלטון , אין ישראל ושאר מדינות האזור יכולות 
לחוש ביטחון מוחלט מול סכנת חידוש תוקפנותו . הנתונים שדוברי הקואליציה 
הפיצו עד כה , על הריסת מפעלים גרעיניים ומפעלים לנשק כימי וביולוגי , 
ראויים להתייחסות זהירה וטעונים בדיקות בשטח . ארה"ב ובעלות בריתה חייבות 
לדאוג לכך , שמערכת החימוש הלא - קונוונציונלית של מדינה זו תחוסל לחלוטין 
ושעיראק תועמד תחת פיקוח , שימנע את שיקומה או את בנייתה מחדש . הסתלקותו 
של סדאם חוסיין , או סילוקו בידי גורמים עיראקיים , נראית כערובה טובה 
ביותר ליעילות הפיקוח הזה . מזכיר המדינה של ארה"ב עומד לסייר באזור ולבקר , 
בפעם הראשונה , גם בישראל . הוא יכול לצפות לקבלת פנים הראויה לנציג 
של מעצמה שהוכיחה את ידידותה גם בימי מבחן . גיימס בייקר מתכוון להניע את 
ישראל שתפעל לפתרון בעיית עתידם הפוליטי של ערביי הגדה המערבית ורצועת עזה ; 
ממשלה ישראלית שתתמיד לדבוק בסיסמה של ארץ - ישראל שלמה , לא תוכל לצפות 
להבנה מצדו של האורח . ישראל רשאית לבקש ממנו שיאזין לטענות הביטחוניות 
שלה ; אבל מן התפיסה הגורסת את נצחיות כיבושנו משנת 7691 גם יצחק שמיר 
יצטרך להיפרד . 
