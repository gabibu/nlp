אפשר שהשגריר בארצות - הברית , זלמן שובל , היה מיטיב לעשות אילו בחר במלים 
בוטות פחות כדי לאזכר לממשל בוש כי טיפולו באי - אלו משאלות ישראליות הוא 
אטי באופן שאינו הולם מדינה ידידותית . אפשר שמי שהורה לו לדבר , וכיצד , 
עם כתב רויטר בוואשינגטון , הלך שולל אחר הסגנון הידידותי - על - פניו 
במגעים שהתנהלו בין ואשינגטון לירושלים באחרונה . אפשר גם שוואשינגטון אכן 
נעלבה מדברי השגריר ושכחה שלא רק ארה"ב רשאית לצפות לנעימת תקשורת שונה ממדינה 
ידידותית , אלא גם שלישראל מותר לצפות ליחס הוגן יותר מנותנת - החסות האמריקאית . 
כך או אחרת , הממשל לא היה מנחית על ישראל נזיפה חריפה כזאת בגלל עניין 
טריוויאלי כשלעצמו , אילו היה מרקם היחסים תקין כפי שהיה בעבר . והכוונה 
אינה רק לממשל רייגן , אלא גם לעבר הרחוק יותר של הנשיאים קארטר וניקסון . 
אפשר שראש הממשלה שמיר מטעה את עצמו ואפשר שהוא מטעה את הציבור בישראל , 
בתארו , כפי שעשה בהופעתו בטלוויזיה בליל שבת , את יחסי שתי המדינות כמאופיינים 
באמון הדדי . אם לשפוט על פי מראית עין , הנשענת על עובדות פומביות , 
הרושם שיחסים אלה עושים , גם בימים אלה של שיחות טלפון תדירות בצמרת , 
הוא של נישואין מאונס שבהם אף אחד מן הצדדים אינו חש בנוח . ואין זה פלא : 
הצמד בוש - בייקר ער לכך , כפי ששמיר ער , שפרשת עיראק היא אפיזודה חולפת . 
ואילו חילוקי הדעות סביב עתיד השטחים הם המציאות הקבועה , שהיא כריחיים 
על צווארן של שתי המדינות . ספק אם תעזור כריכת תחבושת זמנית על המכה הטרייה : 
השבת שובל ארצה ומינויו של שגריר אחר במקומו ספק אם תועיל ליישור ההדורים . 
כל עוד ואשינגטון רואה את עצמה כמעצמת - על ושומרת הסדר והיציבות באיזור , 
היא חייבת בהקשבה למאווייהם של ערביי פלשתין , וכל עוד שמיר ושות חיים 
באמונתם כי בלעדי שטחי הגדה ועזה אין קיום לישראל , לא תימצא נקודת ייצוב 
אמיתית ליחסי שתי המדינות . מדי פעם אפשר למצוא נוסחאות טיוח , או להציג 
לראווה ידידות והישענות הדדית ( כפי שהוצגו בשבועות האחרונים ) . אך אפילו 
בנסיבות כמעט - אידיאליות אלה מבצבצים האי - אמון והחשד ההדדי . ללא אלה , 
הממשל לא היה מנצל את הבלי מודעי בדבר קבלת סיוע נוסף בסך 31 מיליארד דולר 
לניגוחה של ישראל ופוליטיקאים וראשי צה"ל אלמונים לא היו מפחיתים בשיטתיות 
מערכה של הפעילות האמריקאית במלחמת המפרץ . יש יסוד לסברה , כי הרוח הרעה 
המנשבת ביחסי שתי הארצות לא תיעלם גם אם פרשת המפרץ תבוא לסיום מניח את הדעת . 
מנהיגי ישראל , במיוחד אלה הנוכחיים , חסרי ראייה אסטרטגית כוללת של ביטחון 
המדינה , שעל פיה סילוק האיום העיראקי הוא שווה - ערך לניצחון במלחמת ששת 
הימים אם לא יותר . ואילו ראשי הממשל האמריקאי אטומים לכך שהם יושבים רחוק 
מדי , ומסתכלים על הגמד הישראלי מגובה רב מדי , שיבחינו באמת הטמונה במימרה 
של הנרי קיסינגר : " גם למוכה שיגעון - רדיפה יש אויבים " . ולישראל אכן 
ייוותרו אויבים נחרצים גם לאחר שימוגר סדאם חוסיין . טועה מי שחושב כי החמצת - 
הפנים האמריקאית אינה אלא מקדמה על חשבון כינון הסדר האזורי החדש , האמור 
להידון בפורומים בין - לאומיים שונים לאחר שעיראק תוחזר למידותיה הטבעיות . 
אדרבה , ישראל וארה"ב היו שרויות מכבר במצב שאפשר היה לתאר אותו באופן 
הכוללני " עימות " , אילולא התרחש בינתיים המשבר במפרץ . הוא שעימעם 
את קול הצעקה שהקימו אירופים וערבים בדבר חובתה של הקהילה הבין - לאומית 
לעשות צדק עם הפלשתינאים צעקה שנשמעה היטב בארה"ב וזכתה שם להד אוהד . 
ואין זה שוואשינגטון היתה אדישה לצעקה הנגדית של המכונים ידידי ישראל , 
בדבר חובת הבטחת ביטחונה של ישראל : בעניין זה יכולה אמריקה , ועמה עוד 
ארצות מערביות אחרות , להצביע על תרומה בלתי מבוטלת . אך ארה"ב , כמוה 
כארצות מערביות אחרות שיחסן החיובי הכולל כלפי ישראל אינו מוטל בספק , חולקת 
על ההפרזה הבלתי סבירה בערכו של הגורם הטריטוריאלי במערכת הנכסים האסטרטגיים 
של ישראל וכן על הגזמת האיום הפלשתיני על ביטחונה , כאשר יושם קץ לכיבוש 
בשטחים . סדאם חוסיין עשה חסד עם ישראל כשחרת על דגלו את הלינקג בין כוויית 
לבין הגדה ועזה . הקואליציה המנצחת לא תוכל להרשות לעצמה להגשים את תביעתו 
של העיראקי המובס לאחר שהשחיתה דם וכסף לרוב על הבסתו . אך זו תהיה הפתעת 
המאה המסתיימת אם ישראל תזכה ביותר מפסק זמן : קרבה שעתה של הפשרה הטריטוריאלית . 
השאלה המעשית היא , על פי איזה קנה - מידה תשוב ותחולק הארץ , ומי ישב 
בצד האחר של שולחן המשא ומתן כדי לקבל לשליטתו את החלק שיצא מידי ישראל . 
מדינות העולם , בהנהגת ארה"ב , מוכיחות בימים אלה כי הן מוכנות להרחיק 
לכת בכפיית רצונן על מפר - שלווה יחיד ; שלא כעיראק , ישראל עלולה למצוא 
את עצמה בודדה לגמרי במערכה . 
