הנהלת ההתאחדות לכדורגל החליטה אתמול על שינוי התקנון בעניין דחיית משחקיהן 
של קבוצות , ששחקניהן נעדרים מן הארץ בעת נסיעה עם נבחרת ייצוג . מעתה , 
יוכלו לבקש דחיה רק קבוצות החסרות לפחות שלושה שחקנים ( או שניים ושוער ) 
, לפיכך , עשויים להיערך בסוף השבוע ארבעה משחקים , ולא שלושה כפי שסברו , 
בליגה הלאומית . מי שניזוק מהשינוי בתקנון הוא מכבי חיפה , שיש לו אמנם 
שלושה שחקנים בסגל , אלא שאחד מהם הבלם שגיא גונן הופיע העונה בשני משחקי 
גביע בלבד . חיפה תיאלץ להופיע למשחק הקרוב בבאר שבע ללא אייל ברקוביץ , 
יניב כהן וגונן , שקנה לעצמו באחרונה מקום של קבע בהרכב הראשון . הנהלת 
מכבי חיפה , שלפני ישיבת הנהלת ההתאחדות הגישה בקשת דחיה , מתכוונת לערער 
על ההחלטה . המאמן שלמה שרף נשמע אמש נסער : " ההחלטה אנטי - חיפאית . 
האנשים שקיבלו את ההחלטה , ובראשם יו"ר מכבי עזריקם מילצן , צריכים להתבייש . 
אם שגיא גונן היה מופיע בחמישה משחקים , הם היו מעלים את המינימום לשבעה . 
היום הם קובעים ששוער שווה שני שחקנים ; מחר הם יחליטו ששלוש בעיטות קרן 
גוררות בעיטת 11 " . לעומת זאת , עשויים הפועל ובית"ר ירושלים לקבל היום 
אישור שלא לקיים את משחקיהן הקרובים , שכן שחקניהן שנסעו עם נבחרת הנוער 
הופיעו בחמישה משחקים ויותר . בהתאחדות ביקשו אתמול להבהיר , כי הדחיה 
אינה אוטומאטית וכי כל מקרה ייבדק לגופו בועדת הליגה והגביע , המתכנסת היום . 
יו"ר ההתאחדות בפועל , עזריקם מילצן , הסביר אתמול כי שינוי התקנון נועד 
לצמצם את הדחייה הסיטונית של משחקים וכי בישיבה עדיין לא היה ידוע , כי 
תהיה לכך השפעה על משחק אחד בלבד . " ההחלטה היא עקרונית ובעתיד אף לא 
נאפשר כלל לדחות משחקים בגלל נסיעת נבחרות נוער " . קודם לשינוי התקנון החליטה 
ההתאחדות לחדש בסוף השבוע את משחקי הליגה הלאומית והארצית , לאחר ששלטונות 
הג"א ביטלו את האיסור לקיים משחקים באזורים א וב . מילצן : " אני מרוצה 
מההחלטה ומאמין כי הקהל ישוב למגרשים . כבר בשבת האחרונה הורגשה התעוררות 
אצל הצופים " . 
