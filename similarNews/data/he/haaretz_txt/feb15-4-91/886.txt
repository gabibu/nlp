למרות שצפויים ודאי קרבות נוספים בכוויית , ניתן לומר שהמערכה על כוויית 
כבר הוכרעה למעשה , וכי החל הקרב על עתיד המשטר בעיראק . את הקרב הזה אין 
צורך להכריע בבגדאד ובכיבוש העם העיראקי , אלא בדרום עיראק , שם יכותר 
הצבא העיראקי , ובתנאי הכניעה בהם יחויב סדאם חוסיין . מתגובת הבית הלבן 
על הודעתו האישית של סדאם חוסיין על הנסיגה , מתברר כי הנשיא בוש אינו מוכן 
להקל על השליט העיראקי , והוא עומד על כניעה ללא תנאי . אין זה כולל , 
אמנם , דרישה להפסקת שיגור טילים לעבר ישראל , או הוצאת המשגרים ממערב - 
עיראק , אך זה מכבר ברור שארצות הברית הרחיבה , למעשה , את מטרות המלחמה . 
אם בעבר היא נמנעה מלהכריז על כך , הרי עתה אומרים שהמטרה היא ליצור תנאים 
שיגרמו לנפילתו של סדאם חוסיין ומשטרו . הדבר חורג , אמנם , מהחלטת מועצת 
הביטחון על נסיגה מכוויית ללא תנאים , אך האמריקאים מוכנים ליטול את הסיכון 
של החרפת היחסים עם ברית - המועצות . לפני המלחמה היתה ארה"ב זקוקה לקונסנסוס 
במועצת הביטחון , אך בשלב זה של המלחמה היא יכולה להרשות לעצמה להסתכן בשבירתו . 
אילו היה מעמדה של ברית - המועצות כמעצמה שונה , ייתכן שוואשינגטון היתה 
נזהרת יותר . עם זאת , תימנע ודאי ארה"ב משבירת הכלים , משום שאינה רוצה 
שבריה"ם תשבש את ההסדרים שיבואו אחרי המלחמה . על אף שסדאם חוסיין הכריז 
על התחלת הנסיגה , אין תנועה של שיירות עיראקיות אל מחוץ לכוויית . כניעת 
החיילים היא בקווים הראשונים ובקו השני , עליו נערכו אתמול קרבות . סדאם 
חוסיין רוצה להציל את צבאו בנסיגה , אך הוא מעוניין להציל את כולו , ולכן 
לא ניתנה הוראה לצאת מהחפירות ולנוע אל מחוץ לכוויית . החשש הוא כי תנועה 
כזו תגביר את הפגיעות ותגרום להתמוטטות ומנוסה . משום כך , לא נקב סדאם 
חוסיין בלוח זמנים לנסיגה . הוא הסתפק בהודעה שהנסיגה החלה , ובהתייחסות 
ליוזמה הרוסית ביקש לומר שמדובר ב12 ימי נסיגה , כפי שהציעו הרוסים . אלא 
שבינתיים מתהדקות המלקחיים . באיגוף הגדול בתוך שטח עיראק הגיעו יחידות 
הקורפוס ה81 לקרבת הכביש הראשי בגדאד - בצרה שבעמק הפרת . באיגוף הקטן יותר , 
ליד הגבול העיראקי - כווייתי , הגיע הקורפוס השביעי המשוריין למגע עם הדיוויזיות 
המשוריינות והממוכנת של משמר הרפבוליקה . מזה יומיים הוגבר הסיוע האווירי 
לבעלות הברית , לאחר שהצי האמריקאי הכניס ארבע נושאות מטוסים למפרץ הפרסי . 
בגלל המרחק הקצר לשדה הקרב , עלה מספר הגיחות . מזג האוויר הבהיר ביומיים 
האחרונים מסייע לכך . עוצמה אווירית זו מסבירה מדוע אין לצבא העיראקי כל 
סיכוי , אפילו יחליטו יחידות משמר הרפובליקה להילחם ולהגן על מקום , שמנהיגם 
כבר הכריז כי הוא מוותר עליו . 
