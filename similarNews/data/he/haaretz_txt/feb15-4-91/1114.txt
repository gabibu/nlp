אחד שלא הופתע מהתעוררות הוויכוחים על טיב הגנת העורף הישראלי , מההתנצחות 
על יתרונות החדר האטום לעומת המקלט , ומהתגובות המבולבלות לאיום הנשק הכימי , 
הוא סא"ל ( מיל ) ד"ר יורם לונינסקי , היום איש המרכז לחיזוי טכנולוגי 
שליד אוניברסיטת תל - אביב . במשך עשור , עד 4891 , מילא לונינסקי תפקידי 
מפתח מקצועיים במרכז להתגוננות אב"ך של צה " ל . באותן שנים היה שותף מרכזי 
בבניית מערך ההגנה הצבאי והאזרחי מפני לוחמה כימית , ועסק במחקר , בפיתוח 
אמצעים ובגיבוש תורת ההגנה וההפעלה . לדברי לונינסקי , הקשיים והמחלוקות 
על הגנת העורף מנשק כימי , שהעסיקו את הציבור עם הישמע צפירות האזעקה , 
היו ידועים היטב לדרגים המקצועיים בצה"ל כבר בסוף שנות ה07 . באותה תקופה 
כבר הכיר צה"ל , בניירות העבודה שלו , באיום הכימי של מדינות ערב ; לונינסקי 
וחבריו המדענים והמהנדסים הצביעו אז על מגרעות תפיסת ההתגוננות הקיימת , 
ואף העזו להציע שיפורים ושכלולים במקלטים ובערכות המגן . אבל כל רעיונותיהם 
והצעותיהם נדחו על הסף . מקבלי ההחלטות בצמרת הצבאית לא ראו בהגנת העורף 
בעיה ביטחונית חשובה , והשקיעו את מרצם בחיזוק הכושר ההתקפי של צה"ל . 
האיום הכימי נתפס לכל היותר כסכנה מפחידה , אך מעטת סיכויים , שאין טעם 
להקדיש לה זמן ומשאבים יקרים . וכך קרה , שהצעות המקצוענים כלל לא הגיעו 
לגיבוש מסודר ולניתוח מעמיק , ונותרו ברובן בוסר . החדר האטום , למשל , 
נבחן כבר לפני יותר מעשר שנים כחלופת הגנה בעת התקפה כימית . נערכו מחקרים , 
הוצאו כספים וגובשו המלצות , אבל הן נותרו בתיקי הגופים המקצועיים ולא 
הגיעו לכלל גיבוש תורה מסודרת וקביעת הנחיות לציבור , כיצד עליו לנהוג בשעת 
המבחן . המערכת התעוררה באיחור , וגם אחרי שהטילים נחתו בלב אזור א , 
המשיכה לשדר לאזרחים מסרים מבולבלים . לונינסקי אומר ששורש הקשיים בהגנת 
העורף מהתקפה כימית נעוץ בתפיסת ההתגוננות המקורית שפותחה בישראל , שאין 
לה אח ורע בעולם , בגלל הניסיון הישראלי להעניק הגנה מרבית בתנאי דלפונות 
תקציבית . " במדינות אחרות שהחליטו על מיגון האוכלוסייה , כמו ארצות סקנדינוויה 
ושווייץ , המקלט נתפס כבסיס המיגון הקולקטיווי , שבתוכו יחיו האזרחים ברווחה 
ככל שאפשר " , הוא אומר . " גם שם מחלקים את מסיכות הגז ויתר פריטי הציוד 
האישי , אבל אלה נתפסים כאמצעים שנועדו לאפשר תנועה חופשית אל המקלט וליציאה 
ממנו במקרה של פינוי המוני . האזרח צריך לשהות במחסה ללא מסיכה " . בישראל , 
אומר לונינסקי , החליטו להגן על התושבים מהכימיה בעזרת הציוד האישי , 
ואילו המקלטים נתפסו ככלי למיגון קונוונציונלי בלבד . " ישראל המציאה תפיסה 
מקורית : נמשיך לבנות מקלטים , כי יש תקנה שמחייבת מקלוט , ונחייב גם 
הנחת תשתית למערכות סינון אב"ך , כדי למנוע בכי לדורות " , הוא אומר . 
אבל כיוון שהתקנת המסננים כרוכה בהוצאה אדירה , במקרה של אזעקת אמת יחבשו 
האזרחים מסיכות עד יעבור זעם . השעטנז הזה בין מסיכות הגז למקלטים שאינם 
מותאמים להתקפה כימית יוצר , לדעת לונינסקי , שתי מכשלות . " כשאתה מניח 
תשתית להתגוננות למדינה כולה , צריך להעריך את התפתחות האיומים , ואני 
מדבר על התפתחות איום גרעיני במזרח - התיכון בשנים הבאות " . הגנה גרעינית 
אכן מחייבת מקלט מתאים אין לכך תחליפים זולים אבל הפצצה הערבית עודנה מחוץ 
לקטלוג האיומים בזירה , וקצת קשה לתקוף את הקברניטים על שלא השקיעו את מיטב 
משאבי האומה במקלוט אטומי . אך המכשלה השנייה מוכרת היטב למי שעברו את האזעקות 
הראשונות בחדרם האטום : ערכות המגן האישיות אינן מאפשרות שהייה ארוכה בתוכן . 
" קשה לבנות תפיסת התגוננות על בסיס התחושה שיש לי מסיכות אני מחלק אותן 
לתושבים והם כבר ישברו את הראש " , אומר לונינסקי . " נכון שעד היום אין 
ניסיון בהפעלת נשק כימי וביולוגי בשטח עירוני , אבל מניסויים מתברר שהזיהום 
יכול להישאר בשטח במקרים מסוימים אפילו ימים אחדים . מישהו באמת חושב שהאזרחים 
יוכלו להישאר יותר משעה - שעתיים במסיכות ? " אסור לשכוח גם שהטילים נחתו 
עלינו בינואר - פברואר , ולא בחום יולי - אוגוסט הישראלי , שהיה מוריד 
את סיבולת השהייה במסכות ובממ"טים לאפס . ניתוח מכשלות תפיסת המיגון , הביא 
את לונינסקי להכרה שיש לבסס את הגנת העורף על מקלוט הולם , שיאפשר שהייה 
ארוכה לאזרחים . גם שר הביטחון הקודם , יצחק רבין , אמר שתיכנן מלחמה 
שבה ישכנו אזרחי ישראל במקלטים עד להכרעת האויב . האם חשב שיחבשו מסיכות 
גז במשך כל הזמן הזה ? או שהאמין כי יוכל לחזור על הישגי מלחמת ששת הימים ? 
כבר ב7791 התריעו לונינסקי ואחד מעמיתיו , רופא אב"ך מחיל הרפואה , על 
הצורך בהנחת תשתית לאומית למקלוט מוגן מנשק כימי וביולוגי . הם רצו מקלטים 
שיאפשרו לשהות בתוכם עד להתפוגגות הגזים הרעילים שבחוץ , ובנוחות מרבית , 
ללא המסיכות המעיקות . הצעותיהם נדחו מיד בטענה שמימושן יעלה בכסף רב שאיננו , 
ושממילא העניין אינו בסדר העדיפויות של מערכת הביטחון . אבל איש גם לא 
טרח לערוך ניתוח ובחינה תקציבית של עלות הקמת מקלטים מסוננים , או של סדרי 
העדיפויות בהקמתן , על פי רמות הסיכון באזורי הארץ השונים . באותה תקופה 
פירסם אגף התכנון במטכ"ל מסמך שקבע כי מלחמה עתידית עלולה להיפתח במתקפת 
פתע כימית על העורף הישראלי . אנשי המקצוע נתלו במסמך הזה ודרשו לחלק את 
ערכות המגן לאזרחים כדי למנוע מהגזים להפתיע כשהמסיכות עודן במחסנים . גם 
ההצעות האלה נדחו בנימוקים שונים , כמו החשש שהערבים יפרשו את החלוקה כאות 
להסלמה . " מזל שהספיקו לחלק את המסיכות לפני המלחמה " , אומר לונינסקי , 
ומתאר בצבעים קודרים את מה שהיה מתרחש אם צה"ל היה דבק בתוכניות המגירה 
ומחלק את הערכות רק אחרי שפרצה האש . שלושה גורמים עסקו בפיתוח ההתגוננות 
מלוחמת אב"ך : היחידה למחקר ופיתוח של מערכת הביטחון , שצוות מקצועי בתוכה 
ריכז את פיתוח אמצעי המיגון ושלט בתקציבי הפיתוח ; מרכז אב"ך בחיל ההנדסה , 
שהיה אחראי לתורת ההתגוננות בתוך הצבא , ריכז את המחקר השימושי לפיתוח 
התורה והשימוש באמצעים ואימן את היחידות לקדם את פני הסכנה הלא קונוונציונלית ; 
ומפקדת הג"א , שהיתה אחראית לכתיבת תורת ההתגוננות האזרחית וקביעת ההנחיות 
לאוכלוסייה . מעל כולם ישבה ועדת אב"ך של המטה הכללי , בראשות עוזר ראש 
אג"ם , שבה חברים נציגי כל זרועות הצבא . הוועדה אמורה לגבש את המדיניות 
הכוללת להתגוננות הצבא והאזרחים . תפקוד ועדת אב"ך המטכ"לית ומעמדה והשפעתה 
בתוך מערכת הביטחון היו נתונים לתנודות חריפות , שהושפעו בעיקר מנטיותיהם 
האישיות של הקצינים שישבו בראשה . לא כולם העמידו את הנושא בראש מעייניהם , 
והיו תקופות שהוועדה כונסה רק פעם או פעמיים בשנה . הספקת מסיכות הגז לכל 
תושבי ישראל והכנסתן למחסנים , הושלמה ב4791 . רכש הממ"טים הושלם כעבור 
שנים מעטות . אבל המדענים והמהנדסים בצה"ל המשיכו לבחון את ערכות המגן בניסיון 
לשפר את המיגון , ובסוף שנות ה07 חשפו כמה ליקויים . הם התריעו על הפער 
בהגנה על גילאי 24 , שהיו חשופים להתקפה , עד שלפני כשנתיים פותח בשבילם 
הברדס עם המפוח . הם הציעו להחליף רצועות ואבזמים בחומרים עמידים יותר , 
לשפר את המסנן על פי מפרט ישראלי , לייצר מסיכות אזרחיות עם פיות שתייה 
ודיבור ( שהיו רק בדגם הצבאי ) ולהוסיף שפת אטימה נוספת בשולי המסיכה . 
כל ההצעות האלו התקבלו ונכנסו לייצור סדרתי בשנות ה08 . הצעות אחרות נדחו , 
וערב מלחמת המפרץ נזעקה מערכת הביטחון לקנייה בהולה של פריטי מיגון לאזרחים . 
כבר לפני כעשור קבעו אנשי המקצוע שהממ"ט אינו מתאים לשהייה ממושכת של תינוקות , 
כי בתנאי הקיץ בישראל התינוק עשוי להיפגע מעומס החום המצטבר בממ"ט יותר 
מאשר מהגז הרעיל . וכך הגיעו ילדי ישראל למלחמה עם פתרון מאולתר בדמות הוראותיו 
של נחמן שי לצנן את הממ"ט במאוורר . פיתוח הדגם החדש , " כורך " , שנועד 
להקל על הגנת התינוקות , הושלם זה מקרוב ועדיין לא חולק לציבור שנים ארוכות 
אחרי שהבעיה אותרה . קשיים אחרים שנמצאו , היו בהתאמת המסיכות לפני האזרחים , 
למשל לקשישים , שמבנה הגולגולת שלהם השתנה עם הגיל . לחיילי צה"ל חולקו 
מסיכות בארבעה גדלים , אחרי שנערך מחקר על מדגם של אלפי חיילים בסדיר ובמילואים , 
ונקבעה התפלגות סטטיסטית של גודל הפנים . האזרחים קיבלו מסיכות בגודל אחיד 
( ובמידה קטנה יותר לנוער ) . נערכה בדיקה גם על מדגם של אזרחים , והיה 
אפילו ניסיון לממן מחקר אנתרופולוגי , שיסווג את מבנה הגולגולת לפי המוצא 
והגיל אך הממצאים לא היו מובהקים דיים . ממילא גם לא התקבלה החלטה לחלק 
לאזרחים מסיכות בגדלים שונים , שיתאימו טוב יותר למבנה הפנים של כל אזרח . 
באותן שנים לא חלמו בצה"ל על התקפה אקראית של טילים ממדבריות מערב - עיראק . 
המתקפה שראו המתכננים לנגד עיניהם היתה סיוט משולב של נשק כימי וקונוונציונלי , 
שיעוט על מרכזי האוכלוסייה בישראל . וכאן התעוררה השאלה , איפה יחסו האזרחים 
במקלט שאינו מוגן אב"ך , או בחדר אטום ? כדי לבדוק את יעילות החדר האטום , 
שהיה רעיון חדשני בסוף שנות ה07 , נערכו בדיקות טכניות בחדרים . המסקנות 
היו שהחדר האטום אכן מקטין את חדירת הגז , אבל בצה"ל התקשו לגבש עמדה ברורה , 
ושאלת המחסה המועדף אף לא הובאה לדיון בוועדת אב"ך המטכ"לית . במשך שנים 
נגנז הנושא בארונות המטה הכללי , ורק ערב המלחמה בכוויית הוחלט להמליץ לאזרחים 
על החדר האטום . לונינסקי אומר שהפתרון הזה לא יוכל להגן על האוכלוסייה גם 
בעתיד , ובסופו של דבר לא תהיה לישראל ברירה אלא להקים תשתית של מקלטים 
מוגנים , אטומים ומסוננים . החדר האטום סובל , לדבריו , ממגבלות חמורות : 
רמת המיגון שהוא מעניק יורדת ככל שהשהייה בתוכו מתארכת . הגז חודר אט - 
אט מבחוץ , החמצן פוחת , והחדר מתמלא בדו - תחמוצת הפחמן שפולטים יושביו . 
הדף החדירה של הטיל , אפילו בלי חומר נפץ , עשוי לשבור את החלונות ולפרק 
את האטימה . " רק המקלט המוגן יוכל להגן מפני האיומים שיחריפו , לאפשר 
לאזרחים שהייה ארוכה , ולאפשר למערכות החיוניות במדינה להמשיך לתפקד " , 
הוא אומר . הפחד המתעצם וחוסר הברירה יכריעו , בסופו של דבר , את המגבלות 
התקציביות . 
