תנאי כניעה קשוחים לעיראק , כלולים בטיוטה של הצעת החלטה אמריקאית - בריטית 
להפסקת אש , שהופצה אתמול במרכז האו"ם . חברות מועצת הביטחון התכנסו אתמול 
אחר הצהרים לדיון בטיוטה . בעת מסירת הידיעה לא היה ברור אם תתכנס המועצה 
להצבעה רשמית או שהיא תידחה להיום . מקורות באו"ם אמרו אמש כי ארה"ב מבקשת 
שההצבעה במועצת הביטחון תיערך בד - בבד עם הפגישה של קצינים אמריקאים ועיראקים 
באזור הקרבות , שנקבעה להיום . ארה"ב , החותרת להסכמה כללית בין חברות 
המועצה והמעוניינת בחזית מלוכדת של חמש החברות הקבועות , נענתה אמש ללחץ 
מצד בריה"ם וסין , לרכך מעט את נוסח ההחלטה ולהוציא ממנה מרכיבים אחדים , 
כמו סעיף שאמור היה להעניק לכוויית ולבעלות הברית את הזכות לחדש את המלחמה 
אם לא תציית עיראק לסעיפי ההחלטה . למרות זאת , התפרשה ההחלטה כנוקשה ביותר 
ומבהירה באורח חד - משמעי את היחס לעיראק כאל מדינה מובסת . נוסח ההחלטה 
ועיתוי הגשתה להצבעה לא משאירים כל ספק כי ארה"ב היא שמכתיבה היום במידה 
רבה את מהלכי מועצת הביטחון . ה"ניו - יורק טיימס " מסר אתמול כי הנוסח 
האמריקאי - בריטי המקורי של הסעיף שבוטל היה חריף , ותוכנו הראשון כלל מתן 
רשות לכוויית ולבעלות הברית לחדש " מתקפה צבאית מלאה " אם תדחה עיראק את 
הדרישות שהציג לה נשיא ארה"ב , גורג בוש , בנאומו לאומה בשבוע שעבר . העיתון 
אומר כי בריה"ם וסין , שלהן זכות וטו , לחצו להוציא סעיף זה בנימוק שהוא 
לוחמני מדי . תוכן ההחלטה המוצעת כולל דרישה מפורשת מעיראק לחדול מפעולות 
איבה ומעשי התגרויות , כולל " מתקפות טילים וטיסות של מטוסי קרב נגד מדינות 
החברות באו"ם " . קפידבינכמו - כן קובעת ההחלטה כי כל העיצומים שאושרו נגד 
כוויית בטלים אך הם נשארים בתוקף נגד עיראק . פרשנים במרכז האו"ם אמרו כי 
בהתאם לסעיף זה יימשך האמבארגו הכללי נגד עיראק , והוא יבוטל רק כשתסכים 
לכך ארה"ב . ביטול האמבארגו יכול לבוא רק על סמך החלטה חדשה ומיוחדת של 
מועצת הביטחון . פקידי ממשל בכירים בוואשינגטון הבהירו כי ארהב תסכל בווטו 
החלטה על ביטול האמבארגו אם ייעשה ניסיון להגישה להצבעה כשסדאם עדיין נמצא 
בשלטון . בהתייעצויות הבלתי - רשמיות בין חברות מועצת הביטחון , שנמשכו 
אתמול זה היום השלישי ברציפות , גילה שגריר בריה"ם יולי וורונצוב פעילות 
רבה , וניכר מאמץ מצדו לשנות התייחסויות חריפות כלפי עיראק , ולכלול ניסוחים 
כך שההחלטה לא תתפרש כהשפלה לעיראק . במגמה להרגיע את הסובייטים כי אין בכוונת 
ארה"ב ובעלות בריתה להחזיק זמן רב בשטחים שכבשו בדרום עיראק , נוטה ארה"ב 
להסכים להצעתו מאמש של השגריר הסובייטי . הוא הציע לכלול סעיף נוסף , המאשר 
מחדש את מחויבות חברות האו"ם לעצמאותן , ריבונותן ושלמות גבולותיהן של כוויית 
ועיראק . וורונצוב הציע גם ניסוח שונה לסעיף הדורש מעיראק לשלוח קצינים לפגישה 
עם קצינים אמריקאיים עד לשעה אחת אתמול . במקום זה נאמר כי הפגישה חייבת 
להיערך במועד המוקדם ביותר . הטיוטה של הצעת ההחלטה שהופצה אתמול , היא 
הרביעית שניסחו והגישו ארה"ב ובריטניה לחמש החברות הקבועות של מועצת הביטחון 
מאז הפסקת הקרבות . הטיוטה מאזכרת מחדש את כל 21 ההחלטות שאושרו נגד עיראק , 
ומתייחסת למכתבו האחרון של שר החוץ העיראקי , טארק עזיז , שבו הצהיר על 
נכונות ארצו לציית להחלטות אלה . ההחלטה מזכירה כי מעשי האיבה הושעו , אך 
מטעימה כי יש להביא בחשבון שהקהילייה הבין - לאומית זקוקה לתחושת ביטחון 
לגבי כוונות השלום של עיראק . בחלק האופרטיווי , דורשת מועצת הביטחון מעיראק 
לבטל מידית כל צעד שעשתה לסיפוחה של כוויית , ולהודיע כי היא מקבלת עקרונית 
את אחריותה והתחייבותה לכל ההפסדים והנזקים , שגרמה לכוויית ולמדינה שלישית 
כתוצאה מהפלישה ומהכיבוש הבלתי חוקי של כוויית . ההחלטה תובעת מעיראק לשחרר 
מיד את שבויי המלחמה שהיא מחזיקה ולהוציא לחופשי , תחת פיקוח הצלב האדום , 
את האזרחים הכווייתיים ואזרחי מדינה שלישית שהיא מחזיקה . עליה להעביר 
לצלב האדם גופות של חללים כווייתיים או של חיילי בעלות הברית . כמו - כן 
על עיראק להתחייב להשיב לכוויית את הרכוש שתפסה בעת הכיבוש . ההחלטה דורשת 
עוד מעיראק למסור מידע מלא על שדות מוקשים , מלכודות וחומרי נפץ אחרים שהטמינה 
כולל נשק כימי וביולוגי , הנמצאים בכוויית ובשטח עיראק המוחזק בידי בעלות 
הברית . ההצעה מסתיימת בפנייה לחברות האו"ם לסייע לכוויית ולאזרחיה במאמצי 
השיקום והבנייה מחדש . 
