" תהליך פיתוחו של לוויין ריגול בישראל נמצא על סדר היום שלנו " , אמר לפני 
כשבוע שר הביטחון , משה ארנס . שיגורם של שני הלוויינים מסדרת אופק עורר 
פרסומים והערכות של גורמים מערביים בדבר כוונה ישראלית לפתח יכולת מודיעינית 
אסטרטגית עצמאית . התלות הכמעט מוחלטת של ישראל במידע המודיעיני שמספקת 
לה ארה"ב במהלך מלחמת המפרץ היא ההוכחה הטובה ביותר לצורך הדחוף בפיתוח 
יכולת כזאת . אפילו בכל האמור במידע המודיעיני הנוגע ליכולת שיגור הטילים 
לעורף הישראלי נאלצת מערכת הביטחון להסתמך על נתונים שמספקת לה ארה"ב . מלחמת 
המפרץ , ויותר מכך נפילתם של טילי הסקאד בישראל , הדגישו את מה שהיה ידוע 
זה מכבר . בעידן של מלחמות המתנהלות גם באמצעות טילים בלסיטיים יש יתרון 
גדול למי שברשותו יכולת מודיעינית ברמה אסטרטגית . העדר המידע על פריסתם 
של משגרי הסקאד במערב - עיראק הוא רק ההיבט הדרמטי של הסוגיה . חשובה לא 
פחות היא רכישת יכולת מודיעינית לצורך מעקב אחר תהליך התחמשותן של המדינות 
המצויות במרחב האסטרטגי , ולצורך איתורן של מטרות בשטחן במקרה של הכרח לתקוף 
אותן . כדי להמחיש את הבעיה , נניח שצה"ל היה יוצא לתקוף את אתרי שיגור 
הטילים בעיראק . קרוב לוודאי שגם במקרה כזה היה צורך לבקש מראש מידע מודיעיני 
מן האמריקאים , הנעזרים בלווייני הריגול שלהם . מלחמת המפרץ הבהירה כי האינטרס 
האסטרטגי הישראלי חייב להתרחב אל תחומים גיאוגרפיים חדשים . היום אלה הם 
טילים בליסטיים עיראקיים המבוססים על טכנולוגיה מיושנת שטווח פעולתם הוא 
006 ק"ם , אך בתוך פחות מעשור ייתכן שמדינות ערביות מרוחקות עוד יותר יהיו 
מצוידות בטילים בליסטיים מתקדמים , ובהם גם בעלי ראשי נפץ לא קונוונציונליים . 
מה שנראה כאיום ערטילאי , ייתכן ויהפוך מעתה לנדבך חשוב בתכנון האסטרטגי 
של ישראל . טילים בליסטיים ארוכי טווח בלוב ובסעודיה לא יהיו עוד בבחינת 
נתון סטטיסטי , אלא חלק מוחשי מן האיום , שמערכת הביטחון תהיה חייבת לתת 
לו תשובה הולמת . לאחר שיגורם של טילי הסקאד העיראקיים לעבר העורף הישראלי 
אין עוד כל משמעות להערכות המודיעיניות באשר לסבירות השימוש בטילים בליסטיים 
על ידי מנהיגי מדינות ערב השונות . מרגע שטילים כוונו לעבר אוכלוסייה אזרחית , 
חייבים מעצבי המדיניות בישראל להתייחס לאפשרות של שימוש נוסף בסוג נשק זה 
כאל נתון שיש להתמודד עמו . קפמאבינבלי להיכנס לסוגיית פיתוחם של אמצעי הלחימה 
שבאמצעותם אפשר יהיה למנוע את שיגורם של טילים בליסטיים ממדינות מרוחקות 
לעבר ישראל , ברור שתנאי בסיסי לשימוש מוצלח באמצעים אלה חייב להיות מידע 
מודיעיני בזמן אמיתי . עד כמה מסובכת הבעיה הזו תעיד הפעילות האמריקאית 
הממושכת שנועדה לחסל את איום טילי הסקאד העיראקיים . היעדרו של מידע שוטף 
ועדכני הוא שמונע , בין השאר , את השלמת משימת השמדתם של משגרי הסקאד הניידים . 
עד כמה יהיו חיוניים לצה"ל לווייני הריגול תעיד ההפתעה שבפניה ניצבו שירותי 
המודיעין של ישראל וארה"ב עם שיגורם של טילי הסקאד העיראקיים לעבר ישראל 
וסעודיה . התברר שצבא עיראק אינו עושה שימוש במשגרים הנייחים שעל קיומם 
נאסף מידע רב , אלא במשגרים ניידים שלאנשי המודיעין של שתי המדינות היה 
מידע דל עליהם . הפתעה נעימה הרבה פחות עלולה להיות נחלת המודיעין הישראלי 
בעתיד , כאשר במדינות מרוחקות יפותח כושר שיגור של טילים ארוכי טווח . 
לא תמיד יתלכדו האינטרסים המודעיניים של ארה"ב וישראל , כבמקרה העיראקי , 
כאשר לוויינים אמריקאיים אוספים מידע על איומים נגד ישראל . סביר להניח 
כי בחלק ניכר מן המקרים בעתיד לא תעניק ארה"ב שירותי לוויין לישראל , וצה"ל 
ייאלץ לאסוף בעצמו את המידע המודעיני . השבוע פורסם תוכנו של מכתב ששלח גונתן 
פולארד מכלאו , ובו הסביר את מניעיו למסור חומר מודיעיני רגיש לישראל . 
נתח נכבד של החומר המודיעיני הזה כלל צילומי לוויין שהצביעו על פיתוח יכולת 
לוחמה כימית בעיראק . פרסום זה של מעשיו מבהיר ביתר שאת את חשיבותו של המעקב 
הלווייני אחר המתרחש במדינה שעמה אין לישראל גבול משותף . במשך השנים התחזקה 
ההכרה בצמרת הישראלית בצורך לרכוש יכולת לוויינית עצמאית . פעולות מחקר 
ופיתוח מואצות , והקמתו של מרכז חלל במסגרת התעשייה האווירית , הובילו 
לשיגורם של שני הלוויינים הישראליים הראשונים . לא מכבר צוטט פרופסור חיים 
אשד , מסוכנות החלל הישראלית , בכתב עת אמריקאי . לדבריו , מצויים כבר 
עתה בידי ישראל התשתית , הידע והניסיון הדרושים לפיתוח לוויין ריגול משלה . 
הלוויין אופק 3 ישוגר עד לסוף השנה , ועל פי הערכותיהם של גורמי מודיעין 
במערב , מדובר באב טיפוס של לוויין ריגול . לוויין זה לא יהיה מצויד , 
להערכתם , במערכות הביון עצמן , אך בלוויינים הבאים שתשגר ישראל יותקנו 
גם החיישנים שיעניקו לה את היכולת המודיעינית האסטרטגית העצמאית . שר הביטחון 
הדגיש שתוצאות המלחמה רק מוכיחות עד כמה נושא פיתוח לוויין ריגול ישראלי 
היה נחוץ . אין ספק כי אחד הלקחים החשובים שיופקו בעקבות מלחמת המפרץ 
מחייב להאיץ את תהליך פיתוחה של היכולת הלוויינית הישראלית . 
