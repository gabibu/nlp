לי ממשיך גם השבוע בניסיונותיו הנואשים לשמור על עסקים כרגיל , לפחות בזירה 
הבין לאומית . מכבי תל אביב , כדורסל , יחדש אחרי פגרה של שבוע את הופעותיו 
בבית הגמר של גביע אירופה לאלופות , הפעם במדינת הקואליציה , כאשר ישחק 
בלונדון נגד קינגסטון . נבחרת הנוער של ישראל בכדורגל יוצאת בדרכה הארוכה 
לאוסטרליה , ותתמודד שם פעמיים נגד המארחים , על כרטיס ההופעה בגמר הגביע 
העולמי לנוער בפורטוגל בקיץ . יש אולי סימליות לא מעטה בכך שבראש המשלחת 
לאוסטרליה עומד לא אחר מאשר יו"ר הנהלת ההתאחדות לכדורגל שאול סוירי , שנפל 
קרבן לאחת מהפצצות הטילים הראשונות על ישראל ושילם מחיר כבד . אבל החיים 
נמשכים והספורט מנסה להיות חלק מהחזרה לשיגרה . שובו של הכדורגל הישראלי 
לאוסטרליה אינו מלווה הפעם באותם רגשות עזים , שאיפיינו את המסע הישראלי 
האחרון ליבשת זו באפריל 9891 . אז , לפני כשנתיים , אחרי סידרה של כשלונות 
רצופים מול האוסטרלים ולנוכח היריבת הקשה עם המאמן האוסטרלי פראנק ארוק , 
דמות שנואה על אוהדי הכדורגל שלנו , היה זה מסע נרגש ונסער . הפעם זו 
עוד נסיעה שבה ינסה הנוער שלנו להוכיח את כוחו . על סף הכניסה לאירופה אנחנו 
מקבלים שוב הזדמנות לעבור את מסלול המיכשולים בדרך היבשת החמישית . אולי 
כדי לשאול את עצמנו פעם נוספת : מה בעצם קרה לכדורגל שלנו מאז שנות השישים ? 
מדוע מה שהצלחנו לעשות אז בנקל ביבשת אסיה , אין אנו מצליחים לעשות עתה , 
אפילו במאמץ , באוקיאניה ? מבחינת ההתאחדות לכדורגל חייבת האמת להיאמר : 
זה שנים אחדות היא מטפחת בדבקות ראויה להערכה את שיטת הפירמידה בנבחרות 
הנערים והנוער . מושקעת עבודה עצומה בטיפוח כוחות צעירים ובגיבוש נבחרות 
ייצוג צעירות . מדי פעם יש הצלחות וקורת רוחו , אך יש גם אכזבות . ברור 
שלא נעשית כאן עבודה חפוזה לטווח קצר בלבד ; המטרה היא העמדת דורות חדשים 
של כדורגלני ייצוג שיבטיחו הצלחות בזירה הבין לאומית . את הישגי הנבחרות 
הללו אין מודדים על סמך תוצאות משחק מסויים או טורניר אחר , וטוב שכך . 
מאמן הנבחרת הצעירה אמנון רז , המזוהה עם מרבית הצלחות הנוער בשנים האחרונות , 
אומר כי הנבחרת הממריאה היום יוצאת לאוסטרליה במטרה לנצח . אין ספק שהוא 
חייב להאמין בכך , גם אם אירועי השבועות והחודשים האחרונים פגעו לא מעט 
ברצף האימונים וההכנות , וגם אם ההתפתחויות בימים הקרובים עלולות לשבש את 
הריכוז הנפשי של שחקניו מסיבות מובנות . גם כך , גם כאשר עיני כל נשואות 
בימים אלה לעניינים גורליים הרבה יותר , אוהדי הכדורגל בישראל ילוו בדאגה 
את הנבחרת הצעירה במסעה לאוסטרליה ובתקוה שתוכיח , כי לפחות עד שלב מסויים 
אנו מסוגלים להיות שווי כוחות ולנצח כל יריב . 
