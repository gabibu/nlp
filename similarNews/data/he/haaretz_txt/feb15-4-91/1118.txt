צלקת שחורה ועמוקה של אבן גרניט בוהקת נמתחת בזווית קהה בקצה המערבי של השדרה 
הפדרלית בבירת ארצות - הברית . 231 , 85 שמות של חללי מלחמת וייטנאם חקוקים 
ב041 לוחות האבן השחורים , 57 מטרים של מצבה לטראומה . מול האנדרטה הזאת , 
ביום שאחרי המלחמה עם עיראק , אתה מבין מה משמעות הניצחון האמריקאי , 
במלחמה שהיא ההיפך הגמור מווייטנאם . " טראומה אי - אפשר למחוק " , אומר 
אלן זיגלר , מהחיילים המשוחררים המרירים יותר של מלחמת הלענה בווייטנאם . 
זיגלר , ששמר בשבוע שעבר על אוהל המחאה של ארגון ותיקי מלחמת וייטנאם , 
מול האנדרטה השחורה , מרגיש פגוע . כבר עשרים שנה הוא מרגיש פגוע . " פתאום 
הפטריוטיזם חזר לאופנה " , הוא אומר . " בשנים האחרונות של וייטנאם , 
כשאני וחברי עדיין נלחמנו שם , רבים מהחברים שלנו , בני גילי , הפגינו 
פה ברחובות ואשינגטון למען ניצחון של הווייטקונג . הם רצו שהמדינה שלהם 
תובס במלחמה " . זיגלר אומר שיש בלבו קנאה בקבלת הפנים המתוכננת לחיילים 
כשיחזרו מהחזית , " לא רק קנאה , אפילו מרירות , אבל אני מתפלל שהם אכן 
יזכו לקבלת הפנים החמה ביותר . אם לא , הרי שהאומה הזאת לא למדה כלום מווייטנאם " . 
אבל אמריקה למדה את לקח וייטנאם , כמי שנכווה ברותחין . כשגורג בוש הבטיח 
כי " זאת לא תהיה וייטנאם שנייה " , שקדה מאחוריו קבוצה של מצביאים ותיקים 
על תוכנית הקרב המתוחכמת והמסובכת ביותר בהיסטוריה הצבאית . כולם למדו על 
בשרם את ניסיון המלחמה הארורה ההיא . הגנרל נורמן שוורצקופף , שפיקד על 
המבצע המזהיר של ארה"ב ובעלות בריתה בעיראק , צוטט לפני שבוע בכתבת דיוקן 
ב"ניו ריפבליק " כמי שאמר , " אני מתעב את מה שווייטנאם עשתה למדינה שלנו . 
אני מתעב את מה שהיא עשתה לצבא שלנו . הממשל שולח אותך להילחם את המלחמה 
שלו . זאת לא המלחמה שלך , זאת המלחמה של הממשל " . שוורצקופף אמר את הדברים 
לפני עשרים שנה , אחרי שתי פציעות במלחמת וייטנאם , בראיון לספר ששמו " נהרג 
מאש כוחותינו " . הגנראל הכריזמטי , שהפך כוכב עליון בארה"ב בשבועות האחרונים , 
אמר בראיונות פומביים ובשיחות פרטיות מאז כיבוש כוויית , שהמלחמה במפרץ 
לא תהיה מלחמה של פוליטיקאים , אלא של אנשי צבא . כך היה . " כשאנחנו 
חזרנו מווייטנאם ירקו בפרצופנו , משום שההנחיות שהפוליטיקאים נתנו לגנרלים 
לא איפשרו להם לנצח " , אמר אלן זיגלר , מוותיקי מלחמת וייטנאם . " הפעם , 
הפקודה היתה לנצח . הפעם הגנראלים ידעו בדיוק מה צריך לעשות כדי לנצח " . 
והניצחון היה סוחף , מוחלט . זיגלר מדבר הרבה על הטראומה שלא תימחה , 
אבל גם הוא מסכים שאפשר לרפא חלק מהפצעים . " המלחמה הזאת לא מפצה על 
מה שקרה אז ( בווייטנאם ) , אבל במובנים רבים היא משמשת פדות , כפרה " , 
הוא אומר . " למדנו משהו , אולי " . השבוע התראיין בטלוויזיה מי שהיה 
מקבילו של שוורצקופף במלחמת וייטנאם , הגנרל בדימוס גרנט שארף . הוא נשאל 
אם היה רוצה , בשעתו , לקבל אוטונומיה זהה לזו שקיבל עתה שוורצקופף . 
הוא צחק במרירות ואמר , " אילו היה לי אותו החופש של הגנרל שוורצקופף , 
מלחמת וייטנאם היתה מסתיימת ב6691 . היינו מביסים את צפון וייטנאם , חוסכים 
את חייהם של מאות אמריקאים , ומנצחים במלחמה " . אף שקורת הרוח כיום בארה"ב , 
למחרת הניצחון הגדול , אינה שקולה כנגד מפח הנפש הנורא שבא בעקבות וייטנאם , 
הרי שהגאווה הלאומית הגואה בימים אלה בציבור האמריקאי ובצבא האמריקאי היא 
יחידה מסוגה מאז מלחמת העולם השנייה . " אנחנו גאים בעצמנו , ואנחנו ראויים 
לכך " , אמר ביום חמישי שעבר אדם שהפך לאחד הגיבורים האחרים במלחמה לפחות 
בתקשורת הגנראל תומס קלי , המתדרך היומי בפנטגון . מלחמת עיראק החזירה 
לעם האמריקאי את האמון בצבא שלו , ולכוחות המזוינים השיבה יוקרה אבודה . 
ההתייצבות של בני נוער מתנדבים בלשכות הגיוס ברחבי ארה"ב עלתה בשיעור של 
עשרות אחוזים בשבועות האחרונים . יתר על כן , המלחמה החזירה את האמונה 
בצדקת הדרך . " יש תחושה של הישג מוסרי , שאמריקה לא הרגישה כמותו בשנים 
האחרונות " , כתב ביום חמישי ה"וואשינגטון פוסט " , במאמר שתיאר את מסיבת 
העיתונאים הבלתי נשכחת של שוורצקופף בסעודיה . אחרי ריקנות של שנים , התחושה 
היתה של " הכרת תודה על כך שיש משהו להתרשם ממנו " , ממשיך המאמר . " האם 
יש להצטער על כך שהיה צורך במלחמה כדי להגיע לתחושה הזאת ? ייתכן , אבל 
זה לא משנה " . מלחמת עיראק השיגה הרבה יותר מאשר התפייסות היסטורית בין הכוחות 
המזוינים של ארה"ב לבין דור ספקן ומאוכזב , הרבה יותר מאשר אמונה בכוחה 
הצבאי ובחוסנה המוסרי של האומה האמריקאית . המלחמה במפרץ חוללה נפלאות בביטחונה 
העצמי של האומה האמריקאית , בכל הנוגע לעליונותה המדעית והטכנולוגית . 
לאווירה הציבורית הזאת יש השלכה מיידית על חוסן הכלכלה . " הדבר הטוב ביותר 
שיכול לקרות לכלכלה הוא ניצחון מהיר במלחמה " , אמר דייוויד שולמן , סגן 
נשיא חברת ההשקעות הגדולה " סולומון ברדרס " , בראיון טלפוני מניו - יורק . 
לדבריו , " הדעה הרווחת עכשיו בוול סטריט היא שהמיתון יסתיים באביב . 
המדינה הזאת כבר נכנסה למיתון רדוד , והיתה בדרך למיתון עמוק . עכשיו 
אנשים צופים שהמיתון יחלוף בקרוב " . שולמן , שהיה אחד ממנהיגי התנועה נגד 
המלחמה בשלהי ימי וייטנאם , מדבר היום בגאווה רבה על ההישג האמריקאי בחזית 
המלחמה , ואפילו מתכוון לבחור בגורג בוש , בניגוד לנטיותיו הליברליות . 
הוא מתייחס בביטול לתנועה האנטי - מלחמתית הנוכחית , ומגדיר אותה " קצה 
קרחון שאין מתחתיו קרחון " . אבל קורת הרוח עלולה להוביל בקלות לשאננות , 
והשאננות לאכזבה . " כשאתה נמצא כל - כך גבוה , כל ירידה נראית לך כנפילה 
איומה " , אומר דייוויד שולמן . " מגזרים רבים של הכלכלה שלנו עדיין במשבר , 
והם מהווים פוטנציאל נוראי לאכזבה " . ליד אנדרטת וייטנאם עמד גיימס ואן - 
הולדן ובהה בשמות החללים על האבן השחורה . הפקיד הוואשינגטוני היסס לדבר 
בתחילה , אך לבסוף אמר : " אני מקווה מאוד שזאת לא תהיה טראומה חיובית , 
מין אופוריה לאומית . אם הדור הצעיר שלנו יחשוב שאפשר לפתור כל סכסוך באמצעות 
כוח צבאי , זאת תהיה אשליה . רק שלא יורעלו מהעוצמה הצבאית שלנו " . 
