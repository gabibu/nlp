" כלבוטק " תחזור למרקע באמצע החודש הבא , כך הוחלט אחרי דיון שקיים מנכ"ל 
רשות השידור , אריה מקל , עם מנהל הטלוויזיה , יוסף בראל ועם הצוות החדש 
של התוכנית . בראל מסר עוד כי תישקל האפשרות להמשיך את השידורים בשעות הלילה 
גם אחרי תום תקופת החירום . לגבי כלבוטק סוכם כי אלישע שפיגלמן יהיה עורך - 
מגיש ואלי בבא עורך - מפיק . לתוכנית הוקם צוות חדש של כתבים ותחקירניות . 
התוכנית תשודר בתחילה אחת לשבועיים . מקל אמר שתהיה הקפדה יתרה על האתיקה 
העיתונאית של העובדים בתוכנית זו . כולם יחתמו על חוזים ויהיו חייבים בכל 
נוהלי רשות השידור בתחום העבודות הפרטיות . היועץ המשפטי העמיד את הצוות 
על הצורך לכבד את החוקים העוסקים בצנעת הפרט . בין היתר הורה מקל שלא לעשות 
שימוש במצלמה נסתרת ללא אישור מראש . הוועד המנהל של רשות השידור אישר משכורת 
ליו"ר הוועד המנהל של הרשות , אהרן הראל , רטרואקטיווית מחודש נובמבר . 
ההחלטה צריכה לקבל אישור של השר הממונה , זבולון המר . הראל טען שקיבל 
עד נובמבר רק הוצאות ומכונית עם נהג , שכן עד אז לא עבד במשרה מלאה ברשות , 
בהיותו מנהל בית ברל . הוא אמר כי התברר לו שבעבר חל עיוות בעניין זה כאשר 
יו"ר הוועד המנהל מיכה ינון , דרש משכורת של פרופסור כקודמו פרוף ראובן 
ירון , שהיתה , לדברי הראל , גבוהה לפחות פי שניים ממשכורת של מנכ"ל . 
לדברי הראל , עניין זה לא נראה לו תקין ולכן הוא מבקש משכורת של מנכ"ל 
או של סגן שר . 
