בגיליון האחרון של השבועון " טיים " שבו נידונה גם תגליתו המרעישה , 
כי ארצות הברית ובעלות בריתה האירופיות אינן רואות עין בעין את עניין הסדר 
החדש במזרח התיכון שיכן בתום מלחמת המפרץ מסופר על דו - שיח שניהלו שרי 
החוץ של ארצות הברית וצרפת . גיימס בייקר כנראה בתגובה להאשמת דומא כי 
ארצות הברית מגנה יתר על המידה על האינטרס הישראלי ( ובכך מן הסתם מונעת 
מה שבעיני צרפת נראה הסדר הגיוני של ענייני האזור ) השיב : אותם אנשי 
קונגרס שלתמיכתם אני נזקק בעניין המפרץ , הם התומכים גם בישראל . והמבין 
יבין . ואולם לא רק האמריקאים , אלא גם הצרפתים , ועמם כנראה גם הסובייטים , 
יתקשו להשלים עם כל הפרטים המוצעים של הסדר החדש : הכוונה להשבת ריבונותה 
של לבנון . הסורים הם גם שותפים מלאים , אם כי סבילים , בקואליציה האנטי - 
עיראקית , וגם נהנים מיחסים מיוחדים עם שתי החברות הקבועות המוזכרות של 
מועצת הביטחון , אשר עושות ככל יכולתן להימנות עם מעצבי הסדר החדש במזרח 
התיכון . כלומר , לא בת החסות האמריקאית לבדה תתייצב למאבק נגד הסדר אזורי 
בנוסח האירופי ; גם לצרפת ( ולגורסים כמותה ) יש סיבה להרהר במעשית הרעיון , 
ולדרוש התחשבות מיוחדת בבת חסותה . לא כאן המקום לדון בתרכובת העשויה להמתיק 
את הגלולה הזאת לסוריה ; הדעת נותנת שלנשיא אסד , אשר עמל כ02 שנה על הפיכת 
לבנון לפרובינציה למעשה של סוריה , היא תהיה קשה , אם לא בלתי - אפשרית , 
לבליעה . עד כמה שהדבר נוגע ליצחק שמיר ולדומיו בממשלת ישראל , הסדר הכרוך 
בוויתור כלשהו על שטחה של ארץ ישראל ( עם או בלי הגולן ) אינו בא בחשבון . 
פשוטו כמשמעו . ולא אחת נדמה כי איש זה , הקרב להיות זכאי לתואר ישיש , 
נצמד למשרתו הקשה רק כדי להבטיח שחבריו לא ייכנעו ללחץ חיצון , ולא ימכרו 
את נחלת האבות בנזיד עדשים . ואולם מה ששמיר חושש ממנו משמח את לב עושי המדיניות 
בארצות הברית : יש בתוכם מי שסבורים שיש בישראל , לרבות בליכוד , אנשים 
בעמדות הנהגה אשר עמם אפשר יהיה לדבר על שינויים טריטוריאליים ביו"ש ובעזה ; 
בלאו הכי , הזמן הנחוץ להגיע לידי הבנה בנידון אינו דוחק יתר על המידה . 
נדמה כי כדי לקרב אנשי הנהגה מסוג זה , וכדי להנעים את הרעיון לציבור הישראלי 
הרחב ( שברובו מתנגד לוויתורים לפלשתינאים ) , החלו האמריקאים לדבר בנשימה 
אחת על השלמת העולם הערבי עם ישראל הכרוכה בהסדר ישראלי - פלשתיני . לא 
ברור די הצורך כיצד תושג ההשלמה האמורה על רקע הקדחת האנטי - ציונית שאחזה 
בדעת הקהל הערבית על רקע המלחמה במפרץ . אך בהנחה שאפשר יהיה לצנן את הקודחים , 
יש היגיון בכריכתם יחד של שני היסודות , יחסי ישראל - ערב מכאן וישראל - 
פלשתינאים מכאן . מה שמאפיין את הפתרונות השגורים של בעיית הפלשתינאים הוא 
שהם לכאורה חד - צדדיים . ישראל נסוגה , ותמורת נסיגתה היא אינה מקבלת 
דבר לבד ( במקרה הטוב ) ממסמך חתום בידי צד שכנגד , בעל אמינות מפוקפקת 
אפילו לפי אמות מידה מזרח - תיכוניות . אפשר לטעון כי זו רק מראית - עין ; 
היינו , שתמורת הנסיגה ישראל זוכה להקלה , כמו שזוכה מי שהשתחרר ממשכנתא 
כבדה . אך הגם שזו האמת לאמיתה , היא מופשטת משהו . וקשה להנחיל לציבורים 
רחבים , שמעולם לא השתכנעו מאמיתות מופשטות כמו למשל הצורך בהשגת עצמאות 
כלכלית , או ההכרח באיזונם בטווח הארוך של פריון הייצור ורווחת האזרח 
כי פרידה ממיליון וחצי ערבים מרדנים היא בעצמה תמורה מספקת . ואולם אפשר 
אולי לקדם הסדר לבעיית הפלשתינאים , אם יוצג כחלק מקח ותן : ישראל משחררת 
את הפלשתינאים משלטונה , ובתמורה היא זוכה בוויתור כלל - ערבי מוצהר על 
איבה מוצהרת . ייאמר מיד כי שמיר , וכל יתר קנאי " כולה שלי " , ידחו גם 
נוסחה זו על הסף . אך אלה שמבינים כי אין פטר בלא כלום , לא מבחינתה של 
ישראל ולא מבחינת העולם הערבי , אפשר שיאמצו פתרון מסוג זה , המבוסס על 
קח - ותן , גם אם רק אותן הארצות הערביות ששטחן משיק לשטחנו ( סעודיה , 
ירדן , סוריה ולבנון ) יסכימו לו . על עיראק הרחוקה אפשר לוותר : אחרי 
המלחמה יעברו שנים לא מעטות בטרם תחדש את מעמדה האזורי . 
