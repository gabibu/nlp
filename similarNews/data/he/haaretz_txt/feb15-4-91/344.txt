" ריקוד עם זאבים " , בימוי בכורה של השחקן קווין קוסטנר , עמד כצפוי במרכז 
תשומת לב הצופים בראשית פסטיבל הסרטים בברלין . צילומי צבע מרהיבים על מסך 
רחב סיפקו חוויה חזותית מרשימה . היה זה משב רוח מרענן אחרי סרטים כמו " הצלחה " 
של פרנץ זייץ הגרמני , שבהם שלטו תמונות קודרות . קוסטנר עצמו מגלם את התפקיד 
הראשי בסרט : קצין אמריקאי המקבל פיקוד על יישוב במערב הפרוע בזמן מלחמת 
האזרחים ומתאהב בתרבות האינדיאנית הסובבת אותו . התוצאה היא מערבון מסוג 
חדש . " הטוב " הוא החייל האמריקאי הנועז שמאמץ את המנהגים המקומיים , 
זוכה להערכת האינדיאנים ומקבל מהם את הכינוי שהפך לשם הסרט . " הרעים " 
הם אנשי יחידת פרשים אמריקאית המאלצת את הגיבור לבחור בין נאמנויותיו התרבותיות . 
במשימה אחת לפחות הצליח קוסטנר , שבכיסו כבר מועמדויות ל21 אוסקרים : לשחרר 
את הקהל משיעמום שהתחיל מתפשט כשהוצגו בברלין כמה סרטים מלודרמטיים וחסרי 
קצב . האמריקאים מוכיחים שוב שהם מעצמה קולנועית . דבר זה ניכר גם ב"רטרוספקטיווה " , 
המוקדשת השנה לגיין ראסל ולרוברט מיצאם . שלשום הוצג בברלין הסרט המשותף 
של השניים , " אישה לטעמו " . היתה זו הזדמנות טובה לראסל ולמיצאם לעלות 
על הבימה ולחוש את ההערכה וההערצה שמהן הם נהנים גם היום . אלא שמיצאם 
ביטל ברגע האחרון את בואו לברלין , ואפילו לא מסר סיבה לכך . עד לרגע האחרון 
ניסו לשכנע אותו להגיע בכל זאת . 
