הגם שאין לדחות על הסף אפשרות של הדחה פנימית , ולו גם במסגרת מפלגת הבעת , 
הרי שלפי שעה לא הניח סדאם את נשקו . אדרבא , הוא מבקש להפוך את התבוסה 
לניצחון , לארגן מחדש את יתרת הכוח הצבאי שלו ולהעניק יתר סמכויות למנגנון 
המיוחד של שירותי הביטחון לשם אבטחת משטרו . כל זאת , תוך פיוס מפקדי הצבא 
והעטרת שבחים על " לחימת הגבורה האגדית " של משמרות המהפכה . אמש גם הסתמן 
כי בכוונת סדאם להגביר לאלתר את פעולות החתרנות של העולם הערבי . על - 
פי מקורות ערביים במפרץ , צפוי " חדר המבצעים " ברבת - עמון , המשותף 
לקציני המודיעין העיראקים והירדנים , לפעול לליבוי היצרים לא רק במדינות 
המערב החברות בקואליציה שנלחמה נגד עיראק , אלא גם בגדה המערבית וברצועת 
עזה . דבר זה מסביר את העובדה שדווקא רבת - עמון היתה המקור לפרסום הידיעות 
על " חששות להפיכת המשטר בקהיר " . דווקא עתה מבקש סדאם להשתמש ביתר שאת 
בקלף הפלשתיני , ועל כך העידו אמש שירי ההלל לסדאם ( בערבית עיראקית מדוברת ) 
, הקוראים " לאייש את דרך הגיהאד " לירושלים . בעניין זה הגדיל לעשות 
ראש אש"ף , יאסר ערפאת , שקרא שוב " להסלים את המאבק עד למפגש הקרוב בירושלים " . 
האסטרטגיה ההסברתית של סדאם מושתתת , כבעבר , על שקרים בנוסח אלף לילה 
ולילה . לעיראקים נאמר אתמול בהודעה צבאית רשמית כי הנשיא בוש הסכים להפסקת 
אש " מחשש להתמוטטות " כוחות הקואליציה מול " לחימת הגבורה של משמרות 
המהפכה " . מברקי התמיכה שהגיעו אתמול לסדאם , המחישו כי עיראק ממשיכה להיעזר 
בארגוני טרור המתנגדים לשלטונות בסעודיה ובמדינות המפרץ . 
