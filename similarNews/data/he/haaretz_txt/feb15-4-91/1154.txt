גם חסרי ניסיון צבאי הבינו אתמול , כי להחלטת מועצת ההפיכה בראשות סדאם 
חוסיין על שחרור ילידי 3565 מהצבא יש רק ערך תעמולתי בנסיבות העכשוויות . 
אולם החלטה זו משתלבת בצעדים נוספים שתכליתם לבטא שליטה , לשוות רגיעה 
ומעין חזרה לעסקים רגילים , בעיקר בבגדאד . באותה מידה ממחישים הדברים 
את חרדת המשטר מן הבאות . לא בכדי מתמקדים עתה עיקר המאמצים בחידוש , ולו 
חלקי , של אספקת זרם החשמל לבגדאד . כמו כן יש לצפות לצעדים נוספים של 
שיקום והקלה בעיר , בניסיון לספוג את זעמם של ההמונים ובתוכם בני משפחות 
החיילים והקצינים . הצצה במאמר הראשי שהתפרסם אתמול ביומון " אל - עיראק " 
הספיקה כדי להמחיש , כי המשטר נאלץ כבר להשיב בעקיפין על טענות כנראה גם 
מצד לובשי המדים בדבר הזדמנויות למניעת המלחמה שהוכשלו בידי ההנהגה . על 
רקע זה פורסמה גם הודעת התמיכה של הנהגת מפלגת הבעת השלטת בנשיא סדאם חוסיין . 
סביר להניח כי למקורות , אשר הפיצו בסוף השבוע את הידיעות על מהומות והפגנות 
נגד סדאם בבצרה , היה עניין להגזים . אולם המשתמע מתוכן וסגנון ההודעה 
של מקור במועצת ההפיכה בבגדאד אמש , על פרשת " ההפרות והירי " , מבטא בהחלט 
מצב של אי - שקט וחוסר יציבות . וצריך לזכור שבגדאד וערי מחוז אחרות לא 
קיבלו לפי שעה את המוני החיילים והקצינים , הנושאים עמם את תמונת המצב שהמשטר 
מנסה להסתיר . 
