הנשיאים בוש , מיטראן ומובארק , המלך פאהד ושאר ראשי בנות הברית לא נכחו 
בקונצרט הוקרה זה שנערך בצהרי יום ו . אך כל הדגלים , כולל של ישראל , 
התנופפו בחוץ ובפנים האולם , וכרזה גדולה הבהירה לקהל הרב את מטרת הקונצרט . 
הרעיון , כך סופר , נולד במוחו של המנכ"ל מנחם שי , ותרגומו המוסיקאלי 
יצירות המתקשרות עם בנות הברית נערך כמובן בידי המנצח נועם שריף . קלטות 
של הקונצרט , כך הובטח , יישלחו לחיילים במפרץ . " מכת הפתיחה " היתה 
של איטליה , " כוחו של גורל " מאת ורדי . שיתוף הפעולה המצוין בין קבוצות 
הכלים שניגנו בו - זמנית מלודיות שונות , חיזק תקוות להמשך תיאום הפעילויות 
גם במפרץ . אז עלה לבמה ראש עיריית ראשון לציון , וכדי שלא נזלזל חלילה 
בקונצרט רב הקטעים , קרא חלק מרשימת הנוכחים שגרירי ארצות הברית , צרפת 
ובריטניה ( שגריר מצרים לא הגיע ) , רעיית ראש הממשלה שולמית שמיר , 
שמעון פרס , ח"כים רבים וראשי מועצות מקומיות רבות . חלק מרכזי בקונצרט 
הסתיים בהופעת שגריר ארצות הברית , שבירך בעברית על שבאנו לחוות חוויה צלילית 
השונה מזו של האזעקות . מלותיו , וכן הצגת הקולונל דיוויד היבנר מפקד הפטריוטים 
ועשרות אנשיו , זכו לתשואות סוערות . בריטניה תורגמה ל"שרוולים ירוקים " 
סקוטיים , בעיבוד האנגלי ראלף ווהן ויליאמס . למען האמת , העדפתי את יופיה 
המקורי של " האהובה " האנגליה על פני הבגדאדית הלא מעודנת " שחרזאדה " 
המתארכת , שחמקה לכאן בחסות הרוסי רימסקי - קורסקוב , וגם על פני נציגת 
צרפת " כרמן " הקנאית הספרדיה , שרק כמה מאבריה היפים הוצגו ( פרקי סוויטה 
מאת ביזה הצרפתי ) . הדברים שהצהילו במיוחד את המאזינים היו ה"יהודיים " 
" הרפסודיה בתכלת " של היהודי האמריקאי גרשווין , שהסולן בה היה הפסנתרן 
הצה"לי אבירם רייכרט , ובהצלחה . כאן ובמיוחד ב"תרועה לישראל " מאת בן - 
חיים , שלביצועה הצטרפו עוד ועוד צה"לים וצה"ליות , זינקו המלודיות בצהלה . 
לחיזוק הברית עם ארצות הברית ולכבוד ה"פטריוטים " נסתיים הקונצרט במארש 
" כוכבים ופסים לנצח " שבו השתתף הקהל במחיאות . 
