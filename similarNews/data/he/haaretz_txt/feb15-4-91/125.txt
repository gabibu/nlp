( ע ) . ראש הממשלה , יצחק שמיר , הרגיע את המתיישבים ברמת - הגולן 
והבטיח להם כי הידיעות בדבר פירוז רמת - הגולן הן עורבא פרח . ראש לשכתו 
של ראש הממשלה , יוסף אחימאיר , כתב את הדברים במכתב מיוחד שנשלח לראש 
מועצת קצרין , סמי בר - לב , ולראש המועצה האזורית , יהודה וולמן , ששלחו 
לשמיר מברק בו הביעו דאגה מהשינוי בעמדה הישראלית , כפי שהשתקף באחרונה 
בראיון שנתן שר החוץ , דוד לוי , לטלוויזיה הישראלית . אחימאיר כתב : 
" בעקבות מברקכם נתבקשתי על - ידי ראש הממשלה למסור לכם חד - משמעית , 
כי הידיעות בדבר פירוז רמת - הגולן הן עורבא פרח . החוק והשיפוט הישראלי 
חלים ויחולו על הגולן ללא עוררין " . גם המפד"ל הצטרפה למתנגדים לכל יוזמה 
מדינית הקשורה לרמת - הגולן . המזכיר המדיני של המפד"ל , שאול יהלום , 
הבטיח במברק לישובי הגולן , כי מפלגתו תסכל כל יוזמה שבאה לדון בעתיד רמת - 
הגולן . שר הביטחון , משה ארנס אמר שלשום כי ישראל תקדם בברכה את ההזדמנות 
לשוחח עם הסורים על שלום , אולם הטיל ספק בדבר כוונותיה של סוריה . ארנס 
אמר בראיון לרשת הטלוויזיה האמריקאית אן - בי - סי : " אלה הן חדשות טובות 
ואנו מוכנים לדבר עם הסורים על שלום , בכל מקום וזמן וללא כל תנאים מוקדמים " . 
ארנס הטיל ספק ברצינות כוונותיה של סוריה , אולם אמר כי ישמח לקיים פגישה . 
" זו בהחלט תהיה הפתעה נעימה מאוד " , אמר . " הסורים וחאפז אל - אסד 
נקטו כל הזמן בעמדה עוינת כלפי ישראל " , אמר ארנס . הוא לא הגיב על דבריו 
של שר החוץ הגרמני על כך שהבסיס להסכם עשוי להיות נכונותה של ישראל להכיר 
בשלטון עצמי של הפלשתינאים בתמורה להכרה סורית בזכות קיומה של מדינת ישראל . 
" יהיה נחמד מאוד לשמוע זאת ישירות מהסורים " , אמר ארנס . שגריר סוריה 
בטהראן , אחמד אל חסן , הכחיש אתמול את הודעת שר החוץ הגרמני כי סוריה 
מוכנה להכיר בישראל לאחר נסיגה ישראלית מהשטחים . השגריר הסורי אמר עוד 
כי שר החוץ הגרמני , האנס דיטריך גנשר , לא דייק , וכי כל מה שסוריה דורשת 
הוא נסיגה ישראלית מכל השטחים הכבושים . הוא אמר עוד כי סוריה לא תכונן 
לעולם יחסים ולא תיצור קשרים כלכליים עם ישראל . שר החוץ הסורי , פארוק 
א - שרע , אמר אתמול במסיבת עיתונאים משותפת עם גנשר בנמל התעופה של דמשק , 
כי כל הסדר שלום ערבי - ישראלי יצטרך להתבסס על נסיגת ישראל מכל השטחים 
הכבושים . הוא לא התייחס ישירות לדבריו של גנשר , על כך שסוריה מוכנה לעשות 
שלום עם ישראל . גנשר יצא מסוריה בדרכו לירדן , התחנה השלישית שלו באזור . 
