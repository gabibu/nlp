צבעים מפתים , תחפושות אקזוטיות , מחולות של נשים חשופות שדיים וריטואלים 
מקסימים של תרבות ההולכת ונכחדת , אלה הם מקצת מן המטעמים הקולנועיים שהוצגו 
כאן בסוף השבוע שעבר במסגרת התחרות הרשמית בפסטיבל ברלין . הם היו כלולים 
בסרט המקסיקאי " קאבסה דה באקה " , שכל כולו שיר הלל נוסטאלגי לתרבות האינדיאנית - 
איגואזית , שחדלה להתקיים . " המגמה ההיסטורית " בפסטיבל ברלין , המתרכזת 
בעיקר באירופה , פלשה אפוא גם אל שתי האמריקות . קודם בסרט " ריקוד עם 
זאבים " של קווין קוסטנר שהוא מעין מערבון מסוג חדש , בו עומדת במרכז ההערצה 
לאדומי העור העומדים בפני חיסול וחידלון . ועתה בתרומה המקסיקאית המנסה 
להנציח , לפחות על סרט הצללויד , את החברה שהכחידו הפולשים הספרדיים בברוטאליות . 
גם כאן עומדת במרכז דמות אדם הלבן ש"נתפס " בקסמי התרבות , קאבסה דה באקה , 
אותו משחק חואן דיאגו . הבמאי ניקולס אצוואריה השכיל לחשוף בפנינו טפח 
מעושר תרבותי הולך ונעלם , ולא במקרה הוא עשה זאת עכשיו זמן קצר לפני החגיגות 
הרשמיות למלאת 005 שנים לגילוי אמריקה . ב"פורום " של הפסטיבל , המוקדש 
במידה רבה לסרטים חדשניים , משך אתמול תשומת לב " סנטרל פארק " של פרדריק 
וויסמן , מבט קולנועי אינטנסיווי על פן מעניין של החיים בניו יורק . במידה 
לא פחותה גם הסרט " אחרי הסערה " של הארגנטיני טריסטן באאור , על פועל 
החוזר לכפר הולדתו , ומגלה שם את עברו . למרות המלחמה והמתח ממשיכים כאן 
לחגוג את " לילות ברלין " במסיבות תכופות שמועדיהן נלחשים מפה לאוזן . 
אבל החששות שולטים בכל , וניכרים בייצוג הזעום של כוכבים אמריקאיים . 
הטרור הרתיע אותם מלבוא , והחדשות הרעות מן המפרץ מרתיעות את הצופים מלהפגין 
התלהבות ממשית מפסטיבל שהוא קצת חסר מזל . אירוע שתוכנן כפינאלה תרבותית 
גראנדיוזית של המלחמה הקרה נפל קרבן למשבר המזרח תיכוני שחולל סדאם חוסיין . 
