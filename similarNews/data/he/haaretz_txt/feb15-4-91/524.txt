איני מסוגלת להטריח את מוחי כדי להרהר בבעיה הרת - העולם , האם הזמרת עופרה 
חזה היתה חייבת להגיע לישראל עם פרוץ מלחמת המפרץ . אבל אני יכולה להבין 
לרחשי לבם של אותם מאזינים שצלצלו לרדיו וביקשו שלא ישמיעו משיריה בימים 
אלה . רגישותם של אנשים בימי מלחמה וטילים היא אולי מוגזמת לפעמים , אבל 
כאלה הם הלכי הרוח ברחוב הישראלי העומד בסימנו של ויכוח בעד ונגד נטישה ובריחה . 
עפרה חזה מצדה הגיעה לישראל כחודש לאחר שפרצה המלחמה , וטוב היתה עושה 
אילו נמנעה מלקחת חלק בוויכוח . אבל היא לא היתה מסוגלת כנראה לוותר על 
הופעה ב"ערב חדש " , ושם פצתה את פיה . האשמה היא גם בעורכי התוכנית שראו 
לנכון לזמן אותה דווקא עם הכנר אייזק שטרן , כמו היו שני אלה " כוכבים " 
באותה רמה ומאותה קטגוריה . אבל חזה גם פתחה את פיה ולא לשם שירה , וכאן 
נחשפה שלא בטובתה . את אלה שביקשו שלא להשמיע את שיריה היא מכנה אנשים קטנים . 
ואמנם , שעה שגברת חזה ישבה לה בניו - יורק הגדולה ודאגה לנו , מצאו לנכון 
אנשים קטנים חסרי כל דאגה שלא בשיעור קומתה להעלות דרישות תמוהות כאלה , 
והיא הרי חשבה לתומה שכולם בישראל ספונים בחדרים אטומים ומחכים לבואה בקוצר 
רוח . והנה אכזבה רבתי . היא גם אינה יודעת אם תופיע בישראל , מפני שלא 
מקיימים כאן " מופעים גדולים " . אייזק שטרן יכול להופיע לפני קהל מצומצם 
וקטן , אבל לא זמרת גדולה כמותה . היא גם עדיין אינה משוכנעת מה יעלה בגורלו 
של מופע משותף של שטרן ושלה . עפרה חזה יכולה לנהוג כראות עיניה . אבל כדי 
שלא לקלקל לעצמה ראוי שתפצה את פיה אך ורק כדי לשיר . וגם אז לי לפחות קשה 
להתלהב . 
