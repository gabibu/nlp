שמענו בסיפוק רב שלשום בערב , כי נשיא ארה"ב נתן למפקד העליון של כוחות 
הקואליציה אור ירוק לפתוח בהתקפה יבשתית נגד הצבא העיראקי , ואת הידיעה 
על פתיחתה אתמול לפנות בוקר . גורג בוש נשאר איתן בהחלטתו שלא להניח לסדאם 
חוסיין להיחלץ , בעזרתה הנדיבה של ברית המועצות , מהמלכודת שהכניס את עצמו 
לתוכה . אילו הטה הנשיא האמריקאי אוזן לשידוליו של מיכאיל גורבצוב , היה 
הרודן העיראקי יכול להוציא חצי מיליון מחייליו , על כל כלי הנשק שהם מצוידים 
בהם , בחזרה לעיראק , והמזרח התיכון היה מוסיף להתקיים מתוך ידיעה שיש 
אפשרות לחידוש תוקפנותו . נשיא ארה"ב השיב את פני המנהיג הסובייטי ריקם . 
נחישותו ראויה להוקרה ; וחזקה התקווה כי הכוחות הצבאיים של ארה"ב ובנות 
בריתה יצדיקו את האמון שהמנהיג האזרחי שלהם נותן בסגולות הפיקוד ובכושר הקרבי 
של הגייסות הלוחמים . הנשיא בוש מסר , כי הורה לגנרל שוורצקופף " להשתמש 
בכל הכוחות שלרשותו כדי לסלק את צבא עיראק מכוויית " . מובן שזוהי המטרה 
הבלתי - אמצעית של המלחמה , אבל ככל שהפלישה העיראקית לכוויית וסיפוחה לעיראק 
כמחוז ה91 שלה עוררו את הקהילה הבין - לאומית למחאה נמרצת ואת מועצת הביטחון 
של האו"ם לקבל את שורת ההחלטות הידועות המאמץ הצבאי העצום של ארה"ב ובנות 
בריתה לא היה משיג את תכליתו , ל היה מסתפק בגירושם של הכוחות העיראקיים 
משטחי כוויית . ההרפתקה הכווייתית של סדאם חוסיין אינה אלא סימפטום של חולי , 
וסילוקו של הסימפטום אינו מטפל בשורשי המחלה עצמה . סדאם חוסיין התקיף 
את איראן בשנת 0891 והתמיד במלחמתו נגדה במשך שמונה שנים . הוא השתמש בגזים 
רעילים נגד רבבות כורדים אזרחי עיראק , ואם יורשה לצאת המלחמה הנוכחית תוך 
כדי הצלת מחצית צבאו מכל פגע הדעת נותנת , כי ימהר לתכנן תוקפנות חדשה 
נגד כוויית , נסיכויות המפרץ , וסעודיה . גם הסורים היו צריכים לחשוש 
ממזימותיו , ואין צורך להכביר במלים כדי לתאר את הסכנה שירדן וישראל היו 
נתונות בה במקרה כזה . כל זמן שהאיש הזה יוכל לשלוט בבגדד , המזרח התיכון 
כולו יהיה נתון בסכנה . הוא כפה משטר טוטליטרי על אוכלוסיית עיראק , והוא 
אשר בנה את המכונה הצבאית שממדיה חורגים מכל צורך מוצדק של הגנה עצמית . 
מאידך גיסא : כל עוד לא תפורר מכונה זו עד שלא ייוותרו ממנה אלא פירורים 
בלתי מזיקים , מפלגת הבעת תוסיף לדכא את האוכלוסייה . המלחמה צריכה לשים 
קץ לקיומה של השלישייה הזאת : המנהיג , המשטר והצבא , על חימושו בנשק 
כבד מכל הסוגים , לרבות כלי נשק בלתי קונוונציונליים . שיקולים אופרטיוויים 
מחייבים את צבאות הקואליציה לחדור לתוך עיראק עצמה . לכן יש יסוד לתקווה , 
כי מהלך המבצע ימוטט וימגר את שלושת היסודות הללו . אין זה מן הנמנע , 
כי צדדים מעוניינים יבקשו גם עתה לתקוע יתדות בגלגלי ההתקדמות של צבאות הקואליציה 
וייעשו מן הסתם ניסיונות להפעיל את מועצת הביטחון של האו"ם כדי להפסיק את 
הלחימה בטרם תשיג את מלוא מטרותיה . לישראל , אשר ספגה עד כה לא רק איומים , 
אלא פגיעות ממשיות מן הצבא העיראקי בהוראת המנהיג העומד בראשו , יש סיבה 
ראשונה במעלה לתבוע את מיצוי מלוא מטרות המערכה . אין זה מוקדם אפוא להביע 
התנגדות כבר עתה לניסיונות נוספים שיעשו גורמי תיווך שונים למנוע את מיצוי 
המהלך היבשתי . ככל שידיעות על ההרס שהוא תופעת לוואי בלתי נמנעת של הלחימה 
וצילומים שיראו אותו במלוא מוראו עלולים להשפיע על חלק מן הציבור במצרים , 
באירופה ובארה"ב עצמה , אסור יהיה לממשלות לסטות מדרכן . תמימות היא להאמין , 
כי סדאם חוסיין מובס יהיה סדאם צנוע וכנוע . לקואליציה שהתחילה במצווה , 
יש לקרוא לגמור אותה . 
