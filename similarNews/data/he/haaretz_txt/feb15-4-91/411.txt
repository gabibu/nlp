מכון ואן ליר מקיים גם בימים כתיקונם את הקונצרטים שלו בשעות אחר הצהריים 
של שבת , ובימי שגרת החירום הקדים במעט את זמן ההתחלה . את המנהג היפה 
לפתוח כל קונצרט של סדרה זו באחת מיצירותיו של באך קיימה אירית אסייאס בסוויטה 
לצלו בדו מזור , בנגינה מלאת רוח - חיים , בצליל זמרתי עשיר ובפיסוק ברור 
ותבליטי . מוסיקה בת - זמננו המצטיינת בדמיון מקורי ואישי ועם זאת לא הפגנתי 
ונטול תוקפנות היתה בחמישייה לפסנתר ולכלי מיתרים של אלפרד שניטקה . דיסוננסים , 
חלל ריק גדול בין הצלילים הגבוהים ביותר של הפסנתר ביד ימין לבין הנמוכים 
ביותר ביד שמאל , צלילים החוזרים על עצמם בגובה אחד בעיקשות , שימוש פארודיסטי 
במקצב מסורתי של ואלס כל אלה נשמעו לא כנושאי - דגל של אוונגרדיות משנות 
השבעים , אלא כביטוי של העצמה הדרגתית וכנה , עד לנקודת רגיעה בסיום אלגי 
ומעודן . החמישייה לפסנתר ולכלי מיתרים בלה מזור של דבוזק היתה סיום עולץ 
לתוכנית , בנגינה נלהבת של בת - שבע סבלדי - קולברג וישראלה וייסר ( כינורות ) 
, ריצרד אסייאס ( ויולה ) , אירית אסייאס ( צלו ) ורמי בר - ניב ( 
פסנתר ) . 
