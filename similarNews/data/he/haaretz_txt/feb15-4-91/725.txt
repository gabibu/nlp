ברגע שיחל קרב היבשה יהיה על האמריקאים להשלימו עד תומו ולדחות הצעות , 
הצפויות בוודאי בקרוב , לחידוש המשא ומתן במהלך הקרבות , אם ברצונם להבטיח 
שעיראק לא תגיע להישג מתוך תבוסה . אפשרות כזו קיימת , אם אחרי כמה ימי 
קרבות , שבהם יספגו גם בעלות הברית אבדות , תועלה מחדש הצעה לנסיגה מכוויית 
ללא תנאי . אף שעיראק דחתה את האולטימטום האמריקאי , ייתכן מאוד שתהיה 
מוכנה לקבל הצעה אחרי שתוכיח את נכונותה להילחם . לאחר שחיל האוויר שלהם 
נכשל כליל במלחמה , ינסו העיראקים להוכיח כי צבא היבשה מוכן להילחם ואף 
לגרום לבעלות הברית אבדות . הרושם הוא כי בגדאד דחתה את האולטימטום האמריקאי 
מסיבות של כבוד יותר משיקולים צבאיים . גם האולטימטום האמריקאי , ולא רק 
הצעת התיווך הרוסית , השאיר לעיראק מרווח רב להציל חלק ניכר ממכונת הלחימה 
שלה הפרושה בכוויית . משום כך עוקבים בישראל בדריכות אחר ההתפתחויות . 
ההערכה בישראל היתה כי פרק הזמן שמשאיר האולטימטום האמריקאי לנסיגת הכוחות 
הוא ארוך מדי . בשבוע ימים היו יכולים לחלץ מכוויית את כל הטנקים , הארטילריה , 
הנגמ"שים וכלי הרכב . הקושי היה , בעיקר , להציל את הציוד והמאגרים הרבים . 
החשש היה שהצלת חלק ניכר ממכונת המלחמה תבטיח את הישארותו של סדאם חוסיין 
בשלטון . באולטימטום האמריקאי לא נאמר דבר על הצורך להוציא את מאות אלפי 
האזרחים העיראקים שהועברו לכוויית כדי לשנות את המאזן הדמוגראפי . בוש הזכיר 
אמנם את המשך ירי הטילים , אך נמנע מלדרוש את הוצאת משגרי הטילים ממערב - 
עיראק . נראה שדחיית האולטימטום באה בעיקר בגלל הלשון הבוטה והמעליבה של 
התכתיב האמריקאי . הכבוד והגאווה העיראקיים הם נושא החוזר פעמים רבות בכל 
ההודעות העיראקיות . בהודעה המסכמת של שיחות השליח הרוסי פרימקוב לבגדאד , 
חזרו מלים אלה שבע פעמים . אין לדעת כרגע מתי יחל הקרב היבשתי הגדול . 
ההערכה בישראל לפני כשבוע היתה כי קרב זה יתחיל עד ליום שלישי השבוע . אין 
גם לדעת את השיטה שבה יבחרו בעלות הברית ; אם יפרצו בבת - אחת בכמה מקומות 
וינהלו קרבות תמרון ; או שיבכרו בתחילה , כמו באוויר , לנהל קרבות יבשה 
מקומיים ואיטיים , תוך כוונה לכרסם במערך העיראקי עם מינימום אבדות לבעלות 
הברית . 
