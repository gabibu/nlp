שלבה הראשון של מלחמת המפרץ הגיע לקצו . אם המלחמה לא תיפסק בעקבות היוזמה 
הדיפלומטית של איראן וברית המועצות , אנו עומדים על סף השלב השני , שיאופיין 
על - ידי הפעלתם של כוחות קרקע בקנה מידה גדול . ישראל עמדה עד כה מחוץ 
למלחמה , וגם אם סבלה אבידות בנפש ונזק חומרי כבד מהתקפות הטילים יש מקום 
לגרוס כי המדיניות של אי - תגובה צבאית הוכיחה עצמה . היא זיכתה את ישראל 
בהערכה חיובית בדעת הקהל הבין - לאומית , בעוד שכל אויב מבין היטב כי קו 
האיפוק הודרך משיקולים מדיניים ואינו מעיד על היחלשות כלשהי בתחום הביטחון . 
אמת ויציב : הימנעות מהפעלת כוחנו הצבאי כתגובה על פגיעות באזרחי ישראל 
סותרת את התפיסה אשר גרסה בדיוק את ההיפך במשך עשרות שנים . אולם הנסיבות 
השתנו באופן שאיש לא יכול היה לדמות לעצמו לפני חצי שנה ; ושומה עלינו שלא 
לדבוק במושגים שהמסורת הלאומית כאילו מקדשת אותם , אלא לפעול כפי שהנסיבות 
החדשות מחייבות זאת אפילו פירוש הדבר שנוותר על פעולה . לא היינו יכולים 
לעשות שירות יעיל יותר לסדאם חוסיין , אלא אם הגבנו בכוח צבאי על התגרויותיו 
הגסות ; היתה מסופקת לו בכך אמתלה להציג את המלחמה שהוא גרם לה על - ידי 
פלישתו לכוויית וסיפוחה , כמלחמה כל - ערבית נגד מדינת היהודים . שימוש 
בסיסמה זו היה מסכן את הקואליציה שארה"ב הצליחה להקים עם סעודיה , מצרים 
וסוריה , ולא קשה לשער כיצד עצם הופעת סכנה זאת , אפילו לא התממשה , היה 
משפיע על היחסים עם ארה"ב . הממשלה השכילה להבחין בסיכון זה , ואם כי יכולת 
הספיגה שלנו הועמדה במבחן קשה הוא היה חמור עוד יותר לולא חילות האוויר 
של ארה"ב ובריטניה עשו מאמץ רציני כדי לצמצם את פעילות משגרי הטילים העיראקיים . 
היו שטענו כי בכוח צה"ל לעשות יותר משעושים טייסי הקואליציה . טוב עשתה 
הממשלה כשסירבה להטות אוזן לעצות אשר הושאו לה כעצות מקצועיות כביכול , 
אבל הושפעו גם ממחשבה שהיא פוליטית מיסודה : כי ישראל כאילו חייבת להוכיח 
שהיא " גורם באזור " , ולא ייתכן שתעמוד מן הצד ותפקיר את ביטחונה בידי 
צבאות זרים . שיקולי יוקרה ממין זה אסור שישתקו את כושר השיקול המדיני של 
הממשלה . מן הרגע שבו החליטה ארה"ב להילחם במדינה שהיא האויב הנחוש והמסוכן 
ביותר שלנו , מקומה של ישראל היה צריך להיות לצדה של ארה"ב ; לא המניע 
צריך לעניין אותנו , אלא האפקט . ממילא ברור כי תרומתנו לניצחון הקואליציה 
יכולה להיות , במקרה הטוב ביותר , שולית בלבד . שום מדינה באזור אינה 
מאמינה כי ישראל מבליגה מתוך חולשה ; מה שנקרא " כושר ההרתעה " של צה"ל , 
נשאר איתן גם בחודש האחרון . אפשר כי השלב השני של המלחמה יעמיד אותנו במבחן 
עצבים כבד יותר מזה שהתנסינו בו עד עתה . העיראקים עלולים שלא להסתפק בשיגור 
טילים בעלי ראש קרבי ממולא בחומר נפץ מרסק ; כלום גם במקרה זה עלינו לוותר 
על השבת גמול לתוקפים ? תשובתנו חיובית ; אף אחד מכלל השיקולים שהכתיבו 
לממשלה להתחשב במשאלות הממשל והפיקוד הצבאי האמריקאי , אינו מאבד מכוח השכנוע 
שלו . מלחמת המפרץ צריכה להסתיים מבלי שצה"ל יתערב בה ; המשך סבילותנו 
הוא תנאי לשמירת הברית עם השותף הגדול וישראל תזדקק לברית זו גם , ודווקא , 
אחרי סיום המלחמה . עם זאת אנו רשאים לצפות מארה"ב שלא תזניח את מערב עיראק 
" ארץ הסקאדים " גם אם עיקר כוחה הצבאי יתמקד בגזרה הכווייתית . הנשיא 
בוש ביקש משר הביטחון ארנס כי ישראל תעצב את מדיניותה תוך ראיית " התמונה 
הכללית " , אבל ישראל היא חלק ממנה ; היא לא נכנסה לתוכה מרצונה , אלא 
הוכנסה לתוכה על - ידי השליט העיראקי . לכן מחובתה של ארה"ב להמשיך במאמציה 
לחיסול משגרי הטילים ואף להגבירם דווקא בשלב השני של המלחמה . 
