הנבחרת האולימפית , בהרכב חסר , גברה אתמול באצטדיון רמת גן על הפועל תל 
אביב 10 , משער של דני ניראון . על אף הניצחון , לא הרשימה הנבחרת במשחקה 
ונלחצה לשערה בדקות רבות . חסרונם של הקשר טל בנין ( חולה ) ושל המגן השמאלי 
אבי נימני ( יצא עם נבחרת הנוער ) , פגם במהירות של ההתקפות ובהעברת כובד 
המשחק מן ההגנה להתקפה . יצחק זוהר ניסה לנווט את משחק הנבחרת , אך לא 
תמיד היה מדוייק . במחצית השנייה שולב בקישור רן בן שמעון ולא איכזב בתפקידו 
החדש . בחוד היו למאיר מליקה מספר הברקות , אך משחקו האנוכי היה לו לרועץ . 
בהגנה נאלץ רואי חדד לנוע בין עמדת הבלם לבין עמדת המגן השמאלי , בגלל 
היעדרו של נימני . כתוצאה מכך , העומס על כתפיו של הבלם ירון בן דב ( 
טוב ) היה רב . השוערים רפי כהן וגבי אלבז , ששיחקו מחצית כל אחד , עשו 
עבודה טובה . שחקני האולימפית סבלו גם מנוקשותם הרבה של היריבים . לאחר 
שתי עבירות גסות של אלי כהן ושל אחמד מוסא , ביצע רמי הרמה הכשלה נוספת , 
ורק לאחר שיכנועים של שחקני הפועל הסכים השופט רחמים שאשו לוותר על שליפת 
כרטיס צהוב , שהיה נחשב בליגה . למאמן יעקב גרונדמן היו טענות במהלך המשחק 
על העבירות הרבות שעשו שחקני הפועל והוא ביקש מהם לא לפצוע את שחקניו . כבר 
בדקה החמישית כבש דני ניראון לזכות הנבחרת , לאחר שהמשיך פנימה כדור שהדף 
השוער אברמוב מבעיטה של סתיו אלימלך . בהמשך היו התל אביבים טובים יותר , 
בעיקר בשל יכולתו של הקשר מוריס זאנו , אך הם הירבו להחמיץ . מנגד , 
נגררו האולימפיים אחר משחקם הנוקשה של התל אביבים והגיבו בעבירות מיותרות . 
האולימפית פתחה בהרכב : רפי כהן , צופין , בן - דב , חדד , אבוקסיס , 
זוהר , אלימלך , סטולפר , חרזי , ניראון , מליקה . כן שותפו אלבז , 
מוחרר , בן שמעון וצחי עודד . פרט לנימני ולבנין , נעדרו המגן גיא גת , 
שלא שוחרר מיחידתו והקשרים אבי פיטוסי ואבי פס הפצועים . הפועל תל אביב : 
אברמוב , מוסטרל , אקהויז , סגל , דוד הרשליקוביץ , הרמה , סיני , 
מוסא , אלי כהן , הילל , פילוס . כן שיחקו גילארדי , זאנו , לינהרט 
ורפי שמואל . המאמן הלאומי יעקב גרונדמן היה מרוצה : " המשחק היווה מבחן 
מצויין , שכן היו בו נוקשות , כח ומהירות , אם כי לעיתים היתה הגזמה בעבירות . 
ברור כי חסרונם של מספר שחקנים פגם ביכולתנו . אני מרוצה ממשחק ההגנה וכן 
מהשתלבותו של רן בן שמעון בחוליית הקישור " . הסגל האולימפי יתכנס שוב בשבוע 
הבא . 
