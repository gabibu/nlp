מפה לאוזן עברה השמועה , שמלחמת המפרץ היא בעצם מלחמת העולם הבלתי - מפותח 
העולם השלישי נגד העולם המפותח , העשיר : מלחמת הדרום בצפון . תחילה 
התגנדרו בקביעה הזאת רק כמה אינטלקטואלים בפינות שונות של העולם האקדמי ; 
אחר - כך פשטה השמועה כמו אש בשדה קוצים בקרב עיתונאים ופרשנים בארצות שונות . 
לבסוף היא הגיעה גם לציבור המשכיל הרחב , והיום כבר נודע לה מעמד של ידע 
כללי . זוהי שמועת - שווא והכללה היסטורית חסרת - שחר . גם הניסיון להסביר 
את המלחמה במפרץ כביטוי לאיזה זעם כל - מוסלמי נגד כל שאר העולם הוא חסר 
שחר באותה מידה . כדי לנסח הכללות היסטוריות כאלה צריך נקודות אחיזה מתודולוגיות 
כלשהן בעלות יסוד . לגבי המלחמה במפרץ אין אפילו נקודת אחיזה אחת כזאת להשערות 
האמורות . ככלל , כדי להסביר אירוע אקטואלי בעזרת שם - תואר כללי של תהליך 
היסטורי , צריך למצוא כמה מקרים דומים אשר לכולם יהיה מכנה משותף משמעותי 
אשר ייתן טעם וצידוק להכללה ההיסטורית . קפמאפרקאפשרות אחת היא לנסות ולמצוא 
אירועים דומים לפלישה לכוויית או למלחמה במפרץ , או תופעות דומות למשטר 
בעיראק , או רודנים דומים לסדאם חוסיין אשר המכנה המשותף שלהם מסוגל לשאת 
על גבו את ההכללות האמורות . אפשרות אחרת היא לנסות ולמצוא מכנה משותף לחלק 
ניכר מהמאפיינים או התכונות של המלחמה הזאת עצמה , או של המדינה אשר פתחה 
בה , או של האנשים המנהיגים אותה . צריך לחפש תכונות והתנהגויות בעבר או 
בהווה , אשר מהן אפשר יהיה לגזור השערת סבירה כלשהי על טיבו של התהליך ההיסטורי 
אשר מסביר ונותן להם מובן . כל הניסיונות האלה ייכשלו מפני שאין מכנה משותף 
משמעותי כלשהו . הפלישה לכוויית דומה לסכסוכים אלימים אחרים ולמלחמות שפרצו 
בעקבותיהם , שכל עיקרם היה ערעור על קווי - הגבול שהורישו המעצמות הקולוניאליות 
לפני הסתלקותן למדינות העולם השלישי . סין פלשה לטיבט ; הודו פירקה את 
פקיסטן ויצרה את בנגלדש ; מרוקו מסובכת עד היום בעקבות ניסיונה לספח את 
הסהרה הספרדית , ואלו רק דוגמאות מעטות . אין ספק שסדאם חוסיין שגה קשות 
כאשר לא הבין כי העולם של היום כבר איננו העולם של אז , וכי האינטרס המערבי 
בכוויית איננו דומה כלל לזה שבטיבט , שבבנגדלש או שבסהרה . אבל אין לפעולותיו 
כל קשר לקריאת - תיגר כלשהי דרומית או מוסלמית כלפי כל שאר העולם . גם 
המשטרים הדומים לזה שבעיראק , וגם הרודנים העריצים הדומים לסדאם , אינם 
מזכירים את מלחמת העניים בעשירים . גם כאשר בודקים את התנהגויות העבר של 
סדאם חוסיין , ומנסים לזהות את התבטאויותיו בהקשרים אחרים , קשה למצוא 
עקבות וזכר לזעם אנטי - צפוני או לקנאות מוסלמית כלשהי . התוקפנות הקודמת 
של סדאם היתה כידוע נגד איראן . לא זו בלבד שלא היו במלחמה ההיא שום כוונות 
או מעשים נגד העולם העשיר , אלא עיראק נהנתה אז בגלוי מתמיכת העולם העשיר , 
וסדאם חוסיין עצמו היה מוקד לזעמם הנורא של מוסלמים רבים ברחבי העולם . 
גם הנימוקים והצידוקים שהיו בפיו של סדאם , בשלב הראשון שקדם לפלישה לכוויית , 
אינם קשורים כלל למאבק מוסלמי ואנטי - צפוני . טענותיו נגד כוויית עצמה 
אינן שייכות למאבק זה משום היותה מדינה מוסלמית וחלק מן העולם השלישי , 
כך גם לגבי הטענה העיראקית הכללית למען חלוקה יותר צודקת של משאבי העולם 
הערבי בקרב העמים הערביים . מצבה האובייקטיווי של עיראק , כמדינה עשירה - 
בכוח , שנייה בעולם הן בתפוקת הנפט שלה והן ברזרבות הנפט המוכחות , איננו 
מציב אותה בעמדת - קרב המתאימה למנהיגות העולם העני במלחמתו נגד העולם העשיר . 
על מה נסמכות אפוא ההכללות הפופולריות הללו ? נקודת האחיזה היחידה שיש 
לנו היא הצהרותיו של סדאם חוסיין ערב המלחמה הנוכחית , ובמהלכה , שנועדו 
להקנות לו תמיכה ציבורית . העובדה שבחלק מארצות העולם השלישי והמוסלמי 
נשמע הד ציבורי להצהרות הללו איננה מלמדת דבר לגבי תוקפן כהכללות היסטוריות . 
ההד הזה חלש וקטן מכפי שהיה אפשר לצפות , ובשלב זה על כל פנים , עדיין 
רבות יותר בחלק זה של העולם הממשלות המתירות לעצמן להתנגד לסדאם חוסיין , 
ואף להילחם נגדו , מן המדינות התומכות בו . וחשוב ביותר : ההכללות הללו 
לא מסייעות לנו להבין את התופעה . אין הן מלמדות אותנו דבר חדש כלשהו על 
המשבר במפרץ ועל המלחמה המתנהלת שם היום , אשר לא היינו יכולים לדעת בלעדיהן . 
הן מיותרות ומסיחות את דעתנו מן העיקר . ובכן , כיצד בכל זאת אפשר להסביר 
את תפוצתן הגדולה של ההכללות הללו , ואת מהירות התקבלותן בדעת הציבור המשכיל 
במערב ? תשובה אפשרית ראשונה קשורה לפונקציה שאפשר לייחס לתיאוריות חברתיות 
והיסטוריות , או לשברי - תיאוריות ופסאודו - הכללות , בחברה המערבית של 
שלהי המאה העשרים . במידה רבה מחליפות התיאוריות הללו , הקמות ונופלות 
לבקרים , את מערכות המושגים הגדולות , הדתיות והאידיאולוגיות , אשר מסייעות 
לבני - אדם להעניק משמעות כללית לאירועים נדירים , היסטוריים ואקטואליים . 
אך בכל זאת יש הבדל אחד מובהק בין מערכות המושגים הדתיות והאידיאולוגיות , 
אשר כוחן הולך ותש ותוקפן מתבטל , לבין התיאוריות המתחדשות ושבריהן שקסם 
המשיכה שלהם הולך וגדל . בעוד הראשונות סייעו לאנשים לגבש לעצמם עמדה מוסרית 
חד - משמעית כלפי האירועים , להבחין בין טוב לרע הרי האחרונות איפשרו לנו 
להתחמק מהכרעה מוסרית , להימנע משיפוט ערכי . הייצור ההמוני של הכללות 
היסטוריות ותיאוריות חברתיות מתפקד עכשיו כסם - מרפא לשיכוך ייסורי מצפון , 
וכגלולות הרגעה לאי - נוחות מוסרית . לנוכח מצבים מורכבים ומכבידים מאוד 
מבחינה אתית , אנחנו נוטלים בחפץ - לב שתי הכללות חסרות שחר , פלוס בדל - 
תיאוריה מפוקפקת , ומיד נודעת להם עלינו השפעה מרגיעה , ואפשר לשוב ולהתרווח 
על הכורסה , נייטרלים לגמרי , מפוכחים בתבונתנו החדשה , ואטומי - לב מרוב 
דעת . המלחמה במפרץ היא דוגמה טובה לכך . יש למלחמה הזאת הרבה פנים , ולכאורה 
שום אדם רציני איננו יכול להתעלם ממורכבותה . מצד אחד , בישראל מאושרים , 
ובצדק , מן ההרס הנגרם לפוטנציאל הלחימה העיראקי . מצד שני , אין לנו 
שום ביטחון שהפוטנציאל הזה לא ישתקם במהירות רבה לאחר המלחמה הזאת . מצד 
אחד , אנחנו יודעים שכיבוש כוויית היה מעשה עוול , וסדאם הוא מעין היטלר , 
אבל מצד שני כוויית היא לא בדיוק הרפובליקה הצכוסלובקית , והאמיר סבאח 
הוא לא בדיוק בנש או מסריק . הרי כל כוויית איננה אלא משאבת נפט אחת גדולה , 
מוקפת בנסיכות פיאודלית ומושחתת . אמנם הקרב למען שחרורה לגיטימי בהחלט , 
אבל קשה להתלהב בשדה הקרב הזה , והלב נחמץ על הדם שנשפך למען מטרה כזאת . 
וכמה שגדולים ונוראים הם חטאיו של סדאם העם העיראקי אינו נושא עדיין 
באחריות קולקטיווית דומה לפשע כשם שנשא זאת העם הגרמני , ומה שאפשר היה 
להצדיק בדרזדן קשה מאוד להצדיק לגבי בגדד ובצרה . הרי אפילו לננווה העיר 
הגדולה , אשר עלתה רעתה לפני האלוהים , ניתנה האפשרות לחזור בתשובה ונמחל 
עוונה . סיבה שנייה להתקבלותן המהירה של הכללות היסטוריות קשורה לכתובת 
שאליה הן מתייחסות . במקרה שלפנינו , מי שאומר כי זו מלחמתם של העניים 
נגד העשירים מתכוון להסביר את מניעיהם ומעשיהם של הראשונים , ולא של האחרונים . 
לפי גישה זו , מעשיהם של העשירים אינם טעונים הסבר משום שהם מובנים מאליהם , 
משום שהם זה אנחנו ובעלי בריתנו . חבל שכך הם פני הדברים . התופעה של קבלת 
קריאות - קרב ותירוצי המלחמה של סדאם חוסיין , ותרגומם ללשון ההכללות ההיסטוריות 
המתחכמות וחסרות - השחר , עשויה לסייע לנו דווקא בהפקת לקחים פוליטיים . 
עיקר הלקח הוא , שכל עוד קיים הפער בין העולם השלישי לעולם העשיר אפשר 
יהיה לייחס לפער הזה כל סכסוך מקומי אפילו אין לו אליו שום זיקה וקשר ; 
וכל רודן עריץ יוכל לתלות בו את שאיפותיו . זאת ועוד : כל עוד יהיה סכסוך 
דמים בינינו לבין הפלשתינאים יוכל כל מטורף להיטפל לסכסוך הזה , ללבות 
אותו ולזרוע אצלנו הרס ואבדון אך ורק כדי לסחוף אחריו את הפלשתינאים ואחיהם 
הערבים , ועוד לתבוע מן הקהילה הבין - לאומית להכיר בזיקה שקיימת כביכול 
בינו לבינינו . לא זו בלבד שהלקח הזה הוא היפוכן הגמור של ההכללות חסרות 
השחר , אלא גם אפשר להפיקו רק כאשר חוסר השחר של ההכללות הללו מתחוור לחלוטין . 
