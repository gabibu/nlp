כתב הסי - אן - אן בבגדד , פיטר ארנט , עומד עתה במרכזו של ויכוח לאומי 
בארצות הברית . פניו מזוהות עם המלחמה במפרץ , והוא הפך , אולי שלא בטובתו , 
לנציגה של העיתונות המותקפת . מתברר כי האמריקאים הם ליברלים גדולים בכל 
הנוגע לעניינים שאינם מתרחשים בגבולותיהם , והבריטים אפילו אינם טורחים 
להעמיד פנים . אבל הוויכוח וחילוקי הדעות החריפים והסוערים על תפקידה של 
העיתונות אינם מסתכמים רק בעמדות ליברליות או שמרניות , אלא נוגעים גם 
בשאלות של פטריוטיות הסוחפת עתה את תושבי ארה"ב . שיאם של חילוקי הדעות 
התרכז בדיווח מבגדד על הבונקר המופצץ . האמריקאים שניחנו בנאיוויות מסוימת 
רצו להאמין בכל לבם בעקבות טראומת וייטנאם שהמלחמה במפרץ תהיה מלחמה נקייה - 
אנטיספטית , ללא דם וגוויות . אבל אין זה כך והרוחות סוערות . ואכן , 
לאחר התמונות של צבא במדבר , תמונות של טנקים וחיילים הערוכים לקרב , מטוסים 
בשדות התעופה היוצאים לגיחות והפצצות שכונו " כירורגיות " הנראות כלקוחות 
מסרט בדיוני ולא ממחישות בכלל את הזוועה התנפצה האשלייה בבת - אחת . והנה 
צופה העולם בפיטר ארנט , המדווח מן הבונקר בבגדד , וכולם רואים את גופות 
הנשים והילדים המפוחמות , מכוסות בשמיכות ומוטלות שורות שורות , ברחבה 
שליד הבונקר . אין ספק כך טוען אחד המתדיינים בתוכנית מקניל - לרר בערוץ 
השני שהוקדשה כולה לנושא שבכך לא יסתיים הסיפור , ואין אנו רואים את מה 
שמתרחש בפועל . ואילו האריסון סלסברי , הפרשן הצבאי הוותיק בעל היוקרה , 
יוצא להגנתו של ארנט ורואה בו משקיף אמיתי , שרכש את " השכלתו " בווייטנאם 
ובעל ניסיון רב בסיקור מלחמתי , יותר מלכל כתב אחר . אך גם הוא סובר 
כי יש מקום לבוא אליו בטענות לא כלפי מה שהוא מצלם , אלא כלפי הדרך שבה 
הוא מצלם ומביא את הדברים . מתברר שבדיווח על הבונקר , לא טרח ארנט לצלם 
את האנטנות המזדקרות ממנו . את זה עשה כתב בריטי . הוא גם לא טרח לוודא 
שהאשה שצרחה וקללה ברחוב אינה אלא פקידה בכירה במשרד ממשלתי , כמו שהתברר 
בדיעבד . מכל מקום יש לזכור , שעיקר כוחה של סי - אן - אן הוא בדיווחים 
ישירים מהמלחמה , במהירות שיא ובאפקטים דראמטיים , וארנט רק עושה את מה 
שהטילו עליו . ולכן לצד ארנט ניצב הנאשם הראשי בדיון , טד טרנר , נשיא 
סי - אן - אן היושב באטלנטה . דמות לא מרשימה במיוחד , אלא שבכל הנוגע 
לשידורים הקלפים בידיו . כל הנוכחים בדיון גם מסכימים שזו הפעם מלחמתה 
של התקשורת , וסי - אן - אן בראשה . העיראקים הוליכו שולל את הכתבים , 
טוען גנרל בדימוס בהתלהמות , הם משדרים תוך הגבלות צנזורה עיראקיות ואינם 
יודעים מה הם מדווחים , ומוסיף ומאשים את הרשת באנטי - אמריקאיות ואנטי - 
פטריוטיות . נשמע מאוד מוכר . הוא אף מרחיק לכת ועורך השוואה בין ארנט 
לטוקיו - רוז ולורד האו - האו , במלחמת העולם השנייה . אלא שאז לדבריו 
היה רק רדיו ולא טלוויזיה , וכיום הדיווחים הם אפקטיוויים פי כמה . אל 
מול הגנרל מתייצבים סלסברי וברנארד קאלב . האחרון מוקיע את ההאשמות כלפי 
ארנט כחסרות בסיס . אם בוש התחיל את המלחמה באשליה כי תהיה מלחמה נקייה , 
בא האסון הגדול בבגדד , והוכיח לו שאין מלחמות נקיות . ולא התקשורת ולא 
הכתבים אחראים לכך . לעומתו דורותי רבינוביץ , מבקרת הטלוויזיה של ה"וול 
סטריט גורנאל " , טוענת שבגלל הצנזורה ארנט אינו רשאי לשאול את השאלות הנכונות , 
כמו על הטילים הנשלחים לעבר ישראל וסעודיה , אשר פוגעים כמו האמריקאים 
באזרחים . קיצוני פי כמה הוא גנרל בדימוס מאואר , היוצא כנגד דברי טרנר 
על דיווחים מאוזנים ככל האפשר . את הרשת שלו הוא מאשים שהרסה את התקשורת , 
ואת העיתונות שהיא חסרה חוש שיפוט , ואינה חושבת על טובת המדינה . וכאן 
אנו מגיעים לשאלת תפקידה של העיתונות : האם היא ממלאת את תפקידה , או מאפשרת 
שינצלו אותה בשרירות לב ? והכוונה אינה רק לתעמולה העיראקית אלא גם למפקדי 
הצבא האמריקאים ודובריהם , ולפנטגון הנוקט שיטות מובהקות של דיסאינפורמציה 
המשרתת את מטרותיו . ומתברר שכולם מנסים לנצל את העיתונות . השאלה היא 
כיצד מתמודד עם כך העיתונאי עצמו . האם הוא נותן שיטעו אותו ? ומה הם החישוקים 
שהוא עצמו שם עליו ? המקרה של ארנט הוא אכן קיצוני ובולט , והוא גם הפך 
לסמל . ברור שהוא עיתונאי אמיץ לב ומיומן שעבר את כור ההיתוך של וייטנאם , 
ואולי אף שונא מלחמות . אך בד בבד הוא עושה הכל כדי להאדירן , ומשחק לידי 
סאדם . הפתרון במקרה זה הוא אולי בעריכה יסודית . אולם קשה הדבר כאשר מאמינים , 
כמו סי - אן - אן , במיידיות ובדראמה בכל מחיר . ואם כך אולי ראוי היה 
לאזן את דבריו של הכתב בפרשנים מהימנים שאינם נתונים ללחצים , גם לא של 
הרשת עצמה . כך עולה מאליה לדיון היריבות האינהרנטית שבין הממשל לתקשורת . 
מאז פרשיות ווטרגייט ואיראן - גייט ומלחמת וייטנאם , נחשפו כפילויות , 
צביעות ושקרים בשני הצדדים , והפער התרחב והעמיק . קאלב מאשים את הממשל 
שהוא עוסק בדיסאינפורמציה מכוונת , ומשום כך אין מקום שיופיע כקוזק הנגזל . 
דורותי רבינוביץ טוענת לעומת זאת כי התקשורת יוצאת מנקודת הנחה שהממשל משקר 
תמיד , ותפקידה לחשוף אותו . כאן נותר הדיון על פרשת דרכים . אבל כולם 
בעצם מסכימים שעל התקשורת להיות תמיד ספקנית , ולנטוע את ספיקותיה בלב קוראיה . 
על תפקידו של העיתונאי חלוקות הדעות מראש . וקשה להאמין שבוויכוח עקרוני 
ומתלהט זה , קיימת דרך ביניים . 
