ממה שכבר הודלף ( באמצעות גרמניה ) מ"תוכנית הפעולה להשכנת השלום " ששיגר 
מיכאיל גורבצוב לעיונו של סדאם חוסיין נראה , שהתאמתו רבים מהחששות שביטאו 
חוגים דמוקרטיים במוסקווה ערב ביקורו של שר החוץ העיראקי , טארק עזיז , 
שם . גורבצוב , בלחצם של שמרני הצבא והמפלגה , הציע למעשה לסדאם חוסיין 
לערוב להמשך שלטונו , לשלמותה של עיראק ולשיקומה הצבאי והכלכלי תמורת הבטחה 
שתצא מכוויית . הסעיף שלא נכלל בתוכנית הוא כמובן העיקרי בעיני הסובייטים : 
בריה"ם תחזור לתפקיד המעצמתי ולמעמדה כפטרונית של בגדד . קוויה הכלליים 
של היוזמה לא היו אמורים להפתיע איש : אף על פי שבארבעת השבועות הראשונים 
של המלחמה במפרץ הפרסי שמרה בריה"ם על פרופיל נמוך , לא היה בעמדתה שום 
ויתור על אפשרות פעולה עצמאית . מיד עם תחילת הקרבות פנה גורבצוב אל כמה 
ממדינות אירופה " לסייע במניעת התפשטותה של המלחמה " פנייה שהתפתחה בהמשך 
להצהרה שהכוח הרב - לאומי בהנהגת הצבא האמריקאי חרג בפעילותו מגבולות המנדט 
של מועצת הביטחון . חלק מההסברים שניתנו לדאגתה של בריה"ם מן הפעולה הצבאית 
במפרץ נשמעו מתחסדים , כמו הדאגה לחיי נשים וילדים במדינות ערב . קשה 
להניח שבריה"ם חסה על אוכלוסייה זרה יותר מאשר על אזרחיה , שנגדם הפעילה 
גם בימי הפרסטרויקה לא רק תת - מקלעים קלצניקוב אלא גם גז רעיל ( טביליסי 
9891 ) . נימוקים אחרים , כגון הדאגה שהביע באוזני דוברו של גורבצוב מן 
הסכנה האקולוגית הנשקפת לבריה"ם משריפת מתקני הנפט של המפרץ , מגוחכים נוכח 
האסונות הסביבתיים , מימת אראל ועד צרנוביל , שקרו בבריה"ם ושהשלטונות 
הסובייטיים עדיין מסתירים את ממדיהם האמיתיים . על כל אלה נוסף התרחיש שעיראק 
עלולה ברגע של ייאוש לשגר טילי סקאד לעבר ארמניה , שם הוחל בהדרכה להתגוננות - 
אב"ך בטלוויזיה . מדוע אפוא החליטה בריה"ם דווקא כעת לפעול ביתר שאת להפסקת 
הקרבות במפרץ , ומדוע נזקקה לשם כך לברווז העיתונאי של ההתנקשות בסדאם חוסיין , 
כפי שהובא על ידי טא"ס ? השמועות בשבוע שעבר בדבר הפיכה בעיראק אששו ב"עדכון " 
של דובר נשיא בריה"ם , שכנראה תבוא לשיחות במוסקווה אישיות בכירה אחרת במקום 
עזיז . לאחר שבתוך שעות מעטות הופרכו כל הידיעות האלה , בא ביטאון המפלגה , 
" סובייטסקאיה רוסיה " , ושלל מכל וכל את חוקיות המנדט של מועצת הביטחון 
לשימוש בכוח . נראה שמטוסים אמריקאיים העושים כבתוך שלהם סמוך לגבול הסובייטי 
ובשמיה של בעלת ברית ותיקה זרעו חרדה בלבם של ותיקים בצבא . מבחינתה של 
צמרת הצבא והמפלגה , המחזירה לידיה באחרונה יותר ויותר מסמכויות השלטון , 
זו שמיטת קרקע מתחת לתפיסה הסובייטית המוכרת של מאזן כוחות . מיד עם פרוץ 
הקרבות במפרץ הוזכרה ארה"ב ככתובת הבלעדית לקביעת סדר חדש באזור . זו , 
כנראה , הסיבה הממריצה את הדרג הביר בצבא הסובייטי לפעול לתיקון טכני של 
המצב , גם במחיר טרפודן של השיחות להמשך צמצום הנשק הקונוונציונלי . משרד 
ההגנה כבר ניסה לחבל בהסכמים קודמים כאשר העביר מאירופה המזרחית אל מעבר 
להרי אוראל כלי נשק שיועדו להשמדה ומסר את הפיקוד על כמה דיוויזיות של חיל 
רגלים ושריון לידי הצי . לכישלון הנשק הסובייטי בעיראק , אם לא תצלח יוזמת 
מוסקווה להפסיק את האש , יהיו השלכות מעבר לאזור המפרץ . אפילו ההסבר המתבקש , 
שהכוחות העיראקיים לא היו מיומנים דיים , מטיל דופי בהדרכה של היועצים 
הסובייטים שפעלו בעיראק עד לעיצומו של המשבר . העימות הטכנולוגי , למשל 
בין טילי הסקאד הסובייטיים , השייכים לדור מלחמת העולם השנייה , לבין הפצצות 
מונחות - הלייזר האמריקאיות החדישות , עורר חששות במשרד ההגנה הסובייטי 
ומתברר שגם בלשכת הנשיא . פעולתו המקצועית של צבא - המתנדבים האמריקאי 
מעמידה בסימן שאלה את יכולתו של הצבא הסובייטי , המתבסס על גיוס - חובה 
והעסוק בימים אלה בציד עריקים ברפובליקות המורדות . בעיה זו עלולה להחריף , 
מאחר שלניצחון אמריקאי תהיה בוודאי השפעה על המתרחש במדינות הבלטיות . 
מנגד , תבוסה לעיראק עלולה להמריץ את התסיסה ברפובליקות המוסלמיות , המוגבלת 
כיום לעימותים אתניים מקומיים . על פי התוצאות הצבאיות בשטח הלחימה , ספק 
אם תהיה התעניינות רבה בחימוש מתוצרת בריה"ם אפילו אצל לקוחותיה הנאמנות . 
לאובדן המכירות תהיה השפעה במישור הכלכלי , מכיוון שהנפגעת העיקרית תהיה 
תשלובת התעשייה הצבאית . והקטנת האספקה הצבאית למדינות ערב תחבל בהשפעה 
המדינית הסובייטית , או במה שצפוי להיוותר ממנה לאחר המלחמה . קשה להניח 
שבריה"ם מנסה להציל את משטרו של סדאם חוסיין רק כדי להבטיח את פירעון חובות 
הענק של עיראק לקופתה הריקה של מוסקווה . אך באחרונה נוסף שיקול חדש , 
שהיה עד כה מעניינו של המערב בלבד : הבטחת זרימה סדירה של נפט מן המפרץ . 
עד כה נזקקה בריה"ם לנפט העיראקי בעיקר לשם עסקות סיבוביות קבלתו בזול 
תמורת נשק ומכירתו ברווח נאה למדינות אחרות , הודו למשל . עתה , עם הירידה 
בתפוקת שדות הנפט הסובייטיים , בעיקר עקב הזנחה והתיישנות , עתידה בריה"ם 
בשנים הקרובות לייבא נפט והיא תחרוד למקורותיה בעיראק לא פחות משארה"ב חרדה 
לכוויית ולסעודיה . ובכל זאת , אין ספק שגם בעיותיה הפנימיות של בריה"ם 
כרוכות במשבר המפרץ . אף כי השמרנים בצבא ובמפלגה כבר העמידו כמה וכמה 
פעמים אולטימטום לגורבצוב , הוא החליט בכל זאת למנות ליורש לשוורדנדזה איש 
שנחשב במערב לממשיך - דרכו . כעת נראים לעין סימני המאבק במדיניות החוץ 
שמנהלים אחרוני אנשי שוורדנדזה נגד הקו שמייצג איש המפלגה הוותיק והערביסט 
המובהק שלה יבגני פרימקוב . המאבק הזה כבר גרם מבוכה לנציג בריה"ם באו"ם 
( יולי וורונצוב , מהראשונים ל"חשיבה הבין - לאומית החדשה " וגם למגעים 
עם ישראל ) . וורונצוב נאלץ להקריא בשידור חי בטלוויזיה את הברכות ממוסקווה 
להודעה העיראקית , כשהוא סותר אותן בהערה שהצעת מועצת המהפיכה דורשת עיון 
נוסף , שמא אינה ממלאת אחר דרישות מועצת הביטחון . הצעד האחרון של גורבצוב 
חיזק את הרושם שיצרה בקשתו לבש לעכב את מתקפת הקרקע . נראה שבריה"ם מנסה 
לגבש קואליציה חדשה בראשותה כדי לנקוט צעד מוכר לדרוש במועצת הביטחון הפסקת 
פעולות האיבה לאלתר " במטרה לחסוך בחיי אדם " , ובעצם כדי למנוע מארה"ב 
ניצחון מלא , שיאשר את מעמדה כמעצמת - על בלא מתחרות גם במזרח התיכון . 
גורבצוב חושש כי המלחמה במפרץ תהיה הקש האחרון להדחתו ונוקט צעדים , כשם 
שהשתמש במתיחות שלפני המלחמה כדי לחפות על מסע הדיכוי בליטא . ביום ביקורו 
של עזיז במוסקווה פעל שריון סובייטי , אמנם בממדים קטנים יותר , נגד מיליציה 
לאומנית בגרוזיה לא במקרה זו גם קבוצה שהציעה להתנדב להילחם נגד עיראק . 
המאורעות במדינות הבלטיות הפחיתו מנכונותו של המערב להמשיך לסייע לבריה"ם , 
והסרת גיבויו הרפה - ממילא של גורבצוב לקואליציה האנטי - עיראקית עוד תרחיק 
ממנו את המערב . אבל מאחר שמעמדו תלוי כעת הרבה יותר בהיענותו לדין המפלגה 
וההנהגה הצבאית , הוא יעדיף למצוא מכנה משותף עם הגוורדיה הוותיקה . ואם 
מהלכיה של בריה"ם במשבר במפרץ יעלו יפה , עוד עלול להתברר שבלי לסכן חייל 
סובייטי אחד ובלי לתרום רובל אחד לקופתן של בעלות הברית , יצליחו השמרנים 
בבריה"ם אף להחזיר את עידן התחרות הבין - גושית למפרץ ולמזה"ת . ייתכן שהשמטת 
הדרישה הסובייטית לוועידה בין - לאומית על המזרח התיכון בשיא פריחתו של 
שיתוף הפעולה עם ארה"ב בתחילת מלחמת המפרץ תתברר כזמנית ומוסקווה תחזור 
גם בעניין זה לסורה . 
