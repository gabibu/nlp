בימים הטובים ההם היו שרי החוץ של המעצמות הגדולות מיישבים את בעיות העולם 
בפיקניקים אינטימיים בחיק הטבע . דרגת ההבנה ביניהם היתה מפתיעה , בהתחשב 
ברקע התרבותי והאישי השונה עד מאוד . וכך היו גיימס בייקר ואדוארד שוורדנדזה 
מכלכלים את ענייניהם : על רקע נוף הררי במדינת ויאומינג , על מדשאה פרטית 
ביוסטון ובערבות סיביר . שם , בסיביר , תפס סדאם חוסיין את גיימס בייקר 
ב2 באוגוסט , היום שבו התחילה ההיסטוריה מחדש . ב1 באוגוסט עדיין צעד העולם 
לקראת עתיד מבטיח של הרמוניה ושל קפיטליזם נאור . מיכאיל גורבצוב עתה זה 
השלים ניצחון מוחץ על השמרנים במפלגה הקומוניסטית . כאשר הם ביקרו אותו 
על הסגרת אירופה המזרחית בידי הקפיטליזם , הוא רעם : " ומה רציתם ? לשלוח 
שוב טנקים ? בריה"ם קיבלה את איחוד גרמניה , נשאה ונתנה על פינוי צבאה מגרורותיה 
לשעבר , ועמדה בעצם תהליך ההתנערות משורה של בעלות - ברית רדיקליות בעולם 
השלישי . היא עשתה ויתורים עצומים כדי לאפשר את חתימת האמנה על צמצום הכוחות 
באירופה המרכזית ; ולא היתה סיבה להניח שהיא לא תעשה ויתורים דומים לתועלת 
האמנה על צמצום הנשק האסטרטגי . ואז בא סדאם חוסיין . הפרזה תהיה לייחס 
לו את הנסיגה המבוהלת מן הפרסטרויקה בבריה"ם , או את נפילת אדוארד שוורדנדזה , 
או את עליית האמנה האסטרטגית על שרטון . אבל השבועות האחרונים בבריה"ם 
הראו שהקשר אינו לגמרי מקרי . שיתוף הפעולה האמריקאי - הסובייטי בעניין 
כוויית היה שיאה של ההרמוניה הלבבית . ממנו ואילך מסתמנת ירידה שיטתית וברורה . 
היענותו הבלתי פוסקת של שוורדנדזה לבייקר עוררה שמרנים רבים במערכת הביטחון 
הסובייטית מן השיתוק הקטטוני של השנתיים הקודמות . הם צפו בשינויים ובמהפכות 
שהתחוללו במזרח אירופה ולא ניסו לסכלם . אבל מכירת עיראק היתה קצת יותר 
מדי בשבילם . הימים האחרונים בבריה"ם עמדו בסימן התקפה רטורית גוברת והולכת 
נגד ארה"ב . אם עד לפני חודש התייצב בראש המחנה השמרני העיתון הריאקציוני 
" סובייטסקאיה רוסיה " , הנה עכשיו מתבוננות אלינו פניו הטובות והמרות של 
" פראוודה " , המקבל הוראות מן המפלגה הקומוניסטית הארצית . השבוע נזכר 
אחד הידועים בפרשניו , כי לארה"ב יש בעצם " מסורת ארוכה של תוקפנות נגד 
אומות חלשות " . פרשן אחר האשים את ארה"ב שהיא רוצה לשוב ולכונן צדק בכוויית 
" על חשבון אלפי קורבנות " . הפרשנים שעשו כבר פעם פנייה של 081 מעלות , 
כדי לעבור מסטליניזם לפרסטרויקה , לא מתקשים לחזור ולפנות 081 מעלות . 
וכך כנראה , גם הדיפלומטים . בתחילת השבוע דיבר אחד מהם , היועץ לענייני 
המזרח - התיכון בשגרירות בריה"ם בוואשינגטון , לפני עיתונאים . האיש , 
וייאצסלאב מאטוזוב , עדיין נשמע כדיפלומט מעידן ליברלי ופתוח , אבל פחות 
ממה שנשמעו הוא וחבריו אפילו לפני חודשיים . הוא אמר שני דברים מדאיגים . 
תחילה ניסה להניח את דעת שומעיו , שיחסי בריה"ם - ארה"ב לא נקלעו למשבר . 
אבל הוא נאלץ להוסיף , " המאורעות האחרונים לא שיפרו את היחסים בינינו " . 
אחר כך הסביר באריכות , כי בריה"ם חייבת להתחשב בדעת הקהל האיסלמית בעולם , 
משום שבגבולותיה יש ריכוז גדול כל כך של מוסלמים . הוא אפילו תירגם ידיעה 
של סוכנות טאס על קריאת הסובייט העליון של אוזבקיסטן לסיום מיידי של המלחמה . 
בחודש דצמבר שאלתי את מאטוזוב בסעודת צהריים של ארגון יהודי גדול , אם למוסלמים 
הסובייטיים עלולה להיות השפעה שלילית על התפתחות יחסי בריה"ם - ישראל . 
הוא יצא מגדרו להסביר שהמוסלמים בארצו מסכימים לחלוטין עם מהלכי ההתקרבות 
בין מוסקווה לירושלים . השבוע עלו אצלו המוסלמים לגדלה . נראה שמאטוזוב 
של השבוע צדק יותר ממאטוזוב של דצמבר . אפשר גם להבין , אם כי לא בהכרח 
להסכים , מפני מה נפרדות הדרכים בין בריה"ם לארה"ב . סוף סוף לבריה"ם יש 
אינטרסים לא - בלתי - לגיטימיים במזה"ת , וגם ההפשרה הבין - גושית אינה 
מחייבת אותה לוותר עליהם . השאלה היא אם תבוסתו והשפלתו של סדאם חוסיין היו 
חשובות יותר מעתיד היחסים בין מזרח למערב . אם תתאמת יום אחד ההשערה , 
ויתברר שכוויית אמנם היתה קו פרשת המים ביחסי המעצמות , אולי יהיה אפשר 
לטעון במידה של רצינות , כי מאז האביר הנגזל , מיכאל קולהאס , לא שילמו 
רבים כל - כך מחיר גבוה כל כך על תאוות הצדק של מעטים כל - כך . היומיים 
האחרונים במלחמת סופת המדבר היו אולי היומיים הראשונים של חידוש המלחמה הקרה . 
