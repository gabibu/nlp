הידיעה על הפסקת האש במלחמת המפרץ נתקבלה בהפתעה וברגשות מעורבים בקרב חוגים 
רחבים של ערביי ישראל . בכמה כפרים ערביים בגליל היו גילויי שמחה לשמע ההודעה 
על סיום המלחמה . חוגים שסירבו להאמין לידיעות על תבוסת עיראק יכלו להאזין 
לרדיו בגדאד ולטלוויזיה הירדנית שהמשיכו לדווח על " כוח העמידה " ו"אומץ 
הלב " של הכוחות העיראקיים . אבל גם בחוגים אלה הסכימו כי עיראק זקוקה 
להפסקת אש , לאחר ששר החוץ העיראקי נראה מספר פעמים בטלוויזיה הירדנית כשהוא 
מבקש הפסקת אש כזו . בשיחות פרטיות אפשר לשמוע דברי ביקורת על יהירותו של 
סדאם חוסיין , ועל חוסר החכמה שהפגינה מנהיגות אש"ף בתמיכתה בצד העיראקי . 
רבים הודו אתמול בשיחות פרטיות , כי הם חוששים מפני צעדי ענישה נגד אש"ף 
וכלל הפלשתינאים מצד ממשלות כוויית , סעודיה והנסיכויות . עם זאת , ניסו 
מספר גורמים מפלגתיים להעמיד פנים כאילו דבר לא קרה . המפלגה הדמוקרטית - 
ערבית פרסמה גילוי דעת המגנה את " התוקפנות האמריקאית נגד העם העיראקי " , 
וקראה לעריכת פסגה ערבית לפתרון הסכסוכים בין עיראק לכוויית ולהוצאת הכוחות 
הזרים מהמפרץ . יו"ר ועדת המעקב של הערבים בישראל , אבראהים נימר חוסיין , 
הביע שמחה על סיום שפיכות הדמים וקרא למדינות ערב להבין כי הפלשתינאים היו 
חייבים לתמוך בסדאם חוסיין בגלל דרישתו ללינקג בין נסיגה מכוויית לבין השטחים . 
( ע ) . מוחמד זיידאן , ראש המועצה המקומית כפר מנדא ודובר הוועד הארצי 
של ראשי הרשויות המקומיות הערביות , אמר כי הוא מקווה שהפסקת האש תפתח פתח 
לתקופה חדשה ולמו"ם בין השפויים בישראל לבין השפויים שבקרב הפלשתינאים וראשי 
מדינות ערב . 
