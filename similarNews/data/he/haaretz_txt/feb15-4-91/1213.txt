מאז הודיע הנשיא בוש על השעיית הלוחמה בחזית העיראקית , וכבר בישר שר החוץ 
הבריטי , דאגלס הארד , לעולם , כי המשימה הדחופה ביותר היא לפתור את בעיית 
פלשתין . " זה הרעל " , אמר הארד , " המרעיל את האזור כולו " . ואם הבריטים 
כך , מה פלא ששר החוץ הצרפתי , רולנד דימא , לא התאפק והעלה על נס את 
קדימות סיפוק דרישותיהם של ערביי השטחים . משקיף מן הצד לא יתרגש יתר על 
המידה מן ההצהרה הצרפתית . זו אינה אלא חזרה , בעיתוי הנראה מתאים למיטראן 
ודימא , על עמדה שיותר משהיא משקפת דאגה לפתרון בעיית פלשתין , מעידה על 
אינטרס קבע צרפתי בביצור מעמדו של אש"ף ובתמיכה בסוכתו הנופלת של יאסר ערפאת . 
אך קביעתו של דאגלס הארד בדבר הצורך הדחוף להתפנות לפתרון הבעיה הפלשתינית , 
הואיל וקיומה מרעיל את האזור , יש בה כדי להתמיה . שהרי זה עתה סיימו 
צבאות הברית לעסוק בסילוק רעל ממית יותר מן הרעל הישראלי - הפלשתיני , 
ולמען האמת המלאכה בעיראק טרם הושלמה והיא תתבע , ובאופן דחוף , את מלוא 
תשומת הלב של המדינאים בצד הקואליציה שבהנהגת ארה"ב . זו עובדה , ערביי 
השטחים נפלו קורבן לתרמית ; אך נראה שאי אפשר לשכנע אותם , שסדאם חוסיין 
יצא למסע שוד עיראקי בכוויית , ולא למסע צלב למען שחרור פלשתין הכבושה . 
ואולם הוא לפחות העמיד פנים , מה שמדינות ערביות אחרות לא טרחו לעשות . 
אין עניין אחד בהא הידיעה , המרעיל את המזרח התיכון , אלא עניינים רבים , 
כפי שישתכנע כל מי שמוכן להשקיע את הזמן הדרוש לקריאה בכתבי הערביסטים המלומדים , 
לרבות מפרי עטם של מחברים ערבים . וכפועל יוצא , אשליה היא להאמין כי 
תיקון מעוות אחד ירפא את האזור ממכאוביו . מה עוד , שלבד ממחיקת ישראל 
מן המפה , אי אפשר להביא את ערביי ישראל על סיפוקם המלא ; וצריך לקוות , 
שלא לטיפול שורש מן הסוג הזה התכוון הארד . לא קשה להסכים לדעה , כי 
בעיית ארץ ישראל , ובאופן ספציפי יותר חלוקתה בין יהודים לערבים על פי קני 
מידה מעשיים , מצריכה פתרון . כמו כן לא קשה להסכים , כי מעורבותה של 
הקהילה הבין - לאומית במאמצי החלוקה עדיפה על פתרון באמצעות מלחמות . אך 
יש להיזהר מניצול כל הזדמנות , נוחה או אחרת , לערב גורמי חוץ בניסיון 
לפתור את הבעיה , וכן מהענקת עדיפות ודחיפות למאמצים שנועדו לכך . כיוון 
שחלק לא מבוטל מאומות העולם שוכנעו , שעיראק וכוויית קודמות , מוטב שידבקו 
בסדר היום . שאם לא , יחמיצו אפילו את ההזדמנות , שהקנה להם הניצחון הצבאי , 
לטפל כראוי בייצובו מחדש של אזור המפרץ . לפי דאגלס הארד , החזקת השטחים 
שנכבשו במלחמת ששת הימים היא הראשונה הראויה לטיפול מיידי מבין גורמי אי 
היציבות במזרח התיכון . ואילו בנימין זאב בגין לוקה אף הוא בראייה עקומה , 
אם כי בכיוון ההפוך : לדידו , אם ישראל לא תוסיף להחזיק בשטחים אלה , 
נשקף לה כיבוש בידי ערבים , שיתרגש עליה בן - לילה . במאמרו מיום ששי 
ב"מעריב " , שבו עוסק בגין לכאורה בהגנת ישראל , נמצאו רק שתי קביעות שיש 
בהן אמת . האחת , כי איום קיומי נשקף לישראל רק ממתקפת יבשה ; והאחרת , 
כי תוכנית אלון , המשמשת עדיין גרעין לתפיסתה האסטרטגית של מפלגת העבודה , 
היא בדיחה מדינית טפלה . אך מכאן אין להסיק , כי לנהר הירדן יש משמעות 
אופרטיווית . לביטולם של נכסים צבאייים מדומים אלה אין צורך בטילים : הם 
אינם עמידים אפילו מול מתקפה של גייסות משוריינים , המונהגת במידה סבירה 
של נחישות . בגין היה מטיב לעשות אילולא עטף את חרדותיו הצבאיות בביקורת 
על אי אילו אמירות של שמעון פרס ( אשר " לכוח חזונו " יש לזקוף לא רק 
את האזהרה מפני תקיפת הכור העיראקי ב1891 , כדברי בגין , אלא גם את ציודה 
של ישראל , על אף התנגדות ולעג , בכושר הרתעה שאין עוררין על כוח השכנוע 
שלו ) , אלא דימה לעצמו תרחיש שיש בו שמץ של ריאליזם . למשל , שישראל 
מקבלת התראה ימים אחדים מראש , שכוחות יבשתיים גדולים של מדינה או קואליציה 
ערבית עומדים להיכנס ולהתפרס בשטח שממערב לירדן , ונוקטת את הצעדים הנדרשים 
כדי לקדם את פני הרעה . לחלופין , הוא היה יכול לדמות שירדן קיבלה לידיה 
את השטח המפונה ומספקת מעצם היותה עומק אסטרטגי לישראל . אילו נהג כך , 
רשאי היה לתבוע לעצמו מעמד של בר - פלוגתה ראוי לפרס ואו כמי שתוחם קווים 
מעשיים לתפיסה אסטרטגית על ישראל . ואידך זיל גמור . 
