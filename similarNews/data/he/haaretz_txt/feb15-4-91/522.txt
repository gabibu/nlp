. 1 . 11 ) החינוך , כל חינוך , הוא דבר שלילי מעיקרו ומיסודו . המחבר 
מקבץ בערימה אחת את החינוך ההומני , הליברלי , הדמוקרטי , ואת החינוך 
הדוקטרינרי , הטוטליטרי והכפייתי , ומשליך אותו לאשפתות כדבר אין חפץ בו . 
ולא זו בלבד שהחינוך פסול , אלא שגם אי - אפשר להגשימו , אין בו תועלת , 
והוא אינו אלא אחיזת עיניים . לדעתו של ס . יזהר החינוך לא השיג אף פעם 
את מטרותיו היומרניות : עיצוב טבע האדם וקביעה מה טוב בשבילו . כל זה 
מבלי לשאול לדעתו של בעל דבר . נדמה שהפסילה הטוטלית של ס . יזהר את החינוך 
כולו על שיטותיו , מטרותיו ומפעיליו שגויה ואינה תואמת את המציאות . אכן , 
חינוך הילדים בשיטות סמכותיות כמו בבתי הספר הקיימים נכשל כישלון מוחלט . 
והדברים ידועים ומדברים בעד עצמם בדמותם של האדם הסובייטי " המושלם " 
או היורד הישראלי הלאומן הקנאי , פרי המציאות הישראלית . את הדוגמאות הללו 
מעלה ס . יזהר כתימוכין לגרסתו , אלא שעליו לזכור שהן פרי חינוך הניתן 
לילדים בבתי ספר לא הומניים ולא דמוקרטיים : טוטליטריים בברית המועצות וסמכותיים 
אצלנו . בתי ספר אלו אינם יכולים לחנך לערכים כלשהם , שהרי הם עצמם חסרים 
אותם . פסילת החינוך כולו משום שיש גם חינוך רע דומה לפסילת קודקס חוקים 
משום שיש בו גם חוקים לא טובים . למען חינוך טוב יש להילחם , ואכן יש העושים 
זאת ומצליחים בכך . בגני הילדים שלנו ניתן חינוך טוב , וכך גם יש לציין 
לחיוב את בתי הספר היסודיים הייחודיים ( קהילתיים , של תנועת העבודה , 
ואחרים ) ; מוסדות החינוך בקיבוצים , פרט לאלו שעלו על פסי המתירנות ; 
ובתי ספר אלטרנטיוויים כמו הניסויי בירושלים ( מהגן עד כיתה י"ב ) או 
הדמוקרטי בחדרה . גם שני הסמינרים הקיבוציים מכשירים מורים ומחנכים העתידים 
למלט את תפקידם ביושר ובנאמנות . עם זאת , אמת היא שהמוסדות החינוכיים 
האלטרנטיוויים מהווים רק אחוז קטן מכלל המוסדות הקיימים . מן הראוי להקדיש 
כאן שורות אחדות למהפכה השקטה והאטית שהתחוללה בעיקר בבתי הספר היסודיים 
באנגליה בעשרות השנים האחרונות . בהדרגה הם הפכו לבתי ספר הקרויים פתוחים , 
והם זוכים להצלחה מתמשכת . גם האמריקאים ניסו בשנות השלושים לקיים בתי 
ספר פרוגרסיוויים המכונים פתוחים או דמוקרטיים , אולם נכשלו במאמציהם . 
לדעת מומחים הסיבה לכישלון נעוצה באי - הכשרת מורים לחינוך ולהוראה בשיטה 
החדשה , ואי - הכנת תוכניות וספרי עזר מתאימים . לשווא מאשים ס . יזהר 
את ציבור המורים כולו , לרבות המחנכים הפועלים במסגרות הייחודיות , שהם 
שואפים לקחת ולעצב את נפש האדם ואת רצונה . יזהר מבסס את ביקורתו על ההנחה 
ש"כל חינוך על פי הגדרתו שואף להתערב ולעצב את טבע האדם ולקבוע לו מה טוב 
בשבילו " . אולם לא כל חינוך הוא כזה , ולא כל המחנכים הם כאלו . המחנכים 
הראויים לשמם בין אם מדובר בתיאורטיקנים כמו פסטלוצי , טולסטוי , קורצאק 
או רוגרס , ואצלנו אדיר כהן , משה כספי ואחרים , ובין אם בלגיון של מורים 
ומחנכים הפועלים במסגרות שהזכרתי לעיל רחוקים מתמונת המחנך שמתאר יזהר . 
לדעתו , המחנך אולי לא יודה שהאידיאות חשובות בעיניו מן הילדים , ושהמחויבויות 
שלו לכל מיני ערכים קודמות להוויתו של הילד , וגם לא יחשוש כלל שמא הוא 
עושה מן האדם כלי ריקן שאפשר למלאו מבחוץ " . כאמור , אם ס . יזהר מתכוון 
למחנך בבתי הספר הקיימים , הצדק אתו . מחנך כזה אינו עוסק כלל בחינוך , 
הוא אינו מעסיק את עצמו לא באידיאות ולא בערכים , והוא אכן רואה את התלמיד 
ככלי ריקן שעליו למלאותו בחומר שיש לשנן ולזכור עד יום הבחינות , ובמיוחד 
עד יום הדין של בחינות הבגרות . ואילו המחנך , בלי מרכאות אם הוא מצוי 
בבית , בגן הילדים או בבית הספר האלטרנטיווי מתייחס בכבוד לאישיותו של 
הילד , מקיים אתו יחסי גומלין , משפיע עליו ומושפע על - ידו , מלמד אותו 
ולומד ממנו , מחנך ומתחנך בעצמו . קנה - המידה שלו להצלחתו הוא מידת השינוי 
שחל בחניכו ( במחשבותיו , בהליכותיו , במימוש היכולת הטמונה בו ) , 
ובמחנך עצמו . כך רואה את החינוך ג . ב . ליאונרד בספרו " החינוך והאקסטזה " . 
המחנך , כשהוא אדם דמוקרטי והומני , אינו מסתיר ואינו צריך להסתיר את דעותיו , 
והן ועצם אישיותו הכנה מביאים את הילד להזדהות אתו ולהפנמה של ערכיו ללא 
כפייה , ללא אינדוקטרינציה , ללא סמכותיות פורמלית וניצול היתרונות שיש 
לו כמבוגר ביחס לילד . לדעתו של ס . יזהר הגיעה השעה לראות , שמכל עסקי 
החינוך רק הלימוד הוא אמת . הפעם אין הוא מציב מרכאות למושג לימוד . האם 
אינו יודע מה טיבו של הלימוד בבתי הספר ומה רמתו ? הרי ממחזור תלמידים המתחיל 
מכיתה א חלק ניכר נושר בדרך עד לכיתה י"ב , ורק שליש מאלו הניגשים לבחינות 
הבגרות עומד בהן . וגם מאלו אין האוניברסיטאות מרוצות , והן טוענות כי 
התלמידים הבאים אליהן אינם מגלים כושר מחשבה ואינם לוקים בהשכלה יתרה . 
לפחות מחטיבת הביניים ומהכיתות העל - יסודיות נתונים כל מעייניהם של המורים 
והתלמידים בציונים ובמבחנים , וכל חומר לימוד שאין בו צורך בבחינות הבגרות 
נדחה על - ידי התלמידים . משום כך משאלתו של ס . יזהר מתקיימת רק בבתי 
הספר שאינם עוסקים בחינוך אלא רק בלימוד . אלא שכמו החינוך , גם את התיבה 
הזו , לימוד , יש לעטר במרכאות כפולות . האמת היא שאין להפריד בין חינוך 
ללימוד בכיתות שבהן שורר אקלים חינוכי חם ופתוח ; היכן שהמורים והתלמידים 
אינם שני מחנות עוינים ; במקום שמודדים את הישגי התלמידים לאו דווקא באמצעות 
בחינות , אלא בעזרת שיחות ועבודות המעודדות את הפוטנציאל ואת היצירתיות 
של התלמיד . שם יש גם למידה , גם התחנכות , גם הישגים , יחסית טובים 
יותר מאשר בגימנסיה המצויה . נכון אומר ס . יזהר , שאי - אפשר עוד להתעלם 
מכך שטבע האדם וטבע החברה אינם נושא לעיצוב . אם כן , לא לעיצוב זקוק האדם , 
אלא לתמיכה ולעידוד , לראייתו כסובייקט , לכיבוד רצונותיו ויכולתו . 
במלים אחרות הוא זקוק לדו - שיח , ליחסי גומלין עם אנשים שסמכותם טבעית , 
נובעת מבינתם , מידיעותיהם ומכשריהם . צעד ראשון בכיוון זה הוא הפיכתו 
של בית הספר למסגרת הומנית ודמוקרטית דבר שהממסד אינו רוצה בו מחשש לפגיעה 
ברמתו של בית הספר , כלומר בהישגיהם של התלמידים שהם ממילא לא גבוהים גם 
בקרב המעטים יחסית המצליחים להשיג את תעודת הבגרות הנכספת . ובאשר לעיצוב 
החברה , גם הוא יכול וצריך להיעשות לא באמצעים טוטליטריים אלא על - ידי 
תהליכים הדרגתיים , השכלתיים ותרבותיים , תוך כיבוד הפלורליזם , ומעל 
הכל באמצעות שינוי פני בתי הספר הנוכחיים כך שחניכיהם יוכלו לתת בעתיד יד 
לפיתוח חברה פתוחה ותרבותית . 
