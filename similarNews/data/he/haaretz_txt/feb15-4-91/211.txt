" העוצר הכללי שהוטל על השטחים המוחזקים כדי למנוע פעולות חבלה וטירור , 
ממשיך להעיק על האוכלוסייה הפלשתינית . אמנם הוא הופסק מדי פעם לשעות אחדות 
באור היום וחציית הקו הירוק הותרה , עקרונית , לפועלים הגרים בגדה וברצועה . 
אולם ההקלות בהשלטת העוצר וההיתר העקרוני להחזרת פועלים פלשתינאים למקומות 
עבודה בתוך גבולות המדינה , אינם משנים את המצב מיסודו : הכניסה לתל - 
אביב ולחיפה עדיין אסורה , והמינהל האזרחי בשטחים פירסם הוראות , אשר הפעלתן 
הקפדנית מצמצמת באופן דרסטי את מספר הפועלים שיורשו לעבוד בישראל , עד לשיעור 
אשר בסוף השבוע שעבר אפילו לא הגיע לרבבת בני - אדם . מי מתושבי השטחים שרוצה 
לעבוד בישראל , חייב עתה להצטייד באישור מטעם שירות התעסוקה . הפועלים 
שעבדו עד לפרוץ המשבר עשו זאת מבלי שחויבו להירשם בשירות זה , הם אינם ששים 
עתה להתייצב בפני מנגנון אשר מהווה , כמובן , חלק מהמינהל האזרחי . המעסיקים 
היהודים נתבעים להסיע בעצמם את הפועלים הפלשתינאים למקומות עבודתם ולהחזיר 
אותם לקראת הערב למקום מגוריהם בגדה ואו ברצועה . עוד הוראה קובעת כי אסור 
לנסוע ברכב בעל לוחיות זיהוי של הרצועה : היא נועדת להבטיח כי קבלני - המשנה 
הערבים ( ראיסים ) יהיו מנועים מלהסיע את קבוצות הפועלים שהם מארגנים לצורכי 
עבודה בישראל , הלוך ושוב . דני רובינשטיין דיווח בכתבתו " משני צדי המחסום " 
( " הארץ " , 2 . 51 ) שאחד הקבלנים התרעם באוזניו על כי כתוצאה מהוראה 
זו הוא נותר בלי פועלים , ולמרות שמותר עתה להעסיק פועלים פלשתינאים בדרום 
הארץ , משותק ענף הבנייה גם שם מאשדוד עד לבאר - שבע ועד בכלל . מצב דומה 
שורר בחקלאות . בעלי משקים המגדלים פרי הדר נותרו ללא כוח העבודה המיומן 
של פלשתינאים , דווקא בעונת הקטיף . מתנדבים , ככל שמאמצם ברוך , אינם 
תחליף מספיק . בעוד שנמצאו יהודים ותיקים ועולים כדי לעבוד במקום הפלשתינאים 
במפעלים , בתחנות דלק ובמסעדות , אין בנמצא יהודים הדוחפים את עצמם לתוך 
ענפי הבנייה והחקלאות . שני ענפי משק אלה מתקשים להתקיים בלי עובדי השטחים . 
אולם שקידת המינהל האזרחי להעמיק את תלותם של תושבי השטחים בשלטון הישראלי , 
המתבטאת בהטלת חובת ההצטיידות באישורים של שירות התעסוקה , מובילה ישירות 
לשיתוק העבודה באתרי הבנייה ובפרדסים . שר הביטחון חייב לשאול את עצמו מה 
עדיף על מה הטרדה ביורוקטית נוספת של תושבי השטחים במסווה של דאגה לביטחון 
הפנים , או השבתת העבודה המקצועית בענף ההדרים , המכניס מטבע חוץ לאוצר , 
ובענף הבנייה , שנתבע לספק בתי מגורים להמוני עולים , לזוגות צעירים ולמשוחררי 
צה"ל . האוכלוסייה הערבית בשטחים קובלת על כך שהממשל הצבאי הופך חלקים רחבים 
מהגדה והרצועה לבית - כלא גדול , ופרנסתם מתקפחת בעקבות העוצר הממושך . 
המשק הישראלי ניזוק קשה בעקבות צמצום היצוא של פרי הדר , והטיפול במשימה 
הלאומית של שיכון עולים מתעכב מחוסר פועלים שענף הבנייה זקוק להם . שר הביטחון 
חייב להכריע בעד צורכי המשק : ישראל אינה יכולה להרשות לעצמה שהפרי יירקב 
על העצים ושוקי אירופה יופקרו לטובת יצואנים ממרוקו . היא גם אינה רשאית 
להתייחס באדישות לעובדה כי בניית שיכונים תושהה , משום שהמינהל האזרחי הערים 
מכשול על דרכם של פלשתינאים המעוניינים לעבוד בישראל . לפעלתנות המנגנון 
הביטחוני אין זכות בכורה לעומת המשק וענפיו , שפעילותם התקינה היא צורך 
חיוני . יש לקטוף תפוזים ויש לבנות דירות , ואם אין להשיג יעדים אלה בלי 
פועלים מהשטחים המינהל האזרחי חייב להימנע מצעדים שמובילים את התייצבותם 
לעבודה . 
