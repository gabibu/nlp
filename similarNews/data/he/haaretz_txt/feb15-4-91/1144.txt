מי שנכנס בשבועות האחרונים למזנון הח"כים בכנסת , לא הרגיש במיוחד באווירת 
המלחמה . למעט התגודדויות של חברי - כנסת ועסקנים ליד מקלטי הרדיו והטלוויזיה , 
התנהלו העסקים במזנון כרגיל . כבימיו הרגילים , גם בתקופת המלחמה היה 
מזנון הח"כים עמוס מבקרים . רבים מהם אמנם באו לכאן כדי להתעדכן במצב , 
אבל גם כדי לקדם עניינים ולסגור עסקאות עם ראשי המערכת הפוליטית . המזנון , 
שמבקרים יכולים להיכנס אליו רק באמצעות אישור קבוע מיוחד או בהזמנת חבר - 
כנסת , הוא כר פעילות נרחב ל"לוביסטים " . אלה הם נציגי ארגונים כלכליים 
וחברתיים , שדולות שונות , עסקנים ויח"צנים . כדי לדעת אילו הצבעות 
חשובות עומדות להתקיים , או אילו נושאים עומדים על סדר יומו של בית - המחוקקים 
הישראלי , די בבחינת הנוכחים במזנון . כשהוא עמוס חקלאים , אפשר לדעת 
שבקרוב יתקיים דיון על הסיוע למגזר זה , כמו למשל דיון על בקשת משרד האוצר 
להעלות את מחירי המים . כשראשיהם של ערי פיתוח מהצפון ומהדרום מסתובבים 
במשכן , אפשר להבין שבכוונתם לשכנע את חברי - הכנסת להאריך את ההקלות במס 
ליישוביהם ולהתנגד להצעות האוצר לצמצם את ההקלות לערי ולאזורי הפיתוח . 
ואילו כשחרדים מציפים את המשכן , יש להבין שמתקרב מועד ההצבעות בוועדת הכספים 
בעניין חלוקת הכספים הייחודיים למוסדות הדת המקורבים למפלגות . מראות אלו 
הפכו במשך השנים לנורמה בכנסת . ואכן , אחד הביטויים למשטר דמוקרטי הוא 
האפשרות לעשות פעולת " לובינג " בקרב המחוקקים . אך טבעי הוא שנציגי גופים 
ומוסדות ירצו לשכנע את מקבלי ההחלטות בצדקת דבריהם ופעולותיהם , וחברי - 
הכנסת , מצדם , " ירצו יאכלו , לא ירצו לא יאכלו " . ואולם פעולות ה"לובינג " 
בבית - המחוקקים טומנות בחובן גם סכנות , כאשר גופים אינטרסנטיים שוכרים 
את שירותיהם של עסקנים , כדי שישכנעו את חברי - הכנסת בזכות עמדה זו או 
אחרת . כך קרה , אגב , בשבועות האחרונים , כשרשתות שיווק שכרו איש יחסי 
ציבור , חבר מרכז מפלגת העבודה , כדי שישכנע חברי כנסת , בעיקר מסיעתו , 
להתנגד להצעת החוק שהגישה יו"ר ועדת הכלכלה , ח"ך שושנה ארבלי - אלמוזלינו . 
חברי כנסת רבים סברו כי אם תיושם הצעת החוק היא תסייע לצרכן להשוות מחירים 
בעת הקנייה , ובייחוד מחירים של מוצרים מתחרים . ואולם , נראה כי בעקבות 
פגישות עם היח"צן שינו כמה מחברי הכנסת את דעתם . כדאי לזכור שחברי הכנסת 
אינם יכולים להתעלם מחבר מרכז המפלגה , העשוי לגייס בעבורם קבוצת בוחרים , 
ושיקול זה אינו מבוטל כשהוא מבקש מהם להצביע כך או אחרת . חברי כנסת 
אחדים תמהו האם האידיאולוגיה היא שמנחה יח"צנים אלה , או שמא חשבון הבנק 
שלהם , העתיד לתפוח אם יצליחו במשימתם . נכון , אי אפשר לסגור הרמטית 
את הכנסת בפניהם , שהרי יוכלו לבצע את משימתם בארוחת צהריים עם הח"ך בקפה 
ה"בימה " , למשל . אבל קשה לקבל את ההתנפלות של בעלי האינטרסים על מקבלי 
ההחלטות וחברי הכנסת . נכון אמנם שקשה לקבוע כללים ברורים שיאפשרו ל"לוביסט " 
אחד לפעול ברווחה , ולעומת זאת יאסרו את פעילותו של עמיתו , אבל יש לעזור 
לחברי הכנסת , המוצפים בעסקנים ובאינטרסנטים . כיום נהנים חברי - הכנסת 
מסיוע של עוזרים פרלמנטריים , אבל אלה עסוקים רוב הזמן בניסוח הודעות לעיתונות . 
בוועדות השונות פועלים אמנם יועצים משפטיים , ולוועדת הכספים יש גם יועצת 
כלכלית , אך אין בכך די . יש לתת לחברי הכנסת כלים מקצועיים כדי שיוכלו 
לבחון ביסודיות עניינים המובאים להכרעתם ולגבש עמדה . וכדי שלא יצטרכו לבסס 
את שיקוליהם רק על המידע שמגישים להם בעלי האינטרסים על מגש של כסף במזנון 
הכנסת , אולי כדאי להרחיב את הסיוע המקצועי , הן המשפטי והן הכלכלי , 
הניתן להם . קשה להניח שהדבר יפתור את בעיית ה"לוביסטים " , אבל במקרה כזה , 
כשלחבר - הכנסת יהיה ידע רב יותר בנושאים השונים , הוא יוכל אולי להדוף 
את ה"לוביסטים " או לתת להם תשובה . 
