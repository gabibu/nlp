בצמרת מפלגת העבודה לא שוררת תקווה גדולה לגבי תוצאות הבחירות הבאות לכנסת . 
ההערכה הקיימת היא שמדיניות הממשלה סביב מלחמת המפרץ מעניקה יתרון אלקטורלי 
ניכר לליכוד , ואם לא יקרה דבר בלתי צפוי ב81 החודשים הקרובים , קרוב 
לוודאי שמפלגת העבודה לא תתרומם אל מעבר לספסלי האופוזיציה . עם זאת , הדבר 
לא קטע את הפעילויות במפלגה סביב המירוץ לצמרת המפלגה , ולא שם קץ לניסיונות 
אולי רציניים מבעבר להזיז מהדרך את שמעון פרס ויצחק רבין . כל זאת לקראת 
כינוסה של ועידת המפלגה , ככל הנראה בסתיו הקרוב , שתגבש את ההנהגה שתוביל 
את המפלגה לבחירות הבאות . המדובר בהתארגנות של תשעה חברי כנסת מקרב דור 
הביניים של המפלגה , המנסים בימים האחרונים , בינתיים ללא הצלחה רבה , 
להתלכד יחדיו ולהוות גורם פוליטי שישפיע על תפקודה העתידי של מפלגת העבודה . 
תשעת השרים לשעבר וחברי הכנסת שהכריזו בשנים האחרונות על רצונם להתמודד 
על הנהגת המפלגה הם משה שחל , אורה נמיר , גד יעקבי , עוזי ברעם , 
מרדכי גור , יעקב צור , בנימין בן אליעזר , דוד ליבאי ואברהם שוחט . כמה 
ניסיונות להביא קבוצת אישים זו לכינוס משותף בשנה האחרונה נכשלו . בשבוע 
שעבר בוטלה פגישה מתוכננת של הקבוצה ברגע האחרון , בגלל הסתייגותה של אורה 
נמיר משיתופו של אברהם שוחט , בשל משקעי העבר ביניהם ( נמיר גורסת כי 
שוחט היה מראשי הפעילים למניעת בחירתה למזכ"ל המפלגה ) . אך ככל הנראה 
יימצא גם לכך פתרון , והפגישה תתקיים ביום שלישי בשבוע הבא . אם תתקיים 
התכנסות זו , והחברים בקבוצה יהפכו לפורום מפלגתי קבוע , הדבר עשוי , 
ללא ספק , לסכן את מעמדם המפלגתי של שמעון פרס ויצחק רבין . עד היום 
נטען כי למפלגת העבודה אין דור ביניים . מצד אחד פעלה ההנהגה הוותיקה בראשות 
פרס ורבין , ומצד שני בלטו קבוצות הצעירים , כמו חוג הכפר הירוק בראשותם 
של חיים רמון , חגי מירום וניסים זווילי , או חוג משוב בראשותו של יוסי 
ביילין . מעבר לחשיבות המפגש של המיועדים לכתר המפלגתי , הכוונה היא להביא 
להסכמה ביניהם ולעמדה משותפת בשאלות המפלגה השונות , ובראש ובראשונה בשאלת 
ההנהגה . הקושי הגדול של התשעה הוא שאיש מביניהם אינו מאמין לעמיתו , וקשה 
לראות כיצד יגיעו להסכמה במי יתמכו להנהיג את המפלגה . ברור שמעמדו של 
משה שחל בתוך קבוצה זו חזק מזה של יתר משתתפיה . שחל יצא בשבוע שעבר בתוכנית 
מדינית יונית מפורשת , שבעיקרה הזכות למדינה פלשתינית , והוא מבקש להרחיב 
עתה את מעגל תומכיו על בסיס תוכנית זו . הוא השכיל להתחבר לשני צירים 
חשובים ביותר במפלגה , המזכ"ל לשעבר עוזי ברעם וח"ך אורה נמיר , השותפים 
מאחורי הקלעים בפעלתנות פוליטית רבה . יש לצפות שעמדתו היונית של שחל תרחיק 
ממנו כמה תומכים , אך תקרב אליו אחרים , שעד היום היו הקשרים אתם רופפים , 
כמו הקבוצה שסביב חיים רמון . אולי עתה ישכיל שחל להתנתק גם מחבל הטבור 
של פרס , ולהעז ולצאת נגדו במלים ברורות ולא להתקפל בפניו ברגע האחרון שלפני 
העימות . ההערכה היא , שללא פעילות משותפת עתה של דור הביניים , הם עלולים 
לאבד את הסיכוי לפרוץ לצמרת , ופרס יצליח לממש את כוונתו לדלג מעליהם לפני 
הבחירות ב6991 ולהגיע לדור הצעיר . תשעת חברי הכנסת משוכנעים שהם נשחקים 
במאבק הגלדיאטורים שבין פרס ורבין . הסכמה משותפת בין פרס ורבין לקראת הבחירות 
הבאות , כמו גם עימות מחודש בין השניים , עלולים להוביל את בני דור הביניים 
אל מחוץ לעמדות המפתח . אם לשפוט לפי המצב כיום , צפוי סיבוב נוסף במאבק 
החריף בין רבין לפרס . שר הביטחון לשעבר מצהיר על כך בכל הזדמנות , ואף 
פועל רבות בחודשים האחרונים בסניפי המפלגה , תוך ניצול הפופולריות והחשיפה 
שקיבל כפרשן צבאי במלחמת המפרץ . אם שיתוף הפעולה בין תשעת חברי הכנסת יעלה 
יפה , יהיה בידם לקבוע מי מהשניים פרס או רבין יוביל את מפלגת העבודה 
בבחירות הבאות . הם אולי אף יוכלו להסכים , אם כי הדבר נראה עדיין רחוק , 
על אחד מהם כמועמד שלישי מול שני היריבים הוותיקים . אין לשכוח כמובן 
את מזכ"ל ההסתדרות , ישראל קיסר , שהצהיר לא פעם כי ישמש בתפקידו שתי קדנציות 
בלבד , ובשנה האחרונה פועלים שליחיו במפלגת העבודה כדי להכין את דרכו לצמרת . 
אך קיסר לא יצטרף למירוץ אם לא יהיה ברור שפני מפלגת העבודה לניצחון מול 
הליכוד . בעת האחרונה אפשר לאתר בדבריו נסיגה מהבטחתו לשתי תקופות כהונה 
בהסתדרות . ייתכן כי לקראת מערכת הבחירות הקרובה יעדיף קיסר להישאר בחממה 
ההסתדרותית ולחזור לזירה רק לקראת 6991 , מה גם שבחודשים הקרובים יעמוד 
הנושא המדיני במוקד תשומת הלב הציבורי , ולקיסר אין הרבה מה לומר בתחום 
זה . כינוס פורום התשעה ביום שלישי הבא עשוי להיות נקודת מפתח לעתידה של 
מפלגת העבודה . קשה יהיה לצפות למהפך של ממש כבר בתקופה הקרובה או להסכמה 
משותפת על מנהיג המפלגה הבא , אך גם לתחילת ההידברות יש כוח משלה , כשהתקופה 
הקרובה תהיה מבחן לכל אחד מהמשתתפים ולמפלגת העבודה כולה . 
