דווקא משום שהמלחמה היא עניין רציני ותוצאותיה מחרידות , אנו זכאים להעמיד 
בכל רגע את צידוקיה ונימוקיה לבדיקת חירותנו המלאה למתוח ביקורת . במקום 
לנאץ זה את זה בשמות של " חסיד מינכן " נגד " תוקפן " , הבה נשתלט על 
התשוקות המאיימות לסחוף הכל , ונעסוק בדיון מכובד ללא מלות גנאי וללא שיוך 
חסר שחר של אנשים למחנות . שכן מי יכול לפקפק בכך שהיו בעבר , וגם כיום , 
סיבות רציניות להתנגדות למלחמה זו ? לסנטור קנדי או למערכת ה"ניו - יורק 
טיימס " אין מוניטין של צעירים קלי דעת , כפי שבנו או נכדו של הגנרל דה - 
גול בצרפת אינו נחשב ל"פייסן נוסח צמברליין במינכן " . שום אזרח , שום תנועה , 
איגוד מקצועי או מפלגה , המגלמים חלק מהערכים הבסיסיים של החברה שלנו , 
אינם יכולים לחמוק מהדיון , ברגע שבשם כולנו מושלכות מדי יום טונות של 
פצצות במפרץ הפרסי . כיוון ששתיקה במקרים אלו פירושה הסכמה , השמענו את 
קולנו . כל אחד בחר את בחירתו שלו בנשמתו ובמצפונו . האם דבר זה יכול למנוע 
בעדנו מלהמשיך להילחם יחד , בתוך אותו ארגון , נגד הגזענות והאנטישמיות , 
לפעול למען צרפת חדורת רוח אחווה רבה יותר ולהפיץ מעבר לגבולותינו תפישה 
מסוימת של הדמוקרטיה ? ודאי שאנו יכולים לעבוד יחד כל עוד אנו נשארים נאמנים 
בכל הנסיבות תהיה אשר תהיה בחירתנו בנושא המלחמה לדרישות העליונות של אידיאל 
זה : סירוב לנצל בדרך כלשהי אותם אירועים נגד הקהיליות הדתיות והאוכלוסיות 
המהגרות , והמשך קידום הדיאלוג הישראלי - ערבי . הוויכוח שלנו אינו מתנהל 
בשני מחנות מנוגדים , אלא במסגרת ערכים משותפים אלו . האם היתה המלחמה בלתי 
נמנעת ? האם זו מלחמה צודקת ? אם באמת הייתי משוכנע שמלחמה זו פותחת תקופה 
חדשה המבוססת על כיבוד זכויות העמים , שחרור מדינות שנכבשו או סופחו ללא 
צדק , חיסול מנגנונים צבאיים המאיימים על ביטחון שכניהם ואפילו , מדוע 
לא , העמדת כל הדיקטטורים הברברים בפני בתי - דין נוסח נירנברג , הרי ככל 
שהמלחמה מעוררת בי סלידה , הייתי מקבל אותה כרע במיעוטו . ואפילו אם הייתי 
יכול , ביתר צניעות , לקוות ליישום תוכנית זו רק במזרח - התיכון , הייתי 
מסתפק בכך . סילחו לי , איני מאמין באגדה הזו . לא זה הדבר שיצפה לנו בסוף 
המלחמה . מלכתחילה תמכתי בקיום קפדני של האמברגו שהטיל האו"ם על עיראק . 
אסור לוותר במאום לעיראק החייבת לצאת את כוויית ללא תנאי . משטר ברברי 
זה רק הבאיש את ריחו בעיני העולם , החל מרצח אוכלוסיות כורדיות בגז , דרך 
שימוש בבני - אדם כחגורות מגן אנושיות וכלה בהפצצת אזרחים בתל - אביב . 
אולם המלחמה אינה אמצעי פשוט של משטרה בין - לאומית , כיוון שאנו יודעים 
שלעולם אינה נקייה . היא חייבת תמיד להיות בבחינת מוצא אחרון . הנחת היסוד 
צריכה להיות שאין עוד מוצא פרט למלחמה . אולם אין זה המקרה שלפנינו . בתלות 
הכלכלית ההדדית והמוחלטת שבה אנו חיים , אף מדינה , ובוודאי לא מדינה מדברית 
שכבר נחנקה מבחינה פיננסית ושלחה את ידה למאגר זהב כדי לנסות לשקם את בריאותה , 
אינה יכולה לחיות עד אין קץ בבידוד מסחרי וטכנולוגי . לו אותו מאמץ המושקע 
כעת במלחמה היה מושקע בהבטחת שלמות האמברגו , הרי שבהכרח היה יעיל . אין 
כל הוכחה לכך שהתהליך הזה היה ארוך יותר מתגובות השרשרת השליליות של מלחמה 
זו שיימשכו הרבה מעבר לתום הקרבות . פינוי כוויית היה מושג ביתר אטיות , 
אבל המשבר עצמו היה אז פחות ממושך . אומרים לי שסדאם חוסיין היה במקרה 
כזה יוצא למתקפה . אולי , אבל אז היו הדברים נראים אחרת לגמרי , לו היו 
פותחים בינתיים בהסדר הבעיות האזוריות האחרות . ברור שאסטרטגיה זו לא עניינה 
את האמריקאים . בניגוד למראית העין , הביטחון האזורי לא ייצא מחוזק ממלחמה 
זו . לפני עשר שנים חימשנו מעל ומעבר את עיראק , מעוז חילוני נגד התנופה 
האיסלמית שבאה מטהרן . בה במידה יש לזכור את האסטרטגיה האמריקאית המאזנת , 
שכללה חיוכים וידידות עם השאח הפרסי . התוצאה היתה ההתפרצות הפונדמנטליסטית 
הגדולה ביותר בהיסטוריה . מי יכול לומר לנו מי ישלוט מחר בסעודיה ויחזיק 
ברשותו נשק מתוחכם כל - כך , עד כי ישראל לעולם לא תחדל לדרוש שוויון חימוש ? 
או מה יהיו כוונותיה של סוריה ? לאחר הפגנת כוח לא תצליח ארצות - הברית 
אלא להפוך את נוכחותה הצבאית המתמדת באזור לחיונית . פירוש הדבר שהיציבות 
לא תגדל עם בוא השלום , כפי שלא יתחזקו הצדק והחוק . איני רואה מה אנו יכולים 
להרוויח ממלחמה זו , פרט להחרפת השנאה , אי - ההבנה והפנאטיות . פתרון 
הסכסוך הישראלי - פלשתיני יידחה , שכן יקשה להביא עמים אלה להכרה הדדית 
זה בזכויות זה . כמו כן נראה מאגרב מוחלש תחת סכנה של נסיגה היסטורית אל 
עבר תסיסה לאומנית . רצינו לבודד את סדאם חוסיין ואנו מציעים לו את הרחוב 
הערבי . ואת התבוסה הצבאית הבלתי נמנעת הוא בהחלט עלול להפוך לניצחון פוליטי , 
בין אם ייצא ממנה חי ובין אם לאו . מדוע אפוא להתפלא לנוכח תוצאות אלו , 
כשהמעצמה העיקרית בקואליציה עשתה הכל כדי למנוע בדיקה של הפרת זכויות אחרות 
באזור ? בדחותה את תוכנית השלום הצרפתית , באותו בוז שדחתה אותה עיראק , 
סיפקה ארצות - הברית לסדאם חוסיין את הטיעון התעמולתי העיקרי שלו : " קיימות 
שתי אמות מידה " . כמובן , לא היה אפשר להסכים לזימון ועידות בין - לאומיות 
כתגמול על תוקפנות . אבל אי - אפשר לוותר על הסדר בעיה אמיתית באמתלה שדמגוג 
השתלט עליה . וגם לא עושים מלחמה צודקת עם חאפז אל - אסד בעוד הוא מחזיק 
בלבנון כבושה . מדינות אינן יוצאות למלחמה משיקולי צדק או עקרונות צרופים . 
מכל מקום , לא היה כמקרה הזה מאז סט . גוסט ( במהפכה הצרפתית ) . כאשר 
מדינות יוצאות למלחמה מרחק אלפי קילומטרים מגבולותיהן , הרי זה בגלל האינטרסים 
שלהן , אינטרסים גיאו - אסטרטגיים או כלכליים , אינטרסים של התפשטות בוטה 
או של שמירת מעמדן בעולם . פוקויאמה בישר לנו בקול גדול על " קץ ההיסטוריה " . 
הדמוקרטיה המנצחת יצאה כשידה על העליונה בכל העולם . דגם יחיד אמור היה 
להיות מעתה ואילך נחלת האנושות המפויסת : פולחן זכויות האדם וכלכלת השוק . 
" קץ ההיסטוריה " לא החזיק מעמד שנה אחת . נאיוויות פוסט - רייגנית זו 
התעלמה מהפערים ומהעדר השוויון , מהסבל והמרידות של שני - שלישים של האנושות . 
הבה לא נשתקע בנוסטלגיה כוזבת . עם זאת , דבר אינו אוסר עלינו לחשוב שהדמוקרטיה , 
הפלורליזם וזכויות האדם יוכלו לפלס לעצמם דרך גם בעולם הערבי , וכי תהליך 
זה כבר החל . הטנקים של סדאם מחצו חלום זה ב2 באוגוסט . אנחנו חיסלנו 
אותו החל מ61 בינואר במרבד פצצות . אבל שום דבר אינו סופי . משום כך המועד 
לעולם אינו מאוחר מדי לאלו הרוצים שלום . 
