צעיר בן 22 המאומץ בקיבוץ להבות הבשן שבאצבע הגליל , איים ביום חמישי בלילה 
להתאבד ולפגוע בחברים בגלל אהבה נכזבת . הצעיר תושב חיפה אומץ לפני חמש שנים 
ע"י משפחה בקיבוץ ומועמד עתה לחברות במקום . ביום חמישי בערב הודיעה לו 
חברתו , תושבת הקיבוץ , כי החליטה סופית להיפרד ממנו . הצעיר שהחזיק ברשותו 
רובה אם - 61 השייך לקיבוץ הסתובב בין המבנים תוך ירי באוויר ואיים בהתאבדות . 
ניסיון של רב"ש הקיבוץ , מאיר שמיל , לפרוק אותו מנשקו לא הועיל , והחייל 
איים לירות בעצמו , אם יתקרבו אליו . למקום הגיעו כוחות משטרה בפיקוד סנ"ץ 
משה כהן , מפקד משטרת קרית שמונה . כהן החל לנהל משא ומתן עם הצעיר , 
אשר איים לפגוע גם בשוטרים הרבים שהחלו מקיפים את גדר הקיבוץ . בהמשך התעניין 
הקצין בעברו של הצעיר , וכשהתברר לו שהוא בוגר חטיבת גולני , שוחחו השניים 
על החטיבה וכך החל הבחור להתרכך . במשך המו"ם נדרשו חברי הקיבוץ להסתגר בדירותיהם 
ולנעול את הדלתות . במקום נכח מפקד מרחב הגליל , תנ"ץ רמי רהב . עם אור 
ראשון , לאחר שבע שעות מו"ם , התרצה הצעיר להניח את נשקו ולהסגיר עצמו . 
