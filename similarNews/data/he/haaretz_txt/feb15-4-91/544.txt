כל פעם שאני בחדר האטום , חבוש מסכת גז וסופר בדאגה מסוימת את השניות עד 
שנשמע פיצוץ הסקאד , חולפת בראשי שאלה חדורת חימה ומרירות : מדוע ? מה 
עשינו לו בעצם ? כשאני רואה את הילדים נסחבים עם ערכות מגן לבתי הספר , 
שספק מוגנים וספק לא , בטוחני שגם ההורים , תחת רושם האיומים שיופעל נשק 
כימי , תוהים חסרי מנוחה במקומות עבודתם : מה עשו לו ילדינו ? מה להם 
ולמלחמה שלו עם כוויית וסעודיה ? כשהולך ונחשף איזו מכונה אדירה הכין סדאם 
להשמדתה של ישראל , וכשאתה שומע את איומיו " לשרוף חצי ממדינת ישראל " , 
אתה מתקשה לקלוט : מדוע ? האם סיכנו את קיומו ואין לנו אפילו גבול משותף 
עמו ? הרי אנחנו אפילו לא צד עקיף במלחמה המטורפת שהסתבך בה עם אחיו הערבים . 
וכשהאמריקאים התערבו בה , על פי בקשת מדינות ערב , הרחיקו אותנו כאילו 
היינו מצורעים . אפילו להגן על עצמנו הם לא מרשים לנו . אז מדוע הוא מאיים 
עלינו במוראות אושוויץ בתל אביב ? אחר כך , כשראינו את ההפגנות ההמוניות 
במדינות ערב , בכללן גם בכאלו המשתתפות עם ארה"ב במתקפה על עיראק , קיבלנו 
את התשובה : הריגת ישראלים מזכה את סדאם בפופולריות אצל העמים הערבים , 
כי שונאים אותנו ורוצים אותנו מתים . הסקאדים לא יצילו את סדאם מגורלו , 
אך התגובה הנלהבת של ההמונים הערבים באשר הם לירי הזה עלינו ואנו מדברים 
על מראה עיניים חושפת עד כמה עמוקה השנאה כלפינו בעולם הערבי , עד כמה 
מושרשת השאיפה לעקור אותנו מהאיזור . האמריקאים , ביחד עם הערבים , נלחמים 
בעיראק בלעדינו , אך אנחנו , יחד אתם , במוקד ההפגנות . חיילים סורים 
ומרוקאים המוצבים בסעודיה פרצו בצהלות שמחה כששמעו ששוב נפלו סקאדים על תל - 
אביב . עוד מעט יידרשו לשחוט את אחיהם בעיראק , אך על נפגעינו ובתינו ההרוסים 
הם צהלו . השנאה שבקעה מההפגנות בירדן ובייחוד מהשטחים , והרי הם בפתח ביתנו , 
היתה מראה מדכא במיוחד . מנהיגות הפלשתינאים , ובראשה ערפאת , פעלה רבות 
בשבועות האחרונים אצל סדאם כדי שזה ינחית מכה אנושה על ישראל . על הריקודים 
על הגגות כבר נכתב הרבה , ובמו אוזנינו שמענו את מה שהפך המנון עממי בשטחים : 
" יא סדאם , יא חביב , אודרוב אודרוב תל אביב " , כשבגרסה היותר פופולרית 
הם שרים : יא עיראק , יא קאווי אודרוב אודרוב קימאווי " ( יא עיראק , 
החזקה , זרקי , זרקי את הכימי ) . ואחר כך באו הראיונות עם צעירים בשטחים 
שאמרו למצלמות כי הם רוצים בחיסול ישראל . אלה האנשים עם הרצח הזה בעיניים 
שרבים מאתנו שואפים ומאמינים שאפשר לחיות עמם בדו - קיום בשלום ? הכל מדברים 
שאחרי המלחמה זה יהיה מזרח תיכון שונה , עם סדרים חדשים וכיו"ב . אולי 
כן , אולי לא . נחיה ונראה איך תיגמר המלחמה האם בחיסול משטר סדאם או 
בהסדר מדיני . אך במה שנוגע לישראל , יש מקום לחשש שזו באמת תהיה ישראל 
שונה . אין אנו יודעים עוד אם יש לסדאם כיסוי ל"הפתעות " שהוא חוזה לנו . 
אך הטילים , השנאה האדירה לישראל שנתגלתה כלבה מבעבעת בקרב רבים מהעמים 
הערביים , והמשאלה לחיסולה , יהיו לרבים מאתנו טראומה בלתי נשכחת . היא 
מושכת את השטיח מתחת רגליו של אותו חלק גדול מהעם שהאמין בתום לב בעוול שאנו 
עושים לפלשתינאים . היא מערערת את האמונה שהערבים מכירים בקיומנו וכל רצונם 
בדו - קיום ורק אנו מכשילי השלום . מכיוון שהמראות שהתגלו בעקבות משבר המפרץ 
זיעזעו רבים מאתנו לגבי הנכונות להשלמה עם ישראל , יש סבירות שישראל שאחרי 
המלחמה תהיה יותר חשדנית , יותר נוקשה , יותר קיצונית ויותר ימנית . אומרים 
שכאשר הכל ייגמר , תסיר ארצות הברית את כפפותיה ותכפה עלינו הסדר עם הפלשתינאים . 
אך הדברים אינם כה פשוטים . איש אינו יכול לדעת איך יתנקז זעם העמים הערביים 
נגד מנהיגיהם על ששיתפו פעולה עם ארה"ב ; אילו משטרים יפלו ויקומו על בסיס 
השנאה לאמריקאים ולישראל . ישראל שאחרי המלחמה תהיה מדינה שבעיות ביטחונה 
יעמדו מחדש בראש מעייניה . היא תשאף לחמש את עצמה ולהיערך צבאית לקידום 
המגמות שהתגלו במלחמה זו בעולם הערבי , לפני שתחפש תוכניות או תיענה להסדרי 
שלום רופפים . ואיני בטוח שישראל לא תמצא אוזן קשבת בקונגרס ובדעת הקהל 
האמריקאית לשינוי סדרי העדיפויות . יש אף מקום להעריך שאם יצחק שמיר יקדים 
את הבחירות לספטמבר הקרוב , כשהעבודה ותנועות השלום על הקרשים , הוא עשוי 
לגרוף ניצחון מוחץ . כי בני דור השואה היושבים במסכות גז בחדרים אטומים , 
34 שנה לאחר כינון המדינה , לא במהרה ישכחו את המוות שהשתדלה עיראק לזרוע 
בארץ , ואת " הרצח בעיניים " אצל ההמונים הערביים . טראומה זו מחזירה 
אותנו למרבה הצער שנים לאחור , לתהום שנאה עמוק שלא יהיה קל לגשר עליה . 
