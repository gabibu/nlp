הניצחון על מרבית הצבא העיראקי מעניק לארה"ב הזדמנות אך לא מבטיח הצלחה 
להשיג את ארבעת היעדים העיקריים ב"סדר עולמי חדש " של הנשיא בוש . הרבה 
יהיה תלוי בכך , האם הנשיא ינהג במערכה המדינית , הנפתחת עתה , באותה 
נחישות והחלטיות שגילה במלחמה . אך להשגת היעדים בארבעת המרכיבים העיקריים 
של " הסדר החדש " תזדקק ארה"ב לשיתוף פעולה הדוק יותר מצד חלק משותפי הקואליציה 
וגם מצד גורמים שמחוצה לה . הצלחה בכל אחד מארבעת התחומים תלויה , במידה 
רבה , בהצלחה בשלושת התחומים האחרים : לא ייתכן ביטחון אזורי בלי הסכמת 
בריה"ם ; למרות היחלשותה ובעיותיה הפנימיות הקשות , מסוגלת בריה"ם להפריע 
לתוכניות האמריקאיות , אם לא להכשיל אותן . הסובייטים יידרשו בוודאי , 
בתמורה , את שיתופם בעשיית ההסדרים ; אך עלות כוחם של הנצים במוסקווה 
מצננת מאוד את נכונותה של ואשינגטון להסכים להעמקת דריסת רגל הסובייטית במזרח 
התיכון . ככל שמתחזק מעמדם של הגנראלים בקביעת מדיניות החוץ הסובייטית , 
גובר האופי התחרותי של היחסים בין שתי המעצמות גם ובמיוחד בזירה המזרח 
תיכונית . גם הגבלת מירוץ החימוש במזרח התיכון מותנית בשיתוף פעולה בין המעצמות 
הן כספקיות העיקריות של הנשק והן כמי שיכולות להשפיע על מדינות אחרות , 
בעלות תעשייה צבאית מתקדמת , לשתף פעולה בצמצום המירוץ . את נושא הסיוע 
לפיתוחו הכלכלי של המזרח התיכון לא ניתן להפריד משני מכלולים קשים ומסובכים : 
השינויים החברתיים במדינות ערב ובעיקר בארצות הנפט העשירות ; וחלוקה שוויונית 
יותר של עושר הנפט הערבי הן בתוך המדינות המפיקות והן בינן למדינות שלא 
התברכו במקורות נפט משלהן . התקדמות לקראת הסדר הסכסוך הישראלי - ערבי מותנית 
גם אם שני הצדדים יגלו יותר גמישות מבעבר בהישגים בשלושת התחומים האחרים : 
פיתוח כלכלי , בלימת מירוץ החימוש , והנהגת סידורי ביטחון אזוריים שארה"ב 
תהיה בהם שותפה פעילה . 
