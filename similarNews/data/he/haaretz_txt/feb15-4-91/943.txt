גולדה , מי יגול עפר מעינייך , ממש כמוך ישובים עכשיו רבים וטובים , משלבים 
בזחיחות ידיהם על החזה , נשענים לאחור , מסכלים רגל ימין על רגל שמאל וממתינים . 
מה בוער ? עתותינו בידינו , שיילכו הפלשתינאים לסוף התור . פראי - האדם 
הללו חתכו את ורידיהם במו סכלותם . לא בעיה שלנו . נשאר רק להביט במחנה 
היוני בעיניים מרחמות ולומר " אמרנו לכם " . נהדר . הפלשתינאים נדחקו לשולי 
סדר היום הבין - לאומי , סוריה תחילה , הפלשתינאים מתי - שהוא . תפיסת 
העולם הפסיווית הזאת נרקחה במטבחה של גולדה הזכורה לרע . בדיוק הצדקנות 
הזו , המתמוגגת מטעויות האויב , נעצה אותנו אל בין צלעות הפלשתינאים ותחבה 
אותם לתוך גרוננו , לא לבלוע ולא להקיא . אבל , גם המלחמה ברודן העיראקי 
לא שינתה את הכלל היסודי המלווה את הסכסוך הישראלי - פלשתיני מאז 7691 ; 
הטעויות שלהם הן הבעיה שלנו . ההיסטוריה גובה מחיר לא רק ממי שביצע את השגיאה 
אלא גם מתאומו הסיאמי . ולכן , כאשר הפלשתינאים טועים , עדיין יש לנו 
עניין להביא לידי קץ את הלפיתה ההדדית שאנחנו אחוזים בה . מטעמים אנוכיים 
יש לישראל עניין מובהק לחפש וביוזמתה את הפלשתינאים . אין כל סיבה להמשיך 
ולשלם את מחיר האינתיפאדה , וכן מחיר מדיני וכלכלי , ולהמשיך לשלוט בפלשתינאים , 
רק משום שהם טועים . איפה כתוב ששגיאותיו של אש"ף צריכות להכתיב את התנהגותנו 
ולדון אותנו לשלטון נצח על מחנות הפליטים בבלאטה , שאטי ונוסיירת ? התפיסה 
לפיה צריך להידבר עם הפלשתינאים רק כפרס על התנהגות טובה ולא משום שאנחנו 
זקוקים להידברות הזאת היא גולדאית במפגיע . נקודת המבט הזאת מניחה , במשתמע , 
שלנו אין עניין רב בהסתלקות מלב גנין ורק לפלשתינאים יש עניין בסיום הכיבוש . 
ובכן , ההידברות עם המנהיגות הפלשתינית איננה פרס שאנחנו ניתן להם ברוב 
חסדינו אלא תביעה ציונית . לא להם אנחנו עושים טובה , ולכן אין טעם בציפייה 
פסיבית לטלפון שיגיע או לא . בבוקר שאחרי הניצחון על הרודנות העיראקית יתבעו 
כל חברי הקואליציה המנצחת את חלקם בסדר החדש באזור . חברות הקואליציה הערביות 
יבקשו ליישב את השאלה הפלשתינית לאו דווקא משום שגורל הילדים בגיבאליה מדיר 
שינה מעיניהם . המשטרים הערביים והאליטות מחויבים לשאלה הפלשתינית , משום 
שעבור בני עמם העניין הפלשתיני הוא מצפונה של האומה הערבית . ההמון הערבי 
אינו מותיר לסדאם , חסן , פהד ואסד כל ברירה . הקרע בין המשטרים הללו לבין 
אש"ף איננו עובדה נצחית . לא רק אש"ף צריך את הפיוס עם המשטרים במדינות 
ערב . המשטרים הערביים זקוקים להציג את הפיוס עם הפלשתינאים לעיני ההמונים . 
העולם הערבי מנוסה בהתפייסויות שאחרי קטטות , והוא מיומן בנשיקות על הלחי 
אחרי החלפת מהלומות . האליטות במדינות ערב שתמכו בארה"ב לא יוכלו להתחמק 
מהתמודדות עם הזעזועים הצפויים בעולם הערבי עקב השפלת מדינה ערבית בידי הציוויליזציה 
המערבית ; מתן סעד לעניין כל כך רגיש עבור האומה הערבית , כמו השאלה הפלשתינית , 
יהיה חלק ממאמצי התמודדות והבלימה של זעזועים אלה . המשטרים הערביים יביאו 
אל " הסדר החדש " המזרח - תיכוני את אש"ף . אש"ף המוחלש וערפאת ספוג השגיאות 
יגיעו אמנם לתהליך המדיני על הקביים הערביים אבל הם יגיעו . מצרים , שכבר 
אמרה זאת בפומבי , מבינה מה שמסרבים ישראלים רבים מדי להבין : אש"ף שואב 
את הלגיטימיות שלו רק מן הפלשתינאים ולא ממחנה השלום הישראלי או ממחלקת המדינה . 
כל עוד רואים הפליטים בחאן - יונס בערפאת את נציגם לא ישתנה מעמדו של אש"ף , 
גם אם ייצאו נגדו ביבי נתניהו ומחנה השלום הישראלי כולו , מלוא חרון אפם . 
לישראל המבקשת את יישוב העניין הפלשתיני כחלק מהסדר אזורי מקיף יש עניין 
חיוני לחפש בן - שיח פלשתיני הנהנה מסמכות . אפשר להצטער על כך , אבל שום 
אובדן עשתונות פוליטי לא ישנה את העובדה שאש"ף עדיין נהנה מאהדה בקרב שולחיו . 
משחקי ברוגז או התעלמות מכוונת בגין שגיאות אש"ף אין בהם תועלת . העיקרון 
של שכר ועונש , מסתבר פעם נוספת , איננו העיקרון היחיד המנחה בחיים הבין - 
לאומיים . השאלה " אש"ף כן או לא " איננה השאלה החשובה . השאלה גם איננה 
האם תמתין הבעיה הפלשתינית לתורה עד שייושבו כל שאר בעיות האזור . היא לא 
תמתין כי המשטרים הערביים לא ירשו זאת לעצמם , וארה"ב מודעת לכך . השאלה 
האמיתית היא : איזה אש"ף ? מי יכתיב את מדיניותו , ומי ימלא בו תפקידי 
מפתח ? צריך לקוות ויש לכך סיכוי שמאחורי ערפאת , סמל מאבקה שלא יוחלף 
על ידם , תתגבש הנהגה חדשה . לישראל , ועוד לפני כן למחנה השלום , יש 
עניין לחפש ולעודד את מי שיהיה מוכן לאחוז בפועל בהגה הפלשתיני . ייתכן 
שמדיניותו של אש"ף תגובש בעתיד הקרוב בסדנה חדשה , שבה יפעלו אנשים בתוניס , 
שהיו עד היום בדרג השני ובדרג השלישי , ואלה עשויים לשתף פעולה עם הנהגה 
פרגמטית בשטחים . הפוטנציאל קיים . הוא קיים בתוניס ובבתי הסוהר בישראל 
ובשטחים . ההנהגה העתידית הזו תוכל להחזיר את אש"ף לפסים מדיניים רציונליים , 
שיאפשרו הידברות עם ישראל , עם העולם הערבי ועם חברות בקואליציה המערביות . 
