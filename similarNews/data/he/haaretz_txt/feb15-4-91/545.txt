נדמה כי הנשיא גורבצוב איחר את הרכבת : יוזמת השלום שלו פיגרה אחרי המציאות 
במפרץ . ספק אם יש עוד תחליף לגירושה של עיראק מכוויית בבושת פנים . מה 
שאפשר היה להשיג לפני 51 בינואר , בטרם השתלחו חילות האוויר של ארה"ב ובריטניה 
בעיראק , והחריבו בה למעשה את עיקר התשתית וחלק ניכר של מבנה - העל , כבר 
אינו ניתן להצלה . עתה נראה , כי מה שנקרא בעגת הרחוב " הכבוד " עומד 
להתחלק מבין אצבעותיהם של סדאם חוסיין וחבר אוהדיו ומסייעיו . השאלה היחידה 
שנותרה היא , האם לשם הגירוש תידרש הפעלתם המלאה של גיסות היבשה של הקואליציה , 
או שיוזמת גורבצוב תספיק כדי לסיים את המלאכה שסופה נצפה בסבירות גבוהה 
כבר מראשיתה ? אך בינתיים מוסיפה תעשיית החרדות הישראלית לפעול במלוא הקצב . 
גורמים שרשמיותם לא מוטלת בספק , הגם שהם מתכסים באלמוניות , מגבירים 
את זרם האזהרות מפני מתקפה כימית עיראקית על ישראל : זו תאותת שהחלו פרפורי 
הגסיסה של סדאם חוסיין ומשטרו . ויש מי שמזהיר אותנו כאילו ברגע האחרון 
מפני מחיצת עיראק : אם זו תימחץ , תעמוד ישראל מול סכנה נוראה של חזית 
מזרחית , אשר לדבריו של אורי אבנרי " מהלכת עלינו אימים בדמיוננו " , והמהווה , 
שוב על - פיו ( " הארץ " , 2 . 02 ) , " מרשם למלחמה הבאה שבה יהיה 
בידי המחנה המאוחד של איראן , עיראק , סוריה וירדן , כל הנשק שסדאם לא 
הספיק לפתחו " . ובכן , למדנו בשנה שנתיים האחרונות שאת המלים " בלתי מתקבל 
על הדעת " או " בלתי אפשרי " מן הראוי למחוק מן הלקסיקון הפוליטי . ועל 
כן מותר להצמיד סימן שאלה גם לתחזיות מן הסוג הזה : כך , למשל , התקפה 
כימית לא בהכרח הולמת את דרכיו של משטר שמציאות הימים האחרונים מוכיחה , 
כי הוא שואף בכל מאודו להיחלץ מהריסות המפולת שהוא הביא על עצמו . ואשר 
לחזית המזרחית האימתנית : דרוש דמיון פרוע כדי להבחין דרך ערפל העתיד באותה 
חזית מזרחית המורכבת מארצות אויבות בנפש . לחלופין , דרוש דמיון מפותח 
לא פחות כדי להאמין שארה"ב תעצור את מכונת המלחמה שלה לבקשתה של ישראל , 
כיוון שזו חרדה מפני הסכנות שהחזית המזרחית צופנת עבורה . ככל שיקשה הדבר , 
עלינו לוותר לפחות לפי שעה על השקפת עולם ישראל - צנטרית המשמשת אותנו בזמנים 
כתיקונם . מה שמעניין בימים אלה את העולם , ושבתיווכו נכפה גם עלינו , 
הוא המפרץ . ולא כל - כך המשך הלחימה בשטחו , כמו מה שיקום על הריסותיו , 
וביתר דיוק על הריסותיה של עיראק . והדבר אמור בראש ובראשונה לגבי ארצות 
הברית : קודם לסדר האזורי שהיא מבקשת לכונן שם יבוא כינון סדר חדש בעיראק 
מדינה שנשללה ממנה המנהיגות הסמכותית שבכמותה הורגלה , ואשר המלחמה שיזם 
סדאם חוסיין הדפה אותה אחורנית בעשור , אם לא יותר . לא תקל על כינונו 
של סדר אזורי חדש העובדה שרבים ותקיפים הם בעלי האינטרסים המבקשים לעצב אותו . 
ויש באזור קטעים חשובים פחות וחשובים יותר : הסכסוך הישראלי - ערבי , 
לרבות הפלשתינאים , מעולם לא עורר את אותה מידת מעורבות בין - לאומית שיצר 
סיפוח כוויית על - ידי עיראק והאיום המובלע על השלטון בסעודיה . ההסבר פשוט : 
המפרץ אינו רק סק של יותר ממחצית צריכת הנפט העולמית , הוא גם שוק השווה 
מאות מיליארדי דולרים לשנה עבור יצרני הנשק הראשיים ( אמריקאים , סובייטים , 
בריטים וצרפתים ) , ועבור ספקי סחורות לשימוש אזרחי לפיתוח וצריכה שוטפת . 
מעורבות פוליטית בכינון " הסדר החדש " גוררת אחריה מעורבות כלכלית ולהיפך : 
מי יתפלא אפוא על מספרן , מעמדן , ועוצמתן של הארצות הנוטלות והמבקשות 
ליטול חלק בעיצוב המציאות הבתר - מלחמתית במפרץ . ומי יתפלא , שהמקח וממכר 
ביניהם לא יהיה שליו ולא יתנהל מחר . על רקע האמור נדמה היה שבוויכוח הפומבי 
המתנהל בין ראש הממשלה לשר החוץ סביב עיתויה של יוזמה פוליטית ישראלית , 
הצדק הוא עם ראש הממשלה . אלא שבפועל זה ויכוח למראית עין בלבד : המתדיינים 
עומדים באותו צד של המתרס בכל הנוגע לחלוקת ארץ ישראל . והרי זה העניין 
היחיד שלגביו משיקות המדיניות הישראלית ומדיניותן של יתר הארצות , וארצות 
הברית בכלל זה . דקויות נוסח " נגד ערפאת , בעד בייקר " לא נועדו אלא 
להחניף למזכיר המדינה האמריקאי , לקראת ביקורו של שר החוץ לוי אצל עמיתו . 
למרבה המזל , טפלויותיה של הפוליטיקה הישראלית אינן מפריעות לפי שעה לניהול 
עסקים תקין : העולם עסוק מדי בנושאים חשובים כגון מה יהיה בתום מלחמת המפרץ . 
