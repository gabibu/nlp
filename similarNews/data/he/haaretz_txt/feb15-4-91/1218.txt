ניסיונותיו החוזרים ונשנים של גורבצוב להציל את סדאם חוסיין מהמתקפה היבשתית 
ומתוצאותיה , מסמנים את התמורה המתרחשת , גם במזרח התיכון , ביחסי ארה"ב 
ובריה"ם כתוצאה מעליית כוחם של השמרנים במוסקווה . משיתוף פעולה בהעברת 
החלטות מועצת הביטחון נגד עיראק אחרי כיבוש כוויית , עברו הסובייטים בהדרגה 
לשיתוף פעולה עם סדאם בסילוף פירוש החלטות האו"ם , והגיעו עד לאיומים מרומזים 
אם ימשיכו האמריקאים את התקפותיהם על עיראק . מאחורי תמרוניה של מוסקווה 
בנושא המפרץ הפרסי מאז 2 באוגוסט אשתקד , אפשר להבחין בשלושה גורמים עיקריים . 
ראשית , לממסד הצבאי - התעשייתי הסובייטי יש אינטרס חיוני בנעשה במזרח 
התיכון : יצוא הנשק , רובו למדינות ערב , הוא מקור עיקרי של הכנסות מטבע 
החוץ הסובייטיות . שנית , מאמציו של גורבצוב להלך על החבל הדק שבין מורת 
רוחם של הגנרלים ממהלומות הקואליציה בעיראק לבין החשש שמא תקלקל הסתייגות 
גדולה מדי מהקואליציה את סיכוייה של בריה"ם לקבל סיוע מהמערב . שלישית , 
רצונה של מוסקווה להבטיח את המשך השפעתה במזרח התיכון בתום המלחמה במפרץ . 
קשה להפריז בחשיבותה של עיראק במערכת האינטרסים השמרניים והצבאיים הסובייטיים 
במזרח התיכון . בחמש השנים 48918891 ( התקופה האחרונה שלגביה פורסמו מספרים 
מוסמכים ) מכרה בריה"ם לעיראק ציוד צבאי ב4 . 51 מיליארד דולר , כמחצית 
מכלל מכירות נשק סובייטיות לכל ארצות ערב ( יש להניח שעם תנופת ההצטיידות 
אחרי מלחמת איראן - עיראק לא פחתו ההזמנות העיראקיות ) . עיראק היתה השוק 
הגדול ביותר של הנשק הסובייטי , ולכן גם שדה הניסויים הגדול ביותר של הנשק 
ושל דוקטרינות הלחימה הסובייטיות מול נשק ודוקטרינות מערביים . גנרלים סובייטים 
הזדרזו להדגיש שרוב הנשק שבידי עיראק הוא מיושן בדור שלם לעומת הנשק שבידי 
צבא בריה"ם . אך שר ההגנה , המרשל דימיטרי יאזוב , הודה בסוף השבוע שהנשק 
הסובייטי נכשל בעיראק , בייחוד בתחום ההגנה האנטי - אווירית , וזה יחייב 
את בריה"ם לבחון מחדש את כל מערכת ההגנה האנטי - אווירית שלה . דברים כאלה 
לא רק שמדאיגים את האחראים לביטחון בריה"ם , הם גם לא מוסיפים לקוחות ליצוא 
הנשק הסובייטי ( שיחד עם יצוא הנפט מהווה את המקור היחידי כמעט של הכנסות 
המטבע הקשה של בריה"ם ) . הפגנת עליונות הנשק ותורות הלחימה האמריקאיים 
בוודאי שלא ריככה את הביקורת המחריפה של השמרנים והגנרלים על הצטרפות בריה"ם 
למערב בקבלת החלטות מועצת הביטחון נגד עיראק . באופן פורמלי המטרה לביקורת 
הוא שר החוץ לשעבר , אדוארד שוורדנדזה , אך למעשה מכוונים החצים גם נגד 
גורבצוב ועוזריו . " סובייטסקייה רוסיה " , שופר השמרנים במפלגה , התלונן 
כי " הצטרפות מוסקווה להחלטת האו"ם נגד עיראק שמה קץ לקיומה של בריה"ם כמעצמת - 
על " . במסיבת עיתונאים יוצאת דופן שכינס הדירקטור המפלגתי של הכוחות הסובייטיים , 
גינו הגנרלים הפוליטיים את הפצצות ארה"ב על עיראק וגילו רגישות גדולה לסבל 
קורבנות התוקפנות האמריקאית . הגנרל אלכסנדר אובציניקוב , סגן מפקד המנהל 
הפוליטי של הכוחות המזוינים , השווה את סבל האזרחים העיראקים לסבל החיילים 
הסובייטים המשרתים בארצות הבלטיות . " הפצצת אזרחים שלווים שנשארו בלי 
מזון וקורת גג היא דבר רע ממש כמו שממשלת ליטא מותירה את חיילינו בלי בית , 
בלי אוכל , בלי גני - ילדים ובתי - ספר " , אמר אובצניקוב . עמיתו , 
הגנרל ולדימיר לובוב , מפקדה האחרון של ברית וארשה , הזהיר שהפעולות האמריקאיות 
בעיראק " מהוות איום על שטח סובייטי באזור טרנס - קווקז " . פרשן " סובייטסקיה 
רוסיה " הגדיר את המערכה הצבאית נגד עיראק כ"מלחמה קולוניאלית טיפוסית " . 
העיתון פירסם גם מאמר פרו - עיראקי של גנרל סובייטי שליווה את שר החוץ , 
טארק עזיז , ממוסקווה לטהרן . הגנרל שיבח את " מאבקו האמיץ של סדאם חוסיין 
נגד הציונות ונגד האימפריאליזם " , והשווה את בגדד ללניגרד הנצורה בידי צבאות 
היטלר . הממסד הצבאי - תעשייתי הסובייטי אינו מקור הלחץ היחיד שדורש שינוי 
מדיניות מוסקווה כלפי עיראק וכלפי המזרח התיכון בכלל . השמרנים במפלגה ( 
שעליהם נמנה גם סגן שר החוץ פרימקוב ) והערביסטים בשירות החוץ , התייצבו 
לצד עיראק , הן משום שראו בה בסיס חשוב של השפעה סובייטית באזור והן משום 
שמפלת בעלת - בריתה לשעבר של מוסקווה נראה כמקל טוב להלום בשוורדנדזה ובאנשיו 
ש"איבדו " לא רק את מזרח - אירופה אלא גם את המזרח התיכון . לא היה זה 
מקרה שבהפגנה הגדולה שאירגנו ראשי הצבא והשמרנים במוסקווה , נישאו תמונות 
סדאם חוסיין וסיסמאות אנטי - אמריקאיות ואנטי - ישראליות כבימים שלפני הפרסטרויקה . 
גם משקלן הגובר של הרפובליקות המוסלמיות של בריה"ם משפיע על התמורות בעמדת 
בריה"ם כלפי עיראק וכלפי הערבים . אולי בפעם הראשונה קיבלו הפרלמנטים של 
אזרבייזאן ואוזבקיסטן החלטות המסתייגות למעשה ממדינות או"ם והקואליציה במפרץ , 
ודרשנים מוסלמים בקזחסטן ובמקומות אחרים יצאו בקריאות תמיכה בעיראק . לדברים 
יש משקל נוסף , משום שרוב הרפובליקות המוסלמיות נחשבות לנאמנות עדיין לאחדותה 
ולשלמותה של בריה"ם , ולכן יש להן אוזן קשבת בקרב השמרנים וראשי הצבא . 
למצב זה יש שתי השלכות משמעותיות : ראשית , נוצרה שותפות אינטרסים בין 
ראשי הצבא , השמרנים במפלגה ובממסד הממשלתי והרפובליקות המוסלמיות , להחזיר 
את מדיניות החוץ הסובייטית לקו פרו - ערבי ברור . שנית , וכתוצאה מכך , 
מוסקווה מבקשת שוב להציג תדמית של פטרון האינטרסים המוסלמיים בזירה הבין - 
לאומית . פירוש הדברים , סבירות גבוהה של חידוש העימות בין ארה"ב לבריה"ם 
במזרח - התיכון , וכל תכנון אמריקאי או ישראלי חייב להביא זאת בחשבון . 
