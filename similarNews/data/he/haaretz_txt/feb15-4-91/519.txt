איני מודאג במיוחד מצורתו הסופית של מגדל בבל שלנו . אבל אם יפול ויתנפץ 
לרסיסים , לא הייתי רוצה שהללו יפלו על ילדינו ויהרגו אותנו . הם אינם 
אחראים לפשעי סטלין או לשחיתות בתקופת ברזנייב או למשגים של גורבצוב , שכעת 
נמנים ומונחים בזה אחר זה על מאזני ההיסטוריה . האם הם מכריעים את כף ניצחונה 
הלא - מוטל - בספק את הפרסטרויקה ? אם הרפובליקות היחידות של ברית המועצות 
ייצרו נשק משלהן , אם יהיו בבעלותן פצצות אטום משלהן ותחמושת משלהן והן 
ישנאו זו את זו , אזי מצפה לנו מאחורי הכותל הגיהנום של הירונימוס בוש . 
בבית אירופי משותף ללא גבולות ובעל מטבע משותף ייתקע במאה הבאה מגדל בבל 
המתמוטט שלנו כמו עצם בגרונה של אירופה . פתרון הבעיה אינו נעוץ בהקמת ביצורי 
גבול חדשים , אלא בשילוב הדרגתי של הרפובליקות הסובייטיות באירופה המשותפת . 
ואם רפובליקות מסוימות חשות עצמן ערוכות ומוכנות לשילוב כזה מוקדם יותר 
מאחרות , אזי אין למנוע מהן את האפשרות הזו בכוח ברוטלי . עדיף שכנה ידידותית 
כמו פינלנד , למשל , מאשר רפובליקה הנחושה בדעתה לברוח והמלאה שנאה כלפי 
מי שאינם מרשים לה לעזוב . אסור לשכוח שלשנאה זו יש שורשים היסטוריים משלה . 
היא מבוססת על בריתו של סטלין עם היטלר ועל המאסרים ההמוניים ששילחו ליטאים , 
לטווים ואסטונים למחנות בסיביר . אך כלום שנאה זו אינה מכוונת רק נגד המשטר 
האימפריאליסטי ולא כלפי הרוסים כולם ? רופא הילדים המפורסם דולצקי , שנאסר 
כאשר היה סטודנט , שימש בזמנו מיילד של אשה ליטאית בשיירה של אסירים . 
שנים לאחר מכן הוא בא לליטא כדי לבדוק עבודת דוקטורט . אז גילה שהדוקטורנטית 
שלו היתה אותה תינוקת שיילד . האם יכולים השניים לשנוא זה את זו ? ידידי 
הדמוקרטים בפרלמנט הסובייטי ואני בכללם שנואים על השוביניסטים הפתולוגיים , 
על האנטישמים , על הגורמים המיליטריסטיים הפועלים להעצמת האימפריה שעליהם 
דיבר שוורדנדזה בנאום הפרידה שלו . הם האויבים האמיתיים של הפרסטרויקה והגלסנוסט . 
ב8691 חצו הטנקים שלנו לא רק את גבול צכוסלובקיה , הם חצו גם את גבול המוסר . 
שלחנו לא רק את סחרוב לגלות בגורקי ; שלחנו את כל המצפון שלנו לגלות . 
לא מכבר גינינו רשמית את פלישתנו לצכוסלובקיה . איך אנו יכולים היום לבצע 
פלגיאט מחודש לסכמה נושנה זו על - ידי אותן פעולות עלובות של " מצילי האומה " 
החדשים כפי שהם מכונים ההוסאקים והבילאקים הליטאים ( שגורבצוב עצמו אינו 
יודע את שמותיהם כפי שאמר לנו ) ? למזרח אירופה יש כיום קלסתר וצורה חדשים . 
גורבצוב הפך לסמל השינוי . הוא איפשר לוואצלב האוול ליהפך לנשיא , ולסכנת 
המלחמה הגרעינית בין ארצות הברית וברית המועצות להיעלם . בין אם הרפובליקות 
הבלטיות יעזבו את מסגרת הברית בין אם לאו , הן יישארו שכנותינו . ואני 
מקווה שיהיו שכנות טובות . איך נוכל אנו להמשיך להביט בעיניהם של האנשים 
שם ? מדוע לחזק עוד יותר את העוינות שנוצרה בעבר הסטליניסטי , שממשיכה 
ותמשיך לפעול את פעולתה היום ומחר ? אין אנו יכולים להילחם בעד שלום בעולם 
כולו ובו בזמן להציל את ברית המועצות על - ידי הריגת אזרחיה . בפתרון כוזב 
זה של הבעיה מעורבים יחד זוהמה ודם . אמיתות למחצה , תחבולות , הן החולשות 
כעת ברמה . אין שום סימן לחרטה או לגינוי . כאן התחיל דבר - מה הגרוע בהרבה 
מפירוקה הטריטוריאלי של ברית המועצות ההתפרקות המוסרית . אומרים שהפוליטיקה 
היא אמנות האפשרי . אבל הצורה העליונה של הפוליטיקה היא זו שבה אכזריות 
אינה אפשרית . 
