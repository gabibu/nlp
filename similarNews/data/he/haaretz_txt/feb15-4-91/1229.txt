לבית המשפט הגבוה לצדק בירושלים הוגשה אתמול עתירה נגד מפקדי כוחות צה"ל 
בשטחים בה נתבקש בג"ץ להורות כי לצבא אין סמכות להטיל עוצר בלתי מוגבל בזמן 
בשטחים . עוד נטען בעתירה כי אין למפקדי צה"ל סמכות להורות לפיקודיהם לירות 
על מפירי עוצר . העתירה הוגשה על - ידי עורכת הדין לינדה ברייר , בשם ארגון 
" אל חק " לזכויות האדם מרמאללה . עו"ד ברייר זכתה לפני המלחמה במפרץ בעתירה 
נגד ההחלטה לא לחלק מסכות גז לתושבי השטחים . ברייר דורשת כי בג"ץ יורה למפקדי 
צה"ל להימנע מהטלת עוצר למשך יותר מ42 שעות ברציפות . היא גם דורשת להורות 
כי אין להכריז על עוצר קודם שניתן צו בכתב ובו נקובות השעות שבהן חייבים 
התושבים להישאר בבתיהם . לדברי ברייר , הסמכות להוצאת צו על עוצר היא רק 
של המפקד הצבאי של " האזור " בלבד , כלומר אלוף פיקוד המרכז או הדרום 
ולא בידי מישהו מפיקודיו . בהסתמך על הכלל האומר שיש לפרש הוראה פלילית 
פירוש מצמצם , התכוון , לדעתה , מתקן התקנה לעוצר של שעות ולא של ימים 
ושבועות . בהתייחסה לירי על מפירי עוצר , טענה ברייר כי אין בתקנות ההגנה 
לשעת חירום עונש המוגדר כירי כדורים חיים לעבר מפירי עוצר , ולפיכך ביקשה 
לאסור ירי כזה . 
