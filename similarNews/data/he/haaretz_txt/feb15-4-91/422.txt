גיימס בייקר סיפר פעם איך הוא יורה באווזי - בר , בילוי חביב עליו שהוא 
עושה לעתים בחברת הנשיא בוש . לאט לאט , בזהירות , הוא ממתין לציד . 
יש לו זמן . הוא יורה רק כשהאווז מרים ראש . השבוע ירו השניים בשגריר ישראל . 
לא מפני שהרים ראש : על דברים חמורים מזה נשיא ארצות - הברית נמנע מלהטריח 
את עצמו באופן אישי . זה גם לא נראה כירי מתוך עצבנות , למרות שעצבים 
יש שם עכשיו בשפע . זאת היתה יריית פתיחה בשדה ששליטי המעצמה המובילה לא 
ירצו שחיות - בר יעשו בו כרצונן . דווקא הנסיבות המרגיזות של ההתנפלות האמריקאית 
צריכות להבהיר את משמעותה . לנו , שמתנהגים כל כך באיפוק וסופגים מכות 
כאלה , מגיע יחס שכזה ? מה בסך הכל ביקשנו ? התחשבות בנזקים הכלכליים 
שלנו וערובה על סכום מגוחך למטרה נעלה ? כך נוהגים בידידים ? מי שרוצה 
להסתפק בתחושת העלבון המריר , לא יוכל להתקרב להבנת המהות החדשה של היחסים 
בינינו לבין האמריקאים מעכשיו ואילך . אני לא משוכנע שנראה כל כך מהר פעילות 
אמריקאית נמרצת למען הסדר ישראלי - ערבי בתוך אותה הבטחה עמומה לסדר עולמי 
חדש . אבל לפחות כללי המשחק לא יוכלו להיות כשהיו . במשך שנים הניחה ואשינגטון 
לירושלים לסחוב אותה באף כאשר נציגיה ניסו לתווך הסדר . זלמן שובל חטף על 
הטענה שארה"ב גוררת אותנו בלך ושוב , והנה לא ראינו את אפס הקצה של תגובה 
אמריקאית כזאת כאשר אנחנו משכנו את הממשל בסחבת לאורך כל יוזמותיו . עכשיו 
הם קופצים כאילו על לא כלום . אבל זאת אשליה של חיית - בר אחרת , המוכרת 
במנהגה לטמון את הראש בחול . במונחים של תקופת המלחמה ושל הדריכות האמריקאית 
העליונה , נתנו לצמרת שם די הרבה סיבות להיות קופצנית . ראש הממשלה הוא 
הכתובת האמיתית של המטח האמריקאי מבקש מהנשיא לראות את שר הביטחון , ובוש 
( דווקא סימן לקשר טוב ) נעתר . במקום מה שציפה לו , שיחה דחופה ואולי 
ספוגת מידע חיוני על המצב , הוא קיבל מה שתיאר בכעס כ"שיעור " על הנזק 
לישראל . שר האוצר , שהשאיר שם בקשת - סיוע פנטסטית בזמן שהתקציב האמריקאי 
שותת , נעשה פתאום מרקסיסט : הוא אומר ל"הארץ " שארה"ב בכלל פועלת במפרץ 
בגלל אינטרסים כלכליים של נפט . אפילו היתה ההערכה הפשטנית הזאת נכונה , 
האם מודעי נמצא עכשיו בעניין של אמירת האמת לכל מי שמוכן לשמוע ? אולי 
יספר גם מה שיישמע די אותנטי שאשת בוש מושכת אותו פחות מגב דרעי ? אחר 
כך צופה הצמרת ההיא בתמרוני ראש הממשלה , שקשה לפרש אותם אחרת מאשר ניסיון 
לחשק כבר עכשיו את מאמצי ההסדר שיבואו . צירוף זאבי לממשלה ולקבינט המצומצם . 
איגוף הממשל דרך קונגרס אופוזיציוני . בלימת שר חוץ שלפחות הרטוריקה שלו 
מתונה יחסית . התוכניות להרחבה מואצת של ההתנחלויות והבינוי בשטחים . גם 
הממשל לא עשוי מברזל . את החתימה המתוכננת על הערבויות הוא ביטל ברגע האחרון , 
בגלל הדיווח ב"וואשינגטון פוסט " על ההשקעות בשטחים . כך מסר לירושלים 
זלמן שובל עצמו , שקיבל את הודעת הביטול בטלפון בהול מראש האגף לתכנון מדיני , 
דניס רוס . יבושם למי שרוצה לראות בכך רק תירוץ אמריקאי , או לכנות את 
האמריקאים חוצפנים ואפילו קצת אנטישמים . הסיפור עכשיו הוא של כתישת אזורי 
ההתנגדות , כל זירה והאמצעים שארה"ב בוררת לעצמה כדי לדחוף קדימה . במפרץ 
היא מנסה ( לשביעות רצונה של ישראל ) להמשיך בתוכנית המלחמתית שלה , 
למרות ההתערבות הדיפלומטית הסובייטית . כלפינו נוהגת ואשינגטון כבירה שרואה 
צורך להתכונן כבר עכשיו למה שיבוא אחר כך . תחילה היא עשתה הכל ( בהצלחה ) 
למנוע מאתנו לפעול במלחמה . עכשיו היא מתחילה לעשות כדי למנוע מאתנו לעכב 
בעדה כשיבוא הזמן לדבר שלום . הניסוחים שלה לא תמיד ערבים לאוזן ? גם שלנו 
כאלה לא פעם . היא מתנהגת לפעמים לא יפה ? גם אנחנו . ההבדל הגדול , 
שאותו רבים אצלנו לא מוכנים לעכל , הוא שארה"ב היא מעצמה שעליה מוטל התפקיד 
המרכזי הן במלחמה והן בתקופה שלאחריה , ואילו אנחנו מה לעשות ? בעלת - 
ברית קטנה שלה . חס וחלילה לא רפובליקת - בננות וסאלית שמתבקשת ליפול על 
הברכיים , כפי שניסח פעם בגין באוזני שגריר אמריקאי נבוך . אבל גם לא מי 
ששליחיה יכולים לעשות כרצונם בשדה - הציד האמריקאי , המסובך כל כך בשעה 
זו . לאווז - הבר הישראלי אין סיבה לחשוש שם כל עוד לא ייכנס לו לראש שהוא 
היפופוטם . 
