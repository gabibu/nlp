הפוך הוא " הוא אחד הביטויים השגורים בלשוננו כיום , בפי כל , והוא מהביטויים 
שהגיעו אלינו ממגילת אסתר : " ונהפוך הוא , אשר ישלטו היהודים המה בשונאיהם " 
( אסתר ט , א ) . ביטוי זה הוא מיוחד במינו , אחד ויחיד בהרכב המלים 
שבו . על כמה מתכונותיו נעמוד להלן . אם יישאל דובר עברית כיום והכוונה 
ל"דובר לפי תומו " , אדם שהעברית היא שפת אמו ; אין הכוונה למי שעיסוקו 
המקצועי בלשון מה פשר צורה זו , " נהפוך הוא " , מן הסתם יקשר אותה עם 
צורת העתיד , רבים " אנו נהפוך " . שהרי , במערכת הלשונית של העברית 
כיום , קשה לקשר את הצורה " נהפוך " לכל דבר אחר פרט לצורת העתיד . עם 
זאת , ברור ממובנו של הביטוי " נהפוך הוא " שיש בו משהו סתמי , כללי . 
אין בו הבעה של גוף וזמן כמו שיש בפועל בנטייה אנו נגמור , אנו נהפוך , 
וכדומה . " נהפוך הוא " אומר את מה שאנו יודעים שהוא אומר : ההיפך , 
להיפך , וכיוצא בזה . כיצד , אם כן , נוצרה הצורה " נהפוך להבעת הסתמיות , 
ואיך זה ש"נהפוך הוא " שגור כל כך בפינו , חביב עלינו , ואינו מפריע 
לאיש . התשובות על כך מצויות , בחלקן הגדול , במגילת אסתר , הנקראת היום 
בבתי הכנסת . הביטוי " ונהפוך הוא " שבמגילת אסתר , הוא מבחינה דקדוקית , 
מה שנהוג לכנות בשם " מקור " של בניין נפעל צורה שכמעט אינה מצויה בעברית 
החדשה , פרט להקשרים ספרותיים . יתר על כן , צורה זו באה בדרך כלל בצירוף 
לפועל " נכסוף נכספתי " , וכדומה . צירופה ל"הוא " בביטוי הקבוע " נהפוך - 
הוא " אחד ויחיד הוא בלשוננו , כמדומה . ספרו המקיף שראה אור לאחרונה בעניין 
זה , " המקור המוחלט ושימושיו בשפה העברית " דן המחבר , מנחם זהרי , 
בצורות " המקור המוחלט " במקורותינו . וכמובן , בפרק הקרוי " המקור 
המוחלט בבניין נפעל " נמצא את ה"נהפוך הוא " שלנו . כן נמצא פה דוגמה 
נוספת לצורה שכזאת ממגילת אסתר " ונחתום בטבעת המלך " ( אסתר ח , ה ) 
. מתברר שדרך זו , להביע דברים בצורת המקור הסתמית במקום בפועל המציין 
גוף וזמן , היתה חביבה על מחבר המגילה . אולי היתה זו אופנה סגנונית , 
ואולי בהשפעת לשון זרה ( פרסית ? ) . מכל מקום , מחבר המגילה חוסך 
לעצמו הטיית פעלים ומשתמש בצורת המקור הסתמית פעמים די רבות במגילה זו , 
יחסית לגודלה : " ויקבצו את כל נערה בתולה טובת מראה . . . ונתון תמרוקיהן " 
( ב , ג ) ; " נכתב ונחתם בטבעת המלך ונשלוח ספרים ביד הרצים " ( 
ג , י"ג ) ; " ונוח מאויביהם והרוג כשונאיהם " ( ט , ט"ז ) ועוד . 
כלומר , זהו מאפיין סגנוני של מגילת אסתר . מעניין , כי מה שקורא בתחושותינו 
כיום לגבי צורות כאלה , אירע כבר בימים עברו . כשאנו רואים פסוק כמו " ויקבצו 
את כל נערה . . . ונתון תמרוקיהן " אנו מתרגמים לנו בתודעתנו את המלה 
" ונתון " ומציבים במקומה " ונתנו את " . והנה , בספר על המקור המוחלט 
שהוזכר לעיל מובאים שינויים מעין אלה שנעשו במגילות הגנוזות באשר לצורות 
מקור שכאלה . למשל , בישעיהו ל"ז , י"ט כתוב " ונתון את אלהיהם באש " , 
ובפסוק המקביל שבמגילת ישעיהו מן המגילות הגנוזות כתוב " ויתנו את אלוהימה 
באש " . מכאן , שכבר בזמנו של כותב המגילה הורגשה זרות בצורה הסתמית " ונתון " . 
יוזכר עוד כי שתיים הן הצורות של המקור המוחלט בבניין נפעל צורת " נהפוך " 
וצורת " הימלט " , למשל . צורה שנייה זו משמשת עד ימינו , ולה אנו יכולים 
לחבר אותיות שימוש להימלט , להיבחן , וכדומה . ואילו הצורות במתכונתו 
של " נהפוך " כמקור נעלמו מלשוננו כיום , והן מצויות רק בביטוי קבוע כמו 
" נהפוך הוא " , וכן נמצאנה פה ושם בספרות , כפי שמובא בסופו של ספרו של 
זהרי הנ"ל . " נשבור נשבר לב העולם " כותב ביאליק במגילת האש , ועוד 
דוגמאות מעטות . אגב , שתי צורות מקור הנפעל מופיעות במקרא בפסוק אחד " כהיגלות 
נגלות אחד הריקים " ( שמואל ב , ו , ך ) . עד כאן הפרק הדקדוקי . 
ונחזור לייחודו של " נהפוך הוא " . צירופה של הצורה " נהפוך " למלה " הוא " , 
יחיד הוא כמדומני במקורותינו ובמצוי בפינו . יתר על כן , הביטוי השגור 
כל כך לא היה פורה לא נגזרו ביטויים נוספים במתכונתו . הוא נותר בבדידותו . 
אישית , מעוררים בי ביטויים כגון אלה תהייה על דרכיה הנסתרות של הלשון . 
לכאורה , מלים שסביר היה כי תהיינה שגורות בפי יודעי ספר בלבד , שגורות 
בפי כל בראש כל חוצות . כזה יופיה וחנה של הלשון החיה . ביטוי כמו " בלאו 
הכי " , שתי מלים ארמיות שלכאורה עשויות היו להיות מובנות ללמדנים בלבד , 
משמשות כיום והדובר המשתמש בהן כצירוף משתמש בהן נכונה , אף על - פי שפירושה 
המדויק של כל מלה שבצירוף זה ספק אם הוא ידוע לרבים . הוא הדין בביטוי כמו 
" מקדמת דנא " ועוד רבים אחרים , שבדרכי סתר חדרו לשימוש הרבים תהליך 
שבוודאי מעורבים בו הקריאה במקורות , הדיבור החי , הכתיבה הספרותית , 
ועוד ועוד . וכך , ה"נהפוך הוא " חדר ללשוננו היום - יומית לאו דווקא מפני 
שהוא מצוי במגילת - אסתר המוכרת כל - כך . יש עוד ביטויים במגילה שחדרו 
ללשון הדיבור , ויש רבים אחרים שמשום מה לא חדרו . העניין תלוי גם במזל , 
ללא ספק . ייחודו של " נהפוך הוא " הוא בצורה ובצירוף המלים גם יחד 
שני דברים שלכאורה עשויים היו לגרום לביטוי שכזה שלא יתקבל . אך מכיוון 
שטיבם של מטבעות לשון שהם מתקבלים או נדחים מטעמים שקשה לעמוד עליהם , לא 
נותר אלא לציין בשמחה שהצירוף " ונהפוך הוא " מתוך מגילת אסתר התקבל ללא 
כל בעיה ומשמש בלשון העברית בימינו , ואולי אפילו הפסוק כולו שממנו לקוח 
ביטוי זה הולך ומתגשם לעינינו כיום , אך בכך אנו גולשים לתחום שונה לחלוטין . 
