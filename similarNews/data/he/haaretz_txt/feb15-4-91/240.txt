יו"ר ועידת הנשיאים , שושנה קרדין , הביעה בשבוע שעבר בפני ראש הממשלה 
יצחק שמיר ושר החוץ דוד לוי את מורת רוחה על צירופו של מנהיג " מולדת " 
רחבעם זאבי לממשלה . קרדין , שהגיעה לישראל לכנס של הסוכנות היהודית , 
העבירה לשניים מסר מטעם ועידת הנשיאים שקיימה דיון סוער בנושא מיד לאחר 
השבעת זאבי לשר . אחדים מראשי הארגונים החברים בוועידת הנשיאים ביקרו בחריפות 
רבה את החלטתו של שמיר לצרף את זאבי לקואליציה . לדעתם , הדבר גורם נזק 
כבד לדימויה של ישראל ועלול להקצין את עמדותיה של הממשלה . בישיבה הוחלט 
שקרדין תעביר לצמרת הדרג המדיני בירושלים את הסתייגותם של רוב ראשי הארגונים 
היהודיים בארה"ב מצעד זה . ועידת הנשיאים שיבחה באחרונה את ממשלת ישראל על 
מדיניות האיפוק שהיא נוקטת במשבר המפרץ , והצביעה על תרומתה של מדיניות 
זו להגברת האהדה לישראל בקרב הציבור האמריקאי . ראשי הוועידה ביקשו מראשי 
הממשל בוואשינגטון לפצות את ישראל על נזקי המלחמה וההוצאות המיוחדות שנגרמות 
לה בגללה , ונענו בהבטחה שהנושא ידן בבוא היום בכובד ראש . קרדין סירבה 
להתייחס לדיון בוועידת הנשיאים או לשיחות סגורות שקיימה עם ראש הממשלה ושר 
החוץ . 
