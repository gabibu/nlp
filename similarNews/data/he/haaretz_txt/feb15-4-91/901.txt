אישים בשטחים ביקרו אתמול את האולטימטום האמריקאי לעיראק להסיג את כוחותיה 
ללא תנאי , ותיארו אותו כצעד משפיל שנועד לרמוס את כבודם של העיראקים . 
בתגובה שנמסרה סמוך למועד פקיעת האולטימטום האמריקאי אמר פייסל אל חוסייני 
כי הוא מקווה שהנשיא בוש יקבל את הצעת הפשרה הסובייטית ובכך ייפתח פתח להסדר 
כולל ולשלום במזרח התיכון . ראש עיריית שכם לשעבר , בסאם שכעה אמר : " העיראקים 
היו מוכנים לסגת מכוויית מההתחלה אבל ארה"ב משחקת משחק מלוכלך והיא מעולם 
לא רצתה לפתור באמת את הבעיות באזור " . עורך העיתון " אל פגר " היוצא 
לאור במזרח ירושלים , חנא סניורה , טען : " ברור מאליו שלמען כבוד האומה 
הערבית והעם הפלשתיני אסור לעיראק לקבל את האולטימטום האמריקאי " . ואילו 
ראש עירית בית לחם אליאס פרייג , שהיה הראשון לגנות את הפלישה העיראקית 
לכוויית חזר אתמול והביע את עמדתו כי על עיראק לקבל את החלטת מועצת הביטחון 
שהורתה לה לסגת מכוויית . 
