אם יש הוכחה טובה לקריסתם של מרכיבים מרכזיים בתפיסת הביטחון הלאומי שלנו , 
עם נפילתם של טילי הסקאד הראשונים בתל אביב , הרי היא המתקפה התקשורתית 
שיזם בשבוע האחרון יצחק רבין , האיש שהיה אחראי לגיבוש תפיסת הביטחון במשך 
חמש שנים . פירותיה של מתקפה זו התמצו , בינתיים , בנאום שנוי במחלוקת 
בסיעת המערך בכנסת , בראיון ל"מעריב " ובמאמר אפולוגטי ומפותל ב"ידיעות 
אחרונות " . אולם בצד הניסיון המאולץ הזה להוכיח כי לא עשה שגיאות ולא טעה 
בהערכותיו , כשר הביטחון , המחיש יצחק רבין את כישלון המערכת כשתיאר כיצד 
הוא עצמו יורד במדרגות שמונה קומות , כל אימת שנשמעת צפירת האזעקה . קפמאבינביסודו 
של עניין משקפים דבריו של רבין את עקרונותיה הבסיסיים של מדיניות מערכת 
הביטחון וצמרת צה"ל , כפי שעוצבו בעשור האחרון . יצחק רבין היה אמנם האחראי , 
במשך מחציתה של תקופה זו , לגיבוש המדיניות , אך ככל הידוע לא נתקל באופוזיציה 
בקרב הצמרת הביטחונית . הכרעותיו של שר הביטחון היו מקובלות על מפקדיו הבכירים 
של צה"ל , ובמידה רבה משמש היום יצחק רבין פרקליטם של מעצבי תפיסת הביטחון 
של ישראל . אם מלאכת הסנגוריה שלו נכשלת , אין זה מפני שכישוריו של רבין 
אינם הולמים , אלא משום שהקונספציה הביטחונית , שלאורה נבנה צה"ל ותוכננה 
פעילותו , לא עמדה במבחן המציאות הסדאמית . בארבעה עקרונות בסיסיים של תפיסת 
הביטחון הלאומי טיפל יצחק רבין בשבוע שעבר : ההרתעה ; יכולת ההערכה של 
המודיעין ; הגנת העורף והתגוננות מפני טילים בליסטיים . המשותף לכולם הפעם 
הוא תווית הכישלון המוצמדת אליהם . ההרתעה נכשלה , וסדאם חוסיין שיגר טילים 
לתל אביב וחיפה למרות איומיה של הצמרת המדינית בירושלים . טיעונו של רבין , 
שלפיו " ההרתעה הישראלית פעלה גם נגד עיראק , ולכן היא בחרה לתקוף את 
כוויית ולא את ישראל " , הוא פשוט מגוחך . המודיעין הישראלי לא הצליח לחשוף 
את היכולת האמיתית של שיגור הטילים שיש לעיראק , ועד היום איננו יודעים 
כמה משגרי טילים יש לסדאם חוסיין , מה מיקומם והאם מצוידים טיליו בראש נפץ 
כימי . כמו כן התברר כי לא רק שהעורף אינו מוגן מפני טילים , אלא שקיימת 
מחלוקת בקרב הצמרת הצבאית בנוגע לצעדי ההתגוננות שיש לנקוט . ובעוד מאות 
אלפי אזרחים יושבים בחדרים אטומים ומצפים בחרדה לשאון הפיצוץ , מודה שר 
הביטחון לשעבר כי הוא עצמו עושה את דרכו במורד חדר המדרגות . עם נפילתם של 
הטילים הראשונים בעורף התברר גם לציבור מה שהיה ידוע לכל מי שהתעניין , 
כי אין ברשותנו אמצעים להגנה אקטיווית מפני טילים בליסטיים . החשתן החפוזה 
והמבוהלת של סוללות טילי הפטריוט לישראל לא פתרה אמנם את בעיית ההתגוננות 
מפני הטילים העיראקיים , אך לפחות העניקה לדרג המדיני את העילה לא לבצע 
פעולה צבאית בעומק שטחה של עיראק . יצחק רבין , כשר הביטחון , לא מיהר 
להיענות לבקשת חיל האוויר לרכוש את טילי הפטריוט . ניסיונותיו המגושמים 
של רבין להציג כישלונות אלה כהצלחתה המובהקת של המחשבה הביטחונית שעליה 
היה מופקד , אינם משנים את המציאות הקשה שהתגלתה במרוצת החודש האחרון . 
אין צורך בכינונה של ועדת חקירה כדי להצביע כבר עתה על כישלונותיה של המערכת 
שבראשה עמד יצחק רבין . צריך לקרוא שוב ושוב את נוסח דבריו , כדי להאמין 
שזוהי התשובה שגיבש שר הביטחון הקודם מול איום הטילים : " חשבנו בלי חוכמות , 
להכניס את כל האוכלוסייה , זו שתישאר בערים הגדולות , למקלטים , עד 
שתהיה הכרעה . . . כולנו היינו צריכים להיות ספונים במקלטים עד סוף המלחמה , 
כי לא היתה כל התרעה " . במקום אחר הוא כותב כי " למקרה כזה הוכן המקלט 
בתחנה המרכזית : לאכלס 71 אלף מתושבי דרום תל אביב למשך זמן המלחמה , עד 
שתגיע בשורת הניצחון " . קשה להאמין , אך במערכת הביטחון של יצחק רבין האמינו 
כי צריך להכניס אומה שלמה אל תוך המקלט ולהשאירה שם עד שתסתיים המלחמה , 
ויהיה אורכה אשר יהיה . מעבר לתמיהה לגבי הנכונות לשתק באופן מוחלט את 
המשק לתקופה לא ידועה , מתחייבת הבדיקה שתגלה מה בדיוק עשה שר הביטחון , 
כדי לוודא שיהיו די מקלטים שיספנו את האומה כולה . חמורה לא פחות היא הקביעה 
שאין בנמצא מערכת התרעה סבירה , שתוכל להודיע על שיגורם של טילים בליסטיים 
לעבר ישראל . נדרשת השאלה , אם ידעו במערכת הביטחון כי אין יכולת התרעה , 
וקיימת סכנה למימוש איום הטילים , מדוע לא סוכם מראש עם ארה"ב על מתן 
שירותי התרעה שמסוגלים לספק לווייניה ? צודק רבין כאשר הוא קובע ש"נס 
קרה לנו שהאמריקאים נתנו לנו את מערכות ההתרעה שלהם " . השאלה היא , מדוע 
על אזרחי ישראל לסמוך על נסים בכל האמור בהתרעה מפני איום ידוע ומוכר . יצחק 
רבין אינו מהסס גם מלחשוף סודות כמוסים , שאילו היו נכתבים על ידי עיתונאי 
היה הצנזור מונע את פרסומם . בהתייחסו למרכיב ההרתעה בתפיסת הביטחון הישראלית 
מסביר רבין כיצד הורתעה סוריה . " מה אמרנו להם ? אמרנו , תשתמשו בטילי 
קרקע - קרקע על תל אביב דמשק תיהרס . תשלחו טילים על חיפה לא דמשק ולא 
חלב תישארנה , הן תיהרסנה . לא נטפל במשגרי הטילים . נהרוס את דמשק " . 
שר הביטחון לשעבר לא מותיר הרבה מקום לדמיון . הכל מבינים באילו אמצעים 
אפשר להרוס שתי ערים בסוריה . יצחק רבין התכוון , קרוב לוודאי , להציג 
כבר עתה את האליבי שלו מול האפשרות שבתום המלחמה ייחקרו תהליכי קבלת ההחלטות 
במערכת הביטחון בשנים האחרונות . קריאה מדוקדקת של דבריו לא רק שאינה מבהירה 
את הדרוש הסבר , אלא מוסיפה תמיהות ותהיות . 
