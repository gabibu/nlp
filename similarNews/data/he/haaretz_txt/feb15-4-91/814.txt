לא צריך להיות אסטרטג גדול כדי לדעת שניצחון או מפלה במלחמות הינם מושגים 
גמישים מאוד . מאז ימיו של אחד מגדולי מצביאי העולם העתיק , פירוס מלך 
אפירוס , לפני כמעט 003 , 2 שנה , שלו מיוחסת האמרה הידועה עוד ניצחון 
כזה ואבדנו ועד קביעותיו המפורסמות של לידל הארט על המלחמה כהמשך הדיפלומטיה 
באמצעים אחרים , נוסחו אין ספור כללים והגדרות לניצחונות ומפלות . כולם 
מסכימים שההסדרים המדיניים בתום הקרבות הם הקובעים את תוצאות המלחמה . כך 
יהיה גם בתום הקרבות במפרץ ובעיראק , שמבחינה צבאית לא היה ספק לאיש לגבי 
תוצאותיהם . האמריקאים וצבאות הקואליציה ידעו שינצחו וסדאם חוסיין ידע שיפסיד . 
אבל אפילו עכשיו אי - אפשר לקבוע בוודאות את תוצאות המלחמה . לפחות דוגמה 
אחת ממלחמות ישראל מלחמת יום הכיפורים ממחישה את סבך ההגדרות . בסיומה 
של המלחמה ההיא , בפברואר 4791 , נערך כינוס גדול של חיילי וקציני צה"ל 
בפאיד שממערב לתעלת סואץ . הופיע בו שר הביטחון דאז , משה דיין . ואחד 
החיילים קרא לעברו : " מבלבלים אותנו , אפשר אולי לקבל ממך תשובה מי ניצח 
במלחמה הזאת ? " כולם צחקו . משה דיין לא ענה . לפחות במישור אחד ניתנה 
התשובה בשבועות שלאחר מכן . כאילו ללא קשר להישג הצבאי הישראלי המזהיר של 
חציית התעלה בדרום והדיפת הסורים עד לטווח תותחים מדמשק , נתפסה המלחמה 
בציבור הישראלי כתבוסה . " מחדל " היה לביטוי הבולט ביותר בארץ שנקשר 
לשמה של המלחמה . הצטרפו אליו זיכרונות האימה מהמעוזים המכותרים , שידורי 
השבויים מרדיו קהיר , מריבות אין - סופיות של גנרלים שהאשימו זה את זה . 
ועדת חקירה ממלכתית הוקמה לחקור את המחדל , רמטכ"ל הודח , ממשלה נפלה , 
תנועות מחאה פרחו ברחובות ודרשו לסלק דור שלם של מנהיגים . הטקסים היחידים , 
עד היום , לזכרה של מלחמת יום - הכיפורים נערכים בבתי הקברות הצבאיים . 
אין אנדרטות , אין שמות של רחובות וכיכרות . שנים אחר כך , כאשר הממשלה 
בירושלים קיבלה שורה של החלטות כלכליות אומללות נאמר בכותרות העיתונים שזהו 
" יום כיפור כלכלי " . במצרים קרה בדיוק ההיפך . המלחמה נתפסה כניצחון אדיר . 
לסאדאת קראו " גיבור אוקטובר " . נערכו מצעדים חגיגיים , הודפסו בולי 
דואר מיוחדים . נקבעו שמות של רחובות לציון " הצליחה " , קראו למלחמה בשם 
" השחר החדש " , יש גשרים , כיכרות ומוזיאונים להנצחת 6 באוקטובר ושבועון 
הנושא את שם החודש המפואר ( גם בסוריה העיתון תשרין נקרא על - שם אוקטובר ) 
. התחושות הללו קבעו לא מעט את גורל ההסדרים המדיניים של הפרדת הכוחות והנסיגה 
הישראלית מסיני שאף כי הסתיימו בהסדר שלום , הרי באותם ימים נתפסו כאילוץ 
ישראלי לסגת משום הכשלון במלחמה . המלחמה במפרץ היא כמובן סיפור אחר , ומה 
שיקבע את תוצאותיה יהיה כיצד יראו את סיומה העם בעיראק וציבור רחב בעולם 
הערבי המשתומם נוכח העזתו של סדאם חוסין להתייצב מול כל העולם כמעט . שליט 
עיראק לא חשב להילחם , אלא רק לגרום לכך שיפסיקו להילחם בו . לשם כך כיוון 
את כל המאמצים לפרק את הקואליציה ; השתמש בסיסמאות האיסלם , ירה טילים 
על ישראל , משך את הסובייטים לשמש כמתווכים , עורר חרדות מפני קורבנות 
אצל האמריקאים ועוד . גם עכשיו , אחרי שתיכבש כוויית , אם יצליח סדאם חוסיין 
להציל חלק מצבאו , מה יעשו צבאות הקואליציה ? יעלו על בגדד ? יכוננו בה 
ממשל כיבוש צבאי ? ואולי יעצרו ותיפתח מלחמת עצבים והתשה ממושכת . במלים 
אחרות , הניצחון הצבאי המוחץ ביותר איננו מבטיח עדיין את הניצחון המלא במלחמה 
שאת תוצאותיה נוכל לדעת רק כאשר ייקבעו ההסדרים המדיניים בסיומה . 
