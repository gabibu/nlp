ב"מבט " אנו צופים במראות הזוועה של חילוץ גופות מן המקלט שהופצץ בבגדאד 
תוצאות האימים של המלחמה שסדאם חוסיין כפה על כולם , והנה הוא מחפש עכשיו 
אשמים . שעה שפיטר ארנט ממשיך לעצב דעת - קהל בהשראה עיראקית , שר הביטחון 
משה ארנס , חוזר מוואשינגטון , ומבין כנראה שחייבים לדבר אל העם גם אם 
בינתיים עושים זאת מספר פרשנים רציניים , כיערי ושיף . אבל זה הרי אינו 
תפקידם . ארנס מבהיר , שאין לנו לצפות לקחת חלק בתכנית הגדולה , וכהוכחה 
ראינו גם את צייני , ושמענו את דבריו כולל המחמאות . לפי ארנס , הסיכוי 
שתינתן לישראל הסכמה לקחת חלק במלחמה הוא אפסי , אלא אם כן יתחולל אסון 
גדול . אנו מצידנו מוותרים אם - כך , על האסון ועל ההסכמה . ארנס כמו שר 
המשפטים , דן מרידור , המרואיין על - ידי יורם רונן ויעקב אחימאיר , 
אינם מסוגלים להתאושש ממדיניות ההבלגה בה נקטה הממשלה . ואכן זה צחוק הגורל , 
אבל הם מוצאים עצמם עם מושג שנחשב כקללה וכמוקצה בעיניהם הרווזיוניסטיות , 
והנה זה הופך סמלה של המדיניות החדשה שלהם . גם מרידור , אחד בעל דעות 
מתקדמות בין שרי הליכוד , אינו מסוגל להשתחרר מנוסחאות ישנות . רוצה עדיין 
להאמין ולשכנע שאחרי המלחמה אפשר יהיה לעשות שלום עם מדינות ערב , המהוות 
באמת את האיום הרציני , ולהתעלם מן הפלשתינאים . העולם כולו משתנה אומר 
מרידור , ואינו חש שרק ממשלת ישראל אינה משתנה . ביחסו לשר החדש , רחבעם 
זאבי , ניכר בו שהוא נאלץ לבלוע צפרדע . כדי להצדיק את עמדתו הוא נאחז 
בהתנגדות לרעיון הטרנספר " תועבה מוסרית " ולא לאיש עצמו , הוגה הרעיון . 
עמנואל הלפרין הוא הצימוק בעוגה היבשה . הפעם הוא מראיין את יגאל כרמון , 
יועץ ראש הממשלה לענייני טרור , שאין בפיו בשורה חדשה . אלא שהלפרין התעלה 
על עצמו בערב הקודם , כשראיין את ראש הממשלה , ומשום מה לא שאל אותו את 
השאלה הבוערת האקטואלית ביותר למה העלים מדוד לוי את פגישת ארנס - בוש . 
והרי שמיר אחראי ישיר לקלקול הזה . אלא אם כן , הראיון אושר בתנאי ששאלה 
זו לא תשאל . אחרת פשוט קשה להבין כתב מדיני , שאינו יודע לשאול . 
