בהתערבותו של משרד מבקר המדינה , שוחרר לאחר כמה ימי מילואים על פי צו 8 
עו"ד שלום זינגר , המשמש כעוזרה של המבקרת מרים בן פורת . שחרורו של זינגר 
נעשה לאחר פנייה של משרד מבקר המדינה לצה"ל , בידיעתה של בן פורת . עו"ד 
זינגר נקרא לשירות מילואים בחיל רפואה . מפקד יחידתו של זינגר סירב תחילה 
לשחררו , בטענה שהשירות בחיל רפואה בימים אלה נחשב חיוני . בנוסף , הובהר 
כי חיילי מילואים אחרים באותה יחידה המשמשים כרופאים בכירים , לא שוחררו 
אף הם . חרף כך , פנה משרד מבקר המדינה לדרגים צבאיים בכירים ופעל לשחרר 
את העוזר . זינגר , שהחל לשרת במילואים , שוחרר לאחר מספר ימים במפתיע . 
משנודע דבר שחרורו לחיילי היחידה , שיגר אחד החיילים מכתב תלונה לנציב 
קבילות החיילים . הוא ציין , בין השאר , במכתבו : " קשה לי לקבל שאזרחים 
מהשורה כמוני אמורים לנסות ולהשתחרר בצינורות המקובלים ולהסתפק בתשובות הניתנות 
במשורה , בעוד שלמי שקרוב לממסד ניתן כביש עוקף רחב ונוח . למרות שהמג"ד 
לא אישר את שחרורו של זינגר מראש , כנראה מתוך ראייה כוללת כי בעיית משרד 
מבקר המדינה לא חמורה מבעיות חיילים אחרים בגדוד , שוחרר זינגר מעל לראשי 
מקבלי ההחלטות בגדוד . כאשר מי שמופקד על קול המצפון , קרי מבקר המדינה , 
עוקף את הנהלים שאנו אמורים להשתמש בהם ויוצר תחושה של אי שוויון בפני החוק . 
הדבר כואב לי ולחברי מאוד " . חוגים כלכליים מתחו אתמול ביקורת על פרשת שחרורו 
של זינגר . הם ציינו כי משרד מבקר המדינה נמצא בקשרי עבודה עם מערכת הביטחון , 
ונהלי שחרור החיילים משירות מילואים נתונים אף הם לביקורת המדינה . ממשרד 
מבקר המדינה נמסר כי יש למסור את דו"ח ביקורת המדינה בתאריך נקוב , על 
פי חוק , ומטבע הדברים התקופה שלפני המסירה היא בעלת משקל רב . עקב כך 
פנה המשרד לצה"ל והציג לו את הבעיה ואת חיוניותו של העובד . צה"ל שקל את 
הדברים והתחשב בנסיבות האמורות . 
