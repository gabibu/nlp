צל רבים מתקשר עולם הקסמים עם אישיותו המסתורית והתיאטרלית של הקוסם ומיומנותו 
הטכנית . למעשה תלויים הקוסמים , ותיקים ומתחילים כאחד , בציוד העומד 
לרשותם , ציוד משוכלל ומורכב , וגם יקר במיוחד . " זהו המקצוע היקר 
ביותר בעולם " , אומר הקוסם דיקו זוהר , מהצמד ציקו ודיקו . " ככל שאתה 
מפורסם יותר כך אתה צריך להרשים יותר , וכך הופך הציוד שלך ליקר יותר " . 
רוב הקוסמים החובבים לא משתמשים במכשירים המתוחכמים , שעלותם מגיעה לעשרות 
אלפי דולרים , אלא רוכשים קסמים פשוטים וזולים . בישראל יש כיום שתי חנויות 
עיקריות לקסמים , שתיהן בתל - אביב : אחת של ירון סברין , שמציעה בעיקר 
ציוד לאנשי המקצוע , והשנייה של הקוסמים ציקו ודיקו , המיועדת גם לחובבים . 
אפשר למצוא שם כדורים נעלמים , חבל שהופך לממחטה ללא הודעה מוקדמת ותא 
מיוחד למקצוענים עם מתקנים לקסמים בתחום הטלפתיה . קוסמים מקצועיים אינם 
מסתפקים בציוד שבחנויות הקסמים , כיוון שכדי להרשים עליהם לפתח קסמים ייחודיים . 
כדי לפתח את יכולתם וללמוד על חידושים הם נוהגים לעקוב אחרי קוסמים בכירים 
בעולם ואחרי הקטלוגים הרבים שמוציאים ארגוני הקוסמים . אולם רובם מעדיפים 
למצוא מה שדיקו מכנה " מהנדס קסמים " מישהו שיתכנן וישכלל עבורם את הציוד 
העומד לרשותם . מהנדס קסמים כזה הוא מוטי מורגנשטרן מהוד השרון , מנהל סופרמרקט 
במקצועו המקדיש את כל שעות הפנאי שלו לבנייה ותכנון של קסמים . לפני עשר 
שנים ביקר מורגנשטרן בחנות הקסמים הישנה ברחוב אלנבי , וביצע שם , לעיני 
המוכר הספקן , תרגיל מטבע מפורסם , שבוצע עד אז רק במטבעות של חצי דולר , 
עם מטבע ישראלי . המוכר הסכים לגלות לו את סודותיה של החנות , ומאז הוא 
מפתח ומשכלל קסמים ועובד עם קוסמים אחדים . " הרעיון הבסיסי בפיתוח הקסם " , 
מסביר מורגנשטרן , " הוא לשמוע מהקוסם איזה אפקט הוא רוצה להשיג אצל הקהל . 
צריך לדעת מה עובר בראשו של האיש היושב בקהל ולגרום לו ליהנות מהקסם בלי 
שיצליח לחשוב על פתרון " . פיתוח קסמים מצריך ידע במגוון תחומים : זגגות , 
נגרות , חשמל , פיסיקה , כימיה , תורת הצבעים וכו . בפיתוח הקסם מתמודדים 
עם קשיים מכאניים וכן עם הקושי בהתאמתה של המערכת המכאנית לצורכי המלחמה 
הפסיכולוגית המתנהלת בין הקוסמים לקהל , שמנסה לנחש כל הזמן איך בוצע הקסם . 
הקסמים נבנים על - פי מספר עקרונות מוגבל , אולם מספר הדרכים לביצועם הוא 
אין סופי . " אנחנו מנסים למצוא דרכים חדשות לביצוע קסמים פשוטים , ברורים 
ולא משעממים " , אומר מורגנשטרן . הפיתוח המקורי הראשון שלו היה מכשיר לחיתוך 
יונה , שנועד להפריך את התיאוריה לפיה תרגיל חיתוך הנערות המפורסם מצליח 
כיוון שמשתתפות בו נערות גומי . רוב הקסמים שהוא מפתח שייכים למה שהוא קורא 
" קסמי קלוז - אף " מכשירים ואבזרים להופעה בפני קהל אינטימי היושב קרוב 
לקוסם . עבור ליאור מנור , קוסם תל - אביבי אתו הוא עובד כבר כמה שנים , 
פיתח מורגנשטרן קופסה עם תא נסתר , שגם אדם עם כושר הבחנה דק במיוחד יתקשה 
להבין איך היא נפתחת , ולוח שבעזרתו מנחש הקוסם דברים שנכתבו בידי משתתפים 
מהקהל . הלוח התמים כולל בתוכו סדרה של מנגנונים מכאניים , המאפשרים למנור 
מרחב תמרון להוכחת כושרו הטלפתי . מורגנשטרן מייצר קסמים רק לקוסמים שיש 
לו קשרים אישיים אתם ולא לצרכים מסחריים , ולכן הוא משקיע בכל קסם שעות 
ארוכות של מחקר וחיפוש . " אם אני צריך פח מסוים " , הוא אומר , " אני 
עובר את כל החנויות בתל - אביב עד שאני מוצא פח בעובי המתאים . לפעמים אני 
צריך לייצר בעצמי דברים מסוימים . פעם , למשל , נזקקתי לחבל בקשיות מסוימת 
ועם שילוב של כמה חומרים ויצרתי חבל חדש " . כשהוא אינו מצליח לפתור בעצמו 
בעיות שונות , פיסיקליות או אלקטרוניות , הוא מעדיף לפנות לאנשים שזהו 
תחביב עבורם ולא למומחים . " המומחים בימינו הם יותר מדי ספציפיים . הם 
מבינים רק בתחום הצר שבו הם עוסקים " . למוטי מורגנשטרן מיומנות וידע של קוסמים , 
אולם הוא מעדיף להישאר מאחורי הקלעים . הוא אומר שקשה לקוסמים להפתיע 
אותו . " כשאני רואה קוסם בפעולה , כמעט תמיד כבר בתנועות היד הראשונות 
שלו אני יודע מה הוא הולך לעשות " . הוא ומנור מפתחים יחד גם מה שהם קוראים 
" קסמים לקוסמים " , כאלה שרק קוסמים יצליחו להבין את התחכום שבהפעלתם . 
כך , לדוגמה , את חבילת הקלפים שממנה בוחר מישהו מהקהל קלף והקוסם צריך 
להעלותו לראש החבילה , קשרו בחבל ובכך כבלו עוד יותר את ידי הקוסם . את 
פתרון הקסם הם מעדיפים לא לגלות . העיסוק בקסמים הוא לעתים כפייתי . מנור 
מספר שכשקוסמים נפגשים הם שולפים מיד חבילת קלפים ומתחילים בהפגנת קסמים 
הדדית . מורגנשטרן מספר שהוא הולך לישון עם קסמים שלא הצליח לפצח . " ההצלחה 
של הקסמים שאני בונה " , אומר מורגנשטרן , " נמדדת בכך שהצלחתי לגרום לאנשים 
הנאה ולסדר אותם במסגרת אמנותית , בלי שיושפלו " . 
