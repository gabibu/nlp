מה יהיו עובדות היסוד , חומרי הגלם , שמהם נצטרך לבנות עולם טוב יותר אחרי 
המלחמה ? מה תהיה הזרימה ההיסטורית שנצטרך להטותה לכיוון של חיים אנושיים 
יותר ? בין שאר ההשערות הפורחות בימים אלה הייתי רוצה להעלות את הרעיון , 
שמלחמה זאת תסתיים בניצחון האיסלם . עכשיו , בתוך סערת הקרב של " סופה 
במדבר " , אנו אמנם מדברים על ניצחונו המוחץ של הצבא האמריקאי עם הטכנולוגיה 
שלו , שכן משקלם הכמותי של הצבאות הערביים שבקואליציה אינו נראה מכריע בהשגת 
הניצחון . אבל כאשר יתפזרו ענני העשן של הנפט וערפל הקרב , יתברר מהם היסודות 
שיישארו על פני הקרקע . לאחר זמן קצר יותר או פחות ( אם יוצב באזור כוח 
פיקוח בין - לאומי ) ייצאו הכוחות האמריקאיים יחד עם שאר הכוחות הלא - מקומיים , 
ובאזור זה יישארו בני המקום , שברובם המכריע הם ערבים מוסלמים . אמנם 
סדאם חוסיין , נושא דגל האיסלם , הובס בצורה מוחצת , אבל המוסלמים לא 
יוכלו להניח את הדגל שהונף בגאון כזה רמוס עד עפר . אחת האפשרויות היא שהמדינות 
המקומיות המנצחות ייקחו מן המנוצח את הדגל הקדוש ויניפו אותו שוב . גם ההתלהבות 
של העולם הערבי מהתפרצות זרמי המעמקים שהעלה סדאם חוסיין אל פני השטח של 
הפוליטיקה תמשיך לבעור הרבה אחרי שיצליחו מומחים מערביים לכבות את התפרצות 
השלהבות של בארות הנפט שהבעיר . וכאשר תוהה אדם מן המערב מה טעם ראה סדאם 
להתגרות במדינות המצוידות במיטב הטכנולוגיה האנושית , יוכל לענות בין שאר 
התשובות שהיא - היא הנותנת : מה שהלהיב את הדמיון המזרחי הוא עצם העמידה 
באתגר של עמידה בשם האמונה נגד כל העולם עם כל הטכנולוגיה שלו . על דעתי 
מתקבל שסדאם התכונן מראש להשתמש במפלתו בכוויית ( שהיתה צפויה גם בעיניו ) 
כמנוף לניצחון גדול . באותו אופן הצליח גמאל עבדול נאצר להפוך את מפלתו 
מידי בריטניה , צרפת וישראל ב"מבצע סיני " לניצחון . באזור שלנו לא תמיד 
צריך להילחם : לעתים עצם ספיגת המפלה מידי הטכנולוגיה של המערב הוא עצמו 
תעודת כבוד . הלוך מחשבה כזה שסדאם נתן לו ביטויים מפורשים בדבריו על ה"סבלנות " 
של עמו בצירוף הנמקות נוספות , עשוי אולי להסביר מדוע היה הצבא העיראקי 
עסוק בספיגת הפצצות ולא בלחימה . העיקר הרי היה לעבור את זה בכבוד ; החשוב 
הוא לא מה קורה ללוחם בשעת המלחמה , אלא לאיזו הערכה יזכה אחריה . אולי 
מכאן נובע הסבר נוסף לכך שסדאם השאיר את מבחר צבאו , משמר הרפובליקה , 
מחוץ לזירת הקרבות שעליה החליטה מועצת הביטחון של האו"ם כוויית ואולי גם 
לחידת מעבר מטוסיו לאיראן . סימן לאופי המלחמה יכולה לתת העיר הקדושה כרבלה , 
השוכנת סמוך לזירת המלחמה . ומהי קדושתה ? ששם התנגש אלחוסיין , נכדו 
של הנביא מוחמד , בראש מחנה של כמאתיים איש , עם צבא גדול ואדיר של מתנגדיו 
מבית אומאיה . התוצאה היתה כמובן טבח המעטים בידי הרבים . הטבח בכרבלה 
מלהיב עד היום את תחושתו הדתית של הזרם השני בגודלו באיסלם ( השיעה , שיותר 
ממחצית העיראקים נמנים עמו ) . איך נוכל אנחנו , הישראלים , לחיות בתוך 
אווירה חמה כזאת ? מרבים לדבר אצלנו על הלחץ האמריקאי והאירופי הצפוי בימים 
שלאחר המלחמה . זוהי תחזית מתקבלת על הדעת . אבל על דעתי עולה , שיותר 
ויותר צריכים אנו לחשוב על חיינו היום - יומיים באווירה צפויה זו בקרב שכנינו . 
אחרי ככלות הכל אתם עם הפלשתינאים במעגל הקרוב ועם שאר עמי ערב במעגל הרחוק 
יותר נצטרך לחיות . מה אפשר לעשות כדי לחיות בתוך העולם התרבותי הסובב אותנו ? 
קודם כל להכיר אותו , לשוחח אתו . אני מניח שאצל רבים קיים הסטריאוטיף 
שאין עם מי לדבר . אחרי החומייניזם , המתאבדים של החיזבאללה והדוקרים בסכינים 
מתוך התלהבות דתית בוודאי מצטיירת הדת כיסוד הקשוח ביותר . אבל היכרות קרובה 
קצת יותר מביאה למסקנה , שאם כי אפשר למצוא באיסלם כמו בכל תופעה אנושית 
מגמות גסות ואנטי - אנושיות ביותר , אפשר למצוא בו גם מגמות עדינות ואנושיות 
ביותר . לאיזה כיוון יפנה האיסלם המתעורר ? אחרי אופי " החזרה בתשובה " 
של סדאם חוסיין לכאורה אפשר לענות על כך תשובה פשוטה וחדה . אבל אם נביא 
בחשבון גם את המכה הנוראה שהוכה סדאם ואת האכזבה העמוקה הצפויה להתחולל בעולם 
המוסלמי אפשר להצביע על אופציה פחות חד - משמעית . ייתכן שהצירוף הבלתי 
אפשרי של גאות הדת עד למרומי הסקאד והשפלתה עד למעמקי המכתשים שחפרו הפצצות 
בנות 7 הטון שהוטלו על עיראק , יתייצב בסופו של דבר התהליך שאפשר לקרוא 
לו " סובלימציה של האיסלם " . בכך אני מתכוון לומר שהעוצמה הדתית לא תדוכא , 
אלא תחפש לה אפיקים חיוביים יותר מאשר טילים ופצצות . אחרי תקופה לא קצרה 
של מבוכה והתלבטויות בעקבות המפלה היא תנסה לעשות משהו כביר ; לחולל על 
פני האדמה חיים אנושיים גבוהים ועמוקים יותר . האם הגאות הדתית , שאני צופה 
שתימשך גם אחרי מפלתו של סדאם , תמצא לה אפיקים כאלה גם בקרב הפלשתינאים ? 
דבר זה תלוי כמובן קודם כל בפלשתינאים עצמם , אבל במידה מסוימת הוא תלוי 
גם בנו , היהודים , ובאילו פתחים נפתח לה . זה טיבו של דו - שיח , שאיכותו 
של דובר אחד מושפעת ממשנהו . דו - שיח בין אנשי הדת משני העמים הוא אפשרי . 
הרי כך גם נאמר בקוראן : " ואמור לעבדי שידברו טובות על בני האדם . השטן 
רוצה להכניס פירוד ביניהם " ( סורה 71 ) . יתר על כן , מן הניסיון אפשר 
לומר שדו - שיח כזה הוא טבעי יותר עקב העמדה הדתית המשותפת : הענווה הדתית , 
אותה הרגשת התלות של כל אדם בכוח החיוני הגדול המוליך עמים ויחידים בדרך 
חייהם . אם מגיעים לחילופי אינפורמציה על המקורות הדתיים של הצדדים לשיח 
מתגבשת הרגשת ההקבלה שיש בין הביטויים שנותנות הדתות לגורל האנושי . אילו 
היה נדבן כלשהו מארגן כינוס צנוע של מלומדים משתי הדתות , יש לי יסוד להניח 
שהיו גם מוסלמים שהיו רוצים ללכת בעקבות המשורר גלאל א - רומי , שכתב : 
" אם נריח בבית הכנסת את ריח הדבקת בו הרי אותו בית כנסת יהיה הכעבה שלנו " . 
כמובן , הפריה הדדית כזאת כשלעצמה אינה פותרת את הבעיות החומריות , הפוליטיות , 
שבין העמים , אבל יש בה כדי לתת בסיס לדיון על פתרון . יתרה מזאת , אם 
ההגדרה העצמית של העמים תהיה תרבותית יותר , יתכן שנפתחות כאן אפשרויות 
נוספות לפתרונות פוליטיים . אחרי ככלות הכל , לשתי ישויות המבטאות את עצמן 
במבנים שלטוניים במדינות קשה יותר להסתדר בארץ קטנה ומעורבת . ככל שעצמים 
הם רוחניים יותר וחומריים ופחות הם אינם דוחים זה את זה ויכולים לחיות יחד 
בשטח אחד . האם אפשר בכלל לתת אינטרפרטציה רוחנית למסורת דתית בלי שזאת תקפח 
את ממשותה ? הנוכל אנחנו היהודים להציע סובלימציה כזאת , שלא תקפח את עצמותנו ? 
הנה זאת שאלת היסוד , שכל הדיון דלעיל הוא רק הקדמה אליה . 
