אילו נשאלתי מהי ההגדרה המדויקת של פרשן , הייתי אובדת עצות וחסרת מלים . 
הפרשנות היתה לתחום פרוץ לרווחה . המלחמה הביאה עדנה לגנרלים בדימוס , 
שלפתע גדשו את אולפני הטלוויזיה והרדיו . החליפות הכהות והעניבות החגיגיות 
התכווצו אמנם במהלך השנים , ובקושי התאימו למידתן החדשה , אבל הן הוצאו 
מן הארונות ואווררו מן הנפטלין . הספורטיווים יותר לבשו סוודרים התואמים 
יותר מורדות מושלגים . אבל זו אינה הרעה היחידה . מאז פרוץ הקרבות , מבוקר 
ועד לילה , השמיעו הגנרלים ופרשנים אחרים דברים והיפוכם , בנוסחים של אסטרולוגים 
לכל דבר , ולנו התברר כי גם הם מבולבלים , ובהכרח מבלבלים אותנו עוד יותר . 
ואני שואלת את עצמי בדאגה גוברת , האם מאז שהשתחררו קרה משהו עצוב לגנרלים 
בדימוס , או אולי גם קודם לכן לא הצטיינו ביכולת ניתוח ושיפוט , ורק אנחנו 
לא ידענו . ואם הדברים נכונים גם לגבי חלק מעמיתיהם שעדיין לובשים מדים , 
עלול מצבנו להיות בכי רע . הגנרל שהפך כבר מעין סמל לתחזיות מוטעות הוא 
תא"ל ( מיל ) חיים יעבץ , שאמנם מאז הופרכו נבואותיו אולי מתבייש להופיע 
בפומבי , אבל עדיין משיא עצות . כך הוא מעז לומר שמדברים יותר מדי , ומוטב 
היה אילו הפרשנים היו מקדישים זמן למחשבה וסותמים את פיותיהם . רק חבל שלא 
יישם לקח זה על עצמו קודם לכן . גנרל נוסף בדימוס הוא אביגדור בן - גל . 
הלה התבצר ברדיו , ומטיף להתערבות ישראלית מיידית , שאם לא כן תאבד ישראל 
את כוח ההרתעה שלה . מדי פעם משמיע יאנוש את " יש לי חלום " שלו . והחלום 
אילו הייתי גנרל שוורצקופף . ואכן , אילו היה שוורצקופף , אולי היו הכוחות 
המשורינים בבקעת הלבנון מגיעים לכביש ביירות - דמשק בזמן , אבל למה שהאמריקאים 
ישתוקקו לעשות לעצמם סולטן יעקב בכוויית ? אפילו ידידו הנאמן של יאנוש , 
הרמטכ"ל לשעבר רפאל איתן , מייעץ לו באירוניה רפולית להימנע מיהירות , 
לא לנסות ולהיכנס לנעליו של שוורצקופף , ולתת לאחרון לנהל את המלחמה בכוחות 
עצמו . רמטכ"ל נוסף בדימוס הוא מוטה גור . הוא בטוח בעצמו ונטול כל ספקות 
ביחס לחשיבותו . אמנם מחשבתו סדורה , אלא שגם הוא ביהירות טיפוסית נוטה 
לעבר מסקנות מדיניות חפוזות וקיצוניות , כמו ההברקה להכניס את ברית המועצות 
למשחק . אלוף ( מיל ) משה בר - כוכבא גויס לשמש כאחד הפרשנים ב"ערב במפרץ " , 
ואף שהוא מומחה לטנקים ולמהלכיהם , מתקבל הרושם שלעתים הוא אינו מעודכן 
בחומר שוטף . הפרשן המעולה בין הגנרלים , ובכלל , הוא יצחק רבין . רבין 
הוא אחד היחידים שניחן בראייה כוללת רחבה , והוא יודע לשבץ אירועים במקומם 
הנכון , ולהסיק מסקנות הגיוניות ולעתים מקוריות . התזות שלו קוראות למחשבה 
למרות הביקורת , האנטגוניזם והאש שהאיש מושך לעברו , לפרקים שלא בצדק . 
בין הפרשנים המקצועיים המעולים ביותר הם אהוד יערי וזאב שיף . ליערי כריזמה 
והופעתו הטלוויזיונית מבריקה ואין לה מתחרה . הוא מצטיין באינטליגנציה 
גבוהה , במידע רחב על הנעשה בעולם הערבי , ובכושר ניסוח מעולה . דומה 
שהוא גם חודר לאחרונה לתחום הפרשנות הצבאית , וגם כאן ודאי שיוכיח את עצמו 
ויהפוך למומחה . לצדו של יערי נמצא הכתב הצבאי משה שלונסקי . שלונסקי חסר 
את הכריזמה והברק של יערי , אבל הוא חרוץ מאוד ומתאמץ לעשות מלאכה רצינית , 
עקבית ושיטתית . הוא זהיר שבזהירים וחושש מתחזיות ומנבואות , אם כי גם 
אצלו אפשר להבחין לעתים בקפיצות לא מאוזנות . זאב שיף משתייך אמנם לעיתונות 
הכתובה , אבל במרוצת הזמן סיגל לעצמו כפרשן של " ערב חדש " הופעה טלוויזיונית 
מאופקת , אמינה ומשכנעת , מבלי להזדקק לזיקוקין די - נור . שיף הוא פרשן 
אינטליגנטי וחכם , שקול ומנומק , בעל מקורות מידע מצוינים . בימים של 
אופוריה סיכן את המוניטין שלו , סינן ובלם כדרכו את הדברים , ועמדתו אכן 
הוכחה כאמינה ורצינית ביותר . ב"ערב במפרץ " מתבלט רון בן - ישי , שעבר 
תהפוכות רבות בעמדותיו , החל מאופוריה ראשונית ועד לנבואות אימים . אין 
ספק שבן - ישי הוא כתב צבאי מעולה הבקי בשטח ובכלי מלחמה ושש אלי קרב , 
אבל הביטחון וחוסר הספקות שלו , בכל התחומים , פוגמים לעתים בהופעתו ומשווים 
לו פרצוף יהיר . האיש של הרדיו הוא הכתב לעניינים ערביים , אהרן ברנע . 
ברנע הוא מקור לא - אכזב של אינפורמציה מיידית ושוטפת . הוא מאזין מהיר 
מאין כמותו לכל תחנות הרדיו הערביות בעת ובעונה אחת , והשיג אולי שיא בהבאת 
חומר מעודכן לאולפן . אבל אולי גם בגלל המהירות עשה מספר טעויות חמורות , 
כמו הסיפור חסר היסוד על בריחת מטוסים עירקיים לטורקיה . מי שבלעדיו לא 
היתה המלחמה קיימת הוא קשבנו מיקי גורדוס , שהפך כבר למעין מיתוס רדיופוני . 
פה ושם לובש המיתוס פנים אנושיות , ויש לו גם אשה מקסימה ושתי בנות נחמדות . 
גורדוס הוא בעל אוזן חדה וערה , חושים אינטואיטיוויים לסקופים ולכותרות , 
ויש לו קצב אלקטרוני . אילו עסק רק באיסוף חומר היה " כוכב עליון " , 
אבל לפרקים , מחמת המהירות , הגודש והלחץ , אין זמנו בידו לברר את אמיתות 
הדברים . אבל טעויות אין בהן כדי לפגום במוניטין שלו . אחרון אחרון האיש 
שגורם לי לחררה , הלא הוא מיכאל דק במהדורת הבוקר של החדשות בטלוויזיה . 
דק הוא הסיבה שאיני מסוגלת לצפות במהדורה זו , ועלי להסתפק ברדיו . ואני 
תוהה מיהו קהל היעד של התחכמויותיו הנלוזות ולמי הוא מתכוון , מה פשרה של 
תופעה זו , ומי זקוק לה כשהמתח הוא בלתי נסבל . 
