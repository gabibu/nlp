תוכניתו של גורבצוב לסיום המלחמה במפרץ אינה סוטה אמנם מהחלטת מועצת הביטחון , 
התובעת נסיגה עיראקית ללא תנאי מכוויית , אך כוללת בתוכה סעיפים שונים 
התואמים את האינטרסים העיראקיים והסובייטיים כאחת , כמו נסיגת כל הכוחות , 
כולל אלו של ארה"ב מהאזור , ביטול הסנקציות על עיראק והתחייבות עקיפה לדון 
גם בסכסוך הישראלי - פלשתיני . אם סדאם חוסיין יאות לקבל את הצעתו של גורבצוב , 
יוכל להציל את מה שנשאר ממכונת המלחמה שלו וגם להישאר בשלטון . כבודו ייפגע 
אמנם בעיני רבים , בעיקר במערב , אך בעולם הערבי יוכל לטעון כי השיג בכל - 
זאת ניצחון מסוים במלחמתו בארה"ב . מוסקווה לא תתאבל על כך שהניצחון האמריקאי 
לא יהיה שלם . אם יצליח המהלך של בריה"ם , יתחזק מעמדה כגורם מתווך גם 
לתקופה שלאחרי המלחמה , כאשר ידונו בסדר החדש במזרח התיכון . ואשינגטון , 
מאידך , תתקשה לסרב לעסקת - חבילה מתונה שבה תתחייב עיראק לסגת מכוויית 
ללא תנאי . אך שאלת המפתח היא , כאמור , האם יקבל סדאם חוסיין את התוכנית 
הסובייטית , או שהוא רוצה שהמלחמה תימשך לפי שעה , מתוך הנחה שאפשר יהיה 
לשוב להצעת גורבצוב במהלך קרב היבשה . המפגש במוסקווה ותוכנית גורבצוב הם 
צעדים ממשיים בתפקיד החדש שממלאת בריהם בסכסוך . לא עוד השתרכות אחרי ארה"ב , 
אלא תפקיד עצמאי כמעצמה מתווכת . ואשינגטון ניסתה למנוע תחילה התפתחות 
כזו , מחשש שהדבר יוביל להפסקת - אש מוקדמת מדי . לכן היתה מוכנה להבטיח 
למוסקווה תפקיד במהלכים המדיניים שיהיו במזרח התיכון אחרי המלחמה . אך מוסקווה 
החליטה שלא להמתין . מוסקווה ממשיכה לאמץ את החלטות מועצת הביטחון , אך 
מתנתקת מהתמיכה האוטומאטית במהלכים הצבאיים של ארה"ב , במיוחד ההפצצות ברחבי 
עיראק . בעוד ואשינגטון עומדת בראש קואליציה צבאית , מנסה מוסקווה להוביל 
את מהלך השלום וההסדר . עמדה זו תחזק ודאי את מעמדה בעולם השלישי ובעולם 
הערבי . אם יצליח גורבצוב במהלכו , יתחזק מעמדו גם מול הגורמים השמרניים 
בארצו , ומול הגנראלים בצבא האדום הטוענים כי בהשתרכות אחרי ארה"ב המחיש 
כי בריה"ם שוב אינה מעצמת - על . 
