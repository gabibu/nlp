בעקבות נפילת טיל הסקאד העיראקי באזור הנגב , שלשום , פנתה אתמול עורכת 
הדין לאה צמל לפרקליטות המדינה בדרישה לספק מייד מסכות גז לאסירים הפלשתינאים 
המוחזקים בבתי הכלא ובמחנות המעצר באזור . בפנייה לעורכת הדין נילי ארד , 
ראש מחלקת בג"צים בפרקליטות המדינה , שייצגה את המדינה בעתירה לבג"ץ לפני 
שבועות אחדים באותו נושא , הזכירה עו"ד צמל כי הנימוק שהעלתה המדינה בזמן 
הדיון בעתירה , היה כי מדובר באזור הנמצא " מחוץ לטווח הטילים " . בפנייתה 
הוסיפה עו"ד צמל : " בתשובה לעתירה הנ"ל השבתם בשם קצין הג"א ראשי כי אזור 
חברון - דהריה הוא ברמת סיכון נמוכה לפגיעת טילים , ואילו אזורי קציעות 
ועזה הינם מחוץ לטווח הטילים " . " בלילה זה נפל טיל באזור הנגב , ותושבי 
עזה נקראו להישאר בחדרים האטומים ולהוסיף ולחבוש את מסכותיהם שעה ארוכה . 
כל זאת ביודענו כי לתושבי עזה הערביים אין מסכות כלל . לכל העצורים ולאסירים 
בעזה ובקציעות אין אף חדרים אטומים . אבקשך להודיעני מיד אם ועד כמה קביעותיו 
של קצין הג"א ראשי עומדות בעינן " . בעתירה לבג"ץ באותו עניין שנדחתה , מסרו 
נציגי צה"ל כי הצבא דואג לכל תושבי השטחים , לפי הצורך ובהתאם לאזורי הסכנה 
מפגיעת טילים . על אזורי עזה והנגב , בו נמצא מתקן הכליאה קציעות , נאמר 
כי הם מחוץ לטווח הטילים בוודאות . בתשובה לטענה כי הישראלים המתגוררים באותם 
אזורים קיבלו בכל זאת ערכות מגן , נאמר כי בגלל שהמתיישבים הישראלים באותם 
אזורים ניידים ואינם מוגבלים בתנועתם , הוחלט לציידם באותן ערכות . סמוך 
למועד הדיון בבג"ץ הגישה עו"ד צמל תצהיר המעיד כי למרות ההערכה שמחנה קציעות 
מצוי מחוץ לטווח הסכנה , חובשים שומרי המחנה את מסיכות האב"ך בכל פעם שמושמעת 
אזעקה כלל - ארצית , עובדה המקוממת את העצירים שאינם מצוידים בערכות מגן . 
התצהיר הנוסף לא שינה את החלטתם של שופטי בג"ץ בעתירה . בכלא מגידו , 
למשל , קיבלו האסירים הפלשתינאים ערכות אב"ך , ללא מסננים , כדי למנוע 
את ניצול המסכות נגד גז מדמיע , המופעל בידי השומרים במקרה של מהומות בכלא . 
