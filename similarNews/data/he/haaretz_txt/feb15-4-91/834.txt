ממשלת הולנד הודיעה אתמול למערכת הביטחון ולצה"ל כי לא תגבה כסף עבור ירי 
של טילי פטריוט מהסוללה ההולנדית , שהגיעה שלשום לישראל . באחרונה פורסם , 
כי הולנד הודיעה למערכת הביטחון כי כל שיגור של טיל פטריוט מהסוללה ההולנדית 
יעלה למערכת הביטחון מאות אלפי דולרים . שלשום הגיעה סוללת הפטריוט מהולנד 
לישראל והוצבה באזור ירושלים . בשלב ראשון תופעל הסוללה על - ידי צוות הולנדי , 
בשיתוף עם צוות ישראלי . במרוצת השבועות הקרובים יועבר הפיקוד לצוותים 
הישראלים . בסוללה ההולנדית שמונה משגרים . בסך הכל מפוזרות ברחבי הארץ 
שמונה סוללות פטריוט אמריקאיות , ועתה נוספה הסוללה ההולנדית . כל סוללות 
הטילים מופעלות בידי צוותים אמריקאים , מלבד סוללה אחת , באזור גוש דן , 
המופעלת בידי צוות ישראלי . בשבועות הקרובים ישראל אמורה לקבל סוללת פטריוט 
נוספת מארה"ב . בצה"ל מעריכים כי הסוללה תישאר בישראל גם לאחר תום המלחמה 
במפרץ . 
