כמו במשחק מחשב תלת - ממדי , כמו בציור של סול סטיינברג , צריך לסגת עכשיו 
במראה העיניים ובמחשבה מהנוף המרוחק שמעבר לאופק ולהתקרב בחזרה אל הסביבה 
המיידית . הסיפור הנורא שלנו ושל העולם עם עיראק הולך ומסתיים : העניין 
העיקרי שב אל סף החדרים שבהם הסתגרנו . הוא נמצא עכשיו בחצר האחורית , 
בשטחים . אני מאלה שלא התרגשו מהריקודים על הגגות , גם לא מהתיק שהלבישו 
על סרי נוסייבה . במונחים הבנאליים ביותר , שאינם משום כך בלתי נכונים , 
מי שעלינו להסתדר אתו הוא היריב ולא מי שלבו התכווץ יחד אתך בנפול הטילים . 
המלחמה הזאת היתה כה שונה במושגיה , בגיאוגרפיה שלה ובדימויים שהזניקה 
למוחנו , שקשה באמת להסיר את התמונה הזאת ולשוב אל התמונה הסוריאליסטית 
פחות והמיידית יותר . למרות הקושי המנטאלי , זה מה שיש לעשות עכשיו . במשך 
המלחמה כאילו מחקנו את קיומם של השטחים מתודעתנו בעוצר ממושך . היו שמחקו 
באותה הזדמנות גם את האישים הפוליטיים בגדה . חלק מהמוחקים עשו כך כדי לסלק 
מעל דרך הסירוב להסדר את המועמדים העיקריים למו"ם : ראש הממשלה ואחדים משריו 
יודעים מה צפוי עכשיו מאמריקה מנצחת אך קצרת - רוח . אחרים מתחו קו בגלל 
איזה עלבון רגשני ומיותר מתסמונת - הגגות . אבל מסע הטיהור הזה לא מחק את 
המציאות של החיים האמיתיים משני צדי הקו הירוק . הוא רק דחק אותה לזמן - 
מה הצדה מן המחשבה . בזמן הזה התחוללו בשטחים תופעות מעניינות אחדות . התברר 
שהעוצר הממושך , שקומם אצלנו אנשים לא מעטים , עבר אצל הפלשתינאים בשקט 
ומתוך השלמה עצמית . אך עוד התברר שהפלשתינאים ומנהיגיהם אולי לא סימפטיים 
במיוחד בשבילנו , אך אינם עיוורים . בתוך האטימה שלהם אני שומע ממביני 
דבר חילחלה בשטחים ההכרה כי נוצר בחודשים האחרונים מצב מיוחד . בוודאי 
כך לאחר תבוסת עיראק . עוד לפני שזו הסתמנה בבירור , החריפה בקרב הציבור 
הפלשתיני תחושת סכנה נוכח האהדה הספונטנית לסדאם . לכוויית , לסעודיה ולמדינות 
המפרץ יש עילה לכעס על גילויי האהדה לא פחות מאשר לנו . בגדה רווח עכשיו 
חשש גדול מפני נקמתן של אלה . אנחנו כה שקועים בצרותינו , שאיננו מעריכים 
במידה מספקת את המחיר היקר שעשויים הפלשתינאים לשלם בעבור הפזיזות הנמהרת 
של מנהיגיהם . מדינות המפרץ עשויות להעניש עכשיו את הפלשתינאים שבתוכן כפי 
שמדינות אלה יודעות לעשות : אנחנו לא נתקרב אף פעם , תודה לאל , למידת 
האכזריות שהן מרשות לעצמן . בשטחים מדובר עכשיו במונחים מוכרים לנו : האינטליגנציה 
הפלשתינית חרדה מפני " שואה " שתיפול על אחיהם במפרץ . פחד זה כבר הביא 
לשינוי גדול בנימה של העיתונות בגדה . מחמוד אבו - זולוף , למשל , הבעלים 
של העיתון " אל - קודס " , כבר פצח בזמירות חדשות . הוא , שהיה תומך נמרץ 
של אש"ף , קורץ עכשיו לירדן ולמערב . אני שומע סיפור מעניין ומאיר - עיניים 
גם על סרי נוסייבה . את מה עשה או לא עשה במלחמה העדיפו השלטונות הישראליים 
לחסוך ממבחן של משפט גלוי . אבל אחיו הבכור של האיש הוא יועץ קרוב לאמיר 
של אבו - דאבי . אפשר לשער מה אישים כמוהו ואנשי עסקים פלשתינאים בעלי 
אינטרסים במפרץ חושבים עכשיו לאחר תבוסת בגדד על תוצאות עמדתם במלחמה . 
מול התפתחויות אלה יכולים ישראלים לחכוך את כפות ידיהם בהנאה ולומר לא רק 
שיחפשו אותי , אלא אולי סליחה על הביטוי שיקפצו לי . לכאורה " מגיע " 
העונש הזה לפלשתינאים ולמנהיגיהם . הם הימרו על הקלף העיראקי ועכשיו הם 
צריכים לבלוע אותו . ההתנהגות של הפלשתינאים תהיה אצלנו , כמובן , שמן 
זך על גלגלי הטיעון הרשמי הישראלי נגד הידברות עם כל מה שטעם פלשתיני עולה 
ממנו . גם מוואשינגטון ומבירות מערביות אחרות נשמעו בשבועות האחרונים נימות 
מסתייגות מאש"ף . תכפו והלכו הדיווחים על כוונה לגשת אל מו"ם להסדר אחרי 
המלחמה באמצעות המדינות הערביות של הקואליציה . לפי אחת הגרסאות , מדינות 
ערב שניצבו בצד הנכון של המלחמה , ואשר יקבלו את האחריות לכינון הסדר המחודש 
בכוויית , יהיו גם אלה שיפקחו על הסדרים בשטחים . לאחר שבעבר נעקפה תוכנית 
הבחירות בשטחים על ידי היוזמה ( שהממשלה חיבלה בה בהצלחה ) לנהל מו"ם עם 
משלחת פלשתינית , ייעשה עכשיו עיקוף נוסף : חזרה אל רעיון הבחירות , במסגרת 
תוכנית אוטונומיה , בהשראה לוחצת של ארה"ב ואירופה אך בפיקוח משותף שלנו 
ושל קואליציית מדינות הברית הערביות . האבק צריך עוד להתפזר אחרי תבוסת עיראק . 
ורק תמימות תביא להשערה כי ימי המו"ם להסדר קרובים . אבל זה הזמן להתרגל 
למחשבה שלמרות הכל , הפלשתינאים היו ונותרו בני - השיח שלנו . אחרי שהם 
ירדו מהגגות , אנחנו צריכים לרדת משלנו . את המלחמה הזאת אין לתפוס כתירוץ 
קל מדוע לא לדבר אתם . היא המחשה גדולה מדוע עלינו לעשות זאת , למען טובתנו . 
