אתרי הבניה הגדולים באשדוד ובאשקלון עמדו באמצע השבוע שוממים כפי שהיו כל 
החודש האחרון . חרף ההודעות של מערכת הביטחון על הסרה הדרגתית של העוצר 
בשטחים ומתן היתרי יציאה לחלק מהפועלים , אי - אפשר היה למצוא באשדוד ביום 
שני אפילו פועל ערבי אחד . ללא הפועלים הערבים משותקת כל הבנייה באזור , 
כמו בשאר חלקי הארץ . בשכונת הקרוואנים הגדולה שמדרום לנמל , המיועדת 
לעולים , עסקו פועלים יהודים בודדים מחברת " הארגז " בתיקון המבנים . 
ברחוב ראשונים הסמוך למרכז אשדוד אומר נציג החברה הקבלנית " נמורן " , 
שנמאס לו לשלוח כל הזמן את מנהל העבודה שלו ללשכת התעסוקה . אין פועלים 
והוא לא מבין מה קורה . ברובע י"א , שם בונים מאות דירות , שולח אותי 
קבלן הטיח יוסף ברנס לעבור בעשרות בתי הקומות שנבנים מסביב . " לא תמצא 
אף פועל " , הוא אומר . לדבריו , המצב דומה בכל המרחב שבין אשדוד לבאר 
שבע . יש לו קבוצה קבועה של פועלים מעזה , ובבוקר נסע לפגוש אותם במחסום 
ארז . " מסכנים " , הוא מסביר , " הקיפו אותי כאילו שהיו ילדים שלי " . 
הוא חייב להם כסף , ולא היה יכול לשלם מפני שאין לו . העבודה הופסקה באמצע , 
וכולם חייבים כסף לכולם . שום דבר לא עזר . קציני הממשל לא נתנו לפועלים 
שלו לצאת מפני שלא היו בידיו האישורים המתאימים משירות התעסוקה . באשקלון 
חוזרים הדברים על עצמם . קבלן ריצוף אחד אומר : " הממשל הצבאי השתגע . 
רוצים שאני אסע כל יום לעזה , אביא את הפועלים בבוקר ואחזיר אותם בערב . 
מה אני , חברת הסעות ? " יש לו עשרות פועלים שעובדים באמצעות שני קבלני 
משנה ערבים מחן - יונס . הם מביאים אותם ומחזירים אותם . עכשיו הוא לא 
מבין את הסידורים החדשים . הוא מבקש שאכתוב שיחזירו את העניינים לקדמותם , 
אחרת לא יבנו באשקלון אף בית . נסעתי משם למחסום ארז . אף שהשעה היתה כבר 
קרובה לצהריים , עדיין עמדו במקום מאות ערבים שחיכו ליצור קשר עם המעסיקים 
היהודים . אמרו לי שבשעות מוקדמות יותר היו שם אלפים , אבל רבים התייאשו 
וחזרו הביתה . רובם מבית - חנון ובית - להייה , אזורים חקלאיים בצפון הרצועה 
שמהם הוסר העוצר לפני יותר משבוע . היו גם פועלים משכונות עזה שבהן עוד 
היה אתמול עוצר , ולפי המידע שאפשר לקבל כאן רוב שטחי הרצועה עדיין סגורים . 
אבל גם ממחנות הפליטים הגדולים הנתונים בעוצר הגיעו פועלים למחסום . שני 
צעירים מגבאליה מספרים שהפרו את העוצר והתחמקו בלילה . " מוכרחים לחזור 
לעבודה , אנחנו משתגעים " , הם אומרים . " הפכו לנו את רצועת עזה לבית - 
סוהר אחד גדול " . אני שואל אותם אם יש בגבאליה מספיק אוכל , ואחד מהם עונה : 
" אוכל יש , אבל אין תיאבון . כשלא עובדים אין לאוכל טעם " . כל משפחה 
ערבית אוגרת מצרכי מזון בסיסיים לחודשים אחדים , ובעזה נמשכת חלוקת ההקצבות 
של סוכנות הסעד והתעסוקה לפליטים ויש גם מספיק ירקות טריים . ליד המחסום 
מוכר רוכל אחד ארגז עגבניות בארבעה שקלים וארגז לימונים בשלושה . דרומה משם , 
בכניסה לאזור התעשייה , יש משרד של שירות התעסוקה , ולידו מתגודדים עוד 
רבים . אני נטפל לאחדים מתוכם ושומע תלונות על העוצר הממושך ועל כך שמדינת 
ישראל מתייחסת אליהם " כמו אל חיות " . רובם עובדים באזור תל - אביב והמרכז , 
ולפי שעה אסור להם לצאת לעבודה לכל השטח שמצפון לאשדוד . אין זה משנה הרבה 
כיוון שממילא לא הסתגלו לתקנות החדשות , ורק מעטים עברו השבוע לעבוד בישראל . 
התקנות החדשות הן שיש צורך באישור של שירות התעסוקה , אסור לנסוע ברכב 
בעל לוחיות זהוי של הרצועה , והמעביד הישראלי צריך לקחת אותם בבוקר ולהתחייב 
להחזירם בערב . שלא לדבר על הבדיקות הביטחוניות הקפדניות שבהן חייב כל מי 
שעובר את המחסום . ערבי מבוגר לבוש במעיל ארוך ודהוי אומר : " כל שבוע 
המצאות חדשות ; קודם הוציאו לנו תעודות זהות חדשות , אדומות . שילמנו 
כסף וקיבלנו אותן . אחר - כך דרשו כרטיסים מגנטיים . אחר - כך לוחיות זיהוי 
חדשות למכוניות ותשלום מס מיוחד עבורן " . מישהו מפסיק אותו : " לוקחים 
גם מס על האוויר שאנחנו נושמים , מס על הזכות שלנו לחיות " . בעל המעיל 
ממשיך : " אחר - כך אישורים על התשלומים , אישורים מהממשל , אישורים 
משירות התעסוקה , ועכשיו אישורים מהבעל - בית . יותר קל לנסוע לאמריקה 
ולסעודיה מאשר מעזה לאשקלון " . את מבול התלונות שסביב מפסיק צעיר גבוה שמהסה 
את החבורה . אחרי שנשמעו האמירות הרגילות כמו : אנחנו בסך הכל פועלים פשוטים 
שמחפשים פרנסה . . . רוצים להביא אוכל לילדים שלנו וכו , הוא אומר בקול 
רם : " תגידו לו את האמת . מה זה פרנסה ? שתלך הפרנסה לעזאזל . אנחנו 
רוצים חופש , חירות ! " ( למען הדיוק הוא לא אמר לעזאזל , אלא ביטוי 
גס יותר שתרגמתי אותו מערבית בצורה מעודנת ) . אחרי שסיים את הקריאה הדרמטית 
מעט התחיל מישהו בצד למחוא כף . מחשש שאמצא עצמי חשוד בארגון הפגנה מקומית 
קטנה , התרחקתי משם . התמונה ברורה : הפועלים משתוקקים לעבוד , המעסיקים 
היהודים רוצים בהם . אך שני הצדדים לא באים על סיפוקם עקב ההגבלות החדשות 
של מערכת הביטחון והעוצר המתמשך ברבים מחלקי הגדה והרצועה . לא צריך להיות 
מומחה גדול כדי לגלות שהממשל הישראלי מנסה עכשיו לנצל את ההזדמנות . אחרי 
העוצר והסגר שמנע מכ031 אלף פועלי השטחים מלצאת לישראל משך כחודש , מנסים 
להפסיק את התופעה שמרביתם עבדו בצורה לא מאורגנת , כלומר לא דרך לשכות התעסוקה 
הממשלתיות . לפי האומדנים היו קרוב ל001 אלף פועלים כאלה . עוד מנסים למנוע 
את שהותם של רבים מתוכם ( כ02 אלף ) בשעות הלילה בישראל . את שתי המטרות 
הללו כמעט אי - אפשר להשיג אחרי ש32 שנים הרשויות לא טיפלו בכך , וכוחות 
ההיצע והביקוש של שוק העבודה גברו על כל התקנות המינהליות . מרגע שהפכו 
את השטחים ואת מדינת ישראל ליחידה כלכלית אחת המוקפת באותן תקנות מיסוי ומכסים , 
ו"אין יותר קו ירוק " , כפי שנהגו לומר כל הדוברים הרשמיים , כמעט לא ייתכן 
לחייב את המעביד ישראלי להעסיק פועל מהשטחים בצורה שונה מאשר הוא מעסיק פועל 
ישראלי . אפילו בחודש האחרון המשיכו כמה אלפים בודדים מפועלי השטחים לגור 
ולעבוד בישראל . רובם ככולם מצאו פינה ללון בכפרי המשולש , בגליל ובשכונות 
הערביות של הערים הישראליות המעורבות . במשך השנים קבעו ביניהם המעסיק הישראלי 
והפועל הערבי מהשטחים את תנאי העבודה והשכר ללא התחשבות בתקנות . אפילו 
מעסיקים גדולים , ציבורים וממשלתיים , עקפו את הוראות החוק באמצעות שכירת 
קבלני משנה . התופעה בלטה בעיקר בשני ענפים , בבניין ובחקלאות , שבהם 
רוב גדול של העובדים הם ערביי השטחים . אבנר לוי , חבר הנהלת ארגון הקבלנים 
בירושלים , אומר שבשני ענפים אלו קיימת תלות מוחלטת של המשק הישראלי בכוח 
העבודה מהשטחים . אי - אפשר לשנות ביום אחד נוהגים שטופחו כמעט משך שנות 
דור . יידרשו שנים כדי לגייס ולאמן עשרות אלפי פועלי בניין ישראלים אחרי 
שפועלי השטחים ייצאו לחלוטין מהענף . בבניין ובחקלאות יתרונם של הפועלים 
מהשטחים הוא עצום , ולא רק בשל נכונותם לעבוד בשכר נמוך יותר . פועלי השטחים 
באים לעבוד בקבוצות , באמצעות קבלני משנה ( בחקלאות מכנים אותם ראיסים ) 
, וזהו סידור נוח , יעיל וזול לקבלן הישראלי שלא צריך להתקשר לכל פועל 
בנפרד . המעביד הישראלי לא צריך לשבור את הראש עם כל מערכת התשלומים הסוציאליים 
הקבועים בחוק : לא ביטוח לאומי , לא הפרשות לקרנות , ולא פיצויי פיטורים . 
הוא מוסר את העבודה לראיס מהגדה או מעזה , וזה מביא לפי הצורך את בני 
משפחתו ואת בני כפרו . אי - אפשר להתחרות איתם . רק במקומות עבודה קטנים , 
שבהם העבודה קבועה פחות או יותר , אפשר להחליף את פועלי השטחים . כך בבתי - 
מלאכה , בתחנות דלק , במסעדות . ואכן , במקומות כאלה נכנסו לאחרונה לעבוד 
עולים מברית - המועצות ואחרים . לא כך בבניין ובחקלאות . בארגון הקבלנים 
אומרים שרק אם יבטלו כליל את דמי האבטלה בישראל ואת חוק שכר המינימום יש 
סיכוי שישראלים ייאלצו לעבוד בענפים הללו . וגם אז קשה יהיה להם להתחרות 
בארגון היעיל ובמיומנות של הפועלים מהשטחים . בינתיים לא באים מהגדה ומעזה 
לעבודה , ולא קוטפים את פרי ההדר ולא בונים . בשטחים יכולים להחזיק מעמד 
עוד זמן מה . מי שלא מסוגל להמשיך כך הם הקבלנים הישראלים . התמונה בשטח 
היא שתוך זמן קצר תעלה צעקת המעסיקים הישראלים ותשבור את ההגבלות החדשות 
של מערכת הביטחון . 
