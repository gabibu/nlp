למרות ההצלחות הגדולות של המתקפה האווירית , ברור כי שחרור כוויית לא ייעשה 
בפעולות אוויריות בלבד . את קרב היבשה אי - אפשר לנהל באוויר . אם סדאם 
חוסיין לא יודיע על נכונותו לסגת מכוויית ללא תנאי , לא יהיה מנוס מקרב 
היבשה אפילו ימשיכו להרוס לו עוד טנקים ותותחים מהאוויר . אלה המציעים להסתפק 
בקרב יבשתי חלקי וקטן , כמו הסנטור דול , עלולים להגיש לסדאם חוסיין ניצחון 
על מגש של כסף . קרב כזה יסתיים בהכרח בתיקו , אך מבחינתם של סדאם וההמונים 
הערבים ייחשב הדבר כניצחון מלא מול המעצמה הגדולה והקואליציה הצבאית האדירה . 
זוהי ככל הנראה המסקנה שאליה הגיעו בפיקוד האמריקאי . הגיע השלב שאין תומכים 
רבים בדחיית קרב היבשה . השאלה כרגע היא האם ייאות הנשיא בוש להתיר לרוסים 
להמשיך במאמצי התיווך ולהסתכן בניצחון חלקי , שלגבי סדאם ייחשב כהישג גדול . 
רווח רב יעשו כמובן גם הרוסים , שבמקרה כזה ייחשבו כמציליו של צבא ערבי 
גדול . אפשר כמובן להמשיך עוד בתקיפות המאסיוויות מן האוויר . אחרים אומרים 
כי די בכך שכ%02 - % 52 מהעוצמה היבשתית העיראקית הושמדו , נוסף על כך שיותר 
מ%05 מהיכולת הלוגיסטית של הצבא העיראקי חוסלו , כדי להבטיח הצלחה לקרב 
היבשה . לדבריהם , העדיפות האווירית המוחלטת של בעלות הברית תבוא לידי 
ביטוי רב יותר דווקא ברגע שיתחיל קרב היבשה . ואכן , מה שיש לאמריקאים 
בשפע הוא מסוקי הקרב החדישים ונשק מונחה מדויק . האלוף ישראל טל אמר בקשר 
לכך , כי בזכות מסוקי הקרב יש בפעם הראשונה לאש האנטי - טנקית עדיפות בניידות 
אופרטיווית על פני העוצבה המשוריינת שהיא אטית מהמסוק . כלומר , לבעלות 
הברית יש יתרון עצום ביכולת הניידות והתמרן , בתנאי שתוכניות הקרב שלהם 
יהיו טובות והכוחות יופעלו כראוי . יש השואלים האם העדיפות המספרית העיראקית 
ביבשה לא תכביד על בעלות הברית . נכון שבאוויר העדיפות של בעלות הברית היא 
מכרעת , אך בניגוד למה שסבורים רבים אין צורך ביחס של 3 : 1 לטובת התוקף . 
אם לתוקף יש עדיפות אווירית , אין הוא צריך שיהיה לו יתרון או אפילו שוויון 
ביבשה . גם לצה"ל לא היה שוויון כזה ובכל זאת הצליח יפה בקרבות היבשה . 
את העדיפות השיג בשיטת הפעולה ובעדיפות שהשיג בריכוז נכון של הכוחות במקומות 
החיוניים . לאמריקאים יש גם עדיפות באיכות מערכות הנשק העומדות לרשותם ביבשה . 
העיראקים יעמדו בפני ברירה קשה : האם להשאיר את הטנקים שלהם במחסותיהם ולאבד 
את היתרון שיש לכוח משוריין מרוכז , או לרכזם לתנועה והתקפה ולהיחשף למסוקי 
הקרב והמטוסים הממתינים להזדמנות כזו . החיסרון הבולט שממנו סובלים העיראקים 
בקרב היבשה הוא הקושי לרכז את כוחותיהם הממוכנים ללא הגנה אווירית . ראינו 
זאת בקרב על חאפגי , כאשר הגל השני של המתקפה העיראקית נשבר בעזרת תקיפה 
אווירית . כאן מתממש מה שנאמר בדוקטרינה הצבאית הסובייטית כי יחידה לא תצא 
להתקפה , אף לא להתקפת נגד , אם אין לה לפחות שוויון אווירי , שאפשר להשיגו 
גם באמצעות תותחים וטילים . וזאת אין לעיראקים . לכן בעייתן של בעלות הברית 
בקרב זה תהיה כיצד להוציא את הכוח העיראקי המשוריין מחפירותיו ולאלצו להיכנס 
לקרב תנועה . זו היתה לא אחת גם בעייתו של צה"ל במלחמותיו . צה"ל פתר זאת 
בדרך כלל בתמרון מהיר , בקרבות תנועה , באיום על עורפו ועל אגפיו של הכוח 
הערבי ועל כמה יעדים חיוניים בעת ובעונה אחת . במצב כזה התקשו צבאות ערב 
לממש את עוצמתם . התמרן המהיר הוא שמוטט אותם לא פחות מאשר עוצמת האש שנחתה 
עליהם . הכל יודעים כי כדי לצמצם את מספר האבידות מוטב להימנע מהתקפות חזיתיות . 
יש כמובן להימנע גם מקרבות שחיקה ממושכים . זה עלול לקרות , למשל , אם 
האמריקאים ייקלעו לקרבות בשטח בנוי בכוויית - סיטי . סדאם חוסיין כבר הורה 
לכמה מהדיוויזיות שלו להתבצר בעיר . קרב כזה , הנחשב בדרך כלל לקשה ושצבאות 
משתדלים להימנע ממנו , עלול להפוך את כוויית סיטי לסטלינגרד חדשה . יש לקוות 
כי את ההכרעה יחפשו האמריקאים קודם כל בתמרן ובגישה העקיפה . עד כה הצליחו 
לממש יפה את הגישה העקיפה הן בדרך שהנחיתו את מתקפת האוויר והן בפגיעה העצומה 
ביכולת הלוגיסטית של הצבא העיראקי . את התמרון הנרחב לא יוכלו לבצע בלא 
לפעול בטריטוריה עיראקית . מי שמבקש לאיים בעת ובעונה אחת על מספר יעדים 
חשובים וחיונים לעיראקים חייב לתמרון גם בשטח עיראקי . זו גם הדרך לאגוף 
את מרבית דיוויזיות החי"ר המוצבות בקווים הקדמיים , להשאירן מאחור מבלי 
שיהיה צורך להילחם עמהן . תמרון כזה יגרום מן הסתם לכוחות משמר הרפובליקה , 
שהם הגרעין הקשה של הכוח העיראקי , לצאת מעמדותיהם שעל גבול כוויית - עיראק 
ולנוע לקרב בשטחים פתוחים . 
