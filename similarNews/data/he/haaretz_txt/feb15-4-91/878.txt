היחסים בין ישראל ליפאן פחות טובים מכפי שאפשר להסביר אפילו בדרישות לשכת 
החרם הערבי ; היחסים הכלכליים טובים מכפי שאפשר להתרשם מהתנהגותם של שלטונות 
יפאן כאשר פחד הערבים אוחז בהם . בתחום הפרמטרים האלה חל שיפור הדרגתי בקשרי 
המסחר בין שתי המדינות עד פרוץ מלחמת המפרץ , כשיפאן ניתקה הלכה למעשה לכמה 
שבועות את הקשרים הבנקאיים והמסחריים עם ישראל . כשהגיע לירושלים בראשית 
השבוע סגן שר החוץ היפאני , אובדה היסאשי , הציג בפניו סמנכ"ל משרד החוץ , 
יעקב כהן , תיק של 06 מאמרים ביקורתיים על יפאן שפורסמו באחרונה בעיתונות 
הישראלית כדוגמה להשתקפות התנהגותה של יפאן בדעת הקהל הישראלית . היסאשי , 
סגן השר לעניינים פוליטיים , דן בירושלים בהיבטים המדיניים הבין - לאומיים 
והאזוריים של מלחמת המפרץ . ( " היפאנים פוחדים פחד מוות שישראל תצטרף 
למלחמה , שהדבר ישבש את אספקת הנפט ויביא למלחמת עולם שלישית " , אמר לפני 
ימים אחדים ל " ניו יורק טיימס " פרוף דוד גודמן , מומחה לענייני יפאן 
באוניברסיטת אילינוי שבארה"ב ) . בו בזמן נשלח סגן שר החוץ היפאני לעניינים 
כלכליים ל"מדינות העימות " , להעביר להן סיוע כנגד נזקי מלחמה . מלבד מצרים , 
יקבלו סוריה וירדן סכומים נכבדים , אף שירדן היא בעלת בריתה הקרובה של 
עיראק . עם פרוץ מלחמת המפרץ הפסיק הדואר היפאני לקבל משלוחים המיועדים 
לישראל ובעקבות זאת הפסיקו הבנקים היפאניים את הטיפול במכתבי אשראי לישראל 
וממנה , ועוררו בכך רוגז רב בחוגים עסקיים בישראל . קשיים בהעברת דואר 
לישראל התעוררו גם במדינות אחרות , בשל הפסקת טיסות של חברות זרות , אך 
יפאן היתה היחידה שמיהרה להפסיק גם את השירותים הבנקאיים ובירושלים ראו בכך 
רמז שאמינותה של ישראל לקיים את התחייבויותיה מוטלת בספק . אנשי עסקים בארץ 
ציינו שדווקא התנהגות הבנקים היפאניים העמידה בסימן שאלה את אמינות היפאנים 
כספקים ושותפים בשעת משבר . הדבר בוודאי לא ייעלם מעיני ארגונים ואנשי עסקים 
יהודיים בארה"ב , שם נמתחת ביקורת רבה על עמדת טוקיו במלחמת המפרץ בכלל . 
( ראש הממשלה , טושיקו קאיפו , אמנם יצא להגנת החלטת הממשלה להקציב 9 
מיליארדי דולר לסייע בעלות הברית במפרץ ולמדינות שנפגעו במלחמה , אך בחוגים 
פוליטיים יפאניים נמשכת ההסתייגות מצעדו ) . הציר לעניינים כלכליים בשגרירות 
יפאן בת"א , טאקשי נקמוטו , אמר השבוע שבהפסקת קשרי הדואר והבנקאות לא 
היתה כל אפליה כלפי ישראל . " ממשלת יפאן נאלצה להפסיק את קשרי הדואר לבחריין , 
לעיראק , לישראל , לירדן , לעומאן , לסעודיה , לסוריה , לנסיכויות 
המפרץ האחרות ולתימן , משום שלא עמדו עוד לרשותה דרכי משלוח דואר רגילות . 
הממשלה חיפשה דרכים חלופיות וכעת חודשו שירותי הדואר לכל הארצות , להוציא 
עיראק . " יש להצטער שבתקופה זאת נותקו קשרים מסחריים ( עם ישראל ) , 
משום שלא היתה אפשרות להעביר מסמכים בנקאיים , כגון מכתבי אשראי , וגם 
משום שבנקים יפאניים אחדים גילו זהירות יתרה בעסקות עם מדינות האזור בכלל " , 
הסביר הצירי נקמוטו . המחלוקת העיקרית והישנה בין ישראל ליפאן היא בשל כניעתה 
הגמורה של טוקיו לחרם הערבי . יפאן אף מרחיקה לכת מדרישות החרם : אין השקעות 
יפאניות בישראל , חברת התעופה היפאנית לא טסה לישראל , ורוב החברות היפאניות 
מוכרות את מוצריהן לישראל באמצעות נציגויותיהן בארץ שלישית . הנושא הועלה 
השבוע גם בשיחות עם סגן שר החוץ היסאשי , שטען כי ממשלת יפאן מתנגדת לכניעה 
לחרם אך אינה יכולה לכפות החלטות עסקיות על חברות כלכליות . נציג ישראל 
שלל את הטיעון וציין כי ממשלת יפאן מגיעה להסכמים עם ארה"ב בעניינים עסקים 
ומסוגלת היטב לדאוג לכך שהחברות היפאניות יקיימו את התחייבויות נציגי הממשלה . 
אך גם אנשי עסקים ישראלים אשמים בהמשך הכניעה היפאנית לחרם הערבי : היבואנים 
מעדיפים להרוויח מסחר באמצעות מדינה שלישית ( לפעמים רק על הנייר , כדי 
לספק את רצון הערבים , בעוד הסחורות מגיעות היישר לישראל ) מאשר לעמוד 
על הדרישה לקיים קשרים ישירים וגלויים . משרד האוצר ומשרד המסחר אינם נוהגים 
להיאבק בתקיפות בתופעה זאת . שורשי כניעתה של טוקיו לחרם הערבי נעוצים בעיקר 
בתלות באספקת נפט ערבי . במלחמת יום כיפור קנתה יפאן מהמזרח התיכון כ%58 
מהנפט שלה . מאז הורד השיעור לכ%56%07 וקשרי הסחר עם ישראל התרחבו . היקפם 
שולש בחמש השנים האחרונות , ובשני הכיוונים היה 3 . 1 מיליארד דולר . יפאן 
היא כיום היבואן מספר 3 ביחסי הסחר של ישראל והפרטנר החשוב היחיד על הנייר 
שעמו יש לישראל מאזן חיובי . אך עיקר היצוא ליפאן הוא ביהלומים ( שבהם 
מוסיפה ישראל רק את הליטוש ) , וכמו כן ספק אם המאזן היה לטובת ישראל אילו 
היו כוללים בו את כל המוצרים היפאניים המיובאים לישראל דרך מדינות אירופיות . 
מאזן התשלומים החיובי משקף גם העדר השקעות יפאניות בישראל , לעומת השקעות 
של כ5 מיליארדי דולר בארצות הערביות . ( כשליש מזה הושקע בפיתוח זיכיון 
נפט בגבול סעודיהכוויית , זירת הקרבות עתה ) . יש להניח שנכונות להשקיע 
גם בישראל תיחשב בעיני יהודי ארה"ב מבחן להצהרות היפאניות על התנגדות לחרם 
הערבי . בשבועות האחרונים הופיע שוב גורם המשבש את היחסים בין יפאן לישראל 
וליהדות העולם : העלייה בפרסום ספרות אנטישמית . המלחמה במפרץ עוררה עניין 
בפעילות מו " לית בנושאי המזרח התיכון , ולצד ספרות רצינית ( למשל , " מלחמות 
ישראל - ערב " מאת חיים הרצוג ) רואים אור ספרים כגון " היטלר מחזיר מלחמה 
שערה " , של מסאמי אונו , שספרו הידוע לשמצה " אם תבין את היהודים , תבין 
את כל העולם " נמכר ביותר מחצי מיליון עותקים . בספרו החדש טוען אונו שהשואה 
לא היתה וכי היחידים המתייצבים מול הקשר היהודי העולמי הם הגרמנים והערבים . 
משרד החוץ בטוקיו הביע בתזכיר לאיגוד המו"לים היפאני את " צערה של ממשלת 
יפאן על כך שהמושג אנטישמיות יפאנית השתרש בתודעת יהודי אמריקה " . דובר 
הוועד היהודי - האמריקאי שיבח את משרד החוץ על פנייתו אך גילה שאיגוד המו"לים 
סירב להפיץ את התזכיר הרשמי בקרב חברי האיגוד , בנימוק שאינו מוכן לעסוק 
בצנזורה . שגריר ישראל ביפאן , נחום אשכול , ציין שיותר מעצם הופעת הספרים 
מדאיגה נכונותם של היפאנים לקנות אותם . עם זאת , הוא הדגיש שהתקפות הטילים 
עוררו גל אהדה לישראל בציבור היפאני . 
