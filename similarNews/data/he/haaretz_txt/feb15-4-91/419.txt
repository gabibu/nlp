קראתי בעניין את מאמריו של יוסי שריד , מ"חפשו אותי " דרך ש"לא יחפשו אותי " 
ועד ל"לאחר הרעש " . היו חלקים שנראו לי , היו חלקים משכנעים פחות , וכל 
העת תמהתי , לא כל - כך על הדברים שנכתבו , אלא על עוצמתה של המוטיווציה 
שעברה מ"שלום עכשיו " ל"תעודת הכשר עכשיו " . שנות ידידותי עם יוסי שריד 
רבות וארוכות כל - כך , עד שאזכרן מיותר כמעט . אבל היכרות זאת הביאה אותי 
למסקנה ששריד הוא האחרון שאתו רצוי להתעמת . אם החלטתי עתה לפסוח על כל 
מקדמי הזהירות ולשים נפשי בכפי , הרי זה בגלל חששותי מפני המאמר הבא שיכתוב , 
תוצר לוואי בלתי נמנע ( כמעט ) למאמרו " לאחר הרעש " . בעיני עצמי , 
אני " יונה " , בעגה הפוליטית שלנו . " יונה " שהגיעה להכרה מגובשת ועקבית 
שהשלום הוא אמצעי הביטחון העדיף והחשוב היוצר דינמיקה חיובית ביחסים בין 
עמים ובין מדינות . כמתבקש מכך , עמדתי כלפי העם הפלשתיני אינה יונקת מרגשות , 
ולא רק מהכרה אוניוורסלית בזכותו של עם להגדרה עצמית , אלא מאינטרס הקיום 
של מדינה יהודית בלב עולם ערבי עוין . ידעתי גם טרם המערכה במפרץ , כי בעולם 
הערבי לא פסקה המנגינה שישראל היא איבר מלאכותי במזרח התיכון וכי יש לנסות 
ולהעבירה מן העולם . אבל ידעתי שהדלק המוצק והמרעום גם יחד , לשנאתם של 
ההמונים הערביים , לתמיכה הבין - לאומית הגדולה בעניין הערבי , הוא הנושא 
הפלשתיני , ורק פתרונו עשוי ליצור פשרה עם העולם הערבי . לכן אמרתי שעלינו 
לנהל משא - ומתן עם נציגים אמיתיים של העם הפלשתיני ובינתיים לא נראה באופק 
תחליף להנהגה הנוכחית וכי עלינו להסכים לעקרון ההגדרה העצמית של העם הפלשתיני , 
ואף לתבוע בשמה של הסכמה זאת גבולות והסדרי ביטחון לפתרון הקבע . עמדתם 
של ראשי אש"ף בסכסוך הנוכחי חמורה ומוטעית . אבל מעורבותם ברצח הספורטאים 
במינכן ובקטל בכביש החוף היתה חמורה לא פחות , ולמרות זאת לא כפרנו בהיותם 
בני - שיח , שהרי לא בידינו לבחור את מנהיגי הפלשתינאים . מעולם לא חשתי 
קמצוץ של אהדה ליאסר ערפאת , אבל אינני מוכן שבעוד 02 שנה יקום דה - קלרק 
ישראלי ויכיר בדיעבד במנדלה פלשתינאי , ועד אז יימשך מרחץ הדמים . שריד 
גורס שהמלחמה במפרץ מנתצת אמיתות ו"הורסת עד היסוד מבנים ישנים והשקפות רעועות " . 
לא ראיתי שהיא הורסת כמלוא הנימה את השקפותיהם של גאולה כהן , של עוזי 
לנדאו ואפילו של דן מרידור . מלחמה זאת מאפשרת להם לטעון שהסכסוך הוא קיומי , 
שמדינות ערב השתמשו בעניין הפלשתיני כתואנה , וכי העניין האמיתי הוא במשא - 
ומתן עם מדינות ערב ואילו הפלשתינאים רלוונטיים פחות , וכי יש לנצל את טעותם 
על ש"התחבקו עם השטן " . הימין הישראלי מעולם לא שקל עד היסוד את שורשי הסכסוך 
ואת סיבותיו , כיוון שהניח מראש שאיננו מוכנים בשום שלב לוותר על השטחים 
שנכבשו ב7691 . מכאן , שהוא הבין תמיד שאין אפשרות להתמודד עם הבעיה הפלשתינית 
ללא נכונות לוותר על טריטוריות וללא הכרה בזכותו של העם הפלשתיני להגדרה 
עצמית . ימין זה העדיף תמיד " שב ואל תעשה " ( או תעשה התנחלויות המקשות 
עוד יותר על פתרון הסכסוך ) , ומתוך זחיחות דעת ואמונה נטולת יסוד בכך 
שאנו עצמנו נקבע את גורלנו , חטא למדינה ולעם בדחותו יוזמות שלום ובפסילת 
כל יד מושטת . אילו אמיתות שינו את השקפותיו של יוסי שריד עד כדי כך שברוח 
קרבית אופיינית הוא דורש ש"מנהיגותם הנוכחית של הפלשתינאים מן הדין שתתחלף " , 
ואם לא , " מחובתנו להעריך בעוד מועד שעם יאסר ערפאת וחבורתו יהיה קשה 
לעשות עסקים , אולי בלתי אפשרי " . אם יוכיח לי שריד שיש באפשרותנו להביא 
להחלפת ההנהגה הפלשתינית , אהיה הראשון שייתן ידו לכך . אבל אני יודע שאפילו 
את ראש ממשלת ישראל מתקשים שנינו להחליף . כיצד נוכל לשכנע עם שהוא אויב 
לנו להחליף את מנהיגותו ? שריד טוען שמנהיגות זו לא תהיה בת - שיח , אפילו 
לא " ליצחק שמיר ולדעת הקהל הישראלית " . האם שמיר זקוק למלחמת המפרץ כדי 
לפסול כל הנהגה פלשתינית ? האם קודמו , מנחם בגין , לא גיחך על כל רעיון 
לשבת עם נציגי " ארגון המרצחים " ? דבר לא השתנה , יוסי שריד . הדבר היחיד 
שהשתנה הוא שדובר חשוב של השמאל הציוני דוגמתך נותן לגיטימציה מוחלטת לשמיר 
ולחבריו להמשיך ללכת בדרכם , המסכנת את ביטחונה ושלומה של מדינת ישראל . 
שריד כותב שהמלחמה הזאת תביא , כנראה , למשא - ומתן עם מדינות ערב , לרבות 
סוריה , כאשר " הפתרון לבעיה הפלשתינית יהיה כבר תוצר לוואי של הסדר עם 
מצרים ועם סוריה " , וכי " אחר כך יבוא תורה של הבעיה הפלשתינית , שפתרונה 
הוא תנאי הכרחי לשלום , אך לא תנאי מספיק " שני עקרונות שיכולים להיות 
בסיס לכל ממשלה בראשות שמיר . גם אני אתמוך במשא - ומתן עם מדינות ערביות 
שיסכימו לפתוח בדוח - שיח עמנו , אבל בסולם העדיפויות המדיני שלי , חשוב 
שהתזוזה בנושא הפלשתיני תהיה הראשונה . איננו חיים בחלל ריק ; דחיית הסדר 
עם הפלשתינאים עלולה באמת להרחיק מההנהגה בשטחים כל גורם מתון ובר - שיח . 
במקומם עלולה לקום הנהגה איסלמית חמאסית , שאתה נתקשה לדבר במונחים של 
היגיון וריאליזם . מנהיגות זאת עלולה לפגום בנכונותן של מדינות ערב להגיע 
אתנו להסדר כלשהו . היא תוליך את המאבק למשבצת היהודית - הערבית ולא לישראלית - 
הפלשתינית . ואז יבואו דוברי הימין ויגידו לנו ולעם : " עם מוסלמים שונאי 
יהודים וחדורי גיהאד כמותם אתם מוכנים לדבר " ? מי שסבור , כמוני , שהסדר 
עם הפלשתינאים הוא אינטרס ישראלי כמעט קיומי , לא יקבל את האוריינטציה החדשה 
שנולדה בסערת רוחות של מלחמה , המאיימת עלינו בנשק כימי וביולוגי . לי 
אומר התסריט הפוליטי , כי מלחמה זאת מחזקת את האמונה שאין לנו אלטרנטיווה 
אמיתית לשלום , וכי כל הסדר שלום עובר בהכרח דרך הפרוזדור הפלשתיני . דרך 
אגב , נראה לי שגם הריאליזם הפוליטי אינו לצדו של יוסי שריד , וכי ארצות - 
הברית ומדינות אירופה יראו כך את המשא - ומתן לקראת סדר חדש במזרח התיכון . 
