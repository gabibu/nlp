מידיעה שמסר אתמול כתב " קול ישראל " עולה , כי משטרת ישראל העבירה באחרונה 
לפרקליטות המדינה תיקים נוספים הנוגעים לשר הפנים אריה דרעי ואחרים , מלווים 
בהמלצה להעמידו לדין . בכך מגיע ל12 מספר תיקי החקירה התלויים נגד שר הפנים , 
ובדיקתם הסתיימה , ונראה כי בכך הביאה המשטרה לכלל השלמה את עיקר החקירה 
הסבוכה בחשדות החמורים המיוחסים לשר . התיקים עוסקים בעבירות מרמה , בחשד 
להפרת אמונים וברישום כוזב במסמכי תאגיד . 21 מן התיקים כוללים חומר חקירה 
בנושא העברת כספים על ידי דרעי לרשויות המקומיות , אשר שימשו כצינור להפנייתם 
למקורבים לסיעת ש"ס . בחמישה תיקים המליצה המשטרה לסגור את החקירה . עדיין 
מצפה תהליך ארוך ומסובך עד שכתב האישום יוגש למעשה . פרקליטות המדינה צריכה 
ללמוד את התיקים , להחליט לפי חומר הראיות על העמדה לדין ( בדרך כלל הפרקליטות 
מקבלת את המלצת המשטרה , וסביר שזאת תהיה החלטתה ) ולהכין את כתב האישום ; 
היועץ המשפטי לממשלה יצטרך לפנות לכנסת ולבקש את הסרת חסינותו של דרעי ; 
הכנסת תדון בבקשה מתוך התנגדות נמרצת , יש להניח , ואולי אף לחצים פרלמנטריים 
של סיעת ש"ס ; הכנסת תאשר , כנראה , את בקשתו של היועץ ורק אז ייפתח 
המשפט . אלה הן הפריווילגיות של נבחר העם לעומת האזרח הרגיל , שתהליך העמדתו 
לדין קצר בהרבה . אף על פי שלא נבחר לכנסת נהנה דרעי מהחסינות הפרלמנטרית 
משום כהונתו הרמה כשר . אך דווקא הכהונה הזאת מחייבת אותו להתנהגות נאותה . 
ביחס לפקיד ממשלתי שהוחשד במעשים פליליים קיים נוהל קבוע : הוא מושעה מתפקידו 
כאשר מוגש נגדו כתב אישום . אין הנוהל הזה פוגם במאומה בעיקרון המשפטי , 
כי כל אדם הוא חף מפשע כל עוד לא הוכחה אשמתו . אם יזוכה הפקיד בבית - 
המשפט , הוא יוחזר לתפקידו ואף יקבל פיצוי כספי על תקופת השעייתו . שר בממשלה 
מחויב במענה לנורמות מחמירות יותר , במקרה כזה : גם בגלל זכויות היתר שהתפקיד 
מעניק לו וגם מסיבות של ההיגיינה הציבורית . מבחינות אלה ספק אם היה מקומו 
של אריה דרעי בממשלה עד עכשיו . יש , כמובן , ארצות שבהן השר מתפטר מתפקידו 
מיד כאשר נפתחת נגדו חקירה פלילית . בארצות רבות לא מתקבל על הדעת שאיש 
שהמשטרה מנהלת נגדו חקירה פלילית יתמנה לשר , כפי שקרה לאריה דרעי בהקמת 
הממשלה הזאת . תהיה זאת תמימות לבקש מהשר דרעי להתפטר מתפקידו . הוא לא 
יתפטר , מסיבה אחת לפחות : מאחר שאין הוא חבר כנסת , מקצרת התפטרותו בהרבה 
את תהליך הגשת כתב האישום . אך למען כבוד הממשלה וכבוד תפקיד השר יש מקום 
לפנות לשר דרעי ולבקש ממנו לשחרר את הממשלה מנוכחותו בישיבותיה ואת משרד 
הפנים מניהולו כבר עכשיו , אחרי שהמשטרה המליצה על העמדתו לדין . יואיל 
השר דרעי לצאת לחופשה . אם לא ירצה לעשות זאת מיוזמתו הוא , יהיה על ראש 
הממשלה לשכנע אותו לעשות כך . 
