גלישת בריה"ם אל חידוש המלחמה הקרה היא הסיבה ולא התוצאה להתגייסות מוסקווה 
להצלת סדאם חוסיין ולעימות הדיפלומטי המתפתח בין מעצמות העל . התנהגות מוסקווה 
בימים הקרובים , בהתדיינות על התנאים הסופיים להפסקת המלחמה במפרץ , תקבע 
במידה רבה את קצב ההידרדרות הנוספת ביחסים בין שתי המעצמות . השמרנים והגנראלים 
הסובייטיים רוצים למנוע התהוות " סדר עולמי חדש " בהנהגת ארה"ב . לכן 
לא עמדה בריה"ם בעסקה שבשתיקה שנעשתה ערב המלחמה , לפיה האמריקאים לא יפריעו 
למוסקווה לדכא את תנועת העצמאות ברפובליקות הבאלטיות , תמורת הסכמה סובייטית 
להשגת יעדי הקואליציה נגד סדאם . היחסים בין מוסקווה וואשינגטון יידרדרו 
כמעט בכל מקרה . אם הפסקת המלחמה תצטייר כהצלחה סובייטית , יתחזקו בארה"ב 
הקולות שאין לעזור לבריה"ם וגם לא לגורבצוב , משום שהוא נתון מרצון או 
מאונס בזרועות השמרנים והגנראלים . אם התנאים שביוזמת מוסקווה יהיו קרובים 
לרוח החלטות מועצת הביטחון , תהיה ההאצה בחידוש המלחמה אולי יותר איטית . 
בכל מקרה יוכלו השמרנים והגנראלים לטעון שהתפנית הפרו - עיראקית , שדרשו 
מגורבצוב , הצדיקה עצמה וידרשו התנהגות סובייטית תקיפה גם בנושאי מחלוקת 
בין - לאומיים אחרים . אם עמידה תקיפה של הנשיא בוש תביא , בכל זאת , 
ליציאת סדאם מכוויית מובס וחלש יבקשו השמרנים והממסד הצבאי - תעשייתי במוסקווה 
לנצל זאת לשיקום עוצמתה של עיראק פרו - סובייטית . החשדות שמוסקווה אינה 
מוסרת דיווחי אמת לא רק בשאלת היועצים הסובייטים בעיראק אלא גם בהוצאת כוחותיה 
מאירופה , כנדרש לפי הסכם צמצום הכוחות הקונוונציונאליים , הועלו זמן רב 
לפני ה51 בינואר . עמדות מוסקווה בנושא הפסקת האש במפרץ ישפיעו על הנושאים 
האחרים השנויים במחלוקת גם אם גורבצוב ינסה להראות שההפשרה הבין - מעצמתית 
לא חוסלה . ההאטה בשיחות על צמצום הנשק האסטרטגי עלולה להגיע לקיפאון מוחלט ; 
ואשינגטון עלולה להסיר את הכפפות בנושא עקיפת ההתחייבויות הסובייטיות לחסל 
את עודפי הנשק הקונוונציונאלי באירופה . קשה גם להניח שאם מוסקווה תנסה 
להכשיל את מטרות ארה"ב במפרץ , תמשיך ואשינגטון להבליג על הנעשה בליטא או 
בגרוזיה ותמשיך לסייע לשיקומה הכלכלי של בריה"ם . 
