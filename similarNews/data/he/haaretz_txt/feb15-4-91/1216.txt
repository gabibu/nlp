, כאשר רוב תושבי ישראל הסירו את יריעות הניילון מחלונות החדרים האטומים , 
כצעד ראשון בחזרה לשגרת החיים , התכוננו בני משפחת אתאלי ותלמידי ישיבת 
" עטרת כהנים " בירושלים המזרחית להלווייתו של אלחנן אתאלי . אלחנן אתאלי , 
תלמיד הישיבה , נמצא מוקדם בבוקר , צווארו משוסע וסימני דקירות בכל חלקי 
גופו , מוסתר בחדר אשפה קרוב למקום רציחתו , סמוך לגבול הרובע המוסלמי . 
" זוהי החזרה שלנו לשגרה " , אמר באותו בוקר נחליאל אתאלי , אחיו של אלחנן . 
הוא האשים את השלטונות ש"ידם שפכה את הדם הזה " , ודרש יד קשה נגד הערבים 
ועונש מוות לרוצחי אחיו , שימנעו , לדעתו , רציחות מעין זאת . " זו 
שגרת חירום ארוכה מאוד . צריך זעזוע לעם הזה ולשלטון הזה " , הוסיף . באותו 
בוקר יום ה שבו נקראו אזרחי המדינה לחזור לשגרה נאלצה גם משטרת ירושלים לחזור 
לשגרה ובמהירות גדולה . לא רק גילוי רוצחיו של אלחנן אתלאי הוטל עליה , 
אלא מניעת פעולות נקם של יהודים בערבים . למרות 04 הימים השקטים זוכרים , 
מן הסתם , במשטרת ירושלים את המהומות שליוו את הלוויותיהם של קורבנות הרציחות 
הקודמות ואת אירועי שוק הבוכרים . אך הפעם עברה ההלוויה בשקט מופתי ; רק 
כמה מאות איש השתתפו בה . לא שרציחתו של אתלאי עברה בלא כל תגובה בשטח : 
למחרת פלשו תלמידי הישיבה לשני בתים ברובע המוסלמי , סמוך למקום הרצח : 
מעין מעשה התנחלות מופגנת גם היא מעשה שבשגרה . " גורמי הביטחון " , כינוי 
השמור , בדרך - כלל , לשב"ך , העריכו , כך נכתב למחרת הרצח , כי עם 
סיום המלחמה במפרץ צפויה התגברות פיגועי הטרור הפלשתיני , הן בשטחים והן 
בישראל . כדי למנוע ריבוי מקרי טרור בתחומי הקו הירוק הוחלט להמשיך ולהגביל , 
לעת עתה , את כניסתם של תושבי השטחים לעבודה בישראל . הדגש צריך להיות 
על המלים " לעת עתה " . רק פתי מאמין שאפשר לחזור ולהפעיל את המשק הישראלי 
את הבנייה , החקלאות והתעשייה בלי רבבות פועלים מן השטחים . נוסף לכך : 
לא הכל אפשר למנוע באמצעות ההגבלות האלה . ביום ו , לפנות בוקר , פלשו 
לחממות מושב ניצני - עוז , סמוך לקו הירוק , לא הרחק מטול - כרם , אלמונים 
שהשחיתו חלק מחממות הפרחים וציוד חקלאי רב . העקבות הובילו לעברו השני של 
הקו הירוק , אך לתושבי המושב לא היו דרושות העקבות כדי לדעת מהיכן נפתחה 
הרעה . עד לפני חודש ומחצה היו מעשים מעין אלה במושב מסימני השגרה . זוהי 
השגרה שאליה אנו חוזרים ולא רק חידוש הצגות תיאטרון , קונצרטים בהיכל התרבות 
וחתונות בהמון עם . היא נשכחה מאתנו תוך חודש ומחצה , אך היו מי שמיהרו 
מאוד להזכיר לנו אותה . וזהו רק חלק אחד של השגרה . אחרי שיוסר העוצר כליל 
יהיו בוודאי גם הפגנות , יריות והרג , פעולות ענישה והרס בתים של החשודים 
במעשי חבלה . המלחמה במפרץ , אף על פי שפגעה בנו , לא היתה מלחמה שלנו . 
להיפך היא השכיחה מאתנו מלחמה אחרת , שהפכה לנו לשגרה עד לפרוץ הקרבות 
בעיראק ; מלחמה שהיו בה הרבה יותר קורבנות לא רק מהצד הערבי , אלא גם 
מהצד היהודי מאשר מנפילת טילי סקאד . מפחיד באיזו מהירות אנחנו מסוגלים 
לחזור למלחמה האמיתית שלנו , כאילו לא קרה דבר . בימים אלה עסוקים בירושלים 
בהכנות לבואו של מזכיר המדינה האמריקאי לאזור . כפי שזה נראה עכשיו , מרבית 
העיסוק תוקדש לחיפוש אחרי דרך מילוט מהלחץ האמריקאי להסדר עם הפלשתינאים 
וארצות ערב . ואמנם , כבר יש הצעות לרוב , מהצעתו של יובל נאמן " להתחיל 
את תהליך השלום " ממשא - ומתן עם סעודיה וכוויית ועד להחייאת תוכנית האוטונומיה 
מלפני תריסר שנים . הכל מתנהל , שוב , כאילו הבעיה שלנו היא הסדר עם האמריקאים 
ולא עם הפלשתינאים . אם נצליח למצוא נוסחאות כלשהן שישביעו את רצונם של 
בוש ובייקר , נפתור את כל הבעיות ונוכל לחזור לשגרה האמיתית : שגרה של 
מלחמה , של שנאה הדדית , של הרג והרג נגדי . 
