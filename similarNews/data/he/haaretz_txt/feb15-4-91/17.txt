ככל שהולכת ומתפתחת מלחמת המפרץ , כן הולך ומתרבה המידע על היקפה של מכונת 
המלחמה העיראקית ועל המשאבים בציוד , בנשק ובידע הכולל אופציות ללוחמה 
גרעינית , כימית וביולוגית העומדים לרשות המשטר העיראקי . במקביל הולכת 
ונפרשת היריעה הרחבה של מעורבות התעשייה והמחקר המערביים ביצירת התשתית הצבאית , 
הביטחונית והתעשייתית של עיראק לקראת המלחמה . מי לא סיפק ידע וכלים לעיראק ? 
חברות תעשייתיות גרמניות , צרפתיות , איטלקיות , בלגיות , בריטיות ואמריקאיות 
כולן היה מעורבות , בידיעת ושלא בידיעת ממשלותיהן וזאת בנוסף למה שנמכר 
לעיראק על - ידי ברית המועצות , מזרח גרמניה ומדינות אחרות במזרח - אירופה . 
זעזוע עמוק וקשה עובר עתה על המערב , המגלה כי הוא נלחם נגד כלים וטכנולוגיה 
שסופקו על - ידו . לזעזוע מתלווה מועקה עמוקה הכרוכה במודעות כי טילי הסקאד 
הפוגעים בישראל שופרו על - ידי מומחים גרמנים , וכי הנשק הכימי והביולוגי 
שבידי עיראק פותח ושוכלל על - ידי חוקרים מגרמניה המערבית והמזרחית גם יחד . 
שנים יעברו עד שגרמניה החדשה , המאוחדת , תצליח להסיר את אות הקין הזה 
שדבק בה בגין מעורבות זו של הממסד התעשייתי הגרמני , שהפך את כל הדיבורים 
הרשמיים הגרמניים על זיכרון ואחריות למסכת של צביעות זולה והתחסדות . מסתבר 
כי כאשר החברה הגרמנית צריכה לבחור בין ממון לאחריות מוסרית היא בוחרת בממון . 
אבל טועים כל אלה שרואים בזיקה זו בין המאמץ המלחמתי העיראקי למימד הביטחוני - 
תעשייתי של המערב רק תאוות ממון פרטית של כמה חברות ויחידים ; כשם שטועים 
אלה הרואים בזיקה זו רק טעות בשיקול הנובעת מן ההערכה שהיתה מקובלת בשנות 
ה08 במערב כי עיראק ( הבעתיסטית , ה"חילונית " ) תשמש מחסום יעיל כנגד 
הפונדמנטליזם המוסלמי שמקורו באיראן . ההיסטוריון אכן ייזכר כי בריתות - 
לשעה מסוג זה ידע המערב גם בשנות השלושים , כאשר חלק מסלחנותו כלפי היטלר 
נבעה משום שראה בו מחסום יעיל מפני הקומוניזם , ולכן היה מוכן לעצום עין 
מפני התמודדות עם אופיו הרצחני של הנאציזם . אולם הפעם מדובר במשהו עמוק 
הרבה יותר . מדובר בתהליכים יסודיים הקשורים לטיבו של המשטר התעשייתי המערבי , 
וליכולתו של הקפיטליזם המערבי להתמודד עם המציאות הכלכלית של שנות השבעים 
והשמונים . מדובר בברית בין העוצמה התעשייתית של המערב לבין כוחו הפיננסי 
של העולם הערבי הניזון מן הנפט והיא שיצרה את מכונת המלחמה העיראקית . 
כך שאין אירוניה אכזרית יותר מזו שעמה חייב להתמודד היום המערב . הברית 
הזאת היא הלינקג האמיתי במשבר המפרץ , והשאלות המועלות בגינה תישארנה על 
סדר היום העולמי גם לאחר סיום המלחמה . המערב שהתקיים יחד עם הקומוניזם 
הסובייטי ויכל לו , יעמוד עתה בפני אתגר חדש לחלוטין שיטרוף הרבה קלפים 
פוליטיים והרבה בריתות קונוונציונליות . הלינקג בין הנפט המזרח - תיכוני 
ליכולת התפקוד של הכלכלה המערבית הוא אחד הפרקים הבסיסיים והמוזנחים ביותר 
בהבנת הכלכלה המדינית של ימינו . לא מדובר כאן בקנוניות מקיאווליסטיות , 
במעשי שוחד דמיוניים או בתורות קונספירטיוויות , אלא במציאות כלכלית היוצרת 
תלות גלובלית של המערב הדמוקרטי במשטרים לא - דמוקרטיים בין אם שמרניים 
או דיקטטוריים - ראדיקאליים בעולם הערבי ; תלות שעד כה נמנו עם קורבנותיה 
מדינות ה"עולם הרביעי " הודו , בנגלה - דש , מרבית מדינות אפריקה השחורה 
ואותן ממדינות אמריקה הלטינית שאין להן נפט . המלחמה תביא בהכרח לצורך בשינוי 
התלות , כי היא יצרה גם אופציה צבאית היום של עיראק , מחר של כל מדינה 
מפיקת נפט אחרת המאיימת על המערב עצמו . מאחר שבעשרות השנים האחרונות עבר 
נושא הנפט את הטרנספורמציה הרדיקלית ביותר , ותהליכי הדה - קולוניציה שבו 
יצרו מהפך עמוק מאוד בתלות הדיאלקטית של העולם התעשייתי באותם חלקים מפיקי 
הנפט בעולם השלישי כדאי להזכיר מעט נשכחות . עם תום מלחמת העולם השנייה 
היתה מרבית הנפט במזרח התיכון בשליטה מערבית . במישרין או בעקיפין שלט המערב 
בעיקר אנגליה במרבית המדינות המפיקות נפט במזרח התיכון . אך גם באותן 
מדינות כמו סעודיה ואיראן שבהן לא היתה שליטה מערבית מדינית ישירה היו החברות 
מפיקות הנפט בשליטה מערבית ( של " הבריטית - הולנדית , רשת חברות " סטנדרט 
אויל " האמריקאית וכן חברות - בת משותפות רבות ) . השליטים המקומיים 
השאח של איראן , המלך אבן - סעוד , שייחים ואמירים במפרץ , וביניהם האמיר 
של כוויית קיבלו אחוז קבוע , נמוך בדרך כלל , תמורת תמלוגי הנפט . רוב 
הרווחים נשארו בידי החברות המערביות וזרמו , נטו , לכלכלה המערבית . בלשון 
קצת פשטנית קראו לזה אז אימפריאליזם מערבי . עליית הלאומיות במזרח התיכון 
תחילה מוצאדק באיראן , אחר כך הנאצריזם והתגובה עליו בארצות - ערב שינו 
בהדרגה את מאזן הכוח הזה . כדי לשמור על מעמדן , ובלחץ התביעות הלאומיות 
והאיום בהלאמה ובהפקעה טוטאלית , הגדילו החברות המערביות את אחוז התמלוגים 
ששולם לשליטים המקומיים תמורת הנפט . בדרך זו הובטחה זרימה שוטפת של משאב 
זה למערב , והתבסס מעמדם הכלכלי של השליטים המקומיים הקיימים ( או של הרודנויות 
הצבאיות שבאו במקומם ) . בלשון קצת פשטנית קראו לזה אז דה - קולוניזציה 
וסוף האימפריאליזם . אך הדיאלקטיקה הפנימית של תהליכים אלה שינתה בהדרגה 
את הדינמיקה הפנימית של יחסי התלות . בהדרגה נאלצו החברות המערביות להפריש 
אחוזים גבוהים והולכים של התמלוגים מן הנפט לשליטים המקומיים ; ובכמה מקומות , 
כמו לוב ועיראק , גם עלו לשלטון משטרים לאומיים - רדיקליים שלא הסתפקו 
באחוזים גבוהים יותר , אלא גם פעלו להלאמת החברות מפיקות - הנפט . במקביל 
תבעו והשיגו גם המשטרים השמרניים סעודיה , כוויית ואיראן תחת שלטון השאח 
שליטה כוללת על חברות הנפט . ולבסוף הועברו כמעט כל חברות הנפט לשליטה 
ממלכתית מקומית , כאשר המשקיעים המערביים ממשיכים במסגרתם של הסדרים מורכבים 
השונים ממקום למקום , לקבל אחוזים מוקטנים מן התמלוגים ולסייע בהפעלה הטכנית 
של המתקנים . משבר הנפט הראשון של 3791 והשני של 0891 הקפיץ את מחיר הנפט 
בשיעור חסר תקדים . כתוצאה מכך הפכו הארצות מפיקות הנפט שמרניות כרדיקליות , 
פיאודליות כמהפכניות לשליטות על אמצעים כספיים בסדרי גודל שאף הם חסרי 
תקדים וכל זאת בשעה שארצותיהן נותרו ללא תשתית יצרנית כלכלית , וחברותיהן 
לא עברו מודרניזציה תעשייתית וטכנולוגית . היתה זו העלייה המדהימה במחירי 
הנפט בשנות השבעים אשר איימה על הכלכלה המערבית והיא שיצרה את הלינקג האמיתי 
בין הכלכלות המערביות והמזרח - תיכוניות . הדבר נעשה באמצעות ספיגה חוזרת 
של עודפי - הדולרים הגדולים שהיו עתה ברשות מדינות - אופ"ק על - ידי הכלכלה 
המערבית , וזו משמעותו של מחזור הפטרו - הדולרים המזרח - תיכוניים בכלכלה 
המערבית . אמנם מאז 3791 משלם המערב מחיר גבוה יותר תמורת הנפט המזרח - 
תיכוני , אך בתמורה התגבשו מסגרות והסדרים שלפיהם מושקעים רווחי - הנפט 
בשוקי הכספים של המערב וביבוא מאסיווי מן המערב . בסופו של דבר נהנה המערב 
מלינקג זה , שהבטיח את המשך השגשוג וההתרחבות של הכלכלה והתעשייה באירופה 
המערבית ובארצות - הברית . הנפגעים האמיתים מהתעשרות מדינות - אופ"ק היו 
מדינות העולם הרביעי , מרובות האוכלוסין וחסרות הנפט , שהעלייה הדרסטית 
במחירי הדלק עירערה עוד יותר את כלכלותיהן הנחשלות ושמה קץ ( בתנאי הכלכלה 
הקיימים ) לסיכוי כלשהו להתקדמותן ולרווחתן . אך כאן נוצרה בעיה נוספת : 
לוא היו משטרי מדינות - אופ"ק המזרח תיכוניות דמוקרטיים אזי עוצמת הממון 
שבידם היתה מופנת לרכישת מוצרים ושירותים המיועדים לרווחת הפרט והחברה ; 
אך במשטרים לא - דמוקרטיים ישנו צורך אינהרנטי להשקיע ביצירת עוצמה צבאית 
להגנת המשטר מפנים ומחוץ , בייחוד כלפי משטרים דומים בארצות השכנות . אמנם 
כל המשטרים בארצות מפיקות - הנפט במזרח התיכון ועיראק בתוכם השקיעו משאבים 
לא מבוטלים בפיתוח כלכלי וחברתי . אך העושר העצום שזרם לכיסיהם של השליטים 
היה גדול כל כך , והצורך של משטרים עריצים להקיף את עצמם בעוצמה צבאית עמוק 
כל כך , עד שחלק ניכר מן העוצמה הזאת הופנה לרכש צבאי ותעשייתי - ביטחוני 
במקום לרווחת הפרט . אם נלוותה למשטרי עריצות אלה גם אידיאולוגיה לאומית - 
רדיקלית תוקפנית כמו במקרה של הבעת העיראקי הרי המוטיווציה לצבירת עוצמה 
בסדרי גודל כעין - מעצמתיים היתה גדולה עוד יותר . יתר - על - כן : בניית 
העוצמה הצבאית של מדינות - הנפט הלכה ונתגברה לא רק מצד הביקוש , אלא גם 
מצד ההיצע . תעשיות אירופיות ( ואמריקאיות ) גילו כי הכסף הקל של שליטים 
מזרח - תיכוניים הוא חבית ללא תחתית מה שעזר לחברות מערביות לעשות רווחים 
גדולים . וראוי להשוות את הפזרנות של מדינות הנפט המזרח תיכוניות אל השיקולים 
האחראיים של מדינות כמו יפאן וקוריאה שהשכילו להשקיע את רווחי התעשיות החדשות 
שלהן בפיתוח כלכלי נוסף . מי שהחליט בשנות השבעים בצמרת התעשייה והממשל הצרפתי 
לסייע לעיראק לבנות כור גרעיני ( וזאת בניגוד לכל התחייבויותיה הבין - לאומיות 
של צרפת לבעלות - בריתה במערב ) , עשה כן לא מאהבת - ישמעאל או משנאת - 
ישראל . המוטיווציה היחידה שהדריכה שיקולים אלה היתה קשת האפשרויות שנפתחה 
בפני תעשיות צרפתיות להרוויח סכומי עתק . וההחלטה בארה"ב לאפשר מכירת עשרות 
מטוסי קרב משוכללים , ומטוסי אייווקס , לערב הסעודית לא נבעה משיקולים 
של הגנת סעודיה אלא בלחץ הממסד הביטחוני - תעשייתי האמריקאי , שרצה להבטיח 
את המשך קיומם של ענפים שלמים בתעשייה האמריקאית . יכולת זו של המדינות 
מפיקות - הנפט לרכוש לעצמן עוצמה צבאית היא חלק מתופעה שהאנושות לא ידעה 
כמותה . לראשונה נוצר ריכוז של כוח קנייה עצום בידי קבוצה של חברות לא - 
תעשייתיות , לא - מפותחות ולא - דמוקרטיות , כאשר המשך קיומן של החברות 
התעשייתיות , המפותחות ( והדמוקרטיות ) תלוי בסיפוק צורכי הנשק של חברות 
אלה . מכאן העלמת העין מאופיים של המשטרים , אי - ההתחשבות בטיב ההזמנות 
והציוד המבוקש , וקשר השתיקה הגלוי . זו לא הייתה הזנחה מקרית או פושעת 
אלא הכרח קיומי של התעשייה המערבית . באופן דומה פעלו גם ברית המועצות 
ובעלות בריתה משום שהתברר להן שאפשר למכור נשק ( לעיראק ) במקום לספקו 
תמורת אשראי שלא יוחזר לעולם ( כמו למצרים , לסוריה או לאנגולה ) . ברור 
כי עוצמה זו של המדינות המזרח תיכוניות מהווה סכנה כפולה : מצד אחד היא 
הגורם לנחשלותו של העולם הרביעי , ומצד שני היא מהווה איום צבאי כלפי המערב 
עצמו . תפיסת הריבונות הטריטוריאלית המוחלטת של המדינה המודרנית כמו גם 
תפיסת הקניין הבורגנית המקובלת כיום במערב יצרו את ההנחה המובנת מאליה , 
כי מי שתחת אדמתו נמצא הנפט הוא גם בעליו הייחודיים . קשה להצדיק הרחבה 
זו של תפיסת הקניין המערבית שהניחה כי כל קניין מקורו בעבודה המתייחסת לחומר 
גלם ; הרחבת מושג הקניין הזה לגבי מושג המדינה הטריטוריאלית הריבונית המודרנית 
יוצרת את ההנחה המשפטית שאיש אינו מעז לערער עליה : , מי שלו השטח לו 
גם הנפט . יש לתקן : מאז ה2 באוגוסט מערער על כך סדאם חוסיין , ולערעורו 
יש ובצדק אירוני ופואטי כאחד תהודה רבה . בכוח האידיאולוגיה הבעתיסטית , 
הלאומית - סוציאליסטית הכל - ערבית , העלה סדאם לסדר היום העולמי את השאלה 
הנכונה , שתמשיך להעסיק את העולם גם לאחר נפילתו , האם הנפט של כווית אמנם 
שייך אך ורק , ובאורח בלעדי ואבסולוטי , לאמיר של כוויית ולמשפחתו ? התשובה 
של סדאם היא כי הנפט שמתחת לחולות כוויית שייך לעולם הערבי , ולא למשפחת 
השייחים שהשתלטה על אותה כברת מדבר בשלהי המאה ה91 . אפשר לתת כמובן גם 
תשובה אחרת , אוניוורסלית וכלל - אנושית יותר . אולי שייך הנפט לאו דווקא 
לכלכלה המערבית שכה זקוקה לו , אלא לעולם כולו ממש , משום שהנפט שונה מכל 
מוצר אחר ? " סדר עולם חדש " אין פירושו היעלמותו רק של דיקטטור או שחרור 
כוויית ( קשה למצוא מלה גסה יותר מאשר קישור משפחת א - סבאח למושג " שחרור " ) 
; כשם שסדר חדש במזרח אירופה אין פירושו רק חיסול דיקטטורה אלא בניין כלכלי 
וחברתי חדש . גם שבירתה של מכונת המלחמה העיראקית אין בה כדי להבטיח סדר 
עולם חדש זה , שכן בתמלוגי נפט יוכל מחר כל שליט שברשותו נפט לקנות תמורת 
כסף מכונת מלחמה חדשה ולפתחה , ולסכן את העולם כולו . נתוני הסיום של 
המלחמה יהיו אלה שיקבעו במידה גדולה את טיבו של סדר זה , ולא עקרונות מופשטים , 
נעלים ויפים ככל שיהיו . אך למלחמות דינמיקה משלהן : כך הצמיחה מסגרת בעלות 
הברית של מלחמת העולם השנייה את ארגון האומות המאוחדות , עם זכות הווטו 
הייחודית למי שנחשבו חמש המעצמות הגדולות שהוליכו לניצחון . ואף - על - 
פי שבריטניה היתה מן המנצחות , הביאה מלחמה זו גם לסופה של האימפריה הזו , 
כי התברר שהיא לא מסוגלת להחזיק בשליטתה הגלובלית דווקא לאחר הניצחון , 
וכך החל תהליך הדה - קולוניזציה . על סדר היום של העולם שלאחר מלחמת המפרץ 
חייב לעמוד נושא הדה - קולוניזציה של הנפט קרי : הוצאת השליטה עליו מידי 
השליטים , שהתמזל מזלם והוא נמצא תחת חולות מדבריהם . כבר עתה נשמעים קולות 
התובעים מסגרות שתבטחנה חלוקה צודקת יותר של עושר הנפט בקרב העולם הערבי , 
וקולות אלה ראויים לעידוד . אך אי - אפשר יהיה להסתפק רק בפתרון אתנוצנטרי 
ערבי , אלא יש צורך לצרף למסגרות כאלה גם מדינות אחרות מאסיה ומאפריקה שזקוקות 
לדלק כדי להתקיים החל מאתיופיה וכלה בבנגלה - דש כאשר ארה"ב ובריה"ם שותפות , 
כמו באו"ם , עם משקל מכריע בהכרעות . לכן , שבירת הלינקג בין היכולת לרכוש 
עוצמה צבאית מאיימת על - ידי מדינות - הנפט לכלכלה המערבית יהיה סעיף מרכזי 
בעולם שלאחר המלחמה . וגם שלבים ראשונים למחשבה חדשה זו הם בבחינת צעד קדימה . 
אוטופיה ? ייתכן , אך כל חלופה אחרת ל"סדר עולם חדש " , בעל סיכויים להחזיק 
מעמד , אינה פחות אוטופית . 
