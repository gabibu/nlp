" יומו של משמר הרפובליקה " כך ניתן להגדיר את היום הרביעי למתקפה היבשתית , 
שנערכה ברובה בשטח עיראק . בעוד הפיקוד העיראקי עושה מאמץ להבטיח שיחידות 
עילית אלה ייסוגו צפונה בצורה מסודרת , הצליחו בעלות הברית לכתר למעשה את 
שבע הדיוויזיות של משמר הרפבוליקה . הימים הקרובים יוקדשו לכתישת יחידות 
העילית , וכשתסתיים מלאכה זו יידע ודאי העם העיראקי את עומקה של התבוסה . 
משמר הרפובליקה אינו רק ארמייה בצבא העיראקי , אלא משמר המשטר . ותבוסתו , 
לכן , תהווה מכה מוראלית לעיראקים . האמריקאים והבריטים אינם רוצים להניח 
את טרפם , למרות שזו מלחמה הנערכת מחוץ לכוויית . ככלב בולדוג עקשן , 
הם מחזיקים במלתעותיהם את הדיוויזיה הממוכנת והשתיים המשורינות של משמר הרפובליקה , 
עד שיוכרעו סופית . המדובר בדיוויזיות מפורסמות ממלחמת עיראק - איראן : 
חמורבי , מדינה ותווכלנה . בנוסף לכך , ישנן ארבע דיוויזיות חי"ר וכוחות 
מיוחדים של המשמר . אחת נמצאת בקו קדמי ושלוש הפרוסות מאחור , ליד בצרה , 
מקום שם נמצאת גם מפקדת הגייס . כוחות משמר הרפובליקה השיבו מלחמה , אך 
אין להם סיכוי , בגלל מתקפת מסוקי הקרב ביום ובלילה ושל הטנקים הטובים ביותר 
של האמריקאים והבריטים . משמר הרפובליקה קיבל הוראה להיערך מחדש צפונה יותר . 
במילים אחרות לסגת בצורה מסודרת . את הנסיגה הם מבקשים לעשות דרך כביש 
בצרה - בגדאד על ציר החידקל , אלא שבעלות הברית הקדימו אותם , ועל ציר 
זה פיזרו מהאוויר כמות גדולה של מוקשים , בנוסף לגשרים הרבים שפוצצו שם . 
גם הדרך הראשית בציר נהר הפרת נחסמה . על הציר הזה , שבו הונחתה הדיווייזיה 
המוטסת ה101 , בוצעה התקדמות מערבה לעיר סמאווה . כוח של בעלות הברית נשלח 
לכיוון העיר נגף , אך ברור כי לא ייכנסו אליה . בעלות הברית נמנעות מכניסה 
לערים עיראקיות , ובוודאי שלא ייכנסו לעיר הקדושה לשיעים . התקדמות זו 
נועדה , מן הסתם , לאותת לסדאם חוסיין כי בעלות הברית נמצאות כ051 ק"ם 
מבגדאד . לא נראה שיש כוונה לשלוח לשם כוח , אך האיום קיים . בתוך כוויית 
נמשכה אתמול התמוטטות הכוחות העיראקיים , אם כי חלק מהיחידות השיב מלחמה , 
כפי שעושה משמר הרפובליקה . מלבד דיוויזיות החי"ר , נפגעו קשות בקו השני 
והשלישי ארבע דיוויזיות משוריינות ודיוויזיה ממוכנת . מה שהגביר את המבוכה 
והמנוסה אצל העיראקים היתה הודעה מוזרה של הפיקוד העיראקי , שבאה מבגדאד 
ושבה נאמר כי נסיגת הכוחות העיראקיים מכוויית הושלמה . היתה בכך מעין הודעה 
לכוחות כי הם הופקרו , למעשה , לנפשם . במצב כזה , אין פלא שפחות ופחות 
חיילים מוכנים להילחם ורוצים קודם כל להציל עצמם . מבחינות רבות מזכיר הדבר 
את הוראת הנסיגה של המפקדה המצרית לכוחות בסיני במלחמת ששת הימים , אחרי 
יום אחד של לחימה , דבר שזירז את ההתמוטטות . 
