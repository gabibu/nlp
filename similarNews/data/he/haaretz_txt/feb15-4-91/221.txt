בודפשט ( מיוחד ל"הארץ " ) . נשיאי צכוסלובקיה , הונגריה ופולין סיימו 
ביום ו את ועידתם בווישגראד הסמוכה לבודפשט . בוועידה נידונו דרכים לשיתוף 
פעולה בין הארצות המזרח - אירופיות . במסיבת עיתונאים רבת משתתפים נשאלו 
השלושה אם לדעתם זכאית ישראל להגיב על התקפות הטילים נגדה . נשיא פולין , 
לך ואלנסה , אמר : " אני מלא התפעלות מישראל , הסופגת מכות ואינה משיבה 
עליהן . יש בכך תבונה רבה . הרי המטרה אינה להנחית מכות , אלא לקדם את 
השלום שלום בתנאים , שיבטיחו את חירותה של כוויית ויבצרו את תנאי השלום 
בעולם כולו ואת החוק הבין - לאומי . מובן , שמן הראוי יהיה לתת את הדעת 
על כך , מה ניתן לעשות כדי שישראל לא תותקף ולא תצטרך להגיב , ומה לעשות 
כדי להגן ממעשי תקיפה על אנשים חפים מפשע , בלי שים לב , מאיזה צד מאיימים 
עליהם " . נשיא צכוסלובקיה , ואצלב האוול , השיב : " אני סבור כי לכל 
ארץ מותקפת יש זכות להתגונן . במקרה הקונקרטי הזה , צכוסלובקיה מעריכה 
עד מאוד את התאפקות ישראל , שברגע זה בוודאי תובעת מידה רבה של ריסון עצמי , 
ואולם הריסון הוא לתועלת העניין הכללי , ולתועלת המטרות שהקהילה הבין - 
לאומית הציבה לעצמה באזור זה של העולם " . ראש ממשלת הונגריה , יוזף אנטאל , 
אמר : " ביסודו של דבר , אני יכול להצטרף לדברים אלה בשם ממשלת הונגריה . 
אנו מוקיעים כל תוקפנות ; מובן מאליו , שאנו מגנים את ההתקפות נגד ישראל 
ואנו מעריכים מאוד את המשמעת העצמית ואת התבונה המדינית , שישראל מגלה במצב 
החמור הזה " . נשיא הונגריה , ארפאד גונץ : אני מצטרף לדברי קודמי . לדעתי , 
התגובה על ההתקפות אינה שאלה של זכות , אלא שאלה של אינטרס . הזכות להגיב 
קיימת , אך האינטרס המדיני מחייב את ישראל להימנע מתגובה " . 
