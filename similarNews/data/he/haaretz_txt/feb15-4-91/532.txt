קשה לומר ששלום רב שרר אי - פעם בין ישראל לסוריה , שכן מסכת יחסיהן מתאפיינת 
בלחימה בלתי פוסקת . אבל כאשר איימה עליהם סכנה מצד אשור , המולדת ההיסטורית 
של עיראק , הן השכילו להתאחד . כדי לעמוד על התפתחות האירועים האלה , 
והשתלשלותן הטרגית שיש עמה מוסר השכל רב , יש לסקור תחילה את שורשי האיבה 
הקדמונית ביניהן . לקראת סוף האלף השני לפנה"ס נחלשו מאוד שתי מעצמות העל 
של אותם הזמנים : מצרים בדרום וממלכת החתים בצפון . ירידת כוח המעצמות 
הביאה להתעוררותקפמאליד4לאומית של העמים הקטנים בתחומים שבין המעצמות , 
ובימינו סוריה וארץ - ישראל ( אז כנען ) . באותם ימים גם נוסדו מספר ממלכות 
קטנות עצמאיות : אדום , מואב , עמון , מלכויות הצורים , הצידונים ועוד . 
רוב תחומי כנען אוכלס אז בשבטים ממוצא שמי ובהם שבטי ישראל ושבטי ארם . 
בחוף הים ובעמקים גרו הכנענים . במשך כמאתיים שנה עסקו השבטים הישראלים 
והארמים במלחמות קשות באויביהם - שכניהם , ואף במלחמות פנימיות - שבטיות . 
לבסוף , כמעט באותו הזמן סמוך לשנת אלף לפנה"ס , עלה בידי שתי בריתות 
השבטים הללו להקים מדינות עצמאיות ממלכת ישראל בראשות דוד בתחומי ארץ - 
ישראל ומספר ממלכות ארמיות בתחומי סוריה . הפרובינציה המצרית הקדומה כנען 
חולקה עתה בין שתי מדינות : ישראל וארם - דמשק . לשתי המלכויות החדשות 
היו אינטרסים כלכליים מנוגדים : ישראל רצתה נתיבות ללב אזורי הסחר וקרוב 
למקורותיו בהודו ובפרס , והארמים רצו מוצא לים . כל צד הבין שככל שתתעצם 
שליטתו על נתיבי המסחר כך יירבו ויתעצמו הכנסותיו . התוצאה היתה , כמובן , 
מלחמה . בהתחלה גברה יד ישראל . דוד המלך כבש את ארם - דמשק ( סוריה 
הדרומית בימינו ) והעמידה תחת שלטון נציביו . אבל כבר בימי יורשו , שלמה 
המלך , הסירה ארם - דמשק את עול ישראל ונעשתה לממלכה עצמאית . התפלגות 
המלוכה הישראלית לשתי ממלכות נפרדות יהודה וישראל הצפונית שהתרחשה עם מותו 
של שלמה גרמה להיחלשות הכוח היהודי , מה שהוביל להתגברות ההתנגשויות עם 
ארם - דמשק . במיוחד נטלה חלק בכך ממלכת ישראל הצפונית . אבל הפרשה המעניינת 
מבחינתנו , במערכת היחסים שבין ישראל לארם - דמשק , היא זו שהתפתחה בימיו 
של המלך אחאב ( שלמרות הדעה העממית היה מדינאי נבון מאוד , אם כי חטא מוסרית 
פעמים מספר ) , במחצית המאה התשיעית לפנה"ס . שתי המדינות רבו שוב על 
אזורי המחלוקת הנצחיים רמת - הגולן שבמזרח ישראל ורמות - גלעד שמדרום לה 
( ובימינו האזור שמדרום לירמוך בתחומי ירדן ) . בתחומים אלה עברו דרכי 
המסחר המרכזיות , וכמובן שכל אחת מן המלכויות רצתה בהן לעצמה . נערכו שלוש 
מלחמות עקובות מדם , לאחר השתיים הראשונות הצליח אחאב להשתלט על השטח ולהכפיפו 
לשליטת ממלכת ישראל , אך במלחמה השלישית זכו הארמים ומלכי סוריה דחקו את 
ישראל מן השטח וחזרו לשלוט בו . אבל גם היחסים העכורים בין שתי המדינות , 
הבדלי התרבות והמורשת , העוינות והשנאה , לא מנעו שיתוף פעולה בין שתיהן , 
כאשר הוא התבקש מבחינה פרגמטית - מדינית - צבאית . בראשית המחצית השנייה 
של המאה ה9 לפנה"ס צצה באופק המדיני של ממלכת ארם - דמשק ( סוריה ) סכנה 
איומה : האימפריה החדשה של אשור ( עיראק בימינו ) הכניעה את בבל ואת העמים 
האחרים בסביבתה , ועתה איומה על האזורים שממערב לה הפך להיות מוחשי למדי . 
גם סוריה וגם ישראל של אותם ימים ידעו כי לא ירחק היום , והעוצמה האשורית 
תנחת עליהן במלוא עוצמתה . ואז נפגשו אחאב והדדעזר , מלך סוריה של אותם 
ימים , והקימו קואליציה צבאית משותפת עם הממלכות הקטנות האחרות . בהנהגת 
אחאב התגבשה ברית צבאית בעלת עוצמה רבה . המלך הישראלי גייס אלפיים מרכבות 
לכוח הברית וכמספר הזה גם דמשק , כלומר , ארבעת אלפים מרכבות ( טנקים 
במונחים של ימינו ) . גם הממלכות האחרות החברות בכוחות הברית תרמו ככל 
יכולתן , ולאט לאט התגבש בצד כוח " שריון " חזק , גם כוח רגלי מיומן 
וגדול . מיותר לציין כי הצבא הזה , שהיה מלוכד ונחוש בדעתו , הצליח להביס 
את האויב האשורי , ולהבטיח את היציבות האזורית , אך לא לזמן רב . כאשר 
נדמה היה לבעלי הברית שהסכנה חלפה , ובמקום לשמור על ההסכמים שהושגו בעמל 
רב , הם החלו שוב להעלות תביעות ישנות וסכסוכים קודמים אל פני השטח . האשורים 
הבחינו בכך , מיהרו לנצל את התפוררות הקואליציה , וחדרו לתחומי ארם - דמשק 
וישראל . שם הם הנהיגו לראשונה באזור , בצורה ברוטלית , את מדיניות הטרנספר . 
