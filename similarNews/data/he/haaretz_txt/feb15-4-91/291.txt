הכנסת רשמה לזכותה בשבוע שעבר את אחד ההישגים החשובים ביותר בטוהר המידות 
של הפוליטיקה הישראלית , כשקיבלה חוק יסוד המטיל סנקציות של ממש על חברי 
כנסת הפורשים מסיעותיהם , או המצביעים אי אמון בניגוד להחלטת הסיעה . השפעת 
החוק עשויה לשנות את כללי המשחק הפוליטיים בין מפלגות הקואליציה והאופוזיציה 
ואולי להעביר מן העולם את המונח כלנתריזם . יש לשער , כי החוק שנתקבל ביוזמתו 
של ח"ך אוריאל לין , יו"ר ועדת החוקה של הכנסת , יביא לשינוי פניה של הדמוקרטיה 
הישראלית ויקבע נורמות חדשות בהתנהגותם של הפוליטיקאים הנבחרים . האירועים 
הפוליטיים סביב פירוק ממשלת האחדות לפני יותר מחצי שנה הולידו תנועת מחאה 
נגד השיטות והדרכים שבהן נקטו מפלגת העבודה והליכוד כדי לנסות ולהשיג רוב 
לפירוק או הקמת הממשלה . לשיא התנהגות נלוזה זו הגיעו חברי הכנסת אברהם 
שריר ואפרים גור , שמכרו את מנדט מפלגתם תמורת טובות הנאה אישיות כשרין 
מקום בכנסת לעתיד , קבלת כספים וקבלת תפקידים בכירים בממשלה . מעשיהם אלה 
נעשו בניגוד לעקרונות השיטה הדמוקרטית ובניגוד לרצון הבוחרים , הנותנים 
את קולותיהם לרשימות ולא ליחידים . מעשים אלו גררו את הפוליטיקה הישראלית 
לשפל המדרגה ואך טבעי היה שלאחר הביקורת הציבורית הקשה יקומו אחדים מחברי 
הכנסת וישימו קץ להשתוללות זו , לפחות עד אשר תשונה שיטת הבחירות לכנסת 
וכל אחד מחבריה יהיה אדון לעצמו . לידו של אוריאל לין , שעמד בראש קבוצה 
זו , עזרו גם אחרים כמו גד יעקובי , שבח וייס , דוד ליבאי ועוזי לנדאו . 
החוק שיזמו היה פשוט ביותר : טיפול מחמיר ביותר בחבר כנסת המחליט לפרוש 
מסיעתו , תוך הרחבת המונח " פרישה " גם לעבר מי שהחליט להצביע אי אמון 
בכנסת בניגוד לעמדת סיעתו . הסנקציות כלפי חברי כנסת אלו יהיו בעוכריהם 
מבחינה פוליטית והם לא יפיקו כל רווח אישי מן המעשה : הם לא יוכלו להצטרף 
לסיעה אחרת בכנסת , יהיו מנועים מלהיכלל בבחירות הבאות ברשימת מועמדים שהגישה 
סיעה של הכנסת היוצאת , לא יוכלו להיות שרים או סגני שרים בתקופת הכהונה 
של הכנסת שבה פרשו מסיעתם ולא ייהנו ממימון ההוצאות השוטפות של חברי הכנסת 
על פי חוק מימון מפלגות . התוצאה המיידית של קבלת חוק זה תהיה חיזוק הליכוד 
והקואליציה . אחרי מלחמת המפרץ עלולה הממשלה להיקלע למערכת לחצים ניכרת 
מבית ומחוץ , כאשר כבר בימים אלה יש זעזועים פוליטיים קשים בצמרת הליכוד , 
בעיקר בין ראש הממשלה יצחק שמיר ושר הביטחון משה ארנס , לבין שר החוץ , 
דוד לוי . מתיחות זו , בצל ההתמודדות הצפויה על ראשות הליכוד בעוד כשנה , 
עלולה היתה להביא לתגובות פנימיות קיצוניות ואפילו לכדי פילוג פנימי . 
אין ספק , שהחוק שהתקבל בכנסת ימנע אפילו הרהורי פרישה בקרב חוגים וגורמים 
במחנות הנצים . איש בתוך הליכוד לא יוכל לאיים יותר באמצעות סחטנות פוליטית 
על ראש הממשלה למען קבלת תפקיד זה או אחר , כפי שעשה למשל השר דוד לוי ערב 
הקמת הממשלה האחרונה . אך המשמעות היא לא רק חיזוק הליכוד . גם הקואליציה 
התחזקה באופן ניכר , ואולי אחדים מחברי סיעת המערך , שהרימו ידם בעד אישור 
החוק , חרצו בכך גם את גורלה של ממשלת שמיר וזו תכהן עד לסוף הקדנציה של 
כנסת זו . קשה יהיה עתה לבודדים להצביע בניגוד לעמדת הסיעות השונות בעת הצבעות 
אי האמון , וגם לא יהיה אפשר לשחד יותר חברי כנסת יחידים לערוק למחנה היריב . 
לא לחינם נאבק ח"ך אברהם כץ - עוז בחבריו לסיעת המערך כדי שלא יתמכו בחוק 
זה , עד שזכה לנזיפה עוקצנית מח"ך יצחק רבין ששאל אותו , במהלך ישיבת סיעה 
סוערת , אם יש במפלגת העבודה אנשים המבקשים להכין את " התרגיל המסריח " 
הבא . בצד נחישותו של ח"ך אוריאל לין להביא במהירות לקבלת חוק זה , אין 
להתעלם גם מרצונו העיקש לחסל פוליטית את שר האוצר יצחק מודעי ואת חבריו לסיעת 
פורשי הליכוד פנחס גולדשטיין ופסח גרופר . קבלת החוק היא בבחינת מהלומה 
פוליטית למודעי וחבריו . ראשית , נקבע כי הם ייאלצו להעביר רטרואקטיווית 
עשרות אלפי שקלים שקיבלו בחזרה לקופת הליכוד . הזרמת הכספים אליהם תצטמצם 
בהרבה ותלות הליכוד בהם תפחת . הדבר משתלב גם בפעילותו של השר משה נסים , 
בן בריתו הפוליטי של אוריאל לין , שהביא לממשלה את סיעת מולדת נתון פוליטי 
שמחק לחלוטין את כל היתרונות שהיו עד היום למודעי ולחברי סיעתו . עתה נלקחו 
גם הכוח הפוליטי וגם הכסף , וככל הנראה זהו רק התשלום הראשון של הליכוד 
על בוגדנותו של מודעי . בקרוב מאוד עשויים אוריאל לין ומשה נסים להביא לתיקון 
חוק נוסף , שישלול משר האוצר את זכות החתימה השנייה על מינויי דירקטורים 
בחברות הממשלתית , כך שגם כוחו הפוליטי של מודעי בתחום זה יקטן בהרבה . 
מאז החלה המלחמה נדחק לקרן זווית הישג חשוב ביותר שהכנסת שהגיעה אליו בשבוע 
שעבר . אין ספק , שהחוק הוא תרומה חשובה ביותר למערכת החיים הפוליטיים 
והמפלגתיים בישראל , אך יש לזכור כי הוא אינו פותר בעיות אחרות של הממשל 
הפוליטי הישראלי , כמו שינוי שיטת הממשל ושינוי שיטת הבחירות . אלו הן 
המשימות העיקריות שהכנסת מופקדת עליהן . 
