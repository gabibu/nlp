יומיים אחרי הודעת הנשיא בוש על השעיית פעולות התקיפה נגד הכוחות העיראקיים , 
נשארת תעלומה ללא הסבר משכנע : מה גרם לחיפזון בהכרזה על נצירת האש , 
בטרם התמלאו התנאים שהנשיא קבע בפומבי זמן קצר לפני כן ? סדאם חוסיין לא 
הודיע אישית על קבלת 21 החלטות מועצת הביטחון . ההודעה נמסרה מפי שגריר 
עיראק באו"ם . דרך זו הוגדרה , רק 42 שעות קודם , כבלתי מספקת בשל חוסר 
אמינות הודעות הדיפלומטים העיראקיים , ומשום שהודאה אישית של סדאם בכישלונו 
היתה מגבירה את הסיכויים להפלתו . עם התמוטטות הכוחות העיראקיים המכותרים , 
הודיעו האמריקאים שהחיילים המובסים יוכלו לעבור צפונה רק בלי נשקם וציודם ; 
מספר שעות לאחר מכן הודה דובר אמריקאי שמתירים לעיראקים לקחת עמם אפילו 
נשק כבד ( הדובר אף סנגר על כך , באומרו ש"מדובר ממילא בחיילים מובסים " ) 
. מדהים יותר שהאמריקאים נצרו את האש לפני שנתמלאו שני התנאים הדחופים ביותר : 
התחייבות אמינה להחזיר לאלתר את השבויים ולשחרר את אלפי ( ואולי רבבות ) 
הכווייתים שהועברו לעיראק כבני ערובה . האמריקאים גם הסבירו תחילה שהפיקוח 
על הפסקת האש חייב להיות בידי כוחות הקואליציה ; עתה מדברים על שיגור משקיפי 
או"ם , כאילו המדובר בשני צדדים בעלי מעמד שווה . כל זה מאפשר לבגדאד לעשות 
מה שהאמריקאים רצו מאוד למנוע : להציג לעם העיראקי את התבוסה המוחצת כניצחון 
גדול . אפילו הודעת הנשיא בוש שהעיראקים הסכימו לשלוח קצינים לשיחות על 
ביצוע הפסקת האש נשמעה כהישג שהושג מיריב שכוחו עמו ; לאמיתו של דבר , 
שיגור הקצינים היה צריך להיות אינטרס דחוף של העיראקים , כדי למנוע מהלומות 
נוספות . על רקע זה אין להתפלא שרדיו בגדאד יכול לשדר הודעות ניצחון ותמיכה 
בסדאם , כדי לסייע לו להישאר בשלטון , למרות מפלתו הגדולה . במערב יש מעט 
מאוד התייחסות לריכוך העמדה האמריקאית וסיבותיו . הניחושים נעים מן ההשערה 
שארה"ב לא רצתה להשפיל יותר מדי את הערבים , ועד לסברה שבוש נענה להפצרות 
גורבצוב , שהיה נתון ללחץ הגנראלים הסובייטים למנוע תבוסה גלויה ומחפירה 
של הלקוח העיראקי . אם כתוצאה מכך תוכנס המפלה למיתוס הערבי כניצחון עיראקי 
גדול , עלולה ההשעיה הנחפזת של הלחימה להתגלות כמשגה פוליטי חמור . 
