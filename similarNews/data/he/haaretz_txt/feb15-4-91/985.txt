בלילות הארוכים של מלחמה וטילים גרמו לי רוב הסרטים והתוכניות המשודרים לאלרגיה 
רצינית , נוסף על אלרגיית הבוקר של מיכאל דק . אני מודה שאיני מסוגלת לצפות 
בסרטי מלחמה , סרטי מתח וסרטים אלימים , ואפילו לא בסרטים שיש בהם קולות 
וצעקות המזכירים לי אזעקה . קראתי את כל ההסברים של האחראים בטלוויזיה , 
ומתברר שהתירוצים שלהם אינם תופסים . המסקנה היא שהאחראים על רכישת סרטים 
והקרנתם , כיחידים וכחברים בוועדות מחליטות ומייעצות , אינם האנשים המתאימים 
לתפקיד , ויש לשלוח אותם לקורס מזורז בערוץ השני , רצוי אצל יצחק לבני , 
האיש האחראי לרכישת סרטים ותוכניות בערוץ זה . משום כך גם היתה הבחירה בסרט 
על הבלרינה הגדולה , מרגוט פונטיין , שהלכה בימים אלה לעולמה , משום הפתעה 
לא צפויה . אמנם ראיתי את הסרט לפני זמן רב בלונדון , אבל גם בפעם שנייה 
צפיתי בו מרותקת . מדרך עשייתו של הסרט אפשר היה ללמוד איך להפיק דיוקן 
של אישיות מעניינת . מרגוט פונטיין היא באמת אחת ויחידה , אמנית דגולה 
ואשה מקסימה , ובעלת יכולת ביטוי אישי . נטולת כל יומרה מספרת הבלרינה 
המפורסמת שהקסימה דורות בהופעותיה סיפור חיים מדהים . בצניעות משכנעת שאינה 
מעושה ומלאכותית , מלווה בהומור עצמי ובמין התפעמות , היא תמהה על שכל 
הדברים האלה קרו לה . בחוותה בפנמה , שם חייתה עם בעלה הדיפלומט וטיפלה 
בו מאז שהפך למשותק בכל גופו לאחר ניסיון התנקשות בו , היא נפתחת לפני המצלמות . 
והמצלמות מצדן ממש מתאהבות בה , שומרות על מרחק ועדיין מתרפקות עליה . 
הן מתרכזות בפניה הנפלאים ובגופה השומר על דקותו ועל יופיו . בין קטעי הראיון 
אתה שולבו קטעים מהבלטים המפורסמים שלה . הנפלאים ביותר הם אלה שבהם רקדה 
יחד עם רודולף נורייב , ולפתע אנו תופסים את מהותה של שלמות אמנותית . 
