ברלין ( מיוחד ל"הארץ " ) . ההכרזות האנטי - ישראליות של מנהיג מפלגת הירוקים , 
הנס כריסטיאן שטרובלה , עוררו אתמול ויכוחים נוקבים בחוגי השמאל בגרמניה , 
והביאו לגל של מאמרים ושידורים המותחים ביקורת על העמדות החד צדדיות של 
המפלגה . העיתון הברלינאי " טאץ " , המבטא במידה רבה את עמדות הירוקים , 
פרסם אתמול מאמר מערכת ביקורתי על שטרובלה , ועל הכרזתו האנטי - ישראלית 
דווקא ערב נסיעתו ארצה במסגרת משלחת של המפלגה . הצהרה ביקורתית חריפה נגד 
שטרובלה פרסם גם יושקה פישר , העומד להתמנות כשר לענייני איכות הסביבה במדינה 
המחוזית האסאן . פישר הוא אחד ממנהיגי האגף המתון של הירוקים , המכונה 
" ריאליסטי " ( בניגוד לאגף ה"פונדמנטליסטי " , שבו יש גילויים בולטים 
של עמדות אנטי - ישראליות חריפות ואף אנטישמיות ) . " טאץ " תיאר את המחלוקת 
סביב הצהרות שטרובלה כמהדורה חדשה של הוויכוח שפרץ במפלגה ב28 : הירוקים 
שלחו לישראל קבוצה של " פונדמנטליסטים " , שחלקם הואשמו על - ידי חבריהם 
במפלגה בהצהרות הגובלות באנטישמיות . היה זה תקופה קצרה לאחר שבסניפי הירוקים 
בגרמניה הופצו לוחות שנה שווייצריים ובהם ביטויים אנטישמיים . השנאה לישראל 
בקרב רבים מן ה"פונדמנטליסטים " מוסברת בכך שצעירים מתקשים למצוא מפלט מרגשות 
האשמה שלהם כגרמנים , ומן ההטפות לאחריות מיוחדת כלפי היהודים . מבחינה 
אידיאולוגית נשענת השנאה על תאוריית " תסביך האשמה ההפוך " , הגורסת שאדולף 
היטלר גרם להקמת מדינת ישראל , ובכך הביא לטרגדיה הפלשתינאית . רבים מסיקים 
מכך , שיש להם אחריות מיוחדת דווקא כלפי הפלשתינאים . גרסה מודרנית של 
" תסביך האשמה ההפוך " אף טוענת , שהיטלר גם גרם ליהודים להיות יהודים , 
או לפחות חיזק את זהותם כעם . חלק מאנשי השמאל הגרמני זועזעו לפני שבועיים 
כשהפציפיסט והזמר הידוע , וולף בירמן , פרסם מאמר ארוך המביע תמיכה ברורה 
בישראל , ומציג את המבקרים של המדינה היהודית כצבועים וחסרי מצפון . מאמרו 
של בירמן מוסיף לעורר תגובות נרגשות בקרב " פונדמנטליסטים " אנטי - ישראליים , 
הרואים בתיזות שלו בגידה בעקרונות שעל ברכיהם חונכו . העמדה המסוייגת כלפי 
ישראל , למרות התקפות הטילים העיראקיות , חלחלה גם למפלגה הסוציאל - דמוקרטית 
האופוזיציונית . אחד ממנהיגי המפלגה ומי שהיה מועמד למשרת הקאנצלר , אוסקר 
לאפונטיין , חזר על התנגדותה של האופוזיציה לאספקה בלתי מבוקרת של נשק לישראל . 
במיוחד תקף את נכונות הממשלה להסכים למימון ובנייה של שתי צוללות מסוג " דולפין " 
בשביל חיל הים הישראלי . 
