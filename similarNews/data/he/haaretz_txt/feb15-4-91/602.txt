צבא דרום לבנון לא ישתף פעולה , בשלב זה , עם צבא לבנון המתפרס מחוץ לאזור 
הביטחון בדרום לבנון . כך הכריז אתמול מפקד צבא דרום לבנון , גנראל אנטואן 
לאחד . לאחד אמר כי אפשר לראות בחיוב את פריסתם של חיילי לבנון מחוץ לאזור 
הביטחון אך ספק אם יוכלו לבצע את משימתם בשלמות . לדעתו , גם בעתיד ינסו 
המחבלים לבצע פיגועים מהאזור הנתון לשליטת צבא לבנון , אל אזור הביטחון 
וגבול ישראל . גנראל לאחד , ששוחח עם עיתונאים במטולה , אמר כי בעבר סוריה 
סייעה למחבלים ועודדה אותם לבצע פעולות טרור בדרום לבנון . הוא הביע תקווה 
כי עקב שינוי מדיניות סוריה , בעיקר במלחמה במפרץ , לא תעודד עוד ביצוע 
פיגועים בדרום . בגבול הצפון נערך אתמול טקס שבמהלכו התמנה מיכה תמיר לתפקיד 
מפקד יחידת הקישור של צה"ל בדרום לבנון . תמיר שירת בעבר בצנחנים ולפני 
שנתיים עשה הסבה לשריון . הוא יועלה לדרגת תת אלוף . תמיר הוא חבר מושב , 
נשוי ואב לארבעה ילדים . אלוף פיקוד הצפון , יוסי פלד , נפרד במלים חמות 
מהמפקד היוצא של יק"ל , תת אלוף זאב זכרין , שכיהן כמעט שלוש שנים בתפקיד 
ויוצא עתה ללימודים . הוא הדגיש כי צד"ל צבא חזק מאוד , ומעמדו בתקופה 
בה שירת זכרין עלה ביותר . האלוף פלד הזכיר כי לפני כמה שנים היו קצינים 
שהביעו ספק אם צד"ל יוכל להמשיך במשימותיו בדרום לבנון , והנה צבא זה הוכיח 
כי הוא מסוגל להמשיך ולשמור על הביטחון השוטף בדרום לבנון . 
