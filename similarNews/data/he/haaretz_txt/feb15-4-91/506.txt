ספק אם יצחק שמיר ודוד לוי זוכרים את אמרתו של מרק טוויין , " לעולם אל 
תאמר את האמת למי שאינם ראויים לכך " , אך מכל מקום , הם נוהגים על - פיה . 
בעיניהם , הציבור בארץ אינו ראוי . שמיר אמנם מהלל ומקלס את תושבי המדינה 
על עמידתם במלחמה ( מחמאה שאמיתותה טעונה עיון ) , אבל הוא נוהג כמי שאינו 
מכבד אותנו באמת . וכך גם לוי . השניים פונים אלינו ומבקשים שנבטח בהם 
ונאמין להם , ובאותה שעה עצמה הם נוהגים בנו כבעדר חרש , שוטה וקטן . במוצאי 
שבת דיווח דוד לוי בשידור בטלוויזיה על מה שמעולל לו ראש הממשלה . דבריו 
היו בהירים כזוהר הרקיע בבגדד המופצצת : פעלו מאחורי גבו ( נסיעת ארנס 
לארצות - הברית והתבטאותו האומללה של שובל ) ; ראש הממשלה נותן יד למכפישי 
שמו של שר החוץ ; ההתנהגות הזאת היא ביטוי לסדרי ממשל לקויים . למחרת בבוקר 
התכנסה הממשלה לישיבתה השבועית . כדי לקדם את פני הרעה פירסמה לשכת ראש 
הממשלה הודעה שקבעה בפסקנות : היחסים בין שמיר ללוי תקינים לחלוטין ; אין 
כל אי הבנות או חילוקי דעות בין השניים ; שמיר רוחש ללוי אמון מלא . חלף 
יום נוסף , והשניים נועדו לפגישה בארבע עיניים . בסיומה הדף לוי שאלות 
של שדרים ועיתונאים על המתיחות שהיתה ביניהם . בנימה שהיתה בה תערובת של 
נזיפה קלה ושל פליאה היתמם שר החוץ וקבע , בסגנון סמכותי ומרגיע , כי היתה 
ישיבת עבודה טובה ועניינית . הגדיל לעשות ראש הממשלה , שהתייחס בביטול 
לפרסומים על חילוקי דעות בינו לבין שר החוץ . ואולי לא היו הדברים מעולם . 
קורה שמנהיגות במדינה דמוקרטית נאלצת לפנות בעת ובעונה אחת לשני קהלים שונים , 
ולשם כך עליה לשקר לאחד מהם . מנחם בגין , למשל : כאשר נשא ונתן עם מצרים , 
השמיע הכרזות עזוז תקיפות שנועדו להמחיש לסאדאת את כוונתו הנחרצת שלא לעשות 
ויתורים . כאשר התברר , בדיעבד , שהיה על בגין להתקפל ולוותר , לא היה 
הוגן לבוא אליו בטענות בעניין זה : הצהרותיו נועדו לשפר את יכולת המיקוח 
של ישראל במשא ומתן . הוא דיבר אז אל המצרים ; הציבור הישראלי היה בחזקת 
נמען משני בלבד . או יצחק שמיר ומשה ארנס ודן שומרון במלחמת המפרץ : כאשר 
הם מודיעים בתקיפות גדלה והולכת כי ישראל תגיב על טפטוף הטילים העיראקיים , 
הם מבקשים להרתיע את סדאם חוסיין , או להשפיע על גורג בוש ; לציבור בארץ 
נועד , בהקשר זה , תפקיד של דרדק פסיווי בלבד . כל זה אינו נוגע למחלוקת 
האחרונה בין לוי לשמיר . במקרה זה , הקהל היה אחד והפנייה היתה אליו כדי 
לשכנעו ולרכוש את אמונו : לוי פנה אלינו כדי שנתמוך בו במאבקו למען סדרי 
מנהל תקינים יותר , ושמיר הגיב באוזנינו כדי שנסמוך עליו שסילק את התקלות 
שעליהן קבל לוי . במקום להודות ולומר שהיתה בעיה ושהיא טופלה , בחרו השניים 
להתבטא באופן שהתעלם ממנה . האחד ניפנף את העיתונאים שהקשו על יחסיו עם 
ראש הממשלה והשני פירסם הודעה שהכחישה כי היתה איזו בעיה שהיא בינו לבין 
שר החוץ . כל זה מתרחש כאשר אמינותם של הנהגת המדינה ושל פיקוד צה"ל , בהקשר 
למלחמה במפרץ , נחשפת לערעורים : יריבים פוליטיים מנגחים את ראש הממשלה 
בפומבי על הסתירה שבין הבטחותיו לגמל לעיראק לבין יכולתו להוציאן אל הפועל ; 
קצינים בכירים במיל משיגים על תפיסת הביטחון והיערכות צה"ל מול האיום העיראקי ; 
הציבור הרחב תוהה על ההודעות המבלבלות בעניין אמצעי המיגון שסופקו לו . 
הדרך הטובה ביותר היא לדבר תמיד אמת , אלא אם אתה שקרן מצוין , אמר סופר 
בריטי שנון . גם בזה שמיר ולוי אינם מצטיינים . 
