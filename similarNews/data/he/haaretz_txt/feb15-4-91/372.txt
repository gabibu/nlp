נבצר ממני להבין מדוע ראתה הוצאת מעריב לנכון לטרוח ולתרגם את הספר לעברית 
ועוד לעברית מהוססת אלא אם כן כיוונו למעריציו , ובמיוחד למעריצותיו , 
של דפרדייה , כוכב הקולנוע הצרפתי , שיש הרואים בו סמל של מיניות גברית . 
זאת הזדמנות לכתוב על הזאנר ההולך ונעלם של כתיבת מכתבים בעידן הטלפון 
והפאקס . אבל נכונה לנו אכזבה . עשרים וחמישה המכתבים לכאורה , המכונסים 
בספר זה , והמוגדרים " כמכתבים גנובים " , אינם מכתבים ממש , אלא הגיגים 
המופנים אל דמויות אהובות , שמילאו תפקיד בחייו של דפרדייה אביו , אמו 
ואשתו , וכן שחקנים , בימאים וצלמים שעבד אתם לצד הגיגים על עבודה , 
מחלה וטבע , שאינם מעלים ואינם מורידים . מדוע לא מצאו לנכון בהוצאת הספרים 
לצרף מספר שורות הסבר עם פרטים ביוגרפיים על הדמויות עצמן . והרי לא כל 
הקוראים , אפילו הם צופי קולנוע , בקיאים בתעשיית הקולנוע הצרפתי . תמוהה 
בעיני העובדה , שאחד המכתבים , שסיקרן אותי במיוחד ומופנה לסופרת מרגרט 
דיראס נעלם בנוסח העברי כלא היה . וכאן תופעה מוכרת של רשלנות וזלזול בקורא . 
ובכן , הגיגיו של דפרדייה , גם אם הוא אולי יותר אינטליגנטי ממרבית השחקנים 
האמריקאים , ויש לו הרקע הלא - מאכזב של התרבות הצרפתית , הם עדיין הגיגים 
של נער בגיל ההתבגרות , העומד נפעם מול אנשים ותופעות מסוימות . אלה הגיגים 
המוסווים במילוליות מצועצעת ופרחונית , שיש לחדור מבעדה , כדי להבין לאשורם 
את הדברים שהוא רוצה לומר , ואז מגלים שבעצם לא נאמר דבר בעל חשיבות . 
מתקבל גם הרושם , שלמרות שבמשפחתו " לא נהגו להשתפך בווידויים , אלא לומר 
את הדברים כפשוטם , כמו שהם " , והוא הורגל על ידי אמו " להעמיד פנים , 
כאילו לא היינו קיימים , כאילו היינו בלתי נראים " , הוא השתחרר מכך , 
והחשיפה לא רק שאינה מפריעה לו , אלא הוא נהנה ממנה ומתמסר לה . דומה שדפרדייה 
הוא אדם רגיש , בעל רצונות לראות דברים ואנשים מעבר למציאות שמכתיב מסך 
הקולנוע . את עצמו הוא מגדיר כילד פרא , שכולם רצו לאמץ אותו גאבן , 
מונטאן וטריפו והוא חשש לעתים קרובות שיהיה בן רע . פחד שיאכזב את אוהביו , 
לא יגשים את ציפיותיהם ויבגוד באמונם . הוא גם מעריץ שחקנים מאסכולה אחרת , 
" המשתייכים על הדור הקסום של הקולנוע " . מעריץ את " תביעותיה של תקופה 
אחרת הלשון , ההגייה ופולחן המלים " . אולי בהשפעתה של אמו , " אשה עם 
קסם כמו קתרין דנב , שנתת את עצמך בלי להבין . בלי לקלוט . נתת לי הכל 
בצנעה , אבל עד אפיסת כוחות , כמעט עד מוות " , הוא היה לגבר האוהב נשים 
באמת ומעריץ אותן . משום כך אין פלא , שהבימאי הנערץ והאהוב עליו הוא פרנסואה 
טריפו , גם אם סרטו " נשיקות גנובות " הרגיז אותו . אליו הוא כותב : 
" אני לא יכול לצלם סיפור אהבה בלי לחשוב עליך " . וכך כתב לצלם הקולנוע 
קלוד זרי : " מאז פרנסואה טריפו אני לא מכיר צלם שהנשים מקסימות אותו כל 
כך . . . אצל טריפו לא היה אף לא סרט אחד בלי אשה , ומאז שעזב , כלומר 
מת , נותרו הנשים יתומות . מחפשות סופר " . המקצוע הזה של הקולנוע , כותב 
דרפדייה , מקשיח את הנשים ועושה את הגברים לנשיים . שתי נשים שחקניות משמשות 
מושא להערצתו , לאחר שעבד אתן : אליזבת אדגאני וקתרין דנב . לאדגאני , 
עמה הופיע בסיפור אהבתם של הפסל רודן וקאמי קלודל , הוא כותב : " מעולם 
לא פגשתי אשה מסוגך " . קתרין דנב היא , לפי דפרדייה , " יפהפיית הלילה " . 
" הצמד שלנו בקולנוע " , הוא כותב , " חזק ויציב יותר מצמדים אחרים בחיים " . 
אולם הוא מדגיש : " תהום פעורה בינינו . את אלילה בורגנית , רמת - ייחוס . 
אני בנו של איכר עם ידיים איתנות , בריא וחסון " . בראיון אמר פעם שדנב 
היא הגבר שהוא היה רוצה להיות . כלומר " היא יותר אחראית , חזקה ומשוריינת 
מן השחקנים - גברים . פגיעה פחות . ואין ספק שהפרדוקס הזה הוא הנשיות האמיתית " . 
ובקשר ליחסים ביניהם , הוא כותב , " לעתים קרובות נמצא סיפורים חזקים 
יותר בין גברים ונשים שהמיניות נעדרת מן היחסים ביניהם " . אשה אחרת שהוא 
מעריץ , ואני שותפה לדעתו , היא הזמרת ברברה . אליה הוא כותב : " את 
חיה עם הקול שלך . אלה יחסים שבין בני זוג . חיה בתוך בדידות , פרושה 
מן העולם , למנוע אפשרות שקולך יישחת . קולך הוא שהעניק קצב לקטעי הבריחה 
שלי " . על הבימאים שהוא מעריץ נמנה ברטראן בלייה , אתו עשה את " הפרחחים " , 
סרט שהוא אוהב ומעריך מאוד , ואת יפה מדי בשבילך " . בלייה הוא " רדוף 
כשרונו " ובסרטיו הוא מבחין " בסדר ובמוסיקה " . את " יפה מדי בשבילך " 
הוא רואה כחריגה " מגבולות צניעותו ומגבולות הביישנות שלו . . . סיפור 
חזק על אהבה של גבר שהאושר מעיק ומפיל עליו אימה " . למרקו פרארי הוא כותב 
שאהב מאוד את " הזלילה הגדולה " , מפני שהיה שם רעיון אמיתי וחזק . אבל 
מרגיז אותו שפרארי " מוצא חן בעיני עצמו , ומתפלש בחולשות ובמגרעות שלו " . 
אין ספק שכמה מן האבחנות של דפרדייה רגישות ואינטליגנטיות , והוא מצטייר 
כאדם כן המוכן לעמוד מאחורי דיעותיו . וכך , גם אם הספר משמש כאן עילה 
לכתוב על אמנות כתיבת מכתבים שנעלמה מן העולם , אפשר באמצעותו לערוך היכרות 
חולפת עם כמה דמויות מרכזיות בעולם הקולנוע הצרפתי , ועם דפרדייה עצמו . 
עניין לא חשוב , אבל גם לא מרתיע . 
