למי יש זמן וכוח לבידור , לזמרים ולהצחקות , כאשר המתח גובר והולך , וגם 
לאחר מועד תום האולטימטום של הנשיא בוש , עדיין שוררת אי - ודאות , ואפילו 
מיקי גורדוס אינו יודע עדיין דבר . בתוך כל המתח הזה משלחים העיראקים כמה 
דקות ממש לפני השעה שבע טיל לעבר ישראל , כדי להזכיר לנו שהמלחמה עדיין 
לא נסתיימה . ערב קודם לכן , מזריקים אהוד יערי ומשה שלונסקי כל אחד בדרכו 
ובסגנונו סם - חיים ליומן השבוע , כפי שעשו בשבועות האחרונים , ותודה - 
לאל שעמוס ארבל אינו בנמצא , כדי לשאול את יערי שאלות . אין ספק גם שהצדק 
עם יערי , כשהוא אומר שעיראק היא האומה האינטליגנטית ביותר במזרח - התיכון . 
קשה שלא לחוש רגשות רחמים כלפי האנשים ברחוב הבגדאדי , גם אם הם האויב . 
זו גם דוגמה כיצד רודנים - עריצים ממלכדים עמים אינטליגנטים ושולטים שלטון 
ללא מיצרים . שמץ מקולותיו של הוויכוח הלאומי של לאחר המלחמה שמענו וראינו 
בכתבה של ישראל סגל , ששיתוף הפעולה שלו עם הצלם יעקב ספורטה מוכיח את עצמו . 
תושבים ברמת - הגולן היפהפה שותלים עצים , בתקווה להעבירם הלאה לבנים ולנכדים . 
אבל הם גם מודעים לכך שמחירו של השלום עשוי לפגוע באמונתם ובמורשתם . זאת 
שעה שהצייר הוותיק יחזקאל שטרייכמן מתפעם מן המפגש עם הנוף הגלילי של שלהי 
חורף , וזו לדבריו משמעות הישראליות שלו . בתוכנית " סוף שבוע " עולם 
כמנהגו . האחים פרץ בונים את הנגב , ודליה חפץ ילדה מקסימה , עולה חדשה 
מרוסיה , כובשת לבבות בנגינת הכינור שלה . בתהליך התאוששות אטי , ממכת 
הפסיכולוגים שנחתו עלינו יחד עם הטילים , מזהיר פרופסור בנימיני מפני הנטייה 
הפסולה של עמיתיו להפוך את המדינה הנמצאת במצור , למדינה של תרבות תראפיסטית . 
דורון נשר , שאני מתחילה להתרגל אליו , מבהיר מדוע לא קיים אזור זין , 
עם הבהרות משעשעות באמת . שלמה קור בוודאי נהנה מדודו טופז , וירון לונדון 
מפזז שלא בקלות , בתצוגת אופנה של אימוניות מכוערות , עם דוגמניות חסרות - 
חן . לכל אלה יחד עם הטיל מנסים לקרוא נורמאליזציה . אם כי חוסר - וודאות 
מאיימת עדיין שוררת בכל . 
