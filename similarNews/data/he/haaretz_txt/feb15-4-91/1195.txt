העמדתם של העולים בעין הסערה של כל מחלוקת אפשרית בחיינו הפוליטיים - חברתיים 
היתה זה מכבר לאחד מסימניה המובהקים של הקליטה ההמונית בשנה האחרונה , ונראה 
שיש נטייה לשכוח שמאחורי הוויכוח עומדת קבוצת אנשים ייחודית , שגורלה בידי 
אחרים והיא מקדימה את שילובה בתהליכים הדמוקרטיים המאפשרים להשפיע על גורל 
זה . הפעם היתה זו החלטת הסוכנות להפוך את חלקה בסל הקליטה ממענק להלוואה , 
וזו הפכה את העולים למרכזה של מחלוקת ציבורית . במקרה זה פרצו חילוקי הדעות 
בין הגורמים המופקדים ישירות על גורלם : הסוכנות דבקה בהחלטתה , חברי הכנסת 
נחלקים בעמדותיהם , ואילו שר הקליטה , יצחק פרץ , מפליג בדבריו ואומר 
כי " השינוי בסל הקליטה הוא הסיבה המרכזית להאטה בעלייה " , ללמדנו כי פגיעתו 
של הקיצוץ בסל קשה לעלייה אף יותר מן הטילים העיראקיים . אין עוררין על חומרתה 
של הפגיעה הכלכלית , המתעצמת דווקא בתקופה זו . בימים אלה של מתח ביטחוני 
נדרשו העולים להוצאות בלתי צפויות הנגזרות מן המצב . יתר על כן , סדר היום 
שנכפה עלינו מנע עד כה מרבים מהם לצאת לעבודות הלילה שהתקיימו מהן בצד לימודי 
היום באולפן . אלא שהשלכותיה של תוכנית השלבים לקיצוץ בסל הקליטה , שקוצץ 
כבר בידי הממשלה שלוש פעמים במהלך השנה האחרונה , חורגות הרבה מעבר לפגיעה 
הכספית הישירה . השינויים התכופים החלים על העולים מביאים עמם גם תחושה 
חזקה של חוסר יציבות , דווקא עתה , כשנחלצו ממצב מתמשך של חוסר ביטחון 
שליווה את חייהם בבריה"ם ובאתיופיה . חוסר הוודאות לגבי העתיד , שהוא מנת 
חלקה של כל הגירה , מתחזק אצלנו בשינויים התכופים בתנאי הקליטה . במובן 
זה נכונה דרישתו של נתן שרנסקי " לתת עולים מסר ברור " משום שהמסר שהם 
קולטים בבואם מבלבל את דעתם בכל תחום אפשרי . בתחום הפוליטי נופלים העולים 
קורבן למחלוקת הציבורית המלווה את ההתיישבות בשטחים . המסרים הסותרים שמשדרים 
להם הימין - המשדל והשמאל - המתריע על יישובם בגדה הופכים עבורם לבעיה אישית . 
העולים המחוזרים על ידי הימין , ומוזהרים על ידי השמאל , קובלים לא אחת 
כי מצב עניינים זה מבלבל אותם . תהליך הסוציאליזציה שחוו במשטר בב - ריה"ם 
לא הכשיר אותם לריבוי כזה של דעות ומפלגות . הם מבקשים לחוות את ההוויה 
הפוליטית בישראל בעיתוי ובקצב שלהם , ונרתעים מהפיכתם המיידית לסלע מחלוקת . 
גם בתחום החברתי נקלעים העולים בנחיתתם אל מעמקיו של השבר . המאהלים של 
מחוסרי הדיור , שהיו מקבילים את פניהם עד לפרוץ המלחמה במפרץ , הטילו עליהם 
את האשמה שהדבר קורה בגללם . הם קולטים את המסר הכפול שהם נכס רצוי אך גם 
נטל כבד מנשוא , בו זמנית . אל כל אלו נלוות המחלוקת העקרוניות על מספרם 
של הלא - יהודים בקרב העולים , על זכות הנשירה , על משקלם הסגולי של העולים 
בשינוי המאזן הדמוגרפי הבין עדתי , וזה שבין חילונים לדתיים . כל אלו בצד 
סכסוכים קטנוניים בין שרי קבינט הקליטה , וויכוחים על יתרונם הסגולי של 
הקרוואנים על פני האוהלים , הלובשים אופי פוליטי - מפלגתי . קברניטי הקליטה 
כמו שוכחים כי מאחורי כל עימות שלהם עומדת קבוצת אנשים מבולבלת וחרדה , 
שהם מופקדים על גורלה האישי . הטיפול בהם מחייב , על כן , מידה של זהירות 
יתר . החלטתה השרירותית של הסוכנות לשנות את מבנה סל הקליטה ודאי לא התחשבה 
בכל אלו . בתקופת המלחמה נדחקו זמנית מרבית המחלוקות וכולם אהבו את 
העולים שתרמו בבואם לשיפור המוראל הלאומי . ההתנדבות בסיוע לעולים גואה 
בימים אלה והם מושא להערצה על אומץ לבם . כל אלו יחלפו בקרוב , והעולים , 
כמו המדינה , ייאלצו להתמודד עם בעיות היסוד המחריפות . אי אפשר לחסוך 
מהם את המחלוקות הגדולות , אך צריך להבטיח להם מידה של יציבות ורציפות 
בבעיות המיידיות הקובעות את חייהם , כדי למנוע מהם את התחושה כי המדינה 
אינה רוצה בהם . לא רק ההאטה בעלייה , אלא גם הגידול בנשירה ניזונים 
מתחושות אלה , המסוכנות במיוחד בימים בהם מתגייסת ישראל למאבק בנשירה . 
