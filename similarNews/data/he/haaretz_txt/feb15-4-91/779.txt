בג"ץ ידון היום בעתירה שהגישו ארגון מגדלי הירקות , קיבוץ ארז ומושב פארן , 
בעניין הברחת תוצרת חקלאית טרייה מהשטחים לתחומי הקו הירוק , הגורמת לדברי 
המגדלים , להתערערות משטר מכסות הייצור ולנזקים לענף הירקות , המוערכים 
במיליוני שקלים בחודש . העתירה , שתידון בפני השופטים מאיר שמגר , ד"ר 
שלמה לוין ושושנה נתניהו , מופנית נגד שרי האוצר , החקלאות והביטחון , 
מנכ"ל משרד החקלאות , קציני המטה לחקלאות בגדה וברצועת עזה וכן נגד הרשות 
לפיקוח חקלאי והמועצה לשיווק ירקות . העותרים קובלים בפנייתם על כך שהרשויות 
המוסמכות נמנעות מלבצע את חובתן על - פי דין , למנוע הברחות של תוצרת חקלאית 
מהשטחים לתחומי ישראל . באמצעות עו"ד עוזי עצמון , טוענים העותרים שבמסווה 
של העברת תוצרת חקלאית מרצועת עזה לגדה המערבית , מוברחים אלפי טונות של 
תוצרת חקלאית טרייה לתחומי המדינה , תוך הצפת השוק המקומי וגרימת התמוטטות 
לענף הירקות . הם קובלים על יישומו של משטר מכסות הייצור הנהוג בישראל לגבי 
תוצרת חקלאית ברצועת עזה ובגדה , תוך הימנעות הרשויות המוסמכות מלקיים את 
פסק הדין של בית המשפט בעניין זה מלפני שש שנים ( בג"ץ 48 643 ) , ואי 
אכיפתו . שר האוצר , קובלים העותרים , נמנע מלהקצות לרשות הפיקוח החקלאי 
שבמשרד החקלאות את המשאבים הכספיים לביצוע פיקוח ראוי , שימנע את התופעה . 
בכתב תשובה משותף לכל הגורמים הממשלתיים שנגדם מופנית העתירה , נאמר שהשאלות 
הנוגעות ליחסי הגומלין בין החקלאים בישראל לבין החקלאים בשטחים ושיווק התוצרת 
החקלאית מהשטחים בישראל , הן מורכבות בגלל שיקולים כלכליים וביטחוניים הכרוכים 
בהן . " יהודה , שומרון וחבל עזה הם אזורים מוחזקים על - ידי ישראל , 
ובהתאם לכללי המשפט הבין - לאומי הפומבי , מחובת המדינה לפעול לטובת האוכלוסייה 
המקומית " , השיבו הגורמים הממשלתיים , המציינים שמאז תחילת ההתקוממות קיימים 
מגבלות ואילוצים צבאיים בכל הקשור בתכנון הייצור החקלאי ואכיפתו . בכתב תשובה 
נפרד שהכינה המועצה לשיווק ירקות נאמר שהמועצה פועלת לפי חוק ספציפי המתייחס 
רק לעניינם של המגדלים בתחומי המדינה ולא מחוצה לה , לפיכך המועצה אינה 
מוסמכת לנקוט צעדים הנוגעים לחקלאים בשטחים . אתמול מסרו אנשי רשות הפיקוח 
החקלאי כי החרימו אלף ק"ג בשר פיגולים שהוברח מעזה לשוקי תל אביב . פקחי 
הרשות יעבירו היום את הבשר להשמדה על - ידי השירותים הווטרינריים שליד משרד 
החקלאות . 
