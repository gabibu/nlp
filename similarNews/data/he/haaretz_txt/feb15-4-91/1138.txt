שיירת מזון של " הוועד נגד ההרעבה " הגיעה ביום ששי לעיירה בית - סחור 
שבפאתי בית - לחם ומסרה לתושבים סיוע שנקנה מתרומות של ישראלים . במקור 
התכוונו המארגנים להגיע למחנה הפליטים דהיישה , אך מחסומים של הצבא מנעו 
מהם את הגישה לשם והם נאלצו לשנות את יעדם . הסיוע , שכלל כשתי טונות מזון , 
נפרק במחסני בית - סחור , וראש העיר חנא אל - אטרש הודה לישראלים על עזרתם . 
אחר כך מנע הצבא ביקור של הקבוצה בבית משפחת סלאם מוצלח , הנער המקומי 
שנהרג לפני שבוע וחצי מירי של מתנחל ישראלי . בקבוצה השתתפו כ05 ישראלים , 
יהודים וערבים , מארגוני שמאל ותנועות שלום שונות , וריכז את המבצע מיכאל 
ורשבסקי מהמרכז לאינפורמציה אלטרנטיווית . צה"ל והמנהל האזרחי זועמים על 
פעילות הקבוצה , שלדבריהם יכולה להעביר את הסיוע באמצעות המנהל האזרחי , 
בלי לגרום מהומות . מקורות צבאיים טענו כי מטרותיה הן בעיקר פוליטיות , 
ולא הומניטאריות . דובר הקבוצה , רם רהט , טוען כי היא מסרבת להעביר את 
הסיוע למנהל האזרחי , מחשש שלא יגיע ליעדו כלל . אנשי הוועד נגד הרעבה 
אינם מכחישים כי הם מעניקים משמעות פוליטית למבצעיהם . בימים הקרובים ידון 
הוועד בהרחבת פעולות המחאה לקראת ביקור מזכיר המדינה האמריקאי . 
