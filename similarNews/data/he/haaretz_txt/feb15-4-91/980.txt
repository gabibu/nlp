יש כידוע הרבה מה לומר בשבחה של הצביעות . " לא כל מה שחושבים צריך לומר " , 
אומרות אימהות פולניות , ויש כידוע מה לומר גם בשבחן . אבל יש בעיה : 
כשהצביעות נעשית לנורמה כך שכמעט כל המערכת הפוליטית ( להוציא שוליים 
מטורפים שהם תמיד כנים לגמרי וממילא מאוסים לגמרי ) ובהכרח גם כמעט כל אורחן - 
ורבען של הבריות , כמעט כל שיחן - ושיגן , עומדים בסימנה של הצביעות היא 
חדלה מלמלא את תפקידה המעדן והמווסת , ומתחילה לייגע ולהחניק . אז אפשר 
לייחל למאורעות שיסירו מעל פני המערכת ומעל פני הבריות את מסכת הצביעות , 
ובמקומה יעלו את מסכת הכנות . אך בבוא הזמן גם הכנות תימאס , ושוב יהיה 
צורך בצביעות חדשה . אמנם לא כל מחיר צריך לשלם בעד מאורעות כאלה , אך 
כדאי בהחלט לשלם עבורם מחיר מסוים . מאורע כזה שהסיר בבת אחת את מסכת הצביעות 
מעל פנינו הוא הפלישה של סדאם לכוויית והמלחמה של מה שקרוי " בעלות הברית 
במפרץ הפרסי " . " מה שקרוי " , אני כותב משום שלאיש אין ספק שמדובר בעצם 
במלחמתה של ארצות הברית בעיראק , ויש מידה מרבית של צדק עם אלה הטוענים 
שהאומות המאוחדות הן רק כסות - מסיכה בשביל ארה"ב . אכן , אלה הטוענים 
כך מן הצד העיראקי - איראני בעיקר , כמו מצביעים על כך שארה"ב נזקקת כאן 
לצביעות . ואומנם , זאת דוגמה לאותה צביעות משובחת שאין לוותר עליה שבשבחיה 
התחלתי את הרשימה הזאת . כולנו יודעים שמדובר בארה"ב , וכולנו ובייחוד 
ארה"ב אומרים שהמדובר באו"ם . אבל ברשימה שולית זו מותר לי , כמדומה , 
לתת זאת כדוגמה לצביעות מקובלת , ולומר אגב כך במישרין מה שהכל יודעים , 
וכל המשיח בזה לפרו - אמריקאי ( אימפריאליסט וכו ) ייחשב . משום שארה"ב , 
ולא שום או"ם , יצאה למלחמה על סדאם חוסיין . יש אומרים שיצאה למלחמה בטענות 
צבועות חירות , עצמאות של מדינה קטנה וחופשית ( כוויית ) ; ובאמת מנחים 
אותה כתמיד אינטרסים כלכליים . אם כך הדבר , הרי זו שוב דוגמה לצביעות 
משובחת . ייתכן שלא נאה לארה"ב להודות שכוונותיה במלחמה במפרץ הן הכוונות 
האימפריאליסטיות המסורתיות : עושק המדינות הכבושות , הגנה על אמצעי הייצור 
שאלה מספקות וכו . כך שלטה אנגליה בהודו , גזלה וביזתה אותה כמו שטענו 
לימים הלאומנים ההודים שלמדו מאירופה מהו לאום ומהי לאומנות בכלל ובתוך 
כך התקינה גם רשת של מסילות - ברזל שכמוה אין עד היום לשום ארץ באסיה . 
" משא האדם הלבן " , כינה זאת משורר האיפריאליזם , בשיר שהיפנה במקרה דווקא 
לאמריקאים , ואשר הפך אותו לסמל הקולוניאליזם הבזוי ביותר . קיפלינג לא 
היה מוכן לקבל עליו , או שתקופתו איפשרה לו שלא לקבל עליו , את הצביעות 
שחייבה את הדורות הבאים . " הרם את משא האדם הלבן " , פנה קיפלינג אל האדם 
האמריקאי בשיר שלא במקרה אין לו , כמדומה , תרגום עברי אמנותי ( אפילו 
רטוש לא העז לתרגמו ) ; " וקצור את התמורה הניתנת לו תמיד : ההאשמות 
שיתלו בך אלה שאתה משפר אותם , השנאה שירחשו לך אלה שאתה שומר עליהם " 
( אני מביא בתרגום פרוזאי ) . גם קיפלינג עשה , בכמה שירים , לחברה שלמה 
את השירות שעשתה לנו כיום מלחמת המפרץ : הוא קרע לרגע את המסיכה מעל פני 
הצביעות הוויקטוריאנית . דרך העולם היא שזמן לא רב לאחר מכן נעשתה עמדתו 
של קיפלינג סמל לצביעות . משא האדם הלבן ? הרי הקולוניאליסט לא בא " לשפר 
ולשמור " , אלא לגזול ולבזות ! היום יכולים אנו לראות את מידת ההעזה השאיפה 
לכנות שבדבריו של קיפלינג . ניראד צאדהורי , ההודי החכם שכה הירבה להוקיע 
את צביעותו של גנדי , מצטט בספריו ובמסותיו לרוב , ובהסכמה גמורה , את 
דברי קיפלינג על ברכתו של האיפריאליזם הבריטי , וכפיות - הטובה שהיתה מנת - 
חלקה של האימפריה . הטענה העיקרית שלו כנגד אנגליה היא שהתקפלה מהר מדי 
והקדימה מדי לצאת מהודו . אבל זו פרשה לעצמה . שיח הצביעות , שעה שהוא 
שולט בחברה במשך שנים ארוכות , עשוי להיות , אם לנקוט לשון של הפרזה ברורה , 
כמו אקדח של טרוריסט המכוון לרקתך . אם במצב כזה אינך מעז לדבר בכלל , 
אזי במצב נוח קצת יותר קשה עליך מאוד הדיבור הכן . אתה חושב , אם אתה 
מסוגל , מחשבות כנות מסוימות , פה ושם מנסה לבטא אותן . מי שמנסה אותן 
הוא אדם אמיץ : אמיץ היה קיפלינג בשעתו ובהקשרו . הוא שילם אחר - כך את 
המחיר , או נכון יותר , יצירתו שילמה אותו , שהרי בגלל שיר זה , אולי 
יותר מכל , הוקע קיפלינג במשך שנים ארוכות כגזען וכפשיסט . ספק אם אפילו 
כיום חזרה יצירתו מן הגלות הארוכה שלה שאליה גירשוה אנשי הקדמה , או אותם 
אנשי שמאל " הלוחמים נגד משהו שאין הם רוצים כלל בהריסתו " , כדברי גורג 
אורוול , במסה משנת 2491 שממנה התחיל תהליך הרהביליטציה של קיפלינג , תהליך 
שלא הסתיים עדיין . לשיח הצביעות אחיזה עמוקה בלשונו של אדם . המלים " קולוניאליזם " 
או " אימפריאליזם " עדיין לעות בפי . קשה לי לחשוב אותן בלי רתיעה פיזית 
כמעט , שהרי התחנכתי על כך שאין דבר מתועב יותר מן הקולוניאליסט , אלא 
אם כן זהו האימפריאליסט . בני - אדם הם , כידוע , חופשים ואל לו לאיש 
אחד לשלוט בזולתו . קל לי הרבה יותר לכתוב את המשפט הזה מאשר את המשפט שבו 
אטען שהאימפריאליזם האמריקאי כיום , האנגלי או הצרפתי אתמול הוא עדיף 
על פני הווייתן העצמאית כביכול של אומות שלא בגרו עדיין , או שהטרגדיה של 
אפריקה הפוסט - קולוניאלית , ובעצם של העולם השלישי הפוסט - קולוניאלי כולו 
והעולם הערבי בראשו , היא נוראה ואכזרית מן הטרגדיה שלו בימי שלוט הנציבים 
האנגליים או הצרפתיים . כבר יותר קל לומר , הרי זה גלוי לעין , ששליטתו 
של אדם שחור אחד בהמוני שחורים אחרים היא אכזרית אף יותר , בהרבה מקרים , 
משליטתם של הלבנים האימפריאליסטים בהמוני השחורים בעבר . הקולוניאליזם 
שהתקפל בטרם עת השאיר אחריו רודנויות שכמוהן לא ראו אפריקה ואסיה אלא בימים 
שלפני הכיבושים האירופיים . הוא השאיר עוד דבר שאין לזלזל בחשיבותו : את 
הקולב לתלות עליו את האשם בכל האסונות המתחוללים ברחבי המושבות לשעבר . 
כידוע , אפילו ברעב ברחבי אפריקה אשם המערב . סדאם חוסיין היטיב בדבר אחד 
עם העולם המערבי , ואולי באופן הבולט ביותר עם החברה הישראלית : הוא התחיל 
ללמד אותנו לצאת מתוך טרור השיח הצבוע . הוא לימד אותנו ביתר שאת את מה 
שידענו לפנים , אך לא העזנו לצייץ : שהמערב הוא מערב והמזרח הוא מזרח , 
ושאת גשרי - הצביעות שמתחנו מעליהם מתוך נוחות ומתוך רגש - אשמה מזויף 
ומתוך עצלות ומתוך חולשת - דעת עשינו תחת טרור הצביעות הלוחץ . עכשיו כשאנו 
מייחלים ל"פאקס אמריקאנה " באזור , ואף מתחילים לומר זאת ; מוכנים להשיל 
אפילו את המושכל הראשון במערכת הצביעות המושרשת שלנו שלפיה " ישראל מגנה 
תמיד על עצמה ואינה מרשה לאחרים וכו " הרינו מוכנים כבר כמעט לצעד הבא : 
הצדקתו של האימפריאליזם , בתקווה שילמד גם מטעויות - העבר . עתה נשאר 
לראות האם האמריקאים עצמם מוכנים ומסוגלים להרים את משא האדם האמריקאי כמו 
שדרש מהם לפנים קיפלינג , בימים שהמלה " לבן " עדיין לא היתה מלת - גנאי . 
אף כי צריך להודות שמלה זו לא היתה המוצלחת ביותר בשיר " משא האדם הלבן " , 
כפי שאפשר להסכים למראה פני החיילים השחורים הרבים הנשקפים אלינו ממסכי 
הטלוויזיה , מתוך השידורים על הצבא האמריקאי החונה בסעודיה , שאחד ממפקדיו 
הנושא את משא האדם האמריקאי גם הוא שחור - עור . 
