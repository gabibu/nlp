קשה להשוות בין המפגשים שאנחנו קיימנו עם קצינים מצרים וסורים , אחרי מלחמת 
יום הכיפורים , למפגשים הצפויים בין קצינים מבנות הברית ומעיראק , משום 
שהשיחות שלנו עם נציגי מצרים וסוריה התקיימו לאחר שנים רבות של קרבות קשים 
ומלחמות עקובות מדם . לעומת זאת הצבא העיראקי לא ניהל במשך שנים מלחמה נגד 
בנות הברית . רבים מהחיילים העיראקים כלל לא ירו במהלך המלחמה . חייבים 
לזכור שהמלחמה הזו הוכרעה למעשה כבר במהלך ההתקפות האוויריות של בנות הברית . 
לדעתי זו היתה מלחמה מאוד משונה , שאולי תהיה יחידה במינה ויוצאת דופן 
בהיסטוריה . לפני כל מפגש של הדרג הצבאי , חייבת להיות הסכמה פוליטית - 
מדינית . אם אין הסכמה כזו , לא תהיה שום משמעות למפגשם של אנשי הצבא . 
כמו בשיחות שלנו עם מצרים וסוריה , אני מניח שגם במפגשים שיהיו בעקבות 
המלחמה במפרץ , הדרג הפוליטי יקבע את כללי המשחק , העקרונות והמסגרת של 
השיחות ויפקח עליהן מלמעלה . אנשי הצבא שייפגשו יעסקו בנושאים טכניים , 
החשובים כשלעצמם , אבל הם נועדו לממש את העקרונות שנקבעו ע"י הדרג הפוליטי - 
מדיני . אין ספק שבשעה שאתה מגיע לשיחות כאלה ושואף למלא את תפקידך על הצד 
הטוב ביותר , כמי שמייצג את המדינה ששלחה אותך , האיבה והשנאה נעלמות לחלוטין 
ואתה משתדל להיות ענייני . בניגוד למצרים , שלא גילו עוינות בשיחות אתנו , 
הסורים הפגינו עוינות . הם ניסו שלא ליצור קשר ישיר עמנו , אבל בדיונים 
על הנושאים הטכניים , הם היו מאד ענייניים . אינני חושב שבמפגשים בין קציני 
בנות הברית ועיראק , תהיה קיימת אותה בעיה פסיכולוגית שהעיבה על הפגישות 
שלנו עם המדינות שנלחמו נגדנו . בהחלט . ארה"ב תגיע למפגשים הללו כמעצמה 
עולמית שכבר בוחנת את המשך התהליך הפוליטי - מדיני ואת " הסדר החדש " במזרח 
התיכון . חייבים גם לזכור שאנחנו במהלך השיחות עם המצרים והסורים , ידענו 
שהם ימשיכו להיות השכנים שלנו ונצטרך להמשיך ולחיות לצדם . לעומת זאת , 
האמריקאים תוך זמן מסוים יחזרו לארצם ואין להם גבול משותף עם עיראק זהו 
הבדל מהותי לעומת מצבנו . ייתכן שכשינסו ליישב את הסכסוך בין עיראק וכוויית , 
יהיה בכך דמיון מסוים למו"ם בינינו לבין מצרים וסוריה , למרות שגם אחרי 
המלחמה , כוויית תישאר מדינה קטנה כשהיתה . 
