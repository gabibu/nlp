המשלחת של מפלגת הירוקים מגרמניה , שעזבה את הארץ בבהילות ובלא שקיימה את 
מסיבת העיתונאים שהתכוונה לכנס , לא באה הנה כדי להביע רגשי סולידריות עם 
מדינת ישראל ; היא באה כדי לברר , לדברי ראשה , הנס כריסטיאן שטראבלה , 
מה קרה לתנועת השלום היהודית , אשר עד כה הפגינה למען מדינה פלשתינית ולפתע 
כך נראה לו שינתה את טעמה . טרם הגיע לישראל חיווה דובר המשלחת את דעתו , 
בראיון עם סופר ה"גרוזלם פוסט " בברלין , כי התקפות עיראק על ישראל הן 
" המסקנה ההגיונית , כמעט הכרחית , ממדיניות ישראל כלפי הפלשתינאים ומדינות 
ערב לרבות עיראק . לישראל זכות להגנה עצמית , אבל הזכות הזאת אינה בלתי - 
מוגבלת . . . עלינו לשקול עד כמה ישראל נושאת באחריות לסכנה המאיימת עליה 
עכשיו . . . האמצעי ההגנתי היחידי שישראל רשאית להשתמש בו עתה הוא הדרישה 
להפסקת אש במפרץ . אם ישראל לא תפנה ברוח זו אל הנשיא בוש , היא תשא באחריות 
להימשכות המלחמה " . מצוידים בדעות מעין אלה הגיעו שטראבלה וחברי המשלחת האחרים 
לישראל . הם לא באו כדי לבחון עד כמה דעות אלה נכונות ; הם היו בטוחים 
בעצמם , ולא הגיעו ארצה כדי להתווכח עם בעלי דעות אחרות ואולי אף להשתכנע 
שדעותיהם אינן מבוססות כדבעי . חברי הכנסת שבח וייס ויהושע מצא תבעו לסגור 
את דלתות הכנסת בפני המשלחת ; אבל לתביעה זו אין להסכים . אין ישראל נוהגת 
להטיל חרמת על אורחים מהנכר ; דלתותינו חייבות להיות פתוחות תמיד בפני כולם . 
שאלה שונה לגמרי היא , האם היה כלל טעם בפגישות של חברי כנסת עם אנשים , 
אשר הגיעו כאשר מטען של משפטים קדומים על גבם ; וחברי מפלגת העבודה , 
רץ ומפם הכריזו כי אינם מוכנים להיפגש אתם . הנהגת " שלום עכשיו " החליטה 
לקיים את המיפגש עם משלחת הירוקים ; אבל גם היא נוכחה לדעת כי הם אינם בני - 
שיח בעבורה . מרדכי בר - און אמר להם , כי לדעת תנועתו " אפילו העיראקים 
יעזבו את כוויית ישראל צריכה להיות המדינה האחרונה שתקרא להפסקת המלחמה , 
והיא תצטער אם המלחמה תיפסק בלי שבעלות הברית יזכו בניצחון מוחלט " . בר - 
און הבהיר לבני שיחו הגרמנים כי " שלום עכשיו " , כמו כל הציבור הישראלי , 
רוצה שהאמריקאים ינחיתו על סדאם חוסיין מהלומה מכרעת , ככל האפשר , ולמגר 
את המכונה המלחמתית שלו " . מרדכי בר - און דיבר בשמה של ישראל ; עד כמה 
עלה בידו להבהיר לירוקים את טעותם , אין אנו יודעים בשעה זו . אפשר לגרוס 
כי מיותר להשחית מלים על הביקור הזה ; הירוקים נחלו מפלה מוחצת בבחירות 
האחרונות לבונדסטג , בין השאר מחמת סכסוכיהם הפנימיים אשר צמצמו את האהדה 
הציבורית כלפיהם . אולם גם עתה אין הם נטולי כל השפעה . מי שגורס שאין 
צידוק לאף מלחמה , אפילו לא נגד רודן כמו סדאם חוסיין , אשר מפר את המשפט 
הבין - לאומי באופן הגס ביותר , עלול להיסחף לעבר עמדה אנטי - אמריקאית 
וכתוצאה מכך גם אנטי - ישראלית . פציפיזם בגרסתו הגרמנית היום אינו בגדר 
כפרה על המיליטריזם של העבר , והוא דווקא נותן לגיטימציה למיליטריסטים חדשים , 
כשליט העיראקי . למרבה האירוניה , ממשלת בון , אשר הירוקים בזים לה והיא 
בזה להם , מנסה להיבנות על כמה מן המחשבות של הירוקים , כדי להגביר את 
השפעתה בזירה הבין - לאומית . שר החוץ , הנס דיטריך גנשר , וגם הקנצלר 
הלמוט קוהל , מסתייגים מהמדיניות האנטי - סדאמית של ארה"ב ובריטניה , ומתוך 
שאפתנות לרכוש לאירופה מעמד עצמאי מול פני מעצמת העל , הם מעודדים את מוסקווה 
ואת פאריס במאמציהן לחלץ את הרודן העיראקי מתבוסתו . אנו מקווים כי לא הירוקים 
מייצגים את הגרמנים , וכי מי שמדבר בשמם הוא הנשיא , ריכרד פון ווייצזקר , 
כפי שהתנסח במכתבו אל טדי קולק ; ואנו מקווים שממשלת בון תחדל לפסוח על 
שתי הסעיפים . 
