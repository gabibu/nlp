אין לקנא בשמיר הרכון על סבלותיו של האיפוק המדיני . בפירותיו המיידיים 
והעתידיים חזרנו ושנינו : כאן ועכשיו רומן בוש - שמיר עולה כפורח . שני 
בתי הקונגרס לצדנו . דעת הקהל האמריקאית מרוממת את אומץ לבנו , ונפעמת 
מכושר הספיגה שלנו . גם אירופה לא כתמול שלשום . גרמניה מכה על חטא ופותחת 
את הכיסים , את מחסני הפטריוט ואת שאר כלי המשחית בפנינו . הולנד מתייצבת 
לצדנו ואירופה מהרהרת בקול רם , האם ועידה בין - לאומית היא הדרך הנאותה 
לימים המדיניים שיבואו . אש"ף מאבד גובה . ערפאת מעורר גיחוך . ואם רק 
נדע לכבוש את יצרנו ולהבליג על כעסנו , וניתן לאמריקאים להשכיב את סדאם 
אל מתחת לקרשים , מבלי להתפתות ולהכניס את ראשנו ללוע המלחמה , צפוי לנו 
אקלים מדיני טוב . יש תקווה שבכל הדיונים על הסדרים מדיניים שיבואו למחרת 
המלחמה יתפכח העולם הערבי למראה התנהגותנו , יסיר הצדה עמדות ושיקולים 
שאבד עליהם הכלח , ולא יירתע מלהיכנס להתדיינות מדינית חזיתית אתנו . אמריקה 
ואירופה יערבו לחוסנינו . אך בצד פירותיו העסיסיים האפשריים של האיפוק המדיני 
מבחינתו של הליכוד , מצטיירת באופק מצוקה אידיאולוגית . האיפוק הוא מתנה 
גם עבור המלך ממזרחה לנו . ככל שהאיפוק יימשך ויהפוך לטבע מדיני שני לנו , 
ייקל על חוסיין להחזיק מעמד ולתמרן בין העולם המערבי לשכן העיראקי . ואם 
יעבור בשלום את המלחמה , ואש"ף כצפוי ייצא קצוץ כנפיים , יעמוד לו כושר 
תמרון זה כדי לשוב לרכוש לו מעמד של שותף להתדיינות טריטוריאלית בשאלת הגדה 
והרצועה . עם כתר מרופד באהבה פלשתינית ותעודת יושר אפשרית מצד אמריקה ואירופה , 
יקשה על ממשלת ישראל נוסח הליכוד להמשיך ולתעתע בו , פעם לדחותו ופעם לקרבו . 
היא תצטרך לעמוד בפני הברירה הכואבת , האם להמשיך במריה ולהעמיד תנאים 
בלתי מתקבלים על דעתו של הצד שכנגד , או להסתכן בתכתיב אמריקאי להתרת הפקעת 
הטריטוריאלית . מבחינתו של שמיר , האיפוק המדיני הוא אפוא חרב פיפיות . 
הוא מגביר את הסיכויים לאהדה מצד הקואליציה הבין - לאומית , ואת הסיכויים 
למיגורה של עיראק כגורם צבאי המסכן את קיומנו . אך כל זאת במחיר הסתכנותו 
של הליכוד ובעלי בריתו מימין בוויתורים טריטוריאליים במחוזות חפצו האידיאולוגיים . 
בעייתו של שמיר היא שגם שבירת האיפוק המדיני , והנחתת מכה ישראלית על עיראק , 
עלולה להביא להתערערות המשטר בירדן , למהומות עד לאובדן הכתר , ולאנדרלמוסיה 
מדינית וצבאית . המשך השתתפותם של השותפים הערבים בקואליציה הבין - לאומית 
תעמוד בסימן שאלה ; והמלחמה במפרץ עלולה להגיע אל מבוי סתום ללא הכרעה סופית 
ומוחצת של סדאם . בנסיבות אלה , ממשלת ישראל הנוכחית אולי תוכל לנצל את 
התוהו ובוהו כדי להמשיך ולאחוז בשטחי מולדת ; אך בכך תפסיד אולי את ההזדמנות 
הבלתי חוזרת לחיסול עוצמה צבאית כה מורכבת וכה מאיימת . ההכרעה של שמיר באלו 
צעדים לנקוט אינה קלה . בימים ולילות אלה מתנהל ללא ספק דו - קרב גועש בין 
שמיר הנאמן לרעיון חייו בדבר ארץ ישראל הנרחבת , לבין שמיר הפרגמטיסט , 
הער למגבלות כוחנו , הקשוב למתחולל בעולמנו . נקווה ששמיר הפרגמטיסט ינצח . 
עדיף לחרוק שיניים על מעשים מקוממים נוסח מינוי רחבעם זאבי לשר בממשלה , 
על מעצרים סיטוניים של מנהיגים פלשתינאים ועל הטיפול התמוה בעורף הפגוע , 
וביורוקרטיה אטומה שאינה מכירה בשעות של חסד , רק כדי ששמיר לא יילחץ יותר 
מדי , וברגע של חולשה ילחץ על ההדק . 
