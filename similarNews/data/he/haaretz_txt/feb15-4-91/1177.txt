בודפשט ( מיוחד ל"הארץ " ) . ששה אנשים נהרגו ורבים נפצעו בתקרית חמורה 
שאירעה אתמול בעיר פאקראץ שבקרואטיה והעלולה להביא להחרפת היחסים המתוחים 
בלאו - הכי ביוגוסלאוויה . העיירה פאקראץ שוכנת כ001 קם מזרחית לזאגרב , 
באזור השייך לקרואטיה , אך מאוכלס ברובו על - ידי סרבים . לאחר ששלטונות 
קרואטיה הודיעו על כוונתם לפרוש מיוגוסלאוויה , הכריזו הסרבים באזור זה 
על כוונתם לפרוש מקרואטיה . הם נתנו ביטוי לכוונתם זו על - ידי הקמת מיליציה 
סרבית , האמורה לפעול בנפרד מן המשטרה הקרואטית . כוחות של המשטרה הקרואטית 
חדרו אתמול בבוקר לפאקראץ , כדי לפרוק את נשקה של המשטרה הסרבית ובין אנשי 
שני הגופים פרצו חילופי יריות . התקרית החמירה , כאשר הידיעות על הפעולה 
הקרואטית הגיעו לבלגראד ושם הוחלט לשגר לפאקראץ יחידות של הצבא היוגוסלאווי 
( שמפקדיו ברובם הגדול סרבים ) לעזרת המשטרה הסרבית האוטונומית . עדי 
ראייה מסרו כי מסוקים של הצבא חגו כל הזמן מעל פאקראץ ובעיר נשמעו צרורות 
של יריות מנשק אוטומאטי . 
