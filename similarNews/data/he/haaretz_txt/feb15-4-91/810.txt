חבר הנאמנים של הסוכנות החליט להפוך את החלק היחסי שבו משתתפת הסוכנות היהודית 
בהוצאות קליטתו של העולה , להלוואה שתינתן לעולה בערבות , על - ידי בנקים . 
לכאורה החלטה נבונה , התואמת את רוח הזמן : שחרור האזרח מהתלות במנגנונים 
ביורוקרטיים , העמדתו על רגליים עצמאיות , עם עזרה סבירה בתקופה הראשונה . 
כך לא יצטרך להחזיר את ההלוואה בשלוש השנים הראשונות , ויחזיר אותה מהשנה 
הרביעית במשך שבע שנים רצופות . אפשר היה לברך על כיוון מחשבתי זה של ראשי 
הסוכנות , אילו היתה הסוכנות מנוהלת כגוף עסקי והעולים החדשים היו בגדר 
של צרכני שירות . ידוע כי הסוכנות מקיימת תקציב גירעוני , והצעד שבו מדובר 
עתה נובע מקשייה לעמוד במשימה . אך מהלך זה נראה כפעולה חשבונאית שתעשה 
חסד עם ספרי התקציב , וספק אם מלבד ההכבדה וההטרדה שיש בה כלפי העולה 
אכן תקל על הנטל הכספי המוטל על כתפי הסוכנות . ספק האם העולה יהיה מסוגל 
להחזיר הלוואה כבר בתקופה כה קרובה למועד עלייתו . אחרי שלוש שנים הוא בקושי 
מתחיל לעמוד על רגליו , מה עוד שבדרך כלל מוטל עליו כבר עומס החזרת משכנתאות 
לדיור וקשה לשער שיוכל בנקל לעמוד בהחזר הלוואה נוספת . פירוש הדבר : בסופו 
של דבר תצטרך הסוכנות לממש את הערבות שלה ולשלם לבנק גם את הקרן וגם את הריבית , 
אולי אפילו בתוספת ריבית פיגורים . ואילו העולה החדש , אם ילמד משהו מכל 
העניין הזה , אז לאו דווקא איך עומדים על רגליים עצמאיות , אלא איך לא 
מחזירים הלוואות . אפשר להבין שלא המגמות החינוכיות גרמו לחבר הנאמנים לקבל 
את ההחלטה , אלא המצוקה הכספית . הסוכנות איננה מסוגלת לעמוד בהתחייבויותיה 
בקליטת העלייה ההמונית . אך כאן מתעוררת השאלה לגבי משמעות קיומה של הסוכנות 
היהודית . מאז קום מדינת ישראל התפקיד הראשי של הסוכנות היה קליטת העלייה . 
לכך היו מיועדים המנגנון הסוכנותי וכספי המגבית העוברים אל קופתה של הסוכנות . 
עם הקמת משרד הקליטה הלך והצטמצם חלקה של הסוכנות דווקא במילוי תפקיד זה . 
בסוף 8891 , עם חתימת ההסכם בין ראשי הסוכנות ומשרד הקליטה , ויתרה הסוכנות 
כמעט על כל יתרת תפקידיה בקליטת עולים והסתפקה בטיפול בהבאת עולים בלבד . 
אך הסוכנות נשארה עם התקציבים העצומים שלה ועם ההכנסות מכספי המגבית היהודית . 
חלק ניכר של התקציב הזה נוצל לצורכי הקיום של הסוכנות עצמה ולאותם ייעודים 
שהסוכנות קבעה לעצמה אחרי שהוצא מידיה הטיפול בקליטת העלייה . ובכל זאת 
נשארה הסוכנות חייבת להשתתף לפחות מבחינה כספית בתהליך הקליטה . לפי אותו 
ההסכם , שנחתם בינה לבין משרד הקליטה בסוף 8891 , התחייבה הסוכנות על כיסוי 
מחצית מסכום " סל הקליטה " : הוצאות קליטתו של העולה בשנה הראשונה . במימוש 
החלטתה על הפיכת המענק לעולה להלוואה , עומדת הסוכנות היהודית לפגוע בהתחייבותה 
זאת . ייתכן שבחישוב תקציבי יש לכך הצדקה . כאשר היא התחייבה לכיסוי חלקה 
בקליטה , עמד שיעור העלייה השנתי על כ02 אלף עולים . המצב שונה לחלוטין 
כאשר באים בשנה אחת למעלה מ002 אלף עולים , וכאשר התחזיות לשנים הבאות 
לאחר סיום המלחמה במפרץ מדברות על מספרים גדולים עוד יותר . אלא שהסוכנות 
איננה רשאית לברוח מחובתה בקליטת העלייה , דווקא בתקופה שבה העולים באים . 
חובתה לעשות כל מאמץ לגייס כספים לכיסוי חלקה בהוצאות הקליטה , לפני שתגלגל 
את ההוצאה על העולה עצמו . חלק מהכסף הזה נמצא בסוכנות גופה : בהתייעלות 
של המנגנון שלה , בהתפרקות מהתפקידים היתרים שנטלה לעצמה ומהנכסים הרבים 
שרכשה . אך העיקר הוא גידול בהכנסות המגבית , באותו חלק שבאופן מסורתי 
משלם העם היהודי לקליטת העולים בארץ . אסור לתת לה לברוח מחובתה זו . 
