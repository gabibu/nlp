ד"ר ממדוח אל - עקר , רופא ידוע בשטחים המקורב לאישים פלשתינאים מרכזיים 
ולגורמי שמאל ישראליים , נעצר בחשד כי ניהל מגעים עם גורמים עוינים בחו"ל 
בעת המלחמה במפרץ . ד"ר אל - עקר זומן שלשום לחקירה בבניין הממשל הצבאי ברמאללה , 
ולאחריה נעצר . זרועות הביטחון חושדות כי אל - עקר עסק בפעילות לקידום 
מטרות אש"ף באזור , בין השאר בניסוח כרוזים , ועמד בקשר עם פעילי אש"ף 
בשטחים ובחו"ל , כולל בזמן מלחמת המפרץ . בשטחים אמרו אתמול כי בחודשים 
האחרונים יצא אל - עקר פעמים מספר לחו"ל , בין השאר לירדן . לא ברור על 
מה מצביע בדיוק המידע , המצוי בידי שלטונות הביטחון , ואם מדובר במידע 
קונקרטי , המוכיח כי מסר ידיעות לעיראקים בעת המלחמה . בשל החיסיון על מקורות 
ייתכן כי יוצא נגדו צו מעצר מנהלי , כפי שהוצא נגד ד"ר סרי נוסייבה , רדואן 
אבו - עייאש וזיאד אבו - זיאד . ד"ר ממדוח אל - עקר , בן 84 , נשוי ואב 
לשניים , היה רופא אורולוג בבית החולים " אל - מקסאד " במזרח - ירושלים , 
ובבעלותו שתי מרפאות פרטיות בשכם וברמאללה . הוא התגורר בשכונת בית - חנינא 
במזרח - ירושלים , והיה מקורב לכמה מהפעילים בזרם המרכזי של אש"ף בשטחים . 
אל - עקר נכלל בין החותמים על תזכיר המחאה , שהגישו באחרונה פעילים פלשתינאים 
לנציגי הקונסוליות הזרות נגד מעורבות מדינות המערב במלחמה במפרץ . עד לפלישת 
עיראק לכוויית הרבה להשתתף בחוגי - בית ובמפגשים בין ישראלים ופלשתינאים , 
שאורגנו בידי אנשי " השנה ה12 " . הוא היה אף מיודד אישית עם אנשי שמאל 
ישראלים , ומעצרו הפתיע את מכריו . 
