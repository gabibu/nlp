חיילי צבא לבנון מנעו אתמול ירי קטיושות לעבר מטולה . כך מסרו סוכנויות 
הידיעות בדרום לבנון שציטטו את ראשי צבא לבנון . זו הפעם הראשונה מאז שצבא 
לבנון מתפרס בדרום לבנון שנציגים רשמיים מצבאו מודיעים על סיכול פיגוע בישראל . 
הקטיושות נתגלו באזור שבין נבטיה לכפר יוחמור הנמצא בשליטת אנשי החיזבאללה . 
לפי הדיווח הקטיושות פורקו שעתיים בלבד לפני שעת שיגורן המיועדת לעבר ישראל . 
מטוסי חיל האוויר תקפו אתמול ריכוז מחבלים של פתח - ערפאת מצפון לנהר הזהרני , 
כ8 ק"ם מצפון לנבטיה , וגרמו לפציעתם של ארבעה מחבלים לפחות . התקיפה 
בוצעה על ריכוז כלי - רכב של המחבלים . דובר צה"ל מסר כי הושמדו כל היעדים 
ומטוסי חיל האוויר שבו בשלום . מדיווחי סוכנויות ידיעות לבנוניות עולה כי 
שני מטוסים תקפו בשעות הצהרים באמצעות טילים בסיס בן קומה אחת של ארגון פתח - 
ערפאת . זוהי התקיפה השנייה של מטוסי חיל האוויר על יעדי מחבלים של פתח - 
ערפאת והתקיפה הרביעית מאז תחילת השנה על יעדי מחבלים בלבנון . מקורות צבאיים 
מדגישים כי תימשך המדיניות של תקיפת יעדי מחבלים בלבנון באשר הם . תקיפת 
מטוסי חיל האוויר בלבנון באה לאחר הערכת מצב ושיקול של מערכת הביטחון , 
ואין הבדל בין יעדי מחבלים של פתח - ערפאת , חיזבאללה או ארגונים אחרים . 
