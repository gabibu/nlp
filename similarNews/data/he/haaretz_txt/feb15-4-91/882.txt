( ע ) . בג"ץ הורה אתמול , באמצעות צו - על - תנאי , לממונה מטעם משרד 
הפנים ביהודה ושומרון , בנימין ריקרדו , לנמק מדוע לא ייערכו בחירות דמוקרטיות 
לבחירת המועצה המקומית לישובים גינות שומרון וקרני שומרון . זאת , במקום 
למנות לראשות המועצה את גבי אבוטבול , מקורבו של שר הפנים , אריה דרעי , 
וחתנו של הרב עובדיה יוסף . כמו כן , הוציא בג"ץ צו ביניים , המורה לריקרדו 
להשעות את המינויים שהוצאו לכל בעלי התפקידים במועצה המקומית החדשה . בתצהיר 
שצורף לעתירה , טוען יו"ר הוועד המקומי של גינות שומרון , יגאל להב , 
כי נציגי משרד הפנים הפעילו לחצים ואיומים , עליו ועל חבריו , להסכים למינויו 
של אבוטבול , ולהעביר לו כספים רבים כדי לממן את עבודתו . לטענת העותרים , 
" גורמים במשרד הפנים " טענו כי " נבחרי היישוב אינם מסוגלים להרים את 
המעמסה , שכן העבודה המוניציפאלית היא מסובכת ומורכבת " . לעותרים נודע , 
כי הממונה על אזור יהודה ושומרון במשרד הפנים , בנימין ריקרדו , בעצה 
אחת עם שר הפנים , החליט למנות אדם מטעמו לכהן כראש המועצה המקומית שתקום . 
המיועד לכך שבינתיים מונה לתפקיד הוא גבי אבוטבול . לטענת העותרים , 
הוא " חסר רקע מקצועי , ניסיון וכישורים " . עוד טענו העותרים , כי אבוטבול 
פעיל פוליטי בש"ס , וחתנו של הרב עובדיה יוסף , פטרונו הפוליטי של השר 
דרעי . " קיים חשש כבד כי הקישורים ולא הכישורים הם שהובילו למינוי המיוחד 
ולהחלטה להמיר את הבחירות במינוי " , טענו העותרים . העותרים מאשימים כי 
הממונה הורה לוועד המקומי גינת שומרון להעביר כספים רבים לאבוטבול , במסווה 
של משכורת והשכרת רכב . יו"ר הוועד המקומי של גינות שומרון , יגאל להב , 
ציין בתצהיר , כי נציגי משרד הפנים " הפעילו לחצים רבים לקבל הצעותיהם 
בדבר מינוי אדם מסוים שאינו תושב היישוב , לתפקיד יו"ר המועצה . הם הודיעו 
לנו שאם לא נסכים לכך , יפגעו בנו " . 
