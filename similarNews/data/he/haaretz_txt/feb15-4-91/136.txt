גורם משפטי בכיר אמר אמש , כי יש פגם חמור בכך ששר הפנים , הרב אריה דרעי , 
איננו משעה את עצמו מתפקידו המיניסטריאלי , לאחר שהמשטרה השלימה את חקירתה 
נגדו והעבירה את החומר שבידה לפרקליטות המדינה , בלוויית המלצה להעמידו 
לדין . בשיחה ל"הארץ " אמר הגורם המשפטי : " אמנם , החוק אינו מחייב 
את השר דרעי להשעות את עצמו או לצאת לחופשה ; אבל מבחינת ההיגיינה הציבורית , 
לא יעלה על הדעת ששר החשוד בביצוע מעשים פליליים בתוקף תפקידו במשרד הפנים , 
ימשיך לקבל החלטות בדבר חלוקת סכומי עתק לרשויות מקומיות " . לדברי גורמים 
משפטיים בכירים , רשאי על - פי החוק ראש הממשלה , יצחק שמיר , לפטר את 
שר הפנים אריה דרעי . זאת על - פי סעיף 12א לחוק יסוד : הממשלה , אחרי 
שיודיע לממשלה על כוונתו לעשות כן . ואולם שמיר איננו נוקט צעד זה , משום 
שברור לו שפיטוריו של דרעי עשויים לגרום לפרישת ש"ס מן הקואליציה , צעד 
שעלול לערער את יציבות הממשלה . גורמים משפטיים הדגישו שאין סעיף בחוק המקנה 
לראש הממשלה סמכות לחייב את השר דרעי להשעות את עצמו או לצאת לחופשה עד תום 
ההליכים נגדו . גורם משפטי בכיר אמר : " יש טעם לפגם בכך שלפי התקשי"ר , 
נגד עובד מדינה החשוד בפלילים ניתן לנקוט הליכים משמעתיים ולהשעותו מתפקידו 
עד לתום ההליכים המשפטיים , אבל נגד שר בממשלה שחייב לשמש דוגמה אין שום 
אפשרות לנקוט צעדים , כל עוד לא מתקבלת החלטה להעמידו לדין ; ואז על היועץ 
המשפטי לממשלה לבקש מהכנסת להסיר את חסינותו " . לסופר " הארץ " נודע שבפרקליטות 
המדינה מונה פרקליט בכיר , שעליו הוטל לרכז את הטיפול בחומר הרב שהועבר 
על - ידי המשטרה בעניין החשדות הפליליים נגד השר דרעי . פרקליט זה גם ליווה 
את המשטרה במהלך החקירה . רק עם תום בדיקת החומר בפרקליטות , יחליטו היועץ 
המשפטי יוסף חריש ופרקליטת המדינה דורית בייניש אם יש די ראיות לצורך הגשת 
כתב אישום נגד השר . אם חריש יחליט להגיש כתב אישום , יהיה עליו לפנות ליו"ר 
הכנסת כדי שוועדת הכנסת תסיר את חסינות השר . במשרד המשפטים העריכו שיחלפו 
עוד שבועות ארוכים עד שתתקבל החלטה . 
