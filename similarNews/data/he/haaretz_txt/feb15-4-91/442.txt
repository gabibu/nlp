מאות מתושבי השטחים ממתינים בגדה המזרחית כדי לשוב לבתיהם , אך המעבר בגשרים 
חסום בפניהם מאז תחילת המלחמה . בראשית המלחמה סגרו השלטונות את המעברים 
לירדן למעט בפני אנשי התקשורת הזרה ומה שהוגדר כמקרים הומניטארים דחופים . 
בהמשך התיר המינהל האזרחי ייצוא מוגבל דרך הגשרים ; משאיות בודדות עם תוצרת 
חקלאית , תפוזים , בננות ושמן זית עוברות בימים האחרונים לירדן . סגירת 
השטחים בפני מבקרים ותושבים חוזרים נבעה מהחשש של גורמי ביטחון מהאיום העיראקי , 
מההסתה בירדן ומכניסת גורמים לא רצויים . סגירת המעברים גרמה לחששות כבדים 
בקרב פלשתינאים חוזרים כי העיכוב הבלתי רצוני בחזרתם לשטחים עלול לפגוע בזכויותיהם , 
כמו במקרים שתוקף אישורי היציאה או מועד חידוש תעודות הזהות פג . בימים 
האחרונים מגיעות קריאות עזרה דחופות של נשים וגברים שנתקעו בירדן לבני משפחותיהם 
בשטחים ולארגוני סיוע , בתקווה שאלה ילחצו על השלטונות לאשר את כניסתם . 
רוקיה עוקה , אם לחמישה מסילואן , שיצאה לירדן לפני חודשיים , פנתה אתמול 
למוקד להגנת הפרט בירושלים בבקשת עזרה , לאחר שלטענתה הוחזרה חמש פעמים 
מגשר אלנבי כשניסתה לחצותו . עשרות פניות נוספות מסוג זה הגיעו בימים האחרונים 
אל המוקד . במינהל האזרחי הבטיחו כי כל אלה שנתקעו בירדן בחודש האחרון עקב 
סגירת השטחים לא ייפגעו גם אם תוקף אישורי היציאה שלהם פג . אתמול הוחלט 
במינהל האזרחי להגביר בצורה משמעותית את היקף הנכנסים דרך הגשרים בתקווה 
שתוך ימים אחדים תיפתר הבעייה . 
