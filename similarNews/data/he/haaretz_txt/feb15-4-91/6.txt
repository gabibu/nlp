פרופסור מיגל אנטוניו לגם עוד כוסית ויסקי , ואמר : " בואי נרקוד עוד 
פעם אחת למבדה , אני מבטיח לך שזאת הולכת להיות הלמבדה האחרונה שלי באמריקה " . 
ישבנו במסעדה קטנה , בעיירה קטנה , יומיים אחרי שהוא נקרא לחזור הביתה , 
לפנמה , אחרי ארבע שנות גלות , כדי להתמנות לדיקן הפקולטה למשפטים באוניברסיטה 
של פנמה . מיגל אנטוניו עזב את פנמה לאחר שנודע לו שמנואל נורייגה מבקש את 
נפשו . הוא לקח עמו את בנו בן העשר , ויחד המירו את פנמה סיטי בבית לחם , 
פנסילבניה . הוא לימד באוניברסיטה אמריקאית קטנה משפט בין - לאומי , וייחל 
לנס שיביא לנפילתו של הדיקטטור . בימי הפלישה האמריקאית לפנמה הופיע אנטוניו 
בעשרות מהדורות חדשות של סי - אן - אן , ותמך בקול גדול במשטר הדמוקרטי 
החדש . שידורי סי - אן - אן נקלטים היטב גם בפנמה , וגיירמו אנדארה , 
נשיאה הנבחר של פנמה , שישב מוגן היטב במעמקי אחד הבסיסים האמריקאיים , 
צפה בשידורים , הביט ואמר : שוב הביתה בני , פנמה קוראת לך . מיגל אנטוניו 
חזר הביתה , וחודשיים לאחר מכן התנוססה תמונתו בעמוד הראשון של ה"ניו יורק 
טיימס " , ובפיו ביקורת נוקבת על השלטון החדש . לדמוקרטיה שהאמריקאים כפו 
עלינו יש מחיר , פסק הפרופסור . השאלה היא האם פנמה מוכנה לשלם אותו . 
ובעוד שאלתו על דל שפתיו , איבד את משרתו הרמה באוניברסיטה . הוא וחבריו 
לא היו מופתעים . באקדמיה הבינו שדמוקרטיה לא לומדים ביום אחד , ושעשרות 
שנות דיקטטורה מותירות סימנים . בעוד עיני העולם נשואות אל פיטר ארנט ואל 
מערב עיראק , הולכת פנמה ושוקעת תחת נטל הדמוקרטיה שכפתה עליה אמריקה טרם 
יצאה לסיבוב מסעותיה בעולם למען הסדר החדש . מערכת המשפט מתפקדת באטיות , 
ואינה עומדת בנטל הסגרתם והענשתם של אלפים מאנשי נורייגה המסתובבים חופשיים 
ומטילים את חיתתם על האזרחים . גל הפיטורים בסקטור הציבורי הכפיל את שיעור 
האבטלה והעמיד אותה על עשרים אחוזים . השכונות שנהרסו עם הפלישה האמריקאית 
לא שוקמו כלל , ואלפי תושביהן עדיין מתגוררים , יותר משנה אחרי החורבן , 
במחנה פליטים גדול . 41 חודשים לאחר הפלישה האמריקאית , הרחק מתשומת הלב 
העולמית שניטלה מהם באכזריות , תוהים הפנמים האם מבצע " עניין צודק " 
השתלם להם . אולי הוא השתלם לאמריקה , אומרים הקולות הבוטים שם ; אולי 
הוא השתלם לגורג בוש שהרחיב על גבנו את הפופולריות שלו בקרב בוחריו ; אבל 
לנו , האם לנו זה היה כדאי באמת . המעורבות האמריקאית במפרץ מרחיקה מהפנמים 
כל תקווה לעזרה כלכלית ואחרת . בפנמה לא יודעים אם לפרוץ בצחוק או להזיל 
דמעות כשהם שומעים את אמריקה מציעה להעמיד את סדאם חוסיין לדין . שלושים 
אלף חיילים אמריקאים נשלחו לפנמה כדי לצוד את נורייגה ולהביאו למשפט שלא 
מתקיים כבר שנה ויותר . אותה אמריקה , המתנבאת מעל ערי עיראק העשנות שהאמריקאים 
יהיו אלה שישקמו את בגדד המופצצת , מעוררת פה גיחוכים של אי - אמון : העזרה 
הכספית שאמריקה הבטיחה ושהסנאט אישר מבוששת להגיע . מתוך 004 מיליון דולר , 
האמורים לאושש את הכלכלה הפנמית הכושלת ולשקם את השכונות ההרוסות של פנמה 
סיטי , הגיעו רק מאה מיליון . בתקופת שלטונו של נורייגה היו בני פנמה רגילים 
לעשות " כסף קל " . הם טרם התרגלו לרעיון שעכשיו צריך לעבוד יותר כדי להרוויח 
פחות . גלי נוסטלגיה וגעגועים לעומאר טוריחוס , הדיקטטור שקדם לנורייגה 
והיטיב ממנו עם העם , שוטפים את הארץ . פנמה האמיתית והמאושרת היתה פנמה 
של טוריחוס , אומרים בפנמה , ומתכוונים לומר שאולי , למרות המוניטין הטוב 
שיצא לדמוקרטיה בעולם , היא לא כוס התה של הפנמים . התחושה היא שפנמה תחת 
שלטונו המאכזב של גיירמו אנדארה , המכונה בפי הכל דובשנית , אינה אלא פרודיה 
על פנמה האמיתית , של פעם . את תחושת האכזבה הזאת היטיב לתרגם למעשים אדוארדו 
הררה , לשעבר שגריר פנמה בישראל , שניסה לחזור על המודל האמריקאי של התערבות 
צבאית למען כינון משטר דמוקרטי דרך המקובלת מאוד על פנמים שאינם שבעי רצון 
מן השלטון . תוך פחות משנה מאז הפלישה האמריקאית נעשו שני ניסיונות הפיכה . 
בראש הרציני שבהם עמד הררה , שנכשל לאחר שאנדארה חייג לבסיס האמריקאי הקרוב 
וקרא לעזרה . האמריקאים , גם הם מגיעים כשצריך , עצרו את הררה המוכר להם 
היטב מאז ישב בגלות במיאמי ותיכנן יחד עם הסי - איי - אי הפיכה אפשרית נגד 
נורייגה . לפני שנה ריאיינתי כמה מאנשי הקהילה הפנמית שישבה אז בגולת מיאמי 
והמתינה לנפילתו של נורייגה . אדוארדו הררה היה אז נרגש מאוד , ולא הפסיק 
לדבר בשבחה של הדמוקרטיה החדשה , אם תיכון , ובשבחו של אנדארה . שנה דמוקרטית 
אחת הספיקה לו כנראה כדי לשנות את השקפותיו . יחד אתו שינה חלק מאזרחי פנמה 
את השקפותיהם , וביטוי לכך ניתן בבחירות שנערכו בפנמה לפני שבועיים . ממשלתו 
של אנדארה החליטה לקיים בחירות חוזרות במחוזות שנציגיהן נפסלו בבחירות לפני 
שנה וחצי . בחמישה מתוך תשעת המחוזות נבחרו נציגים הידועים כנורייגיאנים 
מובהקים . ההיגיון המערבי , שאינו מצליח לעקוב אחרי ההיגיון העיראקי , 
נכשל גם בפיענוח זה הלטינו - אמריקאי . מניסיוני האישי למדתי שקצת קשה 
להבין למה הם מתכוונים בפנמה כשהם אומרים כן . בדצמבר 9891 ישבתי בביתו 
של נשיא פנמה , והוא הסביר לי במרץ רב מדוע הוא מעדיף את פנמה ללא כל התערבות 
אמריקאית , פוליטית או כלכלית . שלושה חודשים לאחר מכן נשמעו הדברים שאמר 
כבר אחרת . אנשים לא יכולים לאכול דמוקרטיה , אמר אנדארה לאמריקאים . 
או שתעבירו לנו את הכספים שהבטחתם כדי שהחיים בפנמה יוכלו לחזור למסלולם , 
או שתעמידו את הדמוקרטיה שלי בסכנה . ואכן , ניסיון ההפיכה של אדוארדו 
הררה בנובמבר האחרון הוכיח שהחיים בפנמה חוזרים למסלולם , תוך התעלמות מהמציאות 
שאמריקה ניסתה להכתיב , כאשר הכתירה ממשלה מתוך הנחה שתהיה גם דמוקרטית 
וגם נוחה לשיתוף פעולה . העיתונאי הקשיש בורבון סנשז , מבכירי העיתונאים 
בפנמה ובעל טור ביומון " לה פרנסה " , הסביר לי השבוע שממשלת אנדארה אינה 
משתפת פעולה באמת עם הממשל האמריקאי . האמריקאים , אמר סנשז , מתנים את 
העברת הכספים לפנמה בחתימת חוזה " לחילופי אינפורמציה " בין שתי המדינות . 
ממשלת אנדארה סבורה שחוזה כזה יפגע בעצמאותה של פנמה , והיא מסרבת לחתום 
על המסמך הזה . הציפייה הגדולה ביותר של הפנמים מהדמוקרטיה החדשה היתה שתתחרה 
עם הדיקטטורות הקודמות במידת העושר שתעניק לאזרחיה , אומר סנשז . זה כמובן 
לא קרה , ועכשיו הפנמים נמצאים במצב של אכזבה ומפח נפש . אזרחים רגישים 
וממשלה לא אמיצה במיוחד אינם קומבינציה מוצלחת מאוד . ממשלת אנדארה מתירה 
לאנשי נורייגה להלך חופשיים ברחובות מפחד מהומות שיתעוררו אם יתבעו אותם 
לדין . בתוקף אותה פחדנות אין הממשלה משנה את החוקה הקודמת , וקשה להבין 
איך מכוננים דמוקרטיה בעזרת חוקה של דיקטטורה . קפמאליד4סנשז , עיתונאי 
לוחם כל חייו , הוא שחשף את מעורבותו של נורייגה ברצח רופא מקומי . בארבע 
השנים האחרונות חי במיאמי בעוני נורא , והתגורר בדירת חדר וחצי קטנה וחשוכה 
כשהוא מטפח תקוות גדולות לגבי הסדר החדש שישליטו האמריקאים בפנמה . חוט 
דק של עייפות היה משוך אז על פניו . זוהי עיייפות מצטברת בת שנים , אמר 
לי . אחרי הכל , כבר קרוב לחמישים שנה שאני נלחם . בשיחתנו השבוע לא היו 
סימנים של עייפות בקולו . סוס הקרבות הוותיק שב לחיים . יש הרבה עבודה 
בפנמה : ממשלה להצליף בה , נשיא להזכיר לו שהוא נשיא , ודמוקרטיה שבירה 
שצריך לטפח יום יום ושעה שעה . שנה לאחר הפלישה לפנמה החזירה אמריקה את רוב 
כוחותיה והעבירה אותם למלחמה אחרת , כשהיא מותירה אחריה פנמה ענייה יותר 
וחלשה יותר . בפנמה כל למבדה היא הלמבדה האחרונה ; איש אינו יודע מה יביא 
המחר ומתי יחזור מנואל נורייגה לשלטון . רבים סבורים שנוכח אי - הצלחתה 
של אמריקה להעמידו לדין , נורייגה עוד יחזור לכאן לפרוע את נקמתו ולחדש 
את ימי מלכותו . 
