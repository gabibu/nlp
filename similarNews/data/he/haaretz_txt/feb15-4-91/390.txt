אל"ם גדי זוהר יתמנה בקרוב לראש המנהל האזרחי בגדה המערבית , במקומו של 
תא"ל שייקה ארז . זהו מינוי ראשון של גורם בכיר בשטחים מאז שהאלוף דני רוטשילד 
התמנה למתאם פעולות הממשלה שם . נודע כי אל"ם זוהר כבר שוחח עם שר הביטחון , 
שאישר את המינוי . מקורות צבאיים מסרו כי מועמדותו של זוהר לתפקיד הועלתה 
מספר פעמים בעבר , אך עד עתה הוחלט להקפיא את המינוי . אל"ם זוהר שירת בעבר 
בתפקידי מודיעין , ותקופה מסוימת גם שהה בשליחות בוואשינגטון . לראש המנהל 
האזרחי בגדה אחריות ביצירת קשר ישיר עם האוכלוסייה המקומית , ובגיבוש מנהיגות 
פלשתינית שתוכל לדבר עם גורמי הממשל בישראל . תא"ל ארז , הזוכה להערכה רבה 
בצה"ל , ייצא ככל הנראה לחופשה , ומעריכים כי יפשוט את מדיו . בשלב זה 
לא יתחלף ראש המנהל ברצועת - עזה , ותא"ל אריה רמות - שיפמן יישאר בתפקידו 
עוד כמה חודשים . נמסר כי מאז שמונה האלוף רוטשילד למתאם הפעולות בשטחים , 
לפני כשבועיים , טרם נתקבלו החלטות כלשהן , והאלוף לומד עדיין את התפקיד . 
בימים האחרונים קיים סיורים בגדה וברצועה , נפגש עם ראשי המנהל ועם המושלים 
הצבאיים השונים ושמע סקירות . עד כה לא נפגש עם פלשתינאים , ומניחים כי 
בקרוב יקיים סדרת פגישות עמם . 
