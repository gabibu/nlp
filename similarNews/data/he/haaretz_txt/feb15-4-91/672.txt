לוס אנגלס ( מיוחד ל"הארץ " ) . " כל מי שהתייצב לצד סדאם חוסיין יפול 
יחד אתו " , אמר שלשום שגריר ערב הסעודית בארה"ב , הנסיך בנדר אבן - סולטן , 
בראיון ל"לוס אנגלס טיימס " . השגריר , שרמז על תפנית במדיניות ערב הסעודית , 
כינה את ערפאת " ליצן " , פטר את המלך חוסיין כ"אבוד " והגדיר את נשיא 
תימן , עלי עבדאללה סאלח , כ"איש נעדר השכלה " . הוא אמר שכמה מתומכיו 
של סדאם חוסיין בעולם הערבי יהיו שותפים לתבוסתו וימצאו עצמם , בתום המלחמה , 
נטולי השפעה באזור . עם זה , קבע אבן - סולטן שערב הסעודית ונסיכויות הנפט 
יהיו מוכנות לסלוח לעם הפלשתיני על גילויי האהדה לשליט העיראקי . אבן - סולטן , 
שתואר על ידי העיתון כנלהב ונהנה מהשפלתו של סדאם חוסיין , ניבא כי מתקפת 
הקרקע תהיה לא פחות מרשימה ממהלומת האוויר . הוא שפך קיתונות של בוז על 
מנהיגי ערב שלא הצטרפו לקואליציה נגד סדאם , ועל המומחים אמריקאים לענייני 
המזרח התיכון , המנבאים כי סדאם חוסיין צובר אהדה רבה בעולם הערבי , חרף 
תבוסתו . השגריר הסעודי דחה את הרעיון שסדאם חוסיין יחקה את הצלחתו של נאצר 
בעולם הערבי . " אף שנאצר ספג מפלה צבאית , התשתית שלו לא נהרסה , המוסדות 
שלו תפקדו וכל מה שהיה עליו לעשות הוא לשקם את צבאו . לסדאם אין כלום , 
אין לו אפילו בית שהוא יכול לשוב אליו " . אבן - סולטן אמר עוד כי חוסיין 
מלך ירדן גמור כמנהיג ערבי רציני . ה"לוס אנגלס טיימס " העיר כי לדעת פקידי 
ממשל בוואשינגטון לא יעורער מעמדם של ערפאת והמלך חוסיין בתום המלחמה . 
