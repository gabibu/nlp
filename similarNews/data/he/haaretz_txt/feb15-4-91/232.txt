עיתון " א - שעב " במזרח ירושלים , המייצג את הזרם המרכזי בפת"ח , יצא 
בסוף השבוע בהתקפה ובביקורת חריפה ולועגת על אישי ההנהגה הפלשתינית בשטחים 
המזוהים עם הזרם הפרגמאטי באש"ף . בכעין מאמר מערכת שהתפרסם בהבלטה בעמודו 
הראשון של גיליון יום ששי תחת הכותרת המלגלגת : " שחציאתונא " ( אישינו 
מנהיגנו ) , מתוארים " האישים " , במיוחד אנשי מזרח ירושלים כמי שאינם 
מייצגים באורח אותנטי את העם הפלשתיני , ושעמדותיהם מעוררות לרוב רוגז 
בקרב בני עמם . " האישים " מתוארים ע"י העיתון , כמי שאצים - רצים לקראת 
גורמי חוץ ביוזמות ובהצהרות וממהרים לפתוח דלתותיהם בפני העיתונאים מחו"ל , 
הקונסולים המערביים ושגרירי המדינות הזרות , אך מתעלמים באורח מופגן מהעיתונאים 
הפלשתיניים המקומיים , למעט במקרים שבהם הם מבקשים מהם הצהרות שנתנו לתקשורת 
הזרה ואשר עוררו רוגז בשטחים . העיתון מרמז על אישים כמו פייסל חוסייני , 
סרי נוסייבה ואחרים מ"הסלון הירושלמי " . לאחרונה ביקש חוסייני להבהיר באמצעות 
העיתונות הערבית במזרח ירושלים כמה מהצהרותיו לתקשורת הזרה בעניין המלחמה 
במפרץ , שזכו לביקורת קשה בשטחים . כותב המאמר מוסיף כי לגבי הצהרות כפולות 
אלה הוא דווקא מאמין לגרסה הנמסרת לרשתות הזרות ולא להכחשת הדברים שנועדת 
לצרכים פנימיים . והוא מוסיף : " יש לשים לב שאישים אלה אינם רואים צורך 
לקיים ראיונות אלא עם העיתונות הזרה , ולקיים פגישות רק עם בעלי השיער הזהוב 
והעיניים התכולות , ובאשר לעיתונאים המקומיים האישים אפילו לא טורחים להשיב 
על צלצולי טלפון " . עוד נאמר : " איננו רוצים להתערב בתוכניות ובהצהרות 
הפוליטיות שלכם , למרות שאנחנו מסתייגים מהן , אבל אנחנו מביעים פליאה 
לגבי פעילותם ( של האישים ) שאין לה נגיעה לעם הפלשתיני " . והוא מסיים : 
" העיתונאים הפלשתינאים מספידים את האישים שלנו המשאירים אותנו להמתין 
מחוץ לבניין הזכוכית שלהם ואילו לזרים הם פותחים את הסלונים שלהם את מחשבותיהם 
וגם את לבם " . זו לא הפעם הראשונה שמופנית ביקורת בשטחים כלפי המנהיגים המקומיים , 
אך הפעם , באופן מפתיע , פורסמו הדברים בפומבי דווקא ע"י שופרו של הזרם 
המרכזי , אליו משתייכים אותם אישים . בשטחים אומרים כי כבר מזמן הצהרותיהם 
של האישים האמורים לייצג את ההנהגה אינן מקובלות ע"י הרוב , ולכך מתווספת 
התנהגותם המתנשאת . לאחרונה התעורר בקרב עיתונאי מזרח ירושלים זעם רב על 
גילוי דעת שמסרו האישים המרכזיים לקונסולים הזרים ולעיתונאי החוץ מבלי שמסרו 
את תוכנו לעיתונות הפלשתינית המקומית . 
