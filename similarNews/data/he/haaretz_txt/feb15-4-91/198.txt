הרבה דברים אפשר לגלות במלחמה הזאת . כך , למשל , גיליתי את יעקב . יעקב 
הוא מאותם קרובים שבדרך - כלל אנחנו לא מגלים ברצון . זקן , לוקה בפיגור 
קל , מתקשה להתבטא בעברית למרות ארבעים שנות חיים בארץ . הוא גר בגפו באחד 
מאותם רחובות בדרום תל - אביב , שאנו מתקשים להאמין כי עדיין גרים בהם בני - 
אדם . עד שיצא לגמלאות עבד בעבודות פשוטות , מאז חי מקצבת הביטוח הלאומי . 
בשבוע הראשון למלחמה נפלו הטילים בשכונת מגוריו , ולכן החלטנו לבקר אותו . 
התמונה לא היתה מעודדת . ערכת המגן האישית שלו היתה עדיין סגורה בקופסה . 
" לא יודע איך להשתמש בזה , אז לא פתחתי " , הסביר . היה לו טרנזיסטור 
קטן ללא סוללות , ומדבריו עלה שהוא לא מצליח להבחין מתי נשמעת אזעקה ומתי 
אפשר לצאת מן החדרים האטומים . פתחנו את הערכה , העברנו לו קורס אינטנסיווי 
של חבישת המסכה , הבאנו לו רדיו הפועל על חשמל . אך עדיין לא הצלחנו להתגבר 
על הבידוד של האיש , כיוון שבדירתו אין קו טלפון , ובשעת חירום אין כל 
דרך להתקשר אליו . וכך החליטה המשפחה צריך טלפון . הוא היה מבוהל למדי : 
מעולם לא דיבר בטלפון , אבל לבסוף נעתר . עתה נותרה השאלה : איך מבצעים 
את זה ? טילפנתי לדובר בזק , זכריה מיזרוצקי , והסברתי לו את המצב . 
" לך לסניף האזורי של בזק , תזמין טלפון ותודיע לי על ההזמנה " . הלכתי , 
הזמנתי , הודעתי . לאחר שעה קיבלתי הודעה נוספת : " לך לאותו מקום , 
שלם דמי התקנה ותודיע לנו " . הלכתי , שילמתי ושוב הודעתי . " מחר 
יתקינו אצלו טלפון . שיהיה בבית " , אמרו לי . לא היה צורך לדאוג : הוא 
ממילא תמיד בבית . למחרת התקינו לו טלפון יומיים לאחר תחילת הטיפול . הפקידה 
בסניף , אגב , כלל לא הופתעה מהקצב המהיר . " עכשיו , במלחמה , במקרים 
רבים אנחנו מקדימים תור להתקנה " , אמרה . וזהו עוד דבר שלמדתי במלחמה הזו : 
גם לבזק מגיעה , מדי פעם , מלה טובה . 
