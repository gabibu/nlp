לא רק את דמותו המדינית של המזרח - התיכון תשנה מלחמת המפרץ . היא תשנה 
גם את אופיין של מלחמות העתיד , ולקחיה יובילו בהכרח לגיבושם של דפוסי 
חשיבה צבאיים חדשים . מלחמת המפרץ לא הסתיימה עדיין , וקרוב לוודאי שתוכרע 
רק לאחר מהלך צבאי יבשתי רחב היקף , אך כבר עתה אפשר להפיק לא מעט לקחים 
מהמערכה האווירית המתנהלת כבר כחודש . פרשנים רבים בארצות - הברית טוענים 
כי התפיסה הצבאית הגורסת כי ניתן להכריע מלחמה באמצעות כוח אווירי בלבד 
נכשלה כישלון חרוץ . אך דומה כי גם הפעם פיגרו אותם פרשנים באיתור השינויים 
בשדה הקרב ובמעקב אחר השינוי בהגדרת היעדים הצבאיים של הפיקוד האמריקאי . 
ההנחה שניתן לשים קץ למלחמה מבלי להזדקק ללחימה יבשתית , היתה מבוססת על 
ניתוח רציונלי שלא הביא בחשבון כי בחשיבתו של סדאם , הרציונלית על פי 
דרכה , אין כל קשר בין המחיר הכבד מאוד שגובות ממנו ההפצצות מן האוויר לבין 
תוצאות המערכה הכוללת . ואכן , משהתברר שהשליט העיראקי אינו מתכוון להיכנע , 
גם לאחר שחיל האוויר שלו נוטרל לחלוטין ומטוסי בעלות - הברית שרכשו עליונות 
אווירית מוחלטת כותשים את צבאו , הבינו גם הפרשנים כי לא יהיה מנוס ממהלך 
יבשתי . לפיקוד האמריקאי לא היתה זו הפתעה של ממש , ותעיד על כך הפעולה 
הממושכת של ריכוז הכוח היבשתי רחב ההיקף בסעודיה , והדחייה בתחילת הפעולה 
האווירית עד למועד שבו עמדו לרשותו של הגנרל שוורצקופף כוחות קרקע בסדר גודל 
המאפשר גם מעבר לשלב קרבות הקרקע . מה שיעמוד אפוא למבחן עם תחילת השלב הקרקעי , 
לא תהיה התפישה הצבאית שלפיה ניתן להכריע את המלחמה מן האוויר , אלא הגישה 
הטוענת כי באמצעות שימוש מאסיווי וממושך בכוח האווירי ניתן לשנות את פניה 
של המערכה היבשתית . גישה זו תיבחן מרגע שתחל לחימתם של כוחות הקרקע . הצלחתה 
תהיה תלויה בהשפעתן של ההפצצות המאסיוויות מן האוויר על יחידות הצבא העיראקי . 
השפעה זו אינה יכולה להימדד , כפי שמנסים לקבוע פרשנים לא מעטים , אך 
ורק במספר הטנקים שהושמדו מן האוויר או במספר החיילים שנפגעו . המבחן האמיתי 
של המהלך האווירי הוא מידת הפגיעה שלו בכושר הלחימה הכולל של החיילים העיראקים . 
חלק ניכר מהפעילות האווירית נועד לפגוע לא רק בציוד הצבאי ובצומתי הפיקוד 
והשליטה של הצבא העיראקי , אלא לכרסם במוראל של לוחמיו . מפקדיו של חיל 
המשלוח האמריקאי מקווים , כי להפעלת הכוח האווירי זמן כה ממושך מעל שדה 
הקרב תהיה השפעה מכרעת על כושר לחימתם של העיראקים . אם אכן יוכח כי האפקטיוויות 
של הלחימה העיראקית נפגמה בצורה קשה , והדבר יוביל למיעוט אבידות בקרב כוחות 
הקואליציה במערכה היבשתית , תהיה לכך השפעה רבה על תכנוני קרבות עתידיים 
ועל מעמדם העתידי של חילות האוויר במבנה הכוח הצבאי . דווקא מה שנראה במבט 
ראשון ככישלון בהכרעת המלחמה מן האוויר , עשוי להתברר כהצלחה שתוביל למסקנה 
כי נדרשות השקעות רחבות היקף בשכלול הכוח האווירי ובפיתוח מערכות לחימה אוויריות 
שיאפשרו פגיעה יעילה עוד יותר בצבא היבשה של האויב . לתוצאות הכתישה האווירית 
במפרץ , כפי שיתבררו רק עם פתיחתו של שלב הלחימה היבשתי , עשויה להיות 
השפעה ישירה גם על החשיבה הצבאית הישראלית . אם יתברר כי אכן ניתן להקטין 
את מספר האבידות של כוחות הקרקע באמצעות שימוש מאסיווי בכוח אווירי המצויד 
במערכות הלחימה הדרושות , עשויה להיות המסקנה שיש להגדיל את חלקו של חיל 
האוויר בתקציב צה"ל . הניסיון ליישם את לקחיה של המסקנה הזאת , עלול להיתקל 
בהתנגדות נמרצת של קצינים בכירים לא מעטים , הטוענים כי כבר היום משקיע 
צה"ל משאבים רבים מדי בחיל האוויר על חשבון זרועותיו האחרות של צה"ל . קצינים 
אלה סבורים כי יכולתו המבצעית של חיל האוויר והמגבלות הניצבות בפני הפעלתו 
בשדה הקרב העתידי , אינן מצדיקות השקעות כה גדולות בו . לראיה הם מצביעים 
על כך שחיל האוויר לא הצליח , בשל מגבלות מדיניות , לשים קץ לאיום הטילים 
הבליסטיים העיראקיים . חיל האוויר אכן נהנה כל השנים מנתחים תקציביים הגדולים 
במידה ניכרת מאלה של הזרועות האחרות בצה"ל . תקציבו השוטף של החיל עומד 
היום על עשרות אחוזים מתקציב הביטחון . אך הנתח המשמעותי ביותר בהוצאה 
הכספית של חיל האוויר מוקצה לרכש מערכות לחימה . החל במטוסים וכלה בחימוש . 
בהתייחס לרכש השנתי הממוצע , נוגס תקציבו הכולל של חיל האוויר חלק גדול 
מתקציב הביטחון . בשל העובדה שעיקר הציוד עבור חיל האוויר נרכש בארה"ב , 
מקצה צה"ל אחוז נכבד מכספי הסיוע האמריקאי לרכש של מערכות אוויריות . תהיה 
זו טעות לקשור בין המגבלות שהוטלו על חיל האוויר הישראלי בטיפול באתרי שיגור 
טילי הסקאד לבין מקומו ותפקידו של הכוח האווירי במלחמות העתיד . בחודש האחרון 
הוכח הלכה למעשה כי במלחמה שבה ניצבים זה מול זה שני צבאות גדולים המצוידים 
במיטב כלי הנשק החדשים , אחד מתפקידיו החשובים של חיל האוויר הוא לסייע 
לכוחות היבשה לנהל את המערכה הקרקעית בתנאים הנוחים ביותר האפשריים . קל 
לשער כיצד היתה נראית המערכה במפרץ אלמלא היתה לקואליציה עליונות אווירית 
כה מוחצת . צריך להבין כי גם במלחמות שינהל צה"ל בעתיד , לא יוכל חיל האוויר 
להכריע לבדו את האויב ולהביא לכניעתו , אך רכישת עליונות אווירית תהיה , 
אף יותר מבעבר , תנאי הכרחי להצלחת כוחות היבשה . על מנת לרכוש עליונות 
כזאת ולפעול לכרסום כושר הלחימה של האויב , יהיה על חיל האוויר להצטייד 
בשנים הקרובות במיטב מערכות הלחימה המבוססות על הטכנולוגיה העדכנית . יש 
להניח כי לכשתחל הלחימה הקרקעית במפרץ , יוכח כי בסופו של דבר משתלמת ההשקעה 
הכספית הגדולה הכרוכה בפיתוח ובהצטיידות בנשק אווירי מתוחכם . צמרת צה"ל 
איפשרה לחיל האוויר הישראלי להתחיל בשנים האחרונות בתהליך פיתוח והצטיידות 
במיטב מערכות הלחימה בתחומי הלוחמה האלקטרונית , החימוש המדויק , המזל"טים 
והמל"טים . זהו תהליך שעלותו הכספית יקרה מאוד . לקחי מלחמת המפרץ עשויים 
להוביל למסקנה כי לא יהיה מנוס מלהאיץ ולייקר עוד יותר את התהליך הזה , 
אפילו יבוא הדבר על חשבון בניין הכוח היבשתי של צה"ל . 
