מה שמדאיג יותר מכל את סדאם חוסיין הן קריאות הזעם הספונטניות מול מצלמות 
הטלוויזיה מצד חיילים וקצינים עיראקיים בכוויית נגד נשיאם . על רקע זה באה 
החלטת הנסיגה החפוזה , שנועדה להציל את גייסות הדרום , ובעיקר את משמר 
הרפובליקה , ובכך להציל את משטרו . ההחלטה היתה מתואמת עם בריה"ם , מתוך 
כוונה לאפשר למוסקווה להשיג הפסקת אש מהירה . אך בד בבד זירזה ההחלטה את 
נקודת השבירה בקרב הגייסות העיראקיים , בעיקר בכוויית . המפקדה העיראקית 
בוודאי לקחה אפשרות זו בחשבון , אך נראה כי הבחירה היתה בחזקת הרע במיעוטו , 
הגם שלא ציפו להיקף כה רחב של התמוטטות . נאום סדאם המשודר , שרדיו בגדאד 
חזר והשמיע אתמול כמעט מדי שעתיים , אינו נאום כניעה . האקט היחיד , שלו 
הסכים סדאם בנאומו , הוא נסיגה ( טכנית בלחץ הנסיבות ) מכוויית . לא 
זו בלבד שסדאם לא ויתר על כוויית , אלא קבע חד - משמעית כי זהו רק הניסיון 
הראשון , וכי המטרות ( " הגיהאדיות " ) של המלחמה נשארו בעינן . הדאגה 
מזעמם של כוחות הצבא הנסוגים קיבלה אתמול ביטוי ברדיו בגדאד . הודעות ההוקרה 
והכבוד לאותם חיילים וקצינים " הנושאים את דגל הניצחון " חזרו ונשנו לצד 
שירי ההלל לסדאם , שאיבד את הפופולריות בקרב ההמונים . בהודעות אלה נאמר 
כי " המוכנות הקרבית " נמשכת וכי הימים הקרובים " ישאו ניצחונות באים " , 
ללמדך כי המלחמה לא נסתיימה וכי עדיין הכל אפשרי . תגובותיהן של מדינות 
הברית הערביות המחישו אתמול יותר מבעבר , כי לא תהיה השלמה עם המשך הישרדות 
משטר הבעת בראשות סדאם בבגדאד . הגדיל לעשות שר החוץ הסורי א - שרע בציינו 
כי סוריה תכבד את בחירתו הפוליטית החופשית של העם העיראקי . בבגדאד מבינים 
היטב את כוונת השר השכן ממערב , כפי שהם מבינים כוונות מקבילות וישירות 
יותר מהשכנים בדרום . אחריותו הישירה של סדאם חוסיין על הטרגדיה שפקדה את 
העם העיראקי והאזור בכלל , עוד תחודד ביתר שאת כאשר יתגלו מעשי הזוועה בכוויית 
ופרשיות אחרות שירדן ואש"ף היו שותפים פעילים בהן . 
