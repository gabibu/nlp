ראש הממשלה אמר , בישיבת הממשלה שלשום , שהוא מצטער על הראיון ששגרירנו 
בוואשינגטון נתן לסוכנות הידיעות רויטרס . בראיון זה התבטא השגריר זלמן 
שובל בנימה חריפה וביקורתית על היבטים מסוימים של התנהגות הממשל האמריקאי 
כלפי ישראל ; במיוחד התלונן על העיכובים בסגירת המגעים בקשר לערבות הממשל 
להלוואות בנקאיות לצורכי מימון שיכון לעולים , בשיעור של 004 מיליון דולר , 
ועל הזנחת צורכי הכלכלה הישראלית , הנפגמת קשות בעקבות המלחמה במפרץ הפרסי . 
הראיון גרם לתגובות מהצד האמריקאי , שלא נפלו בחריפותן מזאת שאיפיינה כמה 
פסקאות בדברי השגריר שלנו . מזכיר המדינה הזמין את השגריר כדי להביע בפניו 
את מורת רוחו , ונשיא ארה"ב פנה באותו עניין במישרין אל ראש הממשלה . אפשר 
לגרוס , כי גיימס בייקר וגם גורג בוש הפריזו במחאתם ; אבל שובל חרג , 
בלא ספק , בנימת הדיבור שלו , מהגבולות שהנוהג הבין - לאומי קובע להופעה 
פומבית של דיפלומטים . חילוקי דעות מתעוררים מדי פעם בכל קואליציה ; וישראל , 
הגם שהיא מוחזקת מחוץ לקואליציה הצבאית שארה"ב הקימה נגד סדאם חוסיין , 
רואה את עצמה כבת בריתה של ארה"ב , וגם נחשבת ככזאת על ידי הנהגה האמריקאית . 
אבל חילוקי דעות אלה לא צריכים להאפיל על תחושת השותפות הבסיסית בנושא , 
אשר בימים אלה מטביע את חותמו על ההווי הפוליטי . השגריר יכול לחשוב , 
כי ההנהגה האמריקאית מדקדקת אתנו יתר על המידה בכל הנוגע לתנאים למתן הערבות 
בעבור המלוות . אבל הוא ודאי גם ידע , כי חשדם של האמריקאים , שמא בישראל 
מחפשים דרכים לעקוף את התנאים למתן הערבות , ששר החוץ הסכים להם במכתבו 
מיום ה2 באוקטובר , אינו נטול יסוד . מכל מקום : שובל היה חייב לבחור 
במלים פחות בוטות מאלה שאמר . ראש הממשלה , אשר תחילה ביקש להציג את התקרית 
כ"עננה חולפת " , הבין מאוחר יותר כי אין לדלג עליה כעל מעידה חד - פעמית 
של השגריר . לכן אמר בישיבת הממשלה , כי הוא מצטער על הראיון וכי שובל 
לא היה צריך להתראיין . " השגריר צריך לנהוג לפי הכללים המתחייבים " , 
אמר , והדגיש כי המדובר במדינה ידידותית . דברים אלה מפיו של שמיר הם בחזקת 
גינוי כלפי שובל ; אבל באותה נשימה הבטיח ראש הממשלה , כי השגריר נהנה 
מאמונו המלא . איך מתיישב האמון הזה עם הגינוי המפורש , כי שובל " לא 
צריך היה להתבטא כפי שהתבטא " ? ראש הממשלה השתכנע , ככל הנראה , כי היה 
עליו ליישר את ההדורים , אשר יצר הראיון במישור היחסים בין ישראל לבין ההנהגה 
האמריקאית . מן הנמנע היה להוסיף ולהתייחס אל העניין כאל תקרית בעלת חשיבות 
שולית ולא יותר . לכן בחר לתת לשגריר , בישיבת הממשלה , ציון לגנאי מתוך 
תקווה כי הדבר ישכך את כעסם של נשיא ארה"ב ושל מזכיר המדינה שלו . אבל עם 
זאת לא רצה שמיר לחשוף את עצמו לקטרוג , כאילו ממשלת ישראל לא מגינה על 
שגרירה , ומשום כך הבטיח למבקריו מבין השרים ולזלמן שובל עצמו , כי ההופעה 
החריגה של השגריר לא גורעת מהאמון אשר הממשלה רוחשת לו . כלום מחוות פיוס 
לעבר שני הצדדים יבטלו את הרושם השלילי שיצרה הפרשה ? ישראל תהיה מיוצגת 
עתה בוואשינגטון על ידי שגריר שהוכרח להתנצל בפני הצמרת האמריקאית , וגם 
זכה לתוכחה מידי ממשלת ישראל . ראש הממשלה מקווה , אולי , כי הפרשה לא 
תשאיר משקעים שיכבידו על המשך תפקודו של השגריר , אבל לא נוכל להיות סמוכים 
ובטוחים , כי תקווה זאת אמנם תתאמת . ראש הממשלה ברח מהצורך להכריע , והעדיף 
לטייח סדקים ; אבל אין ודאות שהטיח יסגור את הבקע . 
