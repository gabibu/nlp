נאפולי ( רויטר ) . אלופת איטליה נאפולי , המצויה שוב ביחסים טובים עם 
הקפטן שלה דייגו מראדונה , ביטלה את תביעתה להשעות את כוכבה הארגנטיני הסורר . 
נאפולי היתה אמורה להופיע ב - 1 במארס בפני ועדה מיוחדת של ההתאחדות האיטלקית , 
כדי לתבוע להשעות לצמיתות את מראדונה בעקבות סידרה ארוכה של הפרות משמעת . 
הכדורגלן השנוי במחלוקת כבר נקנס במהלך העונה ב - 54 אלף דולר . אלא שהשבוע , 
לפתע , שוב נעלמה הטינה ההדדית . " יותר מתמיד ברצוני לשחק " , כתב דייגו 
בטורו האישי הקבוע בעיתון " רומא " המופיע בנאפולי , ולאוהדי הקבוצה הוסיף : 
" אל דאגה , אפרוש מהמועדון רק בסוף העונה " . מראדונה השתתף בכל אימוני 
הקבוצה מאז ה - 8 בחודש , ומילא תפקידי מפתח בניצחונות האחרונים בליגה ובגביע 
על פארמה , בולוניה וגנואה . עם שובו לפעילות סדירה , הכחישה הנהלת נאפולי 
את כל הפרסומים באנגליה , כאילו היא מגלה עניין ברכישת הקשר פול גאסקוין . 
" לא נחליף את מראדונה , כי אין מראדונה אחר " , אמר המנהל הפיננסי של 
נאפולי , לוציאנו מוגי . " גאסקוין כדורגלן מעולה , אך אינו מתאים לאופיו 
ולסגנונו של הכדורגל האיטלקי " . 
