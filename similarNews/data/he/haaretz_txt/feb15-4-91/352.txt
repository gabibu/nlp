למרות המלצותיה של בריטניה , ובניגוד לעמדה המסתמנת בשוק המשותף ובארה"ב , 
החליטו השבוע שרי החוץ של חבר העמים הבריטי שיש להמשיך בסנקציות נגד דרום - 
אפריקה . בצעד זה הם גרמו לכך שהשפעתם על תהליך ביטול האפרטהייד תהיה עוד 
פחות חשובה מבעבר . המאבק על זכויות השחורים בדרא"ף סיפק בשעתו נושא אידיאלי 
לארגון חבר העמים הבריטי , שהיה לגוף ייצוגי חסר ערך פוליטי , ומובן שהם 
מתקשים להניח לו . אולם , בשטח מתרחשות ההתפתחויות במהירות . בראשית פברואר 
הודיע הנשיא דה - קלרק לפרלמנט שיבוטלו כל חוקי ההפרדה הגזעית , כולל חוק 
מרשם התושבים בנוסחו הנוכחי , לפיו מחולקים כל אזרחי המדינה על - פי השתייכותם 
הגזעית . החלוקה קובעת את הבסיס להצבעה לבתי מחוקקים נפרדים , נושא ששינויו 
יעמוד במרכז דיוני הוועדה לשינוי החוקה . עד כה הוחלט כי השתייכותו הגזעית 
של מי שנולד לאחר אישור תיקון מרשם התושבים לא תירשם עוד . בסוף השבוע שעבר 
התקדם גם תהליך שינוי החוקה בצעד חשוב : הנשיא דה - קלרק וסגן נשיא הקונגרס 
האפריקאי הלאומי , נלסון מנדלה , הסכימו כי השחורים יוותרו רשמית על המאבק 
המזוין , ובתמורה תשחרר הממשלה את האסירים שנידונו על פשעים פוליטיים ותתיר 
לפליטים , שנאשמו בפשעים כאלה , לשוב לדרום אפריקה . בהסדר זה היתה מותנית 
הסכמת השחורים לכינוס הוועדה . מכאן ועד החוקה החדשה הדרך עדיין ארוכה . 
ראשית , הקונגרס הלאומי האפריקאי , המייצג את בני שבט הקוזה ושבטים קטנים 
נוספים , דורש עריכת בחירות בקרב השחורים , כדי לקבוע את נציגיהם לוועידה 
לתיקון החוקה . דה - קלרק מצדד במינוי הנציגים השחורים על - ידי ארגוניהם . 
תנועת אינקטה , המייצגת בעיקר את בני הזולו שהוא השבט הגדול ביותר בדרא"ף , 
טרם קבעה עמדה סופית . ראשי הקונגרס האפריקאי מאשימים את המשטרה הלבנה 
כי היא מלבה התנגשויות דמים בין שתי התנועות , כדי להכשיל את ההסכמה ביניהן 
לגבי צורת הייצוג ולדחוף את האינקטה לצד הממשלה . רק כאשר ייושבו מחלוקות 
אלה ותתכנס הוועידה , יתחיל המאבק העיקרי : איך לגשר בין הדרישה לשוויון 
הצבעה מלא שפירושו רוב מוחלט לשחורים בפרלמנט משותף לבין תביעת הלבנים 
לשריין באופן שלא ניתן לשינוי את ההגנה על זכויות המיעוט הלבן בעתיד . 
