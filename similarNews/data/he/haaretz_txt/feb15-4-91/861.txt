בכתבה ב"מבט " בשבוע שעבר סיפר המנהל האמנותי של תיאטרון החאן , ערן בניאל , 
כי התיאטרון לא הפסיק לפעול בזמן המלחמה , אבל הדבר לא פתר את מצוקתו הכלכלית . 
בכתבה רואיין גם מנכ"ל תיאטרון ירושלים , ישי עמרמי , שסיפר כי מצבו הכלכלי 
של התיאטרון קשה מאוד . אין ספק שמצבם של מוסדות התרבות הירושלמיים קשה ממצב 
שאר המוסדות בארץ . האינתיפאדה מלווה אותם כבר כמעט שלוש שנים . דוגמה 
קודרת היא מוזיאון ישראל , שמאז האינתיפאדה ירדו הכנסותיו בשיעור ניכר . 
מנכ"ל המוזיאון , מרטין וייל , קבל במכתב נזעם על כך שלוועדת הביקורת 
של הכנסת שדנה בנושאי תרבות הזמינו רק מנהלי תיאטראות , ולא את מנהלי המוזיאונים . 
מוזיאון ישראל ותיאטרון החאן הם מוסדות תרבות במלוא מובן המלה . החאן מפיק 
הצגות . המוזיאון מפיק תערוכות והוא משמש גנזך תרבות יחיד במינו , הזוכה 
להערכה בעולם . התמיכה הקטנה בו , באמצעות משרד החינוך , והעדר התמיכה 
מעיריית ירושלים ומקרן ירושלים הם בגדר חרפה . לא כן תיאטרון ירושלים . 
זה קומפלקס אולמות שאינו מייצר פעילות תרבותית . הוא מארח הצגות וקונצרטים 
בהסדרים כלכליים שונים , ומשווק אותם לצרכנים ירושלמים , במפעלי מנויים 
או במכירת כרטיסים יחידים . לפיכך מתמיה שצבר גירעון של כמיליון שקל בשלוש 
השנים האחרונות ועוד כ003 אלף שקל מאז פרוץ המלחמה במפרץ . הרי לתיאטרון 
זה אין עלויות ייצור , אלא רק עלויות תחזוקה ושכר . אלה צריכות להיות מכוסות 
אם הוא מנוהל כהלכה מן ההפרש בין המחיר שבו הוא רוכש הצגות למחיר שיווקן . 
אין לו אפילו גורם סיכון של הצגה , שהשקיעו בהפקתה ושכישלונה שיבש את החישובים . 
הגירעון במקרה כזה הוא בעיקר פועל יוצא של ניהול . לתיאטרון ירושלים חשיבות 
כמוסד ירושלמי . הוא בעצם קומפלקס האולמות היחיד ברמה גבוהה היכול לארח 
הצגות מכל התיאטראות בארץ ( והוא אכן עושה את זה ) וקונצרטים בתנאים אקוסטיים 
טובים . מי שאמורה להיות חפצה ביקרו היא עיריית ירושלים . זו החליטה השבוע , 
בראשונה מאז הקמת התיאטרון , להקציב רבע מיליון שקל לסייע לו וזה בסדר 
גמור . זה בסך הכל עניין מקומי , גם אם יש לו בהיות ירושלים הבירה חשיבות 
כלל - ארצית מסוימת . השבוע נפגש עמרמי עם מנכ"ל משרד החינוך והתרבות , 
בנוכחות ראש מנהל התרבות אבנר שלו , ומצא גם שם אוזן קשבת . הבטיחו לו 
שיבדקו דרך לסייע לכסות את הגירעון , אולי כהלוואה . אבל תקציב התרבות 
ברמה הכלל - ארצית מוגבל ממילא . עשרות מוסדות המייצרים תרבות זקוקים לעזרה , 
וסיוע לסבסוד אולם יבוא על חשבונם . אם משרד החינוך רוצה לסבסד את תיאטרון 
ירושלים מדוע לא את היכל התרבות בכפר סבא או בעפולה , או בכל מקום שבו 
קיים אולם המקיים מפעל מנויים , המפיץ תרבות שאותה הוא רוכש מן היצרנים ? 
