עוד לפני הטילים נחתו עלינו האסטרולוגים . הם , כמו למשל מרים בנימיני 
שיצאו לה מוניטין , חזו בכוכבים והרגיעו ; בישרו שאין כל חשש ממלחמה קרובה , 
והתפנו למנות את הצרות והתלאות שאנו מעדים להן בין יום שני לחמישי . הם 
הזהירו מפני ירח שחור , שלעומתו סדאם וטילים הם כאין וכאפס . מאחר שאני 
תמיד משופעת בצרות ותלאות , כולל יום ראשון , ששי ושבת , וענייני הכספים 
שלי הם תמיד בכי רע , לא חיכיתי וציפיתי בחרדה לירח שחור . מה גם שהטילים 
שנחתו במרחק של כמה מאות מטר מביתי האירו את השמים באור יקרות , והשכיחו 
את תחזיותיה של הגברת גם בתחומים אחרים . אלא שלצד החוזים בכוכבים , שמידת 
הרצינות שבה הם מתייחסים לעצמם מעוררת במקרה הטוב גיחוך , נחשפו הללו שהאמנו 
לתומנו כי מקורות המידע שלהם מבוססים ואמינים יותר . מתברר כי תחזיותיהם 
של אנשים ששימשו שנים בתפקידים בכירים בצה"ל ובקהילת המודיעין , וכיום הם 
אנשי מחקר במכונים שונים , טובות ממש כמו אלה של האסטרולוגים . ויש רק 
לתמוה שלאחר שתחזיותיהם התבדו הם אינם מסתירים פניהם , ועדיין נדחקים להופיע 
בטלוויזיה וברדיו , ושם עוד להוטים להזמין אותם . ראש וראשון בהם , תא"ל 
מיל חיים יעבץ , שהבטיח ביהירות במאה אחוזים , ולא בתשעים ותשעה שטיל 
לא יחדור לגבולות ישראל , והמלחמה , אם בכלל , תסתיים בשלושה , מקסימום 
ארבעה ימים . בחיוך מתנשא של מי שנהירים לו סודות כמוסים הבטיח האיש ששאף 
וקיווה , לא עלינו , לשמש כראש אמ"ן , שאם תחזיותיו יתבדו יחזיר את דרגותיו . 
אנחנו עדיין מחכים . באותה קטגוריה נמצאים מומחים כאלופים מיל עמוס ירון 
ואורי שמחוני , ואיני מונה את כל השאר , המכירים לדבריהם את הצבא האמריקאי 
לפני ולפנים . הללו , לאחר שהביעו ספקות לגבי השאלה האם האמריקאים ייכנסו 
בכלל למלחמה , ניבאו גם ניצחון מוחץ תוך ימים ספורים בלבד . אלמלא היה זה 
עניין רציני של טילים המתעופפים מעל לראשינו , אפשר היה לראות בהם מטרות 
קומיות . אבל למי יש זמן ומצב רוח . במחשבה שנייה , קשה להשלים עם המחשבה 
שאנשים אלה מילאו בעבר תפקידים בכירים וחשובים שקבעו גורלות . ומתעורר החשש 
שאולי לא רק גנרלים בעבר , אלא גם בהווה , אינם שונים , וכושר החיזוי 
והיידע של רבים מהם דומה לשל עמיתיהם , ואז אנחנו בצרות גדולות . מכה שנייה 
שניחתה עלינו בצמוד לטילים היו הפסיכולוגים . הקביעה היתה שעם ישראל כולו 
שרוי בחרדה , ומי שאינו חרד ודואג הוא לפחות לא נורמלי . הפסיכולוגים יצאו 
מחוריהם , השכיבו את כולנו על ספות , והסבירו בטלוויזיה וברדיו המשוועים 
לחומר כדי למלא שעות של להג בטל ובעיתונות הכתובה הצועדת בעקבותיהם , כיצד 
עלינו להתמודד עם ישיבה בחדר אטום , שהפך לחדר מדרגות , שהפך למקלט . 
מעודי לא שמעתי עצות רבות כל כך , בלשון מלומדת לכאורה ובאינטונציה התואמת 
את עמוס ארבל ו"בין הכסאות " , שבחלקן הגדול הן כאלו שכל אדם בעל שכל ישר 
ואינטליגנציה ממוצעת מסוגל לאמץ לעצמו גם ללא עזרה מקצועית כביכול . הדומיננטיות 
של הפסיכולוגים הביאה עמה גם רעה חולה בעלת נוספת , בעלת השלכות רחבות 
פי כמה . ביסוד כל העצות שנתנו עמדה ההנחה שאין כל בושה בפחד , וכי יש 
לתת לפחדים ולחרדות ביטוי מלא ושלם . בעצה זו נאחזו מרבית בעלי הטורים בעיתונות 
הכתובה , שההשראה נפלה עליהם בחדר האטום , והשפעתה לא פגה גם בחדרי המדרגות 
ובמקלטים , והללו חשפו את הקהל הרחב להגיגיהם על פחדים . ולא רק שלהם , 
אלא של נשותיהם , ילדיהם הפעוטים והמבוגרים , הוריהם , הדודים והדודות , 
החמים והחמות , ומי לא . סיפורי צבע דביקים , סנטימנטליים ויכנאיים של 
מי שניסו להתחזות כמתוחכמים על החוויות הנפשיות והפיסיות שלהם בעידן החרדה , 
עד שהגיעו אל חיקה החמים והבטוח של אמא . ואנו היינו נידונים לחוות את 
המפגש המחודש , בין בנים לאמותיהם , עד לתיאור מפורט של החלוק שאמא לובשת 
בחדר האטום , ומחשבותיה והערותיה של האמא הפולנייה . ובחדר האטום , מתברר , 
כל האמהות הופכות לאמהות פולניות , וכל הפסיכולוגים לפסיכולוגים פולנים . 
פועל יוצא מהאדרת הפחדים והחרדות הוא האידיאולוגיה של הפחד והנטישה שביסוד 
הבריחה מתל אביב . אלא שכאן עשו האידיאולוגים טעות , ולא רק חשפו את עצמם 
בשעותיהם הלא - יפות , אלא נכשלו בהפיכתה של הנטישה לאופנה אינית חדשה . 
ואמנם , אפילו אין זו בושה לפחד , זה גם אינו כבוד גדול , ולנטישה היו 
ויש השלכות מרחיקות לכת , שאינן מסתיימות בתחומו של החדר האטום . ובפרשת 
הפסיכולוגים אני מוצאת את עצמי מצטטת את נחום ברנע , אחד הפובליציסטים היחידים 
שלא נבלע בחיקה של האם הגדולה , הכותב בהקשר אחר , זה של החדר האטום אל 
מול המקלט : " לא רוצים הבנה לבעיותינו הנפשיות . רוצים סיפור " . ואני 
מוסיפה : רוצים החלטה בעניינים מעשיים . יומם הגדול של הפסיכולוגים עדיין 
מתמשך , אם כי הנפש מתחילה לנקוע מהם , ומתברר גם שאי - אפשר לחזור פעמים 
אין - ספור בטלוויזיה וברדיו על אותן עצות שחוקות , שראוי באמת להעביר אותן 
לתחומה של " בין הכסאות " , ולידיו של עמוס ארבל . ובינתיים הגיעה גם שעתם 
של הסקסולוגים . בעיני זהו תחום מוזר של פסיכולוגיה בפרוטה , המתמקם מתחת 
לחגורה . אבל עובדה , קיימים סקסולוגים לעת מצוא , ולפי מראה עיניים אין 
הם גוועים ברעב , אלא אם כן כולם מופיעים בערבי בידור שם יש לשכמותם דרישה . 
אקורד הפתיחה הושמע ברדיו כאשר כרמית גיא ריאיינה את ד"ר רות וסטהיימר , 
המפורסמת מכולם . זו האחרונה , ראוי לציין , הגיעה מארצות הברית , שם 
היא כוכב עליון , כדי להיות אתנו , וזה לזכותה . ד"ר רות נשמעה הפעם הגיונית 
ושקולה . היא לא הציעה לנו לערוך תרגילי אקרובטיקה מינית בחדר האטום , 
ודווקא חיי המין שלנו בו לא נראו לה כבעלי עדיפות עליונה . אבל דווקא כרמית 
גיא לא הניחה לה , וניסתה בהתחכמויות נלוזות , ובהתנשאות שלא במקומה , 
למשוך אותה בלשונה כדי שתשיא עצות למי שהתשוקות בוערות בו למראה בן - זוגו 
בטריינינג ובמסיכת גז . במפגש בינה לבין ד"ר רות יצאה הגברת גיא מגוחכת 
וגם לא חכמה במיוחד . ראיון זה עורר כנראה תשוקות ותאוות נסתרות אצל עורכי 
" הערב במפרץ " , שהיא בדרך כלל תוכנית רצינית ומעניינת . גם הם הרי נאלצים 
למלא שעת שידור , וגם שם מצאו לנכון להשתטות בפומבי . כך זימנו לאולפן , 
ועוד לצדו של אלוף מיל שלמה גזית , את הסקסולוגית המקומית , רות חוצנר . 
גברת חוצנר , כולה חנחונים בתוליים וקישוטים נוצצים , ענתה לשאלותיה של 
אורלי יניב . ואני מקווה שיניב סלדה גם היא מהמעמד . הסקסולוגית חוצנר , 
במבט מבטיח לעברם של גזית ורון בן - ישי , הסבירה לצופים את ההבדל שבין 
נשים לגברים , בצורה מדעית יעני . כך אפשר היה להסיק שגברים , מיד כשהם 
נכנסים לחדר האטום , מתמלאים בתאווה בלתי ניתנת לשליטה למראה המסיכות , 
הילדים והחותנת , ומוכנים לזנק מייד על נשותיהם . נשים לעומתם זקוקות 
לריכוז , וזה כנראה אינו הרקע המתאים לאורגזמה . אבל לאחר החדר האטום , 
בין אזעקה להרגעה וציפייה דרוכה מחודשת לטילים עיראקיים ולפטריוטים , מחכה 
ההבטחה האמיתית . מכל מקום , קשה היה לסתום את פי הגברת , ואני מצדי צפיתי 
בסקרנות בשלמה גזית , שישב לצדה ושאינו מורגל כנראה בפרטנרים מסוגה ומרמתה . 
