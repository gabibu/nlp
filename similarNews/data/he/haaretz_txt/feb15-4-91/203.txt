עוד לפני שנפל כאן הטיל הראשון הגיע לישראל זובין מהטה . הוא היה אז בדרכו 
מאירופה לקונצרטים בניו יורק , ובפאריס הרגיש שהוא בכיוון הלא - נכון . 
הוא ביטל ברגע האחרון קונצרטים עם הפילהרמונית של ניו יורק . כאן אמר כי 
הוא יודע שזה לא מקצועי לבטל , אבל הוא הרגיש שאינו יכול אחרת . בישראל 
מהטה לא יכול היה בימי המלחמה הראשונים לעשות את מה שהוא יודע לנצח על הפילהרמונית 
אז עשה את מה שהוא יודע לא פחות טוב : הסתובב עם שלמה להט , התראיין לרשתות 
התקשורת הזרות והמקומיות ועשה למען המוראל הלאומי של ישראל , שהיא לו " מולדת 
מאומצת " . אחרי שהות של שבועיים כאן , כשהוא כבר לא הולך לחדר האטום אלא 
עולה לגג כדי לראות את טילי הפטריוט , יצא מהטה לכמה התחייבויות בניו יורק . 
היום הוא חוזר לישראל , והפעם הוא אמור גם לנצח . הפילהרמונית אינה יכולה 
להופיע בהיכל התרבות , כי הג"א לא מאשר . מחפשים לה אולמות חלופיים , 
ואחת האפשרויות תהיה , כנראה , אולם " נגה " ביפו , שפעל בכל תקופת 
המלחמה בהופעות של האופרה הישראלית החדשה . מובן שהתנאים יחייבו שהקונצרטים 
יתקיימו בשעות האור . הקונצרטים אמורים להתחיל ביום רביעי , והמטרה היא 
להחזיר את הקונצרטים למנויים . על המחווה הזאת של מהטה , שאינה ראשונה מצדו 
( כך נהג כבר במלחמת ששת הימים ובשאר המלחמות ) , הגישו אמני ישראל עצומה 
לשר החינוך והתרבות , ובה הם מציעים להעניק לו , כמחווה מיוחדת , פרס 
ישראל לאות הוקרה . בעצומה הם כותבים כי הם מודעים לכך שמהטה אינו אזרח 
ישראלי , מה שיוצר בעיה תקנונית , אבל הם משוכנעים שזו בעיה טכנית הניתנת 
לפתרון . בעיה תקנונית טכנית אחרת הם פתרו : אי - אפשר להעניק פרס ישראל 
מבלי שמישהו יציע זאת . על ההצעה חתומים אמ"י , האיגוד הארצי של השחקנים 
והבימאים בהסתדרות , אגודת המוסיקאים העצמאיים , האיגוד הארצי של המוסיקאים 
בהסתדרות , וכמובן התזמורת הפילהרמונית הישראלית . ההצעה היא יוזמה של גד 
קינר , יועץ אמנותי לתיאטרון הקאמרי , ונאמר בה כי מהטה ראוי למחווה בגלל 
" העובדה הבלתי - מעורערת שרק מעטים פעלו כה רבות להאדרתה של האמנות הישראלית 
ברחבי תבל . למותר לציין את תרומתו הכבירה והמתמשכת של מהטה להפיכת התזמורת 
הפילהרמונית הישראלית לאחד ההרכבים המוסיקליים המובילים בעולם , ובכך הכשיר 
את התזמורת לשמש כשגרירת התרבות המובהקת של ישראל " . ההצעה ממשיכה ואומרת , 
בשפה נמלצת מעט , כי " במיוחד בשעה קשה זו חייבים אנו לזובין מהטה חוב 
של כבוד . בשעה קשה לעם ישראל ביטל מהטה התחייבויות , בא להתייצב לצדנו 
והוכיח לנו בהופעותיו הגאות בכלי התקשורת ובקונצרט המשודר שאירגן , שמקור 
עוצמתנו עודנו ברוחנו , ושלא יוכלו נגדנו , לא הכוח ולא החיל . בעקבות 
התזמורת מתחילים עתה גופים אמנותיים נוספים להתאושש ולחזור לשגרה המבורכת , 
וחבל שמנצח זר צריך היה ללמד רבים בתוכנו פרק בציונות שאינה על - תנאי " . 
כאילו כדי לחזק דברים אלה על ציונות בלי תנאי , הופיע על מרקע הטלוויזיה 
הישראלית ביום רביעי הכנר אייזק שטרן , בכתבה יזומה שעשה בדירתו במנהטן 
כתב הטלוויזיה יאיר שטרן . אין חולק על זכויותיו האדירות של אייזק שטרן 
בחיי המוסיקה בישראל : הוא קידם אישית אמנים צעירים רבים , תרם מזמנו וכספו 
בקרן תרבות אמריקה - ישראל ובמרכז למוסיקה משכנות שאננים , ועשה עוד דברים 
רבים מאוד שאינם ידועים ברבים . על כל זה מגיעים לו הכבוד והתודה . אבל 
שטרן , לא כמו מהטה , לא הגיע לארץ מיד . לדבריו בראיון , טילפן לירושלים 
ולתל אביב לשאול אם יש לו מה לעשות כאן . לדבריו , אמרו לו שאי - אפשר 
להופיע , ושקשה לנסוע מירושלים לתל אביב , והוא לא רצה להיות לטורח . 
אינני יודע מי דיבר אתו אז , אבל לשטרן היה הרבה יותר קל לארגן הופעות מאשר 
למהטה : כי מה שהוא צריך זה חדר , מעט אנשים וכינור . הוא בוודאי יכול 
היה להתראיין , לפחות כמו מהטה . אבל הוא לא בא אז , ועכשיו הטריח את 
הטלוויזיה כדי להסביר מדוע ולהבטיח שכאשר יבקשו ממנו , מיד יבוא . מוסיקאי 
צריך לדעת שהטון והעיתוי עושים את המוסיקה : אם צריך לבקש ממנו , אז עדיף 
שיבוא מתי שהוא רוצה ויכול . אחרי שידור הראיון התגלגלו הדברים במהירות : 
שטרן יגיע לישראל ביום שני וינגן עם הפילהרמונית ומהטה את הקונצרטו של ברהמס , 
והתזמורת תנגן את הסימפוניה השביעית של דבוזק . הקונצרט הראשון ייערך באולם 
" נגה " ביפו ביום רביעי , ב00 : 21 . התזמורת תנגן גם בבית החייל , 
וגם ב00 : 51 . סקר טלפוני שנערך אצל המנויים גילה שהם מוכנים לבוא לקונצרטים 
בשעות היום . 
