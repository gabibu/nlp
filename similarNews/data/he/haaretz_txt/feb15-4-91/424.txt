שר הפנים , הרב אריה דרעי , ממשיך לנהל את ענייני משרדו ולשלוט על חלוקת 
מיליוני שקלים מתקציב המדינה לרשויות המקומיות למרות החשדות הכבדים התלויים 
נגדו , הכלולים ב31 תיקי חקירה , שבהם הוא מואשם בביצוע עבירות מרמה , 
בהפרת אמונים וברישום כוזב במסמכי תאגיד . אילו היה השר דרעי עובד מדינה 
מן המניין , היה הממונה על המשמעת בנציבות שירות המדינה פועל עפ"י הוראות 
חוק שירות המדינה : משמעת , הקובעות כי עובד מדינה החשוד בביצוע מעשים 
פליליים יושעה מעבודתו או יוצא לחופשה עד תום ההליכים המשפטיים נגדו , וכי 
בתקופה זו תשולם לו רק מחצית משכורתו . אבל " ילד הפלא " של ש"ס איננו 
עובד מדינה , אלא איש ציבור נבחר , ולכן אין כל אפשרות חוקית להשעות אותו 
מתפקידו או לחייב אותו לצאת לחופשה עד תום ההליכים המשפטיים נגדו . היועץ 
המשפטי לממשלה לשעבר , פרוף יצחק זמיר , שהחליט ב0891 על העמדתו לדין של 
שר הדתות דאז , אהרון אבו - חצירה , שהיה השר הראשון מאז קום המדינה שהועמד 
לדין פלילי , הסביר לי כי החוק המסדיר יציאה לחופשה או השעיה של עובד מדינה 
החשוד בפלילים , איננו מתייחס כלל לאפשרות ששר יהיה חשוד בביצוע מעשים 
פליליים . " אין ספק שיש בכך חסר " , אומר זמיר , " באופן רשמי הדבר 
נתון להחלטתו של השר עצמו . כמובן שגם הממשלה יכולה להביע את דעתה בעניין 
זה , ואז קשה מאוד יהיה לשר דרעי להתעלם מכך " . אולם קשה לצפות מראש הממשלה , 
יצחק שמיר , שמעולם לא היה בקי בנושאי חוק ומשפט , וחמור מכך , תמיד 
הפגין קהות חושים בכל מה שקשור לעקרון השוויון בפני החוק , שיפציר בשר הפנים 
לצאת לחופשה עד תום ההליכים המשפטיים נגדו . שמיר שהוכיח באחרונה שהמטרה 
( קרי , הרחבת בסיס הקואליציה ) מקדשת את האמצעים ( קרי , צירוף תנועת 
מולדת , הדוגלת בטרנספר לממשלה , ומינויו של ח"ך רחבעם זאבי כחבר בהקבינט 
הביטחוני ) , חרף הביקורת שנמתחה עליו גם מפי מקורביו ( ארנס , מרידור , 
אולמרט ובני בגין ) , בוודאי שלא ינקוט שום מהלך העלול לגרום לפרישת סיעת 
ש"ס מן הקואליציה . מה גם שבשלבים מוקדמים יותר של חקירת המשטרה נגד השר 
דרעי , נקט שמיר צעדים שהעידו עליו שהוא פועל כעסקן פוליטי ולא כראש ממשלה . 
שמיר נועד לשיחה עם הח"כים של ש"ס , שביקשו את התערבותו כדי למנוע את התמשכות 
החקירה נגד דרעי , והפציר בחוקרי המשטרה לנהוג ביתר עדינות בחקירתם של ח"כים 
ורבנים . שר הפנים מנצל סיטואציה זו עד תום . הוא ממשיך ללעוג ולזלזל בריש 
גלי בכל נורמה של כללי התנהגות ציבורית . הוא מותח ביקורת על התמשכות החקירה 
במשטרה . מתלונן על עינוי דין שנגרם לו בשמונה החודשים האחרונים מאז החלה 
החקירה . מסרב להשיב לשאלות חוקריו תוך ניצול ציני של זכות השתיקה , ובחיוך 
מאולץ מול מצלמות הטלוויזיה הוא אומר , " אני איש ציבור והחקירה הזו חרגה 
מעבר לכל פרופורציה " . שופטי ביהמ"ש העליון מעולם לא קיבלו את האפליה בין 
נבחרי העם לבין פשוטי העם ועמדו על עקרון השוויון בפני החוק . שופט ביהמ"ש 
העליון , פרוף אהרון ברק , דיבר על " דין אחד לאיש ציבור ולבוזגלו " . 
" השוויון שומר על השלטון מפני השרירות " , כתב ברק באחד מפסקי הדין , 
" אכן אין לך גורם הרסני יותר לחברה מאשר תחושת בניה ובנותיה כי נוהגים 
בם איפה ואיפה . תחושת חוסר השוויון היא מהקשות שבתחושות . היא פוגעת בכוחות 
המאחדים את החברה " . נשיא ביהמ"ש העליון , השופט מאיר שמגר , כתב , " ביטויו 
העיקרי של שלטון החוק הוא בכך שהוא אינו שלטונם של אנשים , לפי החלטותיהם , 
שיקוליהם ומאוויהם הבלתי מוגבלים , אלא בכך שהוא נשען על הוראותיהן של 
נורמות יציבות השוות לכל ואשר מחייבות את הכל במידה זהה " . בפסק הדין של 
ראשי הבנקים כתב שמגר , " תחושה של העדר שוויון בהפעלת החוק חותרת תחת 
האמון שאותו רוחש הציבור לרשויות המשפט " . עמיתו , דב לוין , כתב בפסק 
הדין של השר לשעבר , אהרון אבו - חצירה , כי על מנת להרשיע אדם בהפרת אמונים , 
די להוכיח שהתנהגותו " פגעה באמון הציבור ברשות השלטונית . לא זו בלבד 
שאין להקל בדינו של איש נשוא פנים , נהפוך הוא : ראוי אדם כזה שינהגו בו 
ביתר חומרה . מעמדו המיוחד מציב בפניו חובת אמינות גבוהה , ומצפים ממנו 
להתנהגות נקייה מרבב ומסטייה מדרך הישר " . האם אפשר לדבר על עקרון השוויון 
בפני החוק שעה שמנהל מחלקה במשרד החקלאות או סמנכ"ל במשרד החוץ יושעה מעבודתו 
זמן קצר אחרי שהמשטרה תפתח נגדו בחקירה בגין חשדות למעשים פליליים , ואילו 
שר בממשלה ממשיך למלא את תפקידו המיניסטריאלי , להיות שותף להחלטות גורליות 
שתתבקש הממשלה לקבל בנושא מעורבותה של ישראל במלחמת המפרץ , כשמאחוריו קופת 
שרצים גדושה בחשדות למעשים פליליים ? היועץ המשפטי לממשלה לשעבר , פרוף 
זמיר , אמר בזמנו , " השלטון שתפקידו לאכוף את החוק על האזרחים חייב לשמש 
דוגמה לאזרחים בשמירה על החוק . אם האזרח יהיה סבור שאנשי השלטון מזלזלים 
בחוק כאשר החוק אינו נראה בעיניהם , גם הוא ילמד עד מהרה לזלזל בחוק . 
זהו מרשם בדוק לשחיתות והפקרות " . שנים ספורות לפני שהמשטרה המליצה בפני 
פרקליטות המדינה להעמיד לדין את שר הפנים , אמר זמיר , " הסכנה של עבריינות 
שלטונית אורבת לפתחה של כל מדינה ומדינה . ישראל , גם אם אין היא נתונה 
כיום לאיום חמור מכיוון זה , אינה חסינה מסכנה זו . יותר מדי סימנים מבשרי 
רע נכתבו על הקיר לאחרונה מכדי שנוכל להיות אדישים לסכנה . ההידרדרות ביחס 
כלפי החוק והמשפט , צריכה להדליק אור אדום ולהגדיל את הערנות של כל מי שחרד 
לשלטון החוק " . אבל למרבה הצער , איש מראשי מערכת השלטון , לא ראש הממשלה , 
יצחק שמיר , לא שר המשפטים , דן מרידור , ואפילו לא היועץ המשפטי לממשלה , 
יוסף חריש , אינם רואים את האור האדום , ואיש מהם אינו קורא את שר הפנים 
לסדר ומפציר בו לצאת לחופשה או להשעות עצמו מתפקידו עד תום ההליכים המשפטיים 
נגדו . 
