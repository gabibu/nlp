לוס אנגלס ( מיוחד ל"הארץ " ) . שניים מבכירי הפוליטיקאים היהודים בלוס 
אנגלס , התובע המחוזי איירה ריינר וחבר המועצה זאב ירוסלבסקי , יגיעו היום 
לביקור של שבוע בישראל במסגרת סיור הזדהות של ראשי הפדראציה היהודית בעיר . 
בראש המשלחת עומד נשיא הפדראציה , דייוויד פיינגוד . בניגוד לריינר , 
שצירף למסע ההזדהות , במופגן , גם את רעייתו השופטת דייאן וויין ואת שני 
ילדיו , החליטו כמה מבכירי הארגון , ברגע האחרון , שלא ליטול חלק בנסיעה 
לישראל . " הם היו עצבניים מאוד " , הודה דובר הפדראציה , רון ריידר . 
" לכמה יש פה התחייבויות עסקיות . אנשים גם לא בטוחים " . בין אלה שביטלו 
את השתתפותם , ברגע האחרון , היה גם מנכ"ל הפדראציה , ווין פיינסטין העסוק 
עתה ב"גיוס מזומנים " . בנמל התעופה בן - גוריון יקדם את פני האורחים ראש 
עיריית ת"א , שלמה להט , האמור לסייר אתם בכמה מאזורי העיר שנפגעו מירי 
טילים עיראקיים . במהלך ביקורם יקבלו חברי המשלחת תדריכים במשרד החוץ ובמכון 
דיין שבאוניברסיטת ת"א ויסעדו בחברת שמעון פרס , נתן שצרנסקי וטדי קולק . 
