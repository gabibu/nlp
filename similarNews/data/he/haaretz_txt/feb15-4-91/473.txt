לא רק פחדנים נטשו אותנו בחודש האחרון וברחו מהארץ . לא רק גיבורים באו 
אלינו בימים טרופים אלה מחו"ל כדי להביע הזדהותם עם ישראל . בספורט , כמו 
במוסיקה , היו חריגים לכאן ולכאן . אפשר לבוז להם או להבין לרוחם ; מותר 
להחמיא להם ולהעריצם , אבל אי אפשר להתעלם מעצם התופעה . הכנר היהודי אייזק 
שטרן הצטרף השבוע אל המנצח זובין מהטה , השוהה עימנו מאז ראשית הטילים , 
כדי לחדש מאתמול בתנאים מאולתרים ובאולמות חליפייים להיכל התרבות את סידרת 
הקונצרטים למנויי התזמורת הפילהרמונית . הם משוכנעים , כי מוסיקה טובה 
חיונית בימים אלה למוראל הלאומי , ותורמים את חלקם מכשרונם הברוך . גם הספורטאים 
מנסים לעשות זאת בדרכם שלהם . חידוש הפעילות בכדורגל ובכדורסל , בכדוריד 
ובכדורעף גם אם בהיקף חלקי ובאיזורים מוגבלים הוא חוליה חשובה במאמץ הבלתי 
פוסק להחזיר את החיים למסלול תקין . דוקא על רקע מנוסתם ההמונית של כדורסלנים 
וכדורגלנים זרים איש - איש וטעמו עימו ראוי להעלות על נס את מי שנשארו . 
אולי אינם בהכרח גיבורים גדולים , אבל לבטח הרבה יותר משכירי - ספורט , 
שבאו לעשות כאן כמה אלפי דולרים ולומר שלום , במוקדם או במאוחר . תהיה 
זו הזדמנות טובה להודות להם היום אחר הצהריים , באולם הספורט של אוניברסיטת 
תל אביב , כשיופיעו במדי נבחרת כדורסל של זרים ומתאזרחים אשר לא עזבו את 
הארץ מאז פרצה המלחמה . יהיה זה משחק הצדעה מרגש נגד נבחרת כוכבי ליגה ישראלים , 
ומה סמלי הדבר שבין האורחים ביציע יהיו ילדי תל אביב ורמת גן שבתיהם נפגעו 
מטילים . כמעט צריך לומר שחובה לבוא היום ולהריע להם , לארל וויליאמס ולאמיר 
מוטאפציץ , לריצי דומאס ולקורקי נלסון , לווילי סימס ולקארל נוורסון אם 
להזכיר רק את חלקם . ובבוא היום אסור יהיה לשכוח שהיו בינינו לא מעט ספורטאים 
זרים , ידידים בלב ובנפש , שגילו נאמנות אמיתית ונתנו לישראלים רבים דוגמה 
מאלפת איך נוהגים בעת מצוקה במדינה זרה . 
