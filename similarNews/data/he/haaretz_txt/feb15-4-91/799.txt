ביסוד הדו"חות של שרי הייט , וזהו הדו"ח השלישי במספר , נמצאת הדעה הלוחמנית 
שאנו דנים במהפכה חברתית - תרבותית בהתהוותה , והייט היא אחת המבשרות הראשיות 
שלה ונושאת דגלה . ואכן , הייט עקבית מאוד , עקביות שגם משתלמת , וספריה 
הופכים לרבי - מכר בארה"ב . קדמו לדו"ח הנוכחי דו"ח הייט על מיניות האישה 
ודו"ח הייט על מיניות הגבר . הדו"ח החדש מתבסס , כקודמיו , על שאלונים 
שנשלחו ל005 , 4 נשים לדעתי מדגם אקראי לחלוטין וכבר מתוך השאלונים אפשר 
לעמוד על נטיותיה ועל דרך המחשבה המכוונת של הייט . הנה מספר שאלות שנבחרו 
באקראי . " האם אוננת כשהיית ילדה ? " " מתי היית מאושרת עם מישהו ? 
" " האם את אוהבת את בן - זוגך באותה מידה שהוא אוהב אותך ? " " האם 
את מגיעה לאורגזמה בעת החדירה , וכיצד את עושה זאת , באמצעות גירוי נוסף 
של הדגדגן בידי בן - הזוג ? אנא הסבירי " . אני חוסכת מן הקוראים שאלות רבות 
אחרות , התואמות את מדורה של רות וסטהיימר . מתברר שיש נשים שמוכנות לענות 
בפרטנות על שאלות אלו , ועוד מציגות את עצמן כאינטליגנטיות וכבעלות חוש 
הומור ורגישות . לי הן מזכירות את אלו שהופיעו בתוכנית השידוכים הטלוויזיונית , 
" זה מה יש " . השאלות של הייט במחקר המתיימר להיות בעל אופי פילוסופי - 
אידיאולוגי , אינן שונות בתוכן ובמהות משאלות המוצגות בעיתוני נשים ומהמתוודות 
למיניהן החושפות בהנאה את חייהן האינטימיים . למעשה חושפים וידויים אלה 
מצב נשי - קיומי אופייני במיוחד לנשים אמריקאיות , גם אם רעה חולה זו כבר 
הדביקה נשים בארצות אחרות , כולל ישראל . ביסוד התשובות המפורטות אנו גם 
מגלים סיפור של התניה מראש . מרבית הנשים מותנות , והרגשות והתגובות שלהן 
מוכתבות מראש על - ידי שטיפת מוח פסיכולוגיסטית מובהקת . ההנחה הבסיסית היא , 
שמרבית הנשים אינן מוצאות סיפוק ביחסיהן עם גברים . בין הסיבות גברים 
פוחדים מרגשות , אינם מקשיבים לנשים , וקיימת בחברה שלנו " מגמה אומללה 
המכשירה גברים שלא לבטוח בנשים ולשלול את אמינותן " . גברים מואשמים באלימות 
רגשית , כחלק מאידיאולוגיה גברית , ונשים אכן חשות ביחסי - האהבה בדידות 
גוברת והולכת . אבל מתברר שהנשים שהייט יצאה ללחום את מלחמתן , מוכיחות 
תלות גמורה בגברים והמגמה אינה דווקא לקראת עצמאות נשית , שעיקרה עצמאות 
כלכלית וחוקים שוויוניים . אלא שהייט מרחיקה לכת ומדברת על שינוי באידיאולוגיה 
ובמהות של העולם הגברי . ההזנחה והניכור הגבריים אינם מרוכזים דווקא בחיי 
הרגש והרוח של נשים . אלא שהייט אינה מצליחה להתעלות מעל לחגורה . וכך 
נבחנים הגברים , לפי הייט , בטכניקות שלהם במיטה , באיך ובמה הם נוגעים , 
והמהפכה האמיתית מבוססת על המאבק הגורלי בין הדגדגן לנרתיק ( שמות אברי 
המין בעברית מרתיעים ממש ) . הייט מנשלת את מסטרס וגונסון מתגליתם המסעירה , 
וזוקפת אותה לזכותה . הקוראים נידונים לתיאורים ארכניים - פרטניים על מה 
שהוא עושה או לא עושה במיטה ואיך , ומה עושות נשים זו לזו , ומה עושות 
נשים לעצמן , ועוד כהנה וכהנה . כאן כנראה גם סלע המחלוקת של הייט עם פרויד . 
לעזרתה היא מגייסת את סימון דה - בובואר , שכתבה : " מי שרוצה לעסוק 
בנשים חייב לנתק עצמו לחלוטין מפרויד " . בהקדמה לספר גם נאמר ש"ספר זה מראה 
כיצד המיסטיקה הפרוידיאנית גורמת הולכת שולל ודעות קדומות על נשים " . אלא 
שבוויכוח עם פרויד אין חדש , ולהייט אין הכלים והאינטלקט להפריך את פרויד , 
ויש לחזור לדה - בובואר . מה גם שמרוב וידויים קשה מאוד לקורא לפלס לו 
דרך במעבה היער . כלומר , לגלות מהן הנקודות המרכזיות בטיעונים המפולפלים , 
וכיצד עונה האידיאולוגיה המבולבלת על צרכיהן האמיתיים של נשים בחברה המודרנית . 
התחושה היא שהמסקנות היו בידה של הייט עוד לפני שנכתב המחקר . הנשים , 
שעל פיהן מבססת הייט את מחקריה , מחפשות נואשות אהבה לפי מתכונים מוכרים 
של רומנים למשרתות וסרטים הוליוודיים . המטרה היא אושר . משהו שאינו בר - 
השגה , כמובן , ולא רק ביחסים שבין נשים לגברים . אילו היתה הייט מחוננת 
ברגישות ובהבנה אינטלקטואלית , היתה מגלה שלא רק ביחסים בין נשים לגברים , 
אלא בכל מערכות היחסים בין בני - אנוש לא קיים אותו אושר עילאי מתמשך . 
אלא שהייט שמה לה למטרה לספק אושר צרוף לנשים מתוסכלות , והמתכון כולל 
תשובה נכונה על השאלה מי רוחץ את הכלים , ומה הוא עושה לה במיטה . ואם 
אכן יתמלאו ההוראות האושר יהיה נחלתה של כל אחת , מה גם שבין הווידויים 
הדביקים והפשטניים לבין כמה מן המסקנות של הייט , היא נאלצת לעשות קפיצת 
דרך . מתברר שלנשים קשה לבחור בין עבודה לנישואין , ונישואין גם הם מטרה 
בפני עצמה . במהפכה שלה הייט אינה נוגעת בתא המשפחתי . אמנם היא צודקת 
בהנחה שמופעל לחץ על נשים לוותר על הערכים המסורתיים שלהן ולקבל ערכים גבריים . 
אלא שמרבית הנשים , לדבריה , אינן יכולות לחיות כך . דווקא מפני שזה 
נוגד גם את הביולוגיה שלהן . דבר שהייט אינה מקבלת . הייט טוענת שנשים 
נאבקות נגד המבנה האידיאולוגי - המסורתי של התרבות ומטרתן אינה דווקא כוח 
אלא מהפכה פילוסופית , המכונה " תקופת ההשכלה הפמיניסטית " , מהפכה למען 
זכויות הנשים ומעמדן , והיא שואפת להבנה שונה של יחסי אנוש . אבל זה הרי 
חלום באספמיה . ובוודאי שאין להגיע למהפכה המיוחלת מנקודות המוצא של הייט . 
במקרה הטוב , אפשר להגיע לגבר רגיש יותר ולמיטה טובה יותר ולחלוקה נכונה 
של תפקידים בין גברים לנשים . בעצם הייט עצמה הינה מוצר של תרבות אמריקאית - 
פסיכולוגיסטית פשטנית , וכך היא מתרכזת במין כאילו שאין ליצורי - אנוש גם 
צרכים אחרים . במחקר הנוכחי שלה , המתיימר גם " לחקור את הפוליטיקה של 
האהבה ההטרוסקסואלית והרומנטיקה " , היא נאחזת בדה - בובואר , שאמרה שנשים 
למדו לאהוב את ההשפלה שבאהבה . אלא שגם זה אינו כל מה שאפשר לומר בנושא 
סבוך כל - כך . עלי להודות שלא הצלחתי לקרוא את כל הווידויים החושפניים 
שבספר , מפני שהם פשוט משעממים עד מוות ולפרקים גם נלעגים ואוויליים . 
משום כך , גם המחקר של הייט נראה בעיני מפוקפק ולא מבוסס . גם אם המהפכה 
הנשית היא אולי בהתהוותה , ונשים הפכו מודעות לעצמן ולגופן , למדו לבחון 
את הגברים על כל חולשותיהם , וכמה מהן הבינו סוף - סוף שהדרך לעצמאות ולבחירה 
חופשית היא בעצמאות כלכלית ובמאבק למען חוקים שוויוניים . דו"ח זה מבולבל , 
עמוס , וכמו קבע לעצמו מראש את מסקנותיו , ובוודאי שאינו אחד המסמכים 
החשובים של המהפכה הנשית , החייבת להשתחרר מן המנטליות של הייט ודומותיה . 
