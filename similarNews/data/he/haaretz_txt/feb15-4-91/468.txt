ראש עיריית בית לחם אליאס פרייג יצא אתמול בביקורת נוקבת כלפי העמדות הפרו 
עיראקיות שנוקטים הפלשתינאים ואש"ף בהקשר למשבר במפרץ . פרייג , המבקר 
בימים אלה בשוודיה , אמר אתמול בהתייחסו למלחמת המפרץ , ש"כמה ממנהיגי 
הפלשתינאים גילו כושר שיפוט גרוע " . פרייג הוסיף , כי עד היום הפלשתינאים 
לא החמיצו כמעט שום הזדמנות לעשות טעויות שבשיקול דעת , והביע תקווה שיבוא 
יום ויקום דור שיידע לבחור בדרך הנכונה . אליאס פרייג , אחד משני ראשי 
העיריות הוותיקים בגדה , נחשב בעבר כדמות פרו ירדנית מובהקת , אך בשנים 
האחרונות התקרב לאש"ף . הוא היה האישיות הפלשתינית הכמעט יחידה בשטחים , 
שביקרה בגלוי את העמדה העיראקית הבלתי מתפשרת שהובילה לפרוץ הקרבות וצפה 
ימים קשים לתנועה הלאומית הפלשתינית . בכל זאת , הדברים החריפים שהשמיע 
בחו"ל נגד העמדה האש " פית הם יוצאי דופן , וזו היא התבטאות ראשונה של אישיות 
פלשתינית בכירה המשמיעה בחו"ל דברי ביקורת כה גלויים מסוג זה . בולט עוד 
יותר עיתוי אמירת הדברים בהתחשב באווירה הפרו עיראקית והאנטי מערבית המובהקת 
השוררת בקרב הפלשתינאים , שבמקרים אחדים התבטאה גם באיומים כלפי אישים פלשתינאים 
בשטחים הנחשבים מתונים מן הקונצנסוס הנוכחי . לפני ימים אחדים הופצו בבית 
לחם כרוזים כנגד פרייג וכנגד חנא סניורה בגלל תוכן ראיונות שהעניקו לעיתונים 
בחו"ל , ואשר לא עלו בקנה אחד עם מגמת התמיכה החד משמעית בסדאם חוסיין השוררת 
בשטחים . איומים הופנו גם כלפי פייסל אל חוסייני , שלאחרונה ממעט להתבטא 
בפומבי בהקשר המלחמה . 
