הודעת מועצת ההפיכה העיראקית מיום ששי , בנוסח הערבי המקורי , היתה אמנם 
ארוכה מקודמותיה , אך עשויה מקשה אחת , מנוסחת בבירור ולא מותירה מקום 
לטעויות . דומה כי אמצעי התקשורת האלקטרוניים , שביקשו לבשר לעולם בזמן 
אמיתי כי " סדאם קיבל את החלטת מועצת הביטחון " , טעו והטעו . לפי עדותו 
בפני העיתונאים בוואשינגטון , נכלל גם הנשיא בוש בין אלה שהוטעו . אם משתרע 
הנוסח המקורי של ההודעה על חמישה עמודי פוליו , הרי שלושה עמודים עוסקים 
בסקירה היסטורית של משבר המפרץ . רק בעמוד הרביעי מתחילות ההחלטות , וכבר 
בסעיף הראשון נאמר במפורש כי עיראק מוכנה רק " להתייחס " להחלטת מועצת 
הביטחון 066 . מיד באותו סעיף ראשון , ולא בחלק השני של ההודעה כפי שנמסר 
בתחנות הרדיו והטלוויזיה נאמר כי הנכונות להתייחס קשורה ומותנית בביצוע 
שאר הסעיפים . בשום מקום בהודעה לא נאמר כי עיראק מקבלת את ההחלטה , ולא 
כל שכן כי עיראק מוכנה לסגת מכוויית . כל שנאמר הוא כי הצעד המבוקש ( בגוף 
שלישי ) , הנו " התחייבות מצד עיראק בנושא הנסיגה " , ללמדך כי נושא הנסיגה 
רחב - ידיים . יתר על כן , במקרה הטוב ביותר יהיה אפשר להסיג את הגייסות 
ולהותיר את " הצבא העממי " ( העיראקי ) כדי לאבטח משאל - עם , שיכלול 
את העיראקים המצויים בכוויית . כל אלה כאשר כל התנאים המבוקשים ימולאו על 
כל המשתמע מכך . הודעת מועצת ההפיכה ככתבה ובלשונה הערבית אינה הודעת כניעה 
עיראקית , ואפילו מותנית . ההודעה מושתתת , כפי שנאמר בה , על יוזמת 
הנשיא סדאם חוסיין מאוגוסט 09 , אולם היא מבטאת בהחלט , ולראשונה , תסכול , 
מבוכה והתערערות הביטחון העצמי . רושם זה מתקבל במיוחד מן הקטע המקדים את 
סעיפי ההחלטות , לאמור כי " למען הכשלת הברית האמריקאית - ציונית - אטלאנטית 
מלהגשים את המטרות המתוכננות . . . " . בעיני האזרח בבגדאד והחייל בחזית 
זו הודאה ברורה בהעדר יכולת צבאית למנוע את הגשמת מטרות הברית , ולפיכך 
מנסים את הדרך המדינית . מכאן גם בטלה חשיבותן של ההצהרות , שנמשכו גם אתמול , 
מפי הרמטכ"ל ומפקד הכוחות בכוויית , כי עיראק תכריע את המלחמה לטובתה בקרב 
היבשה . את ההוכחה הטובה ביותר לכך שסדאם נוכח עתה בבירור בכישלון הערכותיו , 
נתן אמש ערפאת בישבו בחסות המלך ההאשמי בעמאן . ערפאת הזהיר את הנשיא בוש 
כי עליו לעצור את קרב היבשה ולהסתפק " בהתחייבות לנסיגה " . מי שמכיר את 
כפילות לשונו וסגנון הרמייה הידוע שלו , יכול היה להיווכח כי ערפאת הקרין 
בדבריו אמש את הלכי הרוח בבגדאד , לרבות של ידידו סדאם . דברי ערפאת , 
ההתבטאויות של אמצעי התקשורת בבגדאד ומקורות ערביים מצביעים אמנם על התערערות 
בבירה העיראקית , אך בשום אופן לא על שבירה . סדאם אינו בוטח עוד בחישוביו 
גם לא לגבי קרב היבשה , לפיכך ביקש באמצעות ההודעה להיחלץ מהמיצר . הוא 
מקווה כי התפתחות המלחמה , הנמשכת עתה בכיוון אחד , על כל המשתמע ממנה 
לגבי הישרדות משטרו , תיעצר באמצעות הפעילות האיראנית - סובייטית ואולי 
הצרפתית . הסופר העיראקי חסן אל - עלאווי והמדינאי ד"ר אחמד אל - צלבי העריכו 
אמש כי הצבא העיראקי , שנוכח כי הגנראל האזרחי שלו הוליכו שולל , צפוי 
לגרום להפיכה במשטר סדאם . מקורות ערביים ציטטו אמש מקורב בכיר של חצר המלוכה 
בעמאן , שהביע את משאלת המלך חוסיין , להשיב את המלוכה ההאשמית לבגדאד . 
