העיראקים החלו להוציא להורג אזרחים כווייתיים , מסר הדובר הצבאי האמריקאי , 
גנראל ריצארד ניל , בתדרוך יומי בריאד . לדבריו , מדובר ככל הנראה , 
בהוצאות להורג של בני אדם שעונו קודם לכן , כדי להשמיד ראיות . עוד אמר 
ניל , כי חיילים עיראקיים תופסים צעירים כווייתיים ברחוב , והורגים אותם 
במקום . מידע זה אושר אף בידי קבוצת כווייתים גולים בלונדון , שטענה כי 
בימים האחרונים פתחו העיראקים במערכה מזורזת של חטיפת תושבים כווייתיים , 
הריגתם או הצבתם כמגינים אנושיים באתרים אסטרטגיים . טלאל אל - סלאם , 
דובר הקבוצה , אמר במהדורת החדשות ברשת " סקאי " , כי " העיראקים החלו 
לענות ולרצוח אנשים ברחובות . אלה שנאסרים נשלחים לבגדאד ורק אלוהים יודע 
מה עולה בגורלם " . שגריר כוויית , עבד - אל עזיז א - שאריק , השוהה ביפאן , 
אמר שלשום בראיון לכתב רויטר , כי בנות הברית חייבות לתקוף את כוויית - 
סיטי , אם הדבר יידרש כדי לעקור את עיראק מכוויית . בהודעת השגרירות הכווייתית 
מיום ששי , נאמר כי מצב האוכלוסייה בכוויית נואש . מעט מאוד אספקה מגיעה 
לעיר , וחיילי הצבא העיראקי החלו לגנוב מזון ממחסני הצבא . עוד נאמר בהודעה , 
כי " חיילים עיראקיים החלו לחפור שוחות ולהקים ביצורים בכוויית - סיטי 
והכינו מאגרי תחמושת סביב העיר . בנוסף , הוצבו תותחים נגד מטוסים על כל 
הגשרים לעיר ועל גגות בתי המגורים . 
