מסקנה אחת כבר ברורה : ממשל בוש ניצח . הנשיא נקט מדיניות בלתי מתפשרת 
והצליח באמצעותה לגבש בארצו ובזירה הבין - לאומית מידה רבה של תמיכה ואמון 
במדיניותו . האמון הזה , מקווה בוש , יעניק לו אשראי רב בעתיד . הוא 
מקווה , כמובן , שהאמון הזה יאפשר לו לגרום לסיום מהיר ומוחלט של הכיבוש 
העיראקי בכוויית , אך תקוותיו מרחיקות טווח הרבה מעבר לכך . הוא מצפה , 
שהתמיכה המוצקה בו , מבית ומחוץ , תאפשר לו להיות אדריכל ה"סדר הבין - 
לאומי החדש " בתקופה שאחרי המלחמה , וכך גם תחזק את מעמדו בבית הלבן לקראת 
הבחירות בשנה הבאה . כפי שהדברים נראים כרגע מוואשינגטון , נראה שיש סיכוי 
רב להצלחת ההימור של בוש . אם יסתבר שגלגלי המלחמה ייעצרו בתוקף עמידתו 
על נסיגה עיראקית בלא תנאי , אם יתברר שההנהגה והצבא העיראקי נשברו , בוש 
יצטייר כמי שהצליח להשיג את כל יעדיו בלי לשלם מחיר כבד מדי . הוא יזכה 
למימוש המטרות המוצהרות של הקואליציה עקירת כוחות הכיבוש של עיראק מכוויית 
ויוכל לומר בלב שלם , כי עשה את המרב האפשרי להשפיל את סדאם חוסיין כדי 
לצמצם את ממדי הנזק שעלול להיגרם מתמיכה עממית בו בקרב ההמונים בעולם הערבי . 
אם לא תישאר ברירה אלא לממש את מתקפת היבשה , נראה עתה שלא יהיה קושי רב 
להכניע את הצבא העיראקי , במהירות וביעילות יחסית . התוכנית הסובייטית 
לא ענתה אמנם על דרישותיה של ארה"ב , אבל היא אותתה במפורש , שההנהגה בבגדד 
והצבא העיראקי בכוויית עומדים על סף התמוטטות . יוזמת גורבצוב , שהיתה 
אמנם נטולה כל סממן גמול חיובי לתוקפנות העיראקית , ובעיני רבים בוואשינגטון 
התפרשה כטיוטה של כתב - כניעה עיראקי , היתה עדיין מסוגלת להתפרש בעולם 
הערבי כניצחון מסוים של סדאם חוסיין . ומכך חשש בוש . בשבועיים האחרונים 
התברר מעל לכל ספק , שממשל בוש מעוניין לא רק בניצחון אובייקטיווי , המתבטא 
במימוש של נסיגה עיראקית מכוויית , אלא בניצחון מוחלט , שיתבטא בתבוסה 
עיראקית מלאה , בכניעה או בהכנעה של סדאם חוסיין בלי תנאי . הוא מעוניין 
בניצחון שיתפרש ככזה מנקודת מבטו הסובייקטיווית של העולם הערבי כולו , ולא 
יעניק לסדאם חוסיין כל אפשרות להציג את עצמו כמנצח . האומה האמריקאית תמכה 
בו גם בעמדה הזאת , כך נראה . סקר דעת קהל שעשתה אתמול רשת " אי - בי - 
סי " העלה , כי לא פחות מ%17 של הציבור האמריקאי סבור , שמטרת המלחמה 
צריכה עכשיו להיות קעקוע משטרו של סדאם חוסיין . היוזמה הסובייטית לא ענתה 
על הדרישה הזאת . לולא תחושת העוצמה של הנשיא בוש הוא לא היה מסוגל לדחות 
את היוזמה הזאת בביטחון רב כל כך . " בוש לא מעוניין להעניק לסדאם חוסיין 
נסיגה חגיגית , אין הוא מוכן גם לראות אותו פולש חזרה לכוויית בעוד ששה 
חודשים . אין הוא רוצה פתרון של פשרה , ואינו מעוניין במוצא של כבוד לסדאם 
חוסיין . בוש רוצה לנצח " , אמר אתמול אחד מיועציו הבכירים ל"ניו - יורק 
טיימס " . בהקשר הזה יש לפרש את האולטימטום שקצב בוש לעיראק שלשום . הצעד 
נועד להעביר את היוזמה לידיה של ארה"ב ולהגביר עד למקסימום את הלחץ על סדאם 
חוסיין להגיע להכרה , שהברירה העומדת בפניו היא כניעה או הכנעה . לחץ 
הזמן לווה בלחץ צבאי הולך וגובר של הפצצות מהאוויר , בהפגזות ארטילריה ואף 
בשימוש בפצצות נפל"ם נגד מערכי ההגנה העיראקיים בחזית לראשונה במלחמת המפרץ . 
הלחץ המשולב והעמדה הבלתי מתפשרת של ממשל בוש שיקפו החלטה נחושה של הנשיא , 
מתחילתו של משבר המפרץ לא להעניק כל ויתורים לסדאם חוסיין . הקו העקבי 
של ממשל בוש , אף אם לא השפיע על סדאם חוסיין כמצופה , יצר מידה רבה של 
אמינות בזירה הבין - לאומית ובעם האמריקאי . האמינות בקרב בנות בריתה של 
ארה"ב סייעה לשמור על אחדות הקואליציה , והאמינות מבית איפשרה לבוש ליצור 
את הבסיס האיתן הנחוץ כדי לרתום מאות אלפי חיילים אמריקאים למתקפת קרקע , 
המאיימת לגבות מחיר דמים יקר . הנשיא לא היה מסוגל להוביל את האומה האמריקאית 
למלחמה מסוכנת כל כך אלמלא התמיכה העממית הרחבה במדיניות שלו מאז ה2 באוגוסט 
אשתקד . בזירה הבין - לאומית אין ספק שההישג הנכבד ביותר של בוש הוא שמירתו 
על מערכת יחסים מוצקה ויציבה עם מוסקווה , אף על פי שהוא דחה למעשה את מאמציה 
הדיפלומטיים וחלק נחרצות ובפומבי על הקו המדיני של ממשל גורבצוב . למרות 
המחלוקת הגלויה עם מוסקווה הוברר אתמול חד - משמעית , שיחסי הממשל הסובייטי 
עם ואשינגטון נראים בעיניו חשובים לאין ערוך בהשוואה ליחסיו עם בגדד . דובר 
הקרמלין , ויטאלי איגנאטנקו , אמר אתמול , אחרי שהובהר כישלונה של היוזמה 
הסובייטית , כי העניין החשוב ביותר הוא " האמון הקיים בין מנהיגי שתי 
המדינות שלנו " , וציין כי על בסיס השיחות בין בוש לגורבצוב בימים האחרונים 
" יש דימוי של עולם חדש , שאליו נגיע יחדיו ביום מן הימים , והיום הזה 
אינו רחוק " . לא זו בלבד שמוסקווה לא הפנתה עורף לוואשינגטון , אלא נראה 
שהיא מקבלת במידה של הכנעה את המעמד המשני שלה בכל הנוגע להתוויית המציאות 
הפוליטית הבין - לאומית . ברור , שממשל בוש מאותת לגורבצוב , כי גם במציאות 
הפוליטית של אחרי המלחמה תנגן מוסקווה כינור שני . 
