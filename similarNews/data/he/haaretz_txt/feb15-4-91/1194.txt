שמיניסטים נוהגים לאיים , שנה אחר שנה , שרק יסיימו את בחינות הבגרות ומיד 
יסגרו חשבונות עם בית - הספר או עם כמה ממוריו . תמיד מבטיחים , ורק לעתים 
רחוקות מאוד מקיימים . עם סיום הלימודים , ללא העול וללא מתח הבחינות , 
כשהצעירים יודעים שהכל מאחריהם , הם לא יעשו דבר , ויותירו את המלאכה 
למחזורים הבאים . הם בסך - הכל מבקשים לרבוץ בחולות שפת - הים , בטן - 
גב . אחר כך , אם זה רק ניתן , יסעו לחו"ל לטיול קצר , שלאחריו יתייצבו 
לשירות חובה בצה"ל . ה"איומים " על בית הספר נשכחים . לכל היותר , במסיבת 
הסיום יירדו על כמה מורים , בחיקויים ובלגלוגים . וזה הכל לשנה זאת . זה 
מה שעלול לקרות בישראל , לאחר חודשי המתח ושבועות החרדה . עם ההקלה בתום 
המלחמה וקץ איום הטילים , עם האיטומים שסולקו וערכות המגן שנדחפו לארון 
או לבוידם , אולי גם יידחקו הצדה כל העניינים הטעונים בירור והסקת מסקנות . 
להסתלבט , בעגה של צעירים , משמעו לתפוס שלווה באפס מעשה . בשבועות האחרונים 
ניתנה למלה משמעות חדשה : סתלב"ט הוא סתם לילה בלי טילים . כמה ייחלו תושבי 
האזורים הרגישים ללילה שקט . ספרו כל לילה שחלף ללא נחש , צופר ופגיעות . 
ועכשיו , ברדת המתחים , עשויה להשתרר בציבור תחושת רפיון . לבטח גם יימצא 
מי שיאמר לציבור שלא זה הזמן לעסוק ב"בעיות העבר " , לחקור את מה שלא היה 
בסדר וטמן בחובו סכנות קשות לאזרחי ישראל . מובטח שהממשלה תעשה כל אשר לאל 
ידה כדי לבלום יוזמות לחקירה ולבדיקה . יאמרו שהנה מגיע שר החוץ האמריקאי 
לאזור , מתחילים תהליכים מדיניים , ואל תבלבלו לנו , הפוליטיקאים הנושאים 
בעול הכבד , את המוח בעניינים שוליים כמו הכנת העורף למלחמה . עובדה , 
היה רק הרוג אחד , והנזק שגרם " איזה טיל " , כלשונו של ראש הממשלה , 
אמנם כואב אך חסר חשיבות . זה , כמובן , לא ימנע את התגרות המילוליות 
בין השרים לבין עצמם . כי כאלה הם . אירעו נסים גדולים , שהציבור אינו 
יודע עליהם ומן הסתם יתגלו בעתיד הקרוב . גם המזל שיחק משחק גורלי בפגיעתם 
של רוב הטילים . בשלהי המלחמה למדנו מה עלול טיל אחד , ששוגר לסעודיה , 
לעולל ליושביו של בית קומות . מוטב שנודה להשגחה העליונה , ובמיוחד לראש 
מחלקת הנסים שלה , על כך שלא פגעו טילים בבתי - קומות בתל - אביב ובחיפה . 
החיפאים למדו ממראה - עיניים מה אירע לבית - קומות בחיפה , שלמרבה המזל 
לא נסתיימה בנייתו ולא אוכלס . חובה לחקור מדוע בחודשים שבין פרוץ הסכסוך 
באוגוסט לבין ירי הטילים הראשון על ישראל , לא הוקמו עוד יחידות הצלה , 
מדוע אולתרו פתרונות ברגע האחרון . הציבור אינו יודע שאילו אירעו פגיעות 
במספר אתרים בו זמנית , ובמיוחד באזורים של בתי - קומות , היתה מתרחשת 
קטסטרופה . שירותי ההצלה לא היו ערוכים לכך . חובה לחקור מדוע גבו מהציבור 
כספים למקלוט יעיל מפני פצצות וטילים , ומה שאירע בפועל היה מחדל גדול . 
חובה לחקור מדוע בפרוץ הסכסוך לא היתה לישראל הגנה להמוני ילדיה מפני התקפה 
כימית , ובאלתור מהיר , מקרי , ולאחר שקמה הזעקה לחלק את המסכות לאוכלוסייה , 
הומצא הברדס והוחל בייצורו , הלא מספק , בימים שבהם כבר היתה סכנת הטילים 
מוחשית . מדוע הוזנחו וטורטרו אוכלוסיות חלשות של הורים לילדים חריגים , 
של חולים כאלה ואחרים . מדוע חולקו לחלק מן האוכלוסייה מזרקי אטרופין ומסכות 
שייתכן שלא היו מגינים עליהם בשעת מבחן . תגובה לא - קונוונציונלית של חיל 
האוויר נגד עירק לאחר פגיעה כימית בישראל לא היתה מחיה את המתים . חובה לחקור 
את הסיבות לחולשת העורף ולרכותו לאחר מטחי הטילים הראשונים . מדוע נהג כעדר 
ללא רועה , ומדוע לא היה לו רועה . מדוע זרעו שרים פירוד , במקום לנסות 
לאחד את העם . גם לאחר לילות של טילים , התכתשו שרים זה עם זה , כנחשים 
וצפעונים . מדוע ניצל ראש הממשלה את מועקות המלחמה והטילים כדי להכניס לממשלתו 
אדם שנוי במחלוקת כרחבעם זאבי . מדוע השתלח ראש הממשלה ב"חלחלה " במפלגת 
העבודה בשעה שאיום הטילים עוד היה בתוקף . מעולם לא היתה לישראל , מוכת 
המלחמות ומצבי החירום , ממשלה כל כך עלובה ורופסת , ובראשה אדם שלא מצא 
לנכון ללון לילה אחד באזור תל - אביב , או לקיים בה ישיבה של ממשלתו . 
את ה"תפקוד " הזה חובה לחקור . עוד בטרם נסתיימה המלחמה יצאו פוליטיקאים 
ודוברים של הליכוד בהכרזות מזלזלות נגד כל חקירה . והרמטכ"ל - היוצא שר 
איתם בקול אחד . נגד חקירה , נגד כל ועדת חקירה . אין מה לחקור , הכריזו 
הכרזות - מנע . ועדת חקירה אינה פתרון , ולא יכולה לתקן מחדלים רטרואקטיווית . 
אבל היא יכולה , בנוסף למסקנות ולהמלצות , להעניש ולנזוף . שלא ייצאו 
האחראים למחדלים ללא עונש . אמנם נמאס לשמוע על ועדות חקירה , שנעשו בארץ 
כמעט מוסד של קבע , אבל זה כך בשל חולשות הממשל . אם ננהג כמו השמיניסטים 
לאחר בחינות הבגרות , נשלם מחיר כבד בעתיד , אולי בעתיד הלא רחוק . חובה 
לחקור , ולא להניח לפוליטיקאים לטשטש ולברוח מבדיקה יסודית . באין אופוזיציה 
הראויה לשמה , זו חובת הציבור לקום , להפגין ולתבוע . 
