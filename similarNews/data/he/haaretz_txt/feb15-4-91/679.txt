עד מלחמת המפרץ רווחה בבירות העולם האמונה , שהסכסוך הישראלי - הפלשתיני 
הוא הגורם העיקרי , אולי הבלעדי , לסכסוך הערבי - הישראלי . לכן הניחו 
רבים , ובהם ישראלים , כי סילוקו של הסכסוך הראשון יפרוץ את הדרך לפתרונו 
של השני . סדאם חוסיין הצליח במקום שנכשלה בו ישראל : המלחמה שגרר אליה 
את העולם כולו גימדה את המאבק הישראלי - הפלשתיני , ששיאו באינתיפאדה , 
לממדים של משחק ילדים . מטחי הטילים על ריכוזי אוכלוסייה בישראל הוכיחו , 
שאין המדובר בחבורה של פרנואידים הם החדירו בעולם הרחב את ההכרה , שזכותם 
של הישראלים לביטחון אינה נופלת מזכותם של הפלשתינאים להגדרה עצמית . מכאן 
קצרה הדרך לתביעת הממשלה לטיפול כולל , בעת ובעונה אחת , בשתי הסוגיות . 
אבל זכויות היוצרים על גישת הפתרון הכולל של בעיות הביטחון במזרח התיכון 
אינן שייכות לדוד לוי , המבקש לקטוף את פרי ההבנה החדשה לעניינה של ישראל . 
להיפך , אלמלא התייצב לפני שלוש שנים לצדו של יצחק שמיר , אפשר שהיינו 
שרויים עתה בעיצומו של משא ומתן עם מדינות ערב השכנות ועם נציגות פלשתינית . 
" הסכם לונדון " מאפריל 78 , שסיכם את ההבנות בין שר החוץ אז , שמעון 
פרס , לבין המלך חוסיין , היה מבוסס על העיקרון של מו"ם נפרד עם מדינות 
ערב השכנות ומו"ם מקביל בנושא הפלשתיני . שרי הליכוד לא איפשרו לשותפים 
מהמערך להעמיד את חוסיין ואת מנהיגי ערב האחרים במבחן מימושו של אותו הסכם . 
התנגדותם לאותה יוזמה נבעה , לטענתם , מהחשש מפני גישה עוינת מצד הפורום 
הבין - לאומי , שהיה אמור ללוות את המגעים הישירים בין הצדדים המעורבים 
בסכסוך . לעומתם , המלך חוסיין לא אבה להסתכן בשלום נפרד בחסותם של האמריקאים . 
סיכול תוכנית הוועידה הבין - לאומית , הוא שאילץ את ארה"ב לשוב ולהמיר את 
הגישה הכוללת בגישת השלבים המסורתית , שהציבה את הבעיה הפלשתינית במקום 
הראשון . קורבנות האינתיפאדה שללו מישראל את הטענה , שיש להקדים את הטיפול 
בביטחונה מול האיום הערבי לעיסוק בביטחונם ובזכויותיהם של תושבי השטחים . 
אך סדאם חוסיין הפך שוב את סדר היום המזרח תיכוני והבין - לאומי , והחזיר 
את הגלגל שלוש שנים לאחור . בימים אלה שוב עוסקים בוואשינגטון בחיבור תוכנית 
שלום כוללת . אין המדובר עוד ב"תהליך " , שנועד להעסיק לקוחות טורדניים 
בפרטים ולא במהות כדי שארה"ב תוכל להתפנות לעניינים החשובים , כמו מקומה 
של ברית המועצות בהסדר . קפמאבינתפיסת ההמתנה ל"הבשלה " משולחנו של ריצארד 
האס , הממונה על המזרח התיכון במועצה לביטחון לאומי , פינתה את מקומה למחויבות 
נשיאותית להשקיע ב"סדר החדש " , שלאחר המלחמה , אנרגיה לא פחותה מזו שהדרג 
הפוליטי והמקצועי משקיעים במלחמה עצמה . רמז למידת החשיבות שהממשל מייחס 
לעניין אפשר למצוא בהעברת האחריות הכוללת לתוכנית ממחלקת המדינה ( המזכיר 
גיימס בייקר ועוזרו דניס רוס ) לבית הלבן ( היועץ לביטחון לאומי ברנט סקוקרופט 
וסגנו רוברט גייטס ) . במחלקת המדינה מופקדים על הנושא סגן המזכיר , לורנס 
איגלברגר , ותת המזכיר , בוב קימט . את המשולש משלים השגריר באו"ם , 
תומס פיקרינג , הנהנה מאמונו של הנשיא בוש ונחשב לבקי מכולם בפוליטיקה המזרח 
תיכונית . סדר היום שהציג המזכיר בייקר בפני הקונגרס כולל נושאי מפתח , 
ששום גורם רציונלי אינו יכול למצוא בהם מום : ביטחון ויציבות המפרץ , תהליך 
ישראלי - ערבי , צמצום החימוש האזורי ותרומה כלכלית ליציבות פוליטית באזור . 
מעצבי התוכנית היומרנית הזאת מאמינים , שניצחון מובהק במפרץ הוא תנאי הכרחי 
למימושה . לדעתם , ניצחון יוקרתי נגד סדאם חוסיין ייצר " חלון הזדמנויות " 
חדש , שינצל עוצמה פוליטית של הממשל מבית ומחוץ מול חולשה , ולו זמנית , 
של הגרעין הקשה בעולם הערבי , המתנגד להסדר עם ישראל . תנאי חשוב נוסף 
להגשמת התוכנית הוא גישה מפוכחת יותר כלפי ישראל בבירות הערביות , בראש 
ובראשונה בריאד ובדמשק . להערכת המומחים בוואשינגטון , הפגנת הנחישות והאמינות 
של ארה"ב במפרץ משפרת את סיכוייה להתגבר על התנגדות ישראלית לצעוד את " המייל 
הנוסף " לקראת הידברות עם הפלשתינאים במתכונת בייקר מאשתקד . אם ישראל 
תזדרז לנצל את תוצאות מדיניות ההבלגה שלה , היא תמצא את עצמה מול עולם רגיש 
יותר לצורכי ביטחונה כלפי שכנים עוינים . הפלשתינאים ייתבעו לשלם את מחיר 
האיוולת של מנהיגם בוויתורים מדיניים . אך גם ישראל לא תצא מהעניין פטורה 
בלא כלום . תמורת הסדר שלום , וההטבות הביטחוניות והכלכליות הנלוות , 
תיתבע ירושלים לשלם במטבע היחיד שברשותה שטחים כבושים . האמריקאים אומרים , 
שהחלטה 242 ( שטחים תמורת שלום ) תעמוד במרכז הודעת הניצחון החגיגית של 
מועצת הביטחון , למחרת המלחמה במפרץ . אם ישראל תמציא עילות לדחיית היוזמה , 
היא עלולה למצוא את עצמה מול ואשינגטון המתנהלת על פי כללי משחק חדשים . 
היום אין שמץ של ספק , שהנזיפה בשגריר זלמן שובל לא נועדה להעניש אותו 
על הראיון לרויטרס . היא באה להזהיר את יצחק שמיר ועושי דברו בירושלים לבל 
ינסו להשיג בקונגרס סיוע , שהממשל ימאן לתת לסרבנים . 
