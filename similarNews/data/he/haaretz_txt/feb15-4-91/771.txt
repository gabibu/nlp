השמים השחורים שהסתירו את עין השמש בכוויית ותמרות אש ועשן על פני ארץ ומלואה 
ציירו תמונות תנ"כיות של נביאי אחרית הימים . כאילו התגשמו בגווני - גיהנום 
התחזיות העתיקות על מלחמת גוג ומגוג נוראה של סוף המאה בערש התרבות . אם 
כל המערכות משתוללת כאן אל שיאה : כמו ברומאן פוליטי זול , אבל באופן ממשי 
מאוד שיכול לגעת כל רגע בחיי כל אחד מאתנו . השאלה המיידית הנוגעת לנו , 
בזירה מרוחקת אך נגישה , היא אכזרית . האם מלחמת - היבשה שאותה עיראק 
סירבה למנוע תביא הנה טילים כימיים , והאם ישראל חייבת לפעול עכשיו לקראת 
אפשרות כזאת . בניגוד ליבבות ה"לא ידענו " , דבר חשוב אחד ביחס לאיום העיראקי 
ראשי קרב כימיים היה ונותר נעלם . הסכנה הזאת קיימת , ועם תחילת קרב 
היבשה נוצרו תנאים חדשים בשביל ישראל לפעול . המאמץ של הקואליציה המערבית 
מתרכז עכשיו סביב כוויית . מסיבות מובנות , אנחנו ובעיותינו נעשו כרגע 
לפסיק בספר האמריקאי . כוח הענק זקוק לכל הסיוע האווירי שהוא יכול לקבל . 
פירוש הדבר , שהטיפול באתרי השיגור במערב עיראק ייחלש . מלבד זה , הידלדלות 
התנועה הצבאית האווירית שם תקל על פעולה ישראלית . כוח ישראלי לא ייכנס 
בתוך מסלולי גיחה של מטוסי הברית . הוא יוכל לבצע בהפרעה קטנה יחסית את 
מה שכל הצמרת כאן אמרה שמוכן בתיקים . הלחץ לבצע פעולה כזאת התחזק , כמובן , 
בעיקר מפני שהדילול הכפוי של ההפצצות האמריקאיות במערב עיראק עשוי להגביר 
את שיגור הטילים הנה . ואם העיראקים הסתירו את היכולת הכימית שלהם , היא 
עלולה לפרוץ עכשיו בכל הזירות של המערכה הגדולה . בשבועות האחרונים התברר 
אצלנו שישראל למדה לחיות עם איפוק צבאי . אבל עוד התברר , שגם מתוך המחוזות 
המתונים ביותר של הנפש הישראלית פרצו כמיהות עזות למימוש העוצמה שלנו . 
המאמר של דן מירון ( " הארץ " , 2 . 41 ) שביקש את הופעת צה"ל תיכף ומיד , 
לא קרא לפעולה ממש , כשם שהיה זעקת - לב מתוך חרדת המסכנת . ולא דרוש הפרוף 
מירון כדי לדעת שהצורך הזה , בצורותיו השונות , מצוי גם בתוך המערכת הפוליטית 
והצבאית . מי שהאזין , למשל , לשובו המיותר של האלוף ( במיל ) יאנוש 
בן - גל לזירת הפרשנות , יכול היה להתרשם שדלדולנו - כביכול משרה עליו אפילו 
תחושת אימפוטנציה . במשך המלחמה היו שדיברו לא פעם על " חלון " שעשוי להיווצר 
אם תתחיל המערכה היבשתית : חלל בפריסת הכוחות של הקואליציה ישאב את צה"ל 
למערב עיראק . הפתח הזה נוצר . אבל כמו מול כל פרצה מזמינה , עלינו לעמוד 
בפני פיתויי הקריאה של זו מפי סופרים , גנרלים בדימוס ופוליטיקאים בהווה . 
כל הסיבות שמנעו פעולה ישראלית בעיראק עומדות וקיימות גם כאשר שופרו התנאים 
הפיסיים להתערבות שלנו . ישראל צריכה לעשות ככל יכולתה כדי שהמלחמה האיומה 
הזאת תסתיים מבלי שישראל תישאר בזיכרון של המרחב הערבי כמי שהשתתפה בה באופן 
פעיל . אילו ארה"ב היתה תומכת בהתערבות ישראלית , כל שיקול כזה היה בלתי 
אפשרי ואף בזוי : למרבה ההקלה , זה לא המקרה . וככל שהמלחמה נגררת מלב 
המאפליה אל סופה , למרות אווירת יום - הדין , מתקצר משך האיום שעוד מרחף 
עלינו . זמן לא רב לפני סיום המלחמה , העניין הישראלי חייב להתחיל לפנות 
אל מה שיבוא אחריה . נורא האיפוק הנדרש דווקא בימים אלה , בגבור הפיתוי . 
אבל לא מכה צה"לית מפוארת ( ואולי לא כל - כך מפוארת ? ) להזקפת קומתנו 
הלאומית דרושה לנו , אלא צלילות דעת ברגעים שיהיו אולי מהקשים ומורטי - 
העצבים ביותר בשבועות האחרונים . 
