גורמים ביטחוניים חוששים מההתפתחויות הפנימיות בירדן ומהשלכותיה לעתיד של 
הזדהות ההנהגה הירדנית עם עיראק ומדיניותה . לדבריהם , ממשיכה ירדן להעניק 
לעיראק שירותים צבאיים , ומידע מודיעיני על ישראל . אותם גורמים הסבירו 
כי מטוסי חיל האוויר הירדני מצלמים את ישראל משטח ירדן בקרבת הגבול , וכך 
אוספים מידע מודיעיני על מטרות ויעדים בה . ראש אגף מודיעין בצה"ל , האלוף 
אמנון שחק , אמר אתמול כי משאיות ירדניות שהותקפו על - ידי מטוסי בעלות 
הברית בכבישי עיראק , נוצלו להובלת ציוד צבאי וטילים . בצה"ל מדגישים כי 
שינוי מדיניותה של ההנהגה הירדנית , שבא לידי ביטוי בולט מאז החל המשבר 
במפרץ , והגדלת תלותה הצבאית בעיראק , הם בבחינת איום גובר בגזרה המזרחית . 
כבר היום , טוענים גורמים צבאיים בכירים , מהווה ירדן איום צבאי פוטנציאלי , 
שעל צה"ל להתחשב בו יותר מבעבר , בכל תכנון עתידי . חיל האוויר הירדני 
ניצב בכוננות גבוהה למשימות יירוט ותקיפה . בירדן חוששים בעיקר כי ישראל 
תפתח במתקפה , וצבא היבשה ערוך במערך הגנתי לאורך הגבול . במערכת הביטחון 
מעריכים כי בשלב זה אין בכוונתו של המלך חוסיין לאפשר לסדאם חוסיין להכניס 
כוחות צבא עיראקיים לשטח ירדן , שכן הוא חושש מתגובה ישראלית . 
