ואשינגטון ( מיוחד ל"הארץ " ) . פקידים במחלקת ההגנה האמריקאית אישרו אתמול 
כי עיראק מפעילה מרכז קשר סודי במרתף מלון " א - ראשיד " בבגדאד , המארח 
דיפלומטים ועיתונאים ממדינות המערב . לדבריהם , מסתעפים ששת קווי התקשורת 
החסויים האחרונים של הצבא העיראקי אל כוחותיו בכוויית ממרכז תקשורת זה דרך 
שני גשרים , החוצים את נהר החידקל בבירה בגדאד . מפקדי הצבא האמריקאי במפרץ 
קיבלו הנחיה שלא לתקוף את המלון או את שני הגשרים , מחשש לפגיעה אפשרית 
באזרחים . עיראק הכחישה אתמול את הידיעות מכל וכל . נציגים של משרד ההסברה 
העיראקי נטלו עמם קבוצות של כתבים אל מרתף המלון , פתחו בפניהם את כל הדלתות 
שבו ואפשרו להם לבקר ולצלם את כל אגפיו , כדי להוכיח שהידיעה אינה נכונה . 
אולם , פקידים במחלקת ההגנה האמריקאית טענו כי מתחת למרתף של מלון " א - 
ראשיד " , שהוא למעשה " מרתף - דמה " , יש שתי קומות נוספות . הידיעה הראשונה 
על הימצאו של מרכז התקשורת במלון " א - ראשיד " פורסמה אתמול בעיתון " ניו - 
יורק טיימס " . לפי הידיעה , אילו היה מרתף התקשורת הסודי ב"א - ראשיד " 
מופצץ ומושמד , או לחילופין היו מושמדים ששת הכבלים המסתעפים ממנו , היה 
סדאם חוסיין מאבד לחלוטין את יכולתו לנהל תקשורת קווית עם כוחותיו בחזית 
הכווייתית , והיה נאלץ להסתמך רק על תקשורת אלחוטית , שניתן להאזין לה 
בקלות יחסית . בידיעה נאמר עוד כי השמדת מרכז התקשורת או קווי התקשורת , 
המסתעפים ממנו , היו יכולים להקשות מאוד אולי אף לשתק את יכולתו של המטכ"ל 
העיראקי לשגר הנחיות לאתרי שיגור טילי ה"סקאד " לעבר ישראל וסעודיה . מרכז 
התקשורת הוא האחרון מבין ארבעה כמותו , שכוחות הברית שמו להם למטרה בתוככי 
בגדאד . שלושת מרכזי התקשורת האחרים מוקמו במטה מפלגת הבעת , בלשכה הראשית 
לטלקומוניקציה ובמשרד ההגנה העיראקי , והושמדו בשלושת ימי המלחמה הראשונים . 
