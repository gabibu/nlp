עדיין לא האמנתי שלאחר ניסויים כושלים רבים כל כך תעז מחלקת הדרמה בטלוויזיה 
להקרין סדרה שנועדה אולי לאטומי שכל , ודינה גניזה מיידית . " משפחת כהן " , 
שכתב יוסף לפיד וביים דן בירון , מצטיירת כקישון לעניים . וזה גרוע למדי , 
מה גם שהתבשרנו במסגרת פעילות יחצ"נית ענפה שכבר צולמו 41 פרקים בסדרה , 
והיד עוד נטויה . ובכן , הפרק הראשון בסדרה , " המת החי " , עמד בסימנה 
של תפלות גמורה ומרגיזה . לא היה בו לא הומור ולא קצב נכון . המשחק לא 
היה ראוי לשמו , גם אם בין המשתתפים היו שחקנים קומיים כשושיק שני ואברהם 
מור שהוכיחו את עצמם בעבר . כאן הם נראו כאילו סחטו מהם את רוחם ואת כשרונם . 
גם הבימוי רק התחזה לכזה . ובאמת , למה אפשר לצפות עם חומר כזה ? אם 
ניסה לפיד לבנות מעין קומדיה של טעויות מצחיקות , לא זכינו אפילו לא בסיטואציה 
אמינה אחת ויחידה . השתלשלות האירועים היתה גם היא צפויה , עד שלא התעורר 
כל רצון לצפות בדברים , וההומור אם לזה הומור ייקרא היה רפוי ומדולל , 
וכאילו שמענו כבר עשרות פעמים קודם לכן את ההתחכמויות הנלוזות האלה . חוסר 
האמינות וחוסר המקצועיות השתלטו על משפחת כהן בדירתה ועל מה שאמור היה להיות 
משרד העורך הראשי בעיתון נפוץ . לא נותר לי אלא לבקש ולדרוש שהערוץ הראשון 
יפסיק להתעלל בצופיו בצורה כזאת , וילמד לקח מן הערוץ השני שלפחות מכבד 
את הצופים . 
