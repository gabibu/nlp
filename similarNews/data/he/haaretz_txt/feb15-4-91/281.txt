מאמצי התיווך הסובייטי במלחמת המפרץ אינם רק ניסיון להעביר למוסקווה את מוקד 
הפעילות הדיפלומטית ; זה גם ניסיון מצד גורבצוב לנצל את סימני השבירה בבגדאד 
לייצוב מעמדו האישי . גורבצוב בוודאי מניח שאם יצליח , יחד עם איראן , 
לשכנע את סדאם לצאת מכוויית ללא קרב יבשתי , יירשם הדבר לזכותו אצל הנשיא 
בוש , שינשום לרווחה לאחר שישתחרר מהסיוט של אבידות בקרב החיילים האמריקאים . 
במקביל , מקווה הנשיא הסובייטי לזכות גם לאהדה בקרב הערבים על שנמנע חיסולו 
המוחלט של הצבא העיראקי . וחשוב מזה הוא ימנע בכך מורת רוח רבה בקרב הממסד 
הצבאי - תעשייתי הסובייטי שאימן וצייד את הכוחות העיראקיים . גורבצוב אף 
מקווה שהצלחה במישור הבין - לאומי תסיט את תשומת הלב מהבעיות הסובייטיות 
הפנימיות . יש ספקות רבים לגבי הצלחת מאמצי התיווך של בריה"ם קיים ניגוד 
חד בין מה שהשמרנים במפלגה והגרלים הסובייטים רוצים להשיג בעיראק , לבין 
מה שרוצה להשיג בוש . הכרת תודה של חלק מהערבים על הצלת עיראק לא תפטור את 
בעיותיו האמיתיות של גורבצוב המחסור החנויות והמשבר ברפובליקות הבאלטיות . 
המינימום הדרוש , כנראה , לרוסים כדי להציג עצמם כמצילי עיראק , הוא מעל 
למקסימום שבוש יכול להסכים לו מבלי שיתטשטש הנצחון האמריקאי . קשה להניח 
שבוש , החש שהוא על סף נצחון גדול , ירצה להניח לבריה"ם לקטוף את פירות 
המאמץ האמריקאי . הקשר בין המלחמה במפרץ הפרסי והמשבר ברפובליקות הבאלטיות 
יכול לפעול בשני כיוונים : בוש נהג עד כה באיפוק באשר לדיכוי תנועת העצמאות 
בליטא , כדי לשמור על התמיכה הסובייטית בקואליציה נגד עיראק . אך גורבצוב 
יודע שבוש יכול להחריף את ההתנגדות באזור הבאלטי ואת הגינויים הבין - לאומיים 
לסובייטים , אם מוסקווה תפריע בשלב הסיום של מלחמת המפרץ . 
