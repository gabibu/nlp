" ראש עיריית בית - לחם , אליאס פרייג , הכחיש אתמול כי הוא מבקר את אש"ף 
על העמדה שנקט בסכסוך במפרץ , למרות הפרסומים על הסתייגותו מהתמיכה החד - 
משמעית של הארגון בעיראק . עם זאת , הוסיף כי יש לו ביקורת נוקבת על הסטנדרט 
הכפול שנוקטות מדינות הקואליציה המערביות , בהתייחסותן ליישום החלטות האו"ם 
בנוגע לעיראק , לעומת התייחסותן להחלטות האו"ם מאז 76 הנוגעות לכיבוש השטחים 
בידי ישראל . בשיחה עם " הארץ " טען פרייג , כי מניעי בעלות - הברית בהתערבותן 
במשבר , ציניים , ודאגתן נתונה לנפט הכווייתי ולא למשטר הבלתי דמוקרטי 
של שושלת סבאח . פרייג , מראשי הערים הנבחרים האחרונים הממלאים את תפקידם 
בשטחים , הותקף באחרונה בכרוזים שפורסמו בעירו , עקב ביקורתו על כניסת 
עיראק לכוויית ועל אי - היענותו של סדאם חוסיין להצעות הפשרה שהופנו אליו . 
פרייג ציין אתמול כי שלל את פלישת עיראק מלכתחילה והוא עדיין גורס כי על 
סדאם חוסיין לסגת . לדבריו , מהווה היוזמה הסובייטית הזדמנות נאותה להפסקת 
המלחמה ולהסדר שיכלול את כל האומות באזור , כולל ישראל והפלשתינים . " במסגרת 
הסדר כזה יכול לקום באזור שוק משותף שיכלול את סעודיה , עיראק , מצרים , 
סוריה , ירדן , ישראל ומדינות נוספות . דווקא מהמלחמה עשוי לצמוח שגשוג 
כפי שקרה לגרמניה ויפאן אחרי מלחמת העולם השנייה " , אמר פרייג . 
