" אחד החיילים כיוון אלי את הרובה ונאלצתי להרים את הידיים . הוא צעק ואיים 
שאם אוריד את הידיים יירה בי . לא רציתי לגרום להסלמה וגם פחדתי , אז נשארתי 
עם ידיים מורמות כעשר דקות . הוא היה ממש אגרסיווי . פשוט פסיכופאת " 
כך תיאר אתמול חבר הפרלמנט הבריטי ממפלגת הלייבור גורג גאלווי בפני " הארץ " 
את התקרית בשכם , עם חיילי צה"ל שלשום . גאלווי , חבר ועדת הפרלמנט לענייני 
המזרח התיכון , שביקר פעמים רבות בארץ ובשטחים , הגיע הפעם כדי לבדוק את 
השפעת העוצר המתמשך על האוכלוסייה . הוא נעצר עם מלוויו בעת שניסו להיכנס 
לקאסבה של שכם , בידי קבוצה של שמונה חיילים שטענו כי נכנס לשטח צבאי סגור . 
" לא הציגו בפנינו שום פיסת נייר המגדירה את האזור כשטח צבאי סגור . מעבר 
לכך , תמוהה בעינינו הטענה כי מרכזה של עיר ובתי אזרחים הם שטח צבאי סגור . 
הרי לא מדובר בבסיס צבאי " . גאלווי הוסיף , כי רוב החיילים שעצרו אותו 
היו מתורבתים ומנומסים והם נבוכו כמותו מכל הפרשה . " רק חייל אחד , אשכנזי 
עם עיניים כחולות , נהג ממש כמטורף למרות שהזדהיתי בפניו " . ייתכן כי בתקרית 
ההיא היו הרבה אי הבנות . החייל העצבני , כך סיפר גאלווי , טען באזני 
חבריו כי הבריטי דומה לסדאם חוסיין , בגלל השפם . אולי החייל התבדח , 
אבל קנה רובהו שנתקע בצלעותיו הצליח להשבית את קור רוחו . גאלווי ומלוויו , 
ביל ספירס , נציג קונגרס האיגודים המקצועיים בסקוטלנד , גון בוואן , 
המייצג רשות אקדמית באנגליה , סיפרו כי הגיעו למסקנה ברורה , שהעוצר שהוטל 
על השטחים אינו נובע מסיבות ביטחוניות אלא הוא כלי ענישה קולקטיווית נגד 
האוכלוסייה הפלשתינית , מעין " מלחמה ביולוגית " , כהגדרתו . לטענתם , 
גם הדפוס של ההקלות בעוצר שננקט בימים האחרונים אינו מספיק כדי להשיב את 
החיים למסלולם . הם גם ביקרו את סגירת המוסדות להשכלה גבוהה בשטחים הנמשכת 
זה יותר משלוש שנים . דובר צה"ל הכחיש כי חיילי צה"ל איימו על חבר הפרלמנט 
הבריטי . כפי שנמסר זיהו חיילים קבוצה של עיתונאים בקסבה ודרשו מהם לעזוב 
את המקום , כיוון שמדובר בשטח צבאי סגור . רק כשהגיע מפקד החטיבה למקום 
הזדהה בפניו גלוואי ולאחר זמן קצר שוחרר לדרכו , נטען . 
