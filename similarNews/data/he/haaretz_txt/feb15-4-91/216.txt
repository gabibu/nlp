דן מירון בוחן את השתקפות הזהות הישראלית בפני העיר תל - אביב הסופגת מטחי 
טילים , ומגיע למסקנות עגומות ( " אם יש צה"ל יופע מיד " , " הארץ " , 
2 . 41 ) . למעשה , אין דעתו של מירון נוחה מן ה"עליבות " השורה בכל , 
ואותה הוא מיטיב לתאר : לאחר נפילת הטיל , הופכת העמדת הפנים העצית , 
הסולידית , של דלתות הדירות שנפגעו , לתערובת קלושה של נסורת ודבק ; 
מראית העין של חזיתות בניינים נהיית להוויית טיח , בלוקים מרוסקים , קירות 
פריכים , חוליים , תריסולים ותריזזים כפיסיים , מעוקמים , תלויים על 
בלימה . מירון בא ותובע את עלבונו ממקימי התפאורה הזו , שמתפרקת לנגד עינינו , 
ומבקש משהו קשיח יותר : " יש ערים שגם בימי הרס , ואולי דווקא בהם , 
נחשפת בהן איזו גרמיות עיקשת , עוצמה של אבן קשה גם בשברונה ושל ברזל שכוחו 
ניכר דווקא בעיקומו " . דלות החומר הזו היא מטפורה בידי מירון להשליך על מצבה 
החברתי של הקהילה ועל זהותה . עליבותם של האסטרטגים " צלולי הדעת , שקולי 
הניסוח ועמוסי הניסיון " נחשפת בפניו , כפי שנחשף תוכנן הדל של הדלתות 
החלולות ; כפי שנגלית עליבותו של הפיקוד הצבאי , של השלטון , של העומד 
בראש הממשלה , של הקואליציה " הלאומית " והאופוזיציה " השפויה " . " אנו " , 
לדברי מירון , " מתעוררים מחלום ממושך אל מציאות הקוצצת לנו שיעור קומה 
בעינינו אנו . מתערפל ומתרחק מאתנו הדימוי העצמי של ישראל כמבצר נכון לקרב " . 
והוא קושר בקשר מהודק את ההרס באתרי נפילת הטילים לנזק הנפשי הקולקטיווי : 
" מה שמתערער איננו רק הבתים הרופסים של פרוורי תל - אביב , אלא הדימוי 
העצמי החסין של הישראלי וזקיפות הקומה שהעניקה לו ריבונותו " . ואכן , תל - 
אביב אינה דרזדן של אבני קתדרלות מנותצות מפעולת גמול של מטוסי בנות - הברית , 
ואף לא לונדון של תלי לבנים טחובות לאחר מטר פצצות מעופפות . פרוורי תל - 
אביב אינם שגיבים בקריסתם כגושי הבניינים בווארשה תחת תקיפות הלופטוואפה , 
ופיתולי האלומיניום במרפסות שיכון רמת - גני אינם הירואיים במראם כחורבות 
סטלינגרד . מה לעשות , שהפורמייקה בארונות המטבח שלנו בוערת יפה פחות מבתי 
הנייר של טוקיו או בקתות הקש של האנוי . כאלה היינו וכאלה הננו , והטיל 
שנחת בחצר לא פקח את עינינו ואין בכוחו גם לגרום להן להיעצם . מי שנע בין 
פיכחון לאשליה , יכול ברגעי הפיכחון לבקש למחוק את האשליה ואף לעשות בה 
שפטים . כל זמן שמטפחים אשליה , תוך שמירה על מידה נאותה של פיכחון , 
אין בכך רע ; להיפך , בכך אולי טמון סוד הצמיחה . תל - אביב הקימה לעצמה 
אשליה לתפארת , וממנה עלתה ופרחה . מי יכול לבחון בראייה מפוכחת את הופעתו 
של ארתורו טוסקניני בשנת 6391 בפני קהילה זעירה על החולות הביצתיים של פאתי 
המזרח ; איך אפשר לשאוף לקיים תזמורת פילהרמונית בעלת רפרטואר אירופי בעיר 
פרזות יהודית שצימחה את עצמה מתוך עיירת נמל ערבית , שאין לה אפילו מדינה . 
זה מזכיר את בית האופרה שביקש להקים פיצקראלדו , גיבורו הפנטסטי של ורנר 
הרצוג , במעלה האמזונס . אבל הנה , אחרי התזמורת הגיעה גם המדינה , והשכונה 
הפסוודו אירופית שעל החולות הפכה לכרך פסוודו ניו - יורקי , שהוא בכל זאת 
ערני וחינני , תוסס ומיוחד במינו . וישנם אכן בין יושבי תל - אביב אנשים 
לא מעטים שאימצו את האשליה אל לבם מבלי לשמור על מידה מספקת של פיכחון . 
העובדה שיש לנו כאן עיתון שהוא תאם - " וילג ויס " , אינה עושה את רחוב 
בן - יהודה לשדרה החמישית . יכולים להקרין בסינמטק מחווה לקולנוע הבולגרי , 
ואפילו לקיים תערוכת צילומים עכשווית ברמת - גן , אבל שום מיצג ברחבת המוזיאון 
לא יעשה אותנו לבירתה של מדינת ענק בת רבע מיליארד תושב . הרי אפשר לצאת 
ממופע מחול , המיישר קו עם כל בירות המערב , ולשכוח לרגע שאם ניסע מפתח 
האולם במשך עשר דקות רצופות מזרחה , נחצה גבול בין - לאומי , שהוא גם גבול 
אתני , דתי ותרבותי . המרחק מסינמטק ירושלים לסילואן הוא כמרחק שבין ניו - 
יורק לקאראצי , רק שאצלנו זה עניין של מטחווי אבן . בכך אפשר אולי להסביר 
את כאב הפיכחון , שבו לקו כמה מיוצרי האשליה , שהלכו שבי אחריה וניתקו 
עצמם מן המציאות . חלק מיושבי המטרופולין דימו לעתים , שרק השפה המוזרה 
ופער זמנים זניח מפרידים בין תל - אביב למרכזי התרבות העולמית . כך יצרה 
העיתונות התל - אביבית בליל מרהיב של מוצרי צריכה מערביים עדכניים לצד דיווחים 
מנוכרים ומסוגננים על המציאות ( הפנטסטית ) המתרחשת כשבעים קילומטר דרומית 
לביתן הלנה רובינשטיין , במחנה הפליטים גבליה , למשל . מה יכול אפוא עורך 
עיתון ניו - יורקי היוצא בתל - אביב לעשות אם לא להציע להזיז בינתיים את 
העיר עד שהשקט יחזור אל כנו . העורך שעשה זאת אכן שימש לפה לכמה מיושבי 
העיר שהופתעו לגלות , למרות כל הנתונים שהוצגו בפניהם , שעירם שוכנת רק 
כמה מאות קילומטרים מלב לבו של אחד העימותים הצבאיים הכבדים שידע העולם 
ואף משמשת לאחד הצדדים בו כמטרה ויצאו לבקש את השגרה שאליה הורגלו , במקומות 
שקטים יותר . לא מדובר רק בחוסר הנוחות והפחד שחש כל מי שמגלה כי מעונו 
הפך מטרה חשובה בעיני האויב , אלא בכעס ותרעומת על שמרקם האשליה העדין נפרם 
בפני מציאות זו . רגשות התסכול והפסיוויות ההולכים ומצטברים מחפשים לעצמם 
כתובת : הממשלה , הצבא , העירייה , התקשורת . למה מישהו לא עושה משהו 
כדי שיהיה שקט ? ומתוך רגשות אלה צפה ועולה מלת הקסם , " מחדל " . אחרי 
שצועקים " מחדל " , לא נותר אלא לזהות את האחראים , לקרוא בשמם ולקשור 
אותם אל הנסיבות המטרידות שבהן אנו שרויים . דן מירון ברשימתו לא מסתכן 
בקריאה כה פשטנית והמונית ; הוא נסמך על התחביר הביאליקי ותובע : " אם 
יש צה"ל יופע מיד " . מירון כואב את הימוג האשליה ופונה אל המשען הקשיח 
והמוחשי , אל צה"ל . אך כדרכו של מי שעובר חוויית גילוי חריפה , הוא תובע 
מענה מיידי ואם בוא לא יבוא מיד , הרי שגם צה"ל אינו אלא צבא - דמה שנרכש 
במפעלי הפירוטכניקה באיטליה : כמה מטוסי וטנקי פיברגלס המונהגים בידי עדת 
מנסחי תרחישים והערכות מצב . צה"ל , שהוא בדרך כלל צבא נטול הילה מיליטריסטית , 
ומפקדיו יש לקוות מבורכים בפיכחון ראוי , לא הלך שבי אחר הסיסמאות שהוא 
עצמו לא פעם מייצר ולא עשה עד כה , באופן אוטומטי , את מה שהבטיח . אילו 
תקף את המשגרים או מטרות אחרות רק למען הערך המכונה " שימור יכולת ההרתעה " , 
היה מביא אמנם סיפוק מיידי כלשהו לכמה מן המאוכזבים התל - אביביים , אך 
היה משרת בכך אינטרס מדיני עיראקי מובהק . דווקא באי - הגשמתה המיידית של 
המוסכמה שצבא המתרגל מבצעי תקיפה , שש אלי קרב ולוחץ על הדרג המדיני לבצעם 
הוכיחו ראשי צה"ל שאינם רובוטים אלא גוף חושב הפועל בגמישות , תוך בחינת 
כלל הנתונים שלפניו . האם איבד הצבא בכך את " יכולת ההרתעה " ? אני מטיל 
בכך ספק . צבא מאבד את יסוד ההרתעה כאשר הוא מובס או שוחק את כוחו ושני 
הדברים האלה רחוקים מלקרות . כוחו של צה"ל לא מנע עד כה מסדאם לשגר את טיליו , 
אך גם אימת כוחם האין - סופי של כל צבאות הקואליציה לא מנעה מסדאם מלהמשיך 
ולאחוז בכוויית . הרי לפני מעט יותר מחודש ישב גיימס בייקר מול טארק עזיז 
והבהיר לו כדבר בוגר אל נער מה גודל הכוח שעומד מולו . האם גם האמריקאים 
איבדו את " יכולת ההרתעה " שלהם ברגע שסדאם לא נבהל ? האמריקאים מממשים 
עכשיו את כוחם , למרות שזה לא הרתיע קודם . ומדוע על סדאם להירתע עכשיו 
מפני איום בתקיפות טקטיות של כוח ישראלי , אם אין הוא נרתע מפני טילי שיוט 
שכבר חגים מעל לראשו ומחפשים פתחי בונקרים ליד חורבות ארמונו . ברור כי הדברים 
המתרחשים במחצית השנה האחרונה מחייבים כל אדם לערוך מחדש את השקפת עולמו 
ולבחון הנחות שהניח קודם . אך מכאן ועד לכתיבתה בדיעבד של קונצפציה כלשהי 
אשר חייבת היתה להיוולד בזמן כלשהו ולהתממש מאליה עכשיו רב המרחק . אי 
אפשר היה להתחיל ב2 באוגוסט 0991 לבנות את תל - אביב מחדש כעיר בצרה , וגם 
אילו בעל קונצפציה היה מבקש לעשות זאת , לא היה מוצא משאבים שאפשר לפנותם 
לשם כך . בחצי שנה האחרונה עמד על הפרק , בצדק , המאמץ לשאת בנטל הכבד 
של איכלוס רבבות חסרי דיור מהגרים ומקומיים . איך אפשר בתוך כך להתחיל 
לטפל ברצינות בבעיית מאות האלפים , שמאז ומתמיד הינם חסרי מקלט ? מהו בעצם 
המסלול האלטרנטיווי שבו צריכים היינו ללכת , מאז החלו הדברים להתגלגל , 
בבוקר הפלישה לכוויית ? מה יוכלו היום להציע אלה שהתעוררו לפתע , נרגזים 
ומאוכזבים , מלבד לזעוק : " ועדת חקירה " . אפשר היה , כמובן , לשתף 
את כל הציבור במשחק המלחמה הפאסיווית שצפויה לו , ולתרגל אטימת חדרים ומקלטים 
החל מערב ראש השנה . יכלו לחלק את הארץ לאזורי אזעקה וארגעה כבר במוצאי 
סוכות ולתרגל את הצופרים מדי יום , החל מיום כיפור . מי שהיה עושה זאת , 
היה משיג " מכנת " ציבורית גבוהה יותר ומונע את עוגמת הנפש שבהפתעה אבל 
היה יוצר בתמורה מועקה כבדה , ומקדים להכניס את הציבור ומשק לקפאון עמוק 
כבר באוקטובר . וזאת דווקא כאשר בשליש האחרון של 0991 החלו בארץ להראות 
ניצנים של צמיחה כלכלית , המחזקת אותנו גם בשבועות המשבר של ינואר 19 . 
מבחינה זאת , העובדה שישראל הצליחה לקיים פעילות משקית וחברתית נורמלית 
בחצי שנת אי - הוודאות , היא בהחלט הישג . למרות שנשק אטומי וכימי מוזכרים 
כאן בנשימה אחת , יש הבדל רב בין מידת החומרה של סוגי הנשק האלה . צה"ל 
עוקב אחרי השאיפות הלא - קונוונציונליות של עיראק ואף נקט בשעתו פעולה התקפית 
כדי להביא למיגורה של היכולת הגרעינית שהחלה להתפתח שם . לפחות מאז סיום 
מלחמת איראן - עיראק , מוטרדת מערכת הביטחון מאפשרות התגלמות העוצמה העיראקית 
שהשתחררה מן המלחמה ההיא , לאורך עברו המזרחי של הירדן ועל כך אחרי מיגור 
כל סיכוי לנשק אטומי ביד עיראק חייב הצבא לספק תשובה מלאה ומוחלטת . נכון 
הדבר , שגם המוחות האנליטיים ביותר שיחקו את דמות סדאם כמנהיג שיעדיו מבוססים 
על רציונל מערבי , ולא תמיד קלעו אל התסריט שטוותה לבסוף המציאות . אך 
מהי חולשה זו לעומת עיוורונם המשווע של ראשי הפוליטיקה האמריקאית , הסנאטורים 
הכבודים שחשבו שבגדד אינה אלא סניף מזרחי של ואשינגטון די - סי ושסדאם אינו 
אלא מנהיג שפועל על פי גינונים מוכרים , מין גורג בוש מקומי ומשופם . עד 
כה , בניגוד להשערות שרווחו , לא ניסו מטוסים עיראקיים לתקוף את ישראל 
ובכך אפשר להתברך . לעומת זאת , התבדתה ההנחה שינחתו כאן מטחים חד - פעמיים 
של עשרה או עשרים טילים מיד בראשית המלחמה , בטרם יחוסלו אתרי השיגור כליל . 
קשה לצרף תעודת אחריות לכל תחזית שניתנה , אפילו על ידי " גורם ביטחוני " , 
ומיותר לבקש זאת . קשה לצפות שהממשלה קשת - היום והציבור הנרגן גם בימים 
כתיקונם , יהפכו בן לילה לבריטים צוננים תחת בליץ - קריג גרמני . ובכל 
זאת , בסגנון מקומי טיפוסי , קולני ורגשני , מבולבל ומבולגן , התעשת 
העורף והחל לסגל עצמו לחיים של שגרה , ככל שניתן , בצל הטילים ולמרות אימת 
הבלתי נודע . תל - אביב , עיר בלי קונצפציה , נכנסת לפרק מוזר בתולדותיה 
והיא עוד יכולה לזוכרו לטוב : האשליה חוזרת אט אט לקנן בה , בתי - הקולנוע 
נפתחים , רשתות השידור מתפצלות , השירים הפאתטיים מוחזרים אל המדף ורוק 
כבד מחליף אותם , וברוב החללים הפרוצים כבר קובעים תריסי פלסטיק ואלומיניום 
חדשים , גם אם אכן כעורים . רק מסכת הגז שבנרתיק האופנתי , העוטה את תיבת 
הקרטון הגסה והתכליתית , משמשת תזכורת לפיכחון שצריך לקבוע אחיזה בלבנו . 
