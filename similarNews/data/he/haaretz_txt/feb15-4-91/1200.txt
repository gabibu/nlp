זה אמור היה להיות סיפורה של משפחת עולים אחת , מנווה שרת שבצפון תל - אביב . 
אלא שבימי הבריחה הגדולה מאזור א , ולאחר שכבר שוחחנו פעם אחת על המלחמה 
מנקודת ראותם של מי שאך זה באו לארץ והתקשו להבין את הודעות דובר צה"ל בשפת 
המקור , נעלמה לפתע המשפחה מביתה . שכנים עמם שוחחתי ידעו לספר כי נסעו 
לקרובים בבאר שבע . כאשר חזרו , יחד עם רוב תושבי האזור , סירב אבי המשפחה 
להמשיך ולהתראיין , ואף התחנן והשביע שלא לפרסם את שמו . הוא יודע שאומרים 
כאן דברים לא טובים על מי שברחו , ואינו רוצה שאנשים ידעו שנסע לבאר שבע . 
כולם דיברו שמסוכן בתל - אביב , אז גם הוא נסע . יש לו קרובים ותיקים 
יותר בבאר שבע והם קיבלו אותו . התחושה העיקרית שעלתה בשיחות עם עולים רבים 
בימי המלחמה היא תחושת הלם . אנשים שחיו שם בהרגשה של שעון חול ההולך ואוזל , 
שנמלטו מאווירה של ערב מלחמת אזרחים ומחסור גובר , נפלו אל תרבות אחרת 
ונדרשו להתמודד במסלולי קליטה ישירה . קוראי " פראוודה " שאך זה עיכלו 
בקושי את הפרסטרויקה בתקשורת המבטאת את המציאות כמו שהיא , צפו לפתע בטלוויזיה 
במלחמה בשידור ישיר . מושגי המלחמה התערבבו להם במושגי החברה החדשה אליה 
נקלעו , והם התקשו להבחין איזה חלק מההתנהגות שפגשו ברחוב שייך למלחמה , 
ואיזה לישראלים ולישראליות בכלל . קפמאבינאירנה קול עקבה אחר ניסיונות התיווך 
הסובייטיים במשבר המפרץ בהנאה של צופה מהצד , של מי שחיתה את ההוויה הסובייטית 
מקרוב , קראה בקפדנות את העיתונות שם ותהתה לאן יוביל גורבצוב את ארצו . 
עכשיו , היא אומרת , זה כבר לא משנה לה . במאי אשתקד עלתה לישראל ממוסקווה , 
ואת רוב חודשי המשבר בכוויית בילתה בלימודי עברית ואחר כך בהשתלמות שקיימה 
חברת דיגיטל ישראל לאנשי מחשבים שעלו מברית - המועצות . לנוכח מה שהתרחש 
בעת מלחמת המפרץ , היא אומרת , ברור לה שההחלטה שקיבלה לעזוב את בריה"ם 
היתה נכונה . והכיוון אליו צועדת בריה"ם , ללא קשר עם ההתרחשויות במפרץ , 
הופך את ההחלטה לנכונה עוד יותר . זו לא היתה בדיוק מלחמה , היא אומרת . 
לא כמו המושגים שיש בבריה"ם על מלחמה , מושגים שלקוחים ממלחמת העולם השנייה . 
ישראל לא נלחמה בעיראק , ומוזר שהטילים נפלו פה . היא מתגוררת בהרצליה , 
ואומרת שזה נורמלי שאנשים עזבו את תל - אביב . מה שציץ אמר זה שטויות , 
היא חורצת , ממהרת לצחוק , כמו נהנית מחירות הביטוי שלה בעברית . במהלך 
המלחמה , שבו שני ילדיה , בני חמש ושש , לבית הספר ולגן הילדים . לא , 
לא היו לה חרדות עם שליחתם בחזרה למסגרת . בכלל , היא יודעת , בדרך כלל 
הטילים באו בערב ולא בזמן הלימודים , והילדים ידעו לחבוש את המסיכות בעצמם . 
כמו חבריהם הישראלים , ילדיה של אירנה לא הבינו במדויק את שהתרחש . המלחמה 
נתפסה אצלם כמשחק גדול , אפילו מעניין . לפעמים , בתום ערב שקט , שאלו 
מדוע לא היתה אזעקה היום . היא מרגישה שהמלחמה הזאת חיזקה את הקשר בינה לבין 
הארץ , בינה לבין האנשים כאן . " אנחנו כולם ביחד נגד עיראק , ולא חשוב 
שאני עולה חדשה " . האזעקה הראשונה מצאה אותה ואת בעלה אצל חברים עולים בבניין 
שכן , והם מיהרו לרוץ אל ילדיהם , שנותרו בבית . לא היה זמן לפחד . לא 
חשבנו על זה , היא אומרת . אחר כך , היא נזקקת לדימוי מהתחום הריאלי , 
שבו היא מתמחה כאשת מחשבים . " לא פחדתי . בסך הכל זה יותר מדי : עלייה 
ומלחמה ועבודה חדשה . פלוס ומינוס זה אפס " . מיכאל פורמן נותר בתל - אביב . 
הוא מתגורר בשכירות ברחוב ארלוזורוב , לא הרחק מרחוב דיזנגוף . רק אחד 
מ21 דיירי הבניין שלו נותר בעת המלחמה בתל - אביב , אלא שלפורמן לא היתה 
אפשרות כלכלית לעזוב ולכן , הוא אומר , לא היה כל טעם לחשוב על כך . הבעיה , 
הוא מתקן מיד , לא היתה רק כלכלית . היתה גם בעיה של השפה , שצריך לרכוש 
מהר ככל האפשר , ושל האולפן , שאסור להפסיד אותו . המלחמה היתה בסך הכל 
אפיזודה . האולפן והשפה זה הדבר החשוב ביותר בחיים עכשיו , הוא מסביר . 
הוא בן 52 , מהנדס מכונות במקצועו . בדצמבר 98 עלה מהעיר גומל , ברוסיה 
הלבנה , יחד עם הוריו , דודו , אשתו ובנו בן השנתיים . עוד לפני שהגיע 
ידע שהוא בא למדינה העומדת על סף מלחמה . לא , לא היו לו היסוסים . מי 
שמחליט לעבור לארץ אחרת יש לו מטרה ברורה , סיבות שלוחצות עליו לצאת . 
היו לו סיבות שבגללן החליט שלא להמתין . אנחנו הרי יודעים מה המצב בבריה"ם , 
ובעצם אם אני שואל אולי אינני יודע עד כמה הוא חמור . בראייה לאחור , 
הוא אומר , קשה לענות אם לא היה דוחה את עלייתו עד תום הקרבות והסרת איום 
הסקאדים . אולי היה דווקא מגיע , למרות הכל . בני הזוג קזקביץ , עד לפני 
תשעה חודשים בווילנה וכיום בראשון - לציון , אומרים שידעו בדיוק לאן הם 
באים , והמלחמה התאימה למושגים הראשוניים שלהם . מיכאל קזקביץ מרבה לחשוב 
עתה על תקופת השירות המזומנת לו בצה"ל . " זה מפחיד אותי , אבל אני רוצה 
להיות שם " . גם בתקופת המלחמה הוא הרבה להיפגש עם חברים מווילנה , המתגוררים 
לא הרחש ממנו . בשיחות ביניהם הם מיעטו לדבר על המלחמה . הנושא העיקרי , 
גם כאן , היה החלפת אינפורמציה בסוגיות דיור ועבודה . קפמאבינאולי משום 
שעדיין אינו ישראלי בהרגשתו , הוא אינו עוסק בפוליטיקה גבוהה . מה שהטריד 
אותו יותר מכל לא היה השאלה אם תיכנס ישראל לקרבות , אלא ההשלכות שיהיו 
למלחמה על עולמו שלו , אותו הוא מבקש לעצב . מה יהיה על לימודי העברית 
שלו , ועל סיכוייו למצוא עבודה . הוא מחשב כבר את הימים עד תום תקופת הלימודים , 
תוהה אם עתה , בעקבות המלחמה , יקשה עליו עוד יותר לקפוץ למים הקרים של 
שוק העבודה . בסופו של דבר , הוא אומר , אי אפשר להגיד שהמלחמה לא השפיעה . 
היתה לה השפעה פסיכולוגית וכלכלית , והוא אינו מתמצא מספיק במה שקורה 
בארץ כדי להעריך מה תהיה ההשפעה עליו . באולפן של עיריית תל אביב , שם לומד 
מיכאל פורמן , יש תלמידים עולים שביתם חרב בהתקפות הטילים על העיר , והם 
יושבים באחד מבתי המלון על שפת הים , מנסים לשוב ולהתחיל מחדש במקום שבו 
החלו אך לפני חודשיים - שלושה . לריסה יופה שילמה שכר דירה לשנה מראש , 
והוא אבד לה יחד עם הבית . עתה , תצטרך להשיג מענק נוסף לדיור , והיא 
אינה נלהבת לחזר על פתחיהם של פקידים . שכניה במלון , מפונים גם הם , 
אומרים שהצרה מקרבת אנשים . העולים עברו את אותן חוויות שחוו הישראלים , 
ואי אפשר לומר לאנשים האלה שרק הגיעו , שהם לא שייכים לכאן . הסיפורים 
דומים , גם כשהם נשמעים באמצעות מתרגם . חפצים יקרים ללב שעשו את הדרך 
מבריה"ם לכאן ואבדו , תמונות , קשר אל העבר . אלא שאצל העולים המפונים , 
כך נדמה , אבד גם במידה רבה הקשר היחיד אל המציאות . למפונים הוותיקים 
בארץ נשארו לפחות החברים . שתיים מהמפונות מבקשות במשרד האולפן ספר לימוד 
חדש נוסף , במקום זה שנותר בבית ההרוס . האחראים באולפן מתלבטים כיצד לרשום 
את הספרים האלה בדו"ח הציוד שלהם . בדרך כלל מקבלים עותק אחד לכל תלמיד , 
ויהיה בוודאי מי שיבקש הסברים ביורוקרטיים . מחליטים לתת לשתי העולות את 
מבוקשן , ולהשלים את הביורוקרטיה אחר כך . וישנם אילנה ודוד בקר , בתם 
יאנה ואם האשה , שביתם ברמת גן נפגע , והם הוזמנו להתארח בקיבוץ עין גדי . 
לפני כחצי שנה התנהלו קרבות בבקו , בירת אזרבייגאן , שם התגוררו . באחרונה 
חוו בארץ את פיצוץ הסקאד . קפמאבינלפני שנה ראתה גילה דגן את האש ברחובות 
דושנבה בירת טאגיקיסאן . דגן , עיתונאית במקצועה , סיקרה את המהומות האתניות , 
בין מוסלמים ובין ארמנים . עשרות אנשים מתו , אם מידי פורעים ואם מכדורי 
חיילי הצבא הסובייטי . מי שצבר את הניסיון הזה , אומרת דגן , לא פחד 
בעת התקפות הטילים על ישראל . היא אהבה את דושנבה , כאבה לראות את השריפות 
המשתוללות בה , את האלימות ברחובות . כאשר נפל הטיל ברמת גן , הביא אותה 
יצר הסקרנות העיתונאי אל המקום , לראות את ההריסות . כואב , היא אומרת , 
אבל לא מפחיד . העובדה שמדובר במלחמה בין מדינות , ולא במלחמת אזרחים 
על סף ביתך , שאינך יודע כיצד תתפתח , יוצרת כנראה הבדל . אזרח באשר 
הוא אזרח נוטה לבטוח בשלטון ובצבא , ומלחמת אזרחים מערערת את הביטחון הזה 
הרבה מעבר למה שעושה מלחמה עם גורם חיצוני . " כאן רגילים יותר למלחמות " , 
היא מסכמת את ההבדל . " שם זו היתה פעם ראשונה " . דגן , לבדה בארץ , 
מתגוררת בחולון ומבלה הרבה מזמנה בתל - אביב . העולים החדשים לא היו רגועים , 
היא אומרת . הם ראו את הישראלים עוזבים , וחשבו שכנראה הם יודעים טוב 
יותר מה הם עושים . ייתכן שהיו עוזבים גם הם , אם היתה להם אפשרות " . 
