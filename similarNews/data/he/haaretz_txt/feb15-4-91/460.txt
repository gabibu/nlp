הפרשנים שהגיעו בהולים לאולפני הרדיו והטלוויזיה , על רקע מראות השמחה והצהלה 
בבגדאד עם פרסום ההודעה המבטיחה , כביכול , התפכחו במהירות - שיא כשנוכחו 
לדעת שהמלחמה עדיין לא נגמרה . ב"מוסף המוספים " הופיע שר הביטחון משה 
ארנס כשהוא מפוכח כדרכו , מתחפר בתוך עצמו ומפגין סגירות שלא במקומה בעוד 
מראייניו , דן מרגלית ויוסי רונן , נותנים לו צאנס לא רק לדבר אל העם , 
אלא גם לחשוף את עצמו ולהפגין תכונות אנושיות . מרגלית ורונן משלימים זה 
את זה . רונן אמנם מצטייר בעיני כביישן , אבל כמראיין הוא מפגין תכונות 
של בולדוג ואיננו מרפה . מה קרה בפגישה עם בוש , מבקש רונן לדעת ; כיצד 
הגיב הנשיא לאחר שיחת הטלפון של ארנס עם אשתו , כשנודע לו ששכונת מגוריו 
נפגעה ; האם שררה בחדר אווירה דרמטית ? ארנס מסויג כאילו היו אלה סודות 
מדינה , ואינו מסוגל לספר סיפור אנושי . הוא רק שולח הערות לעבר הדוברת 
מרגרט טאטוויילר , וההומור שלו מוצא את ביטויו בהערה על כושרו הגופני של 
רבין . רונן ומרגלית מנסים להוציא מפיו התייחסות לשאלת הפגיעה בכוח ההרתעה 
של צה"ל ולסוגיית הימצאותו של השר דוד לוי בסוד העניינים , אך בשני נושאים 
אלה שר הביטחון אינו נשמע משכנע . גם ראש הממשלה יצחק שמיר , בראיון עם 
עמנואל הלפרין שאינו משתפר מתבצר בתוך נוסחאות שחוקות , וקשה אפילו לזכור 
מה אמר . שר האוצר , יצחק מודעי , מצוי במצב רוח מרומם ואוטופי לחלוטין , 
כשהוא חוזה נפלאות למשק על רקע המפעלים המשותקים והמצב המידרדר והולך . 
ממש פנומן . ב"סוף - שבוע " נותנים שני יוצאי עיראק , ח"ך רן כהן ופעילת 
עלייה מאז , הלה קרגולה , ביטוי מרגש לגעגועיהם לבגדאד ולבצרה ; אלא שירון 
לונדון , שפרצופו דומה לזה של בובת פלסטיק מרושעת , אינו נראה אמין לפחות 
בעיני . עמוס כרמלי , בכתבה מבולבלת ביומן , מחמיץ את דיוקנו של עמוס 
ירקוני ז"ל , כשהוא כורך את סיפור חייו הכמעט אגדיים עם פרשת הריגול למען 
עיראק בכפר הולדתו נעורה , ואינו מצליח לראיין את האנשים הנכונים . אני 
גם תוהה מי חיבר את המלים לפזמונים הנוראים של להקת מנגו , שהופעתה תואמת 
את המלים , ואת שורות השיר " ימי הרדיו " . עם זאת , אין להתפלא על כך 
שהמלחמה הביאה לפרצי פטריוטיות בטעם נלוז , מסוגו של פזמון התודה המביך 
להולנדים . מתברר שהמלחמה אינה מעוררת דווקא השראה ליצירה ולטעם טוב , 
וההוכחה לכך מצויה במוספי סוף השבוע בעיתונות הכתובה . ובינתיים ממשיכות 
ההודעות הדרמטיות והמופרכותלרדוף זו את זו , ומשגרי הטילים עדיין מכוונים 
לישראל . 
