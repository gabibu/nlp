לא בכדי בחר סדאם חוסין , או מי שייעץ לו , דווקא בפסוקים אלה של הקוראן 
לפתוח בהם את נאום התגובה על פרוץ קרב היבשה ביום ראשון . פסוקים אלה קובעים : 
" יתכן ותשנאו משהו והוא טוב לכם , או שתאהבו משהו והוא רע לכם , אך 
אללה ( לבדו ) יודע ואתם אינכם יודעים ( להבחין ) " . במלים פשוטות 
ביקש סדאם חוסיין להבהיר כי טועים אלה החושבים כי המשך המלחמה ופרוץ קרב 
היבשה " לא טוב לעיראק " . אדרבא , בעוד שעיראק " תמכה " ביוזמה הסובייטית , 
ללמדך כי " חתרה לשלום " בוצע " מהלך הבוגדנות התוקפני " , ולפיכך היה 
צורך לבולמו . זהו כנראה " רצון אללה " , על פי אותם פסוקים מהקוראן . 
סדאם מודע כיום , כפי שלא היה בראשית המלחמה , לעייפות , להתמרמרות ולזעם 
ההולך וגובר בקרב שכבות רחבות באוכלוסייה ובאנשי צבא . בדיווחים המגיעים 
לגורמי האופוזיציה העיראקית בלונדון מסתבר כי בבגדד כבר מדברים בגלוי על 
" המחיר הכבד של הרפתקאת המחוז ה91 של סדאם " . אם להוציא את עיר הנמל הדרומית 
בצרה , הרי שמלחמת איראן הממושכת לא הותירה סימנים בולטים בבגדד ובערי מחוז 
אחרות . כיום ניתן להבחין בסימנים בולטים של ההרפתקאה הכווייתית , כמעט 
בכל האיזורים הרגישים בבגדד . גשר אל - גמהוריה ( המלך פייסל לשעבר ) 
ההרוס הוא לא הסימן היחידי . מראות ההרס בולטים מאיזור השייח עומר ( איזור 
המוסכים בלב העיר התחתית ) , דרך אל - מידאן ( רובע היצאניות ) וכלה 
באל - בתאווין ( איזור צליית הדגים על גדות החידקל ) ובאל - כראדה שבעיר 
החדשה . צריך לזכור שעם סיום המלחמה יווכח תושב בגדד המודרני , הנמנה על 
שכבות ההשפעה , כי המהלך הכוויתי של סדאם החזיר את גלגל המודרניזציה אחרונית . 
במקום מכוניות פאר נאלצים הבגדדים לשוב לשנות הארבעים ולהשתמש בעגלות " אל - 
קוץ " הרתומות לסוסים . באותה מידה נאלצו לשוב לימי הפרימוסים לבישול 
ולפתיליות לתאורה . בימים הקשים ביותר של שמונה שנות המלחמה עם איראן לא 
הרגיש התושב הבגדדי חוסר אונים ולא נתפס לפניקה , כפי שקרה לו בשבועיים 
האחרונים . דומה כי במידה לא פחותה מכך חשו בני עיירת המחוז הצפונית תכרית , 
היא עיירת הולדתו של הנשיא סדאם חוסין ואישי ממשל בכירים הנמנים עם משפחתו . 
אין ספק כי סדאם מודע לעובדות אלה , אך עיקר חששותיו מופנים עתה לעבר מפקדי 
השדה , המהווים יותר מאחרים פוטנציאל לצמיחת הפיכה נגד המשטר . אולם במקרה 
של סדאם ייתכנו התפתחויות מגוונות . צריך לזכור כי סדאם אוחז באושיות השלטון 
בשיטה של הטלת אימת מוות . במשך שנות שלטונו הוציא להורג במחזוריות מאות 
אישי מפתח אזרחים ואנשי צבא לרבות ממשפחות ענפות בעלות השפעה . זהו סוד 
כוחו של סדאם ובאותה מידה סוד חולשתו . ערעור באחיזתו האימתנית כתוצאה מהתמוטטות 
המערכים האחוריים של הגייסות העיראקיים יעודד גורמים גם מקרב המקורבים אליו 
להביא לחיסולו , ואולי לפרוע בדרך זו נקמת דם של משפחה או קרובים . סדאם 
האיש , שחשף מאז הפלישה לכוויית וביתר שאת בשבועות האחרונים את יסודות 
מחשבותיו , נחשב כיום לפצצת זמן באיזור . כך הוא מצטייר , ובצדק , במדינות 
המפרץ ובראשן סעודיה , ובאותה מידה בקהיר ובדמשק . סדאם לא הותיר במעשיו 
ובהצהרותיו מקום , ולו הצר ביותר , לסולחה עם מדינות אלה . אדרבא . הוא 
לא שינה גם כיום את טעמו ואין להניח שישנה את כמיהתו להפוך את המשטרים האלה 
באמצעות החתירה לאי יציבות באיזור כולו . אין ספק כי סדאם סומך על השותפות 
המעשית עם ירדן ואש"ף ומצפה לתמיכה ביתר שאת מאותן מדינות ערביות שישבו על 
הגדר במשך המלחמה , אך נטו לתמיכה בו . הישרדותו לאחר המלחמה תגביר בהכרח 
את ליבוי היצרים וההסתה בקרב הגורמים האיסלאמיים בעולם הערבי . המדובר לא 
רק בהסתה נגד ארה"ב בפרט והמערב בכלל אלא גם נגד המשטרים של מדינות הקואליציה 
הערביות ובתחומן . ברור כי הישרדות סדאם תשים לאל את הרצונות והציפיות לגיבוש 
סידורי ביטחון במפרץ ולקידום הסדרי שלום במזרח התיכון . בשל כל אלה גורסים 
בעולם הערבי ומחוצה לו , ובצדק , כי סדאם חייב ללכת . 
