אין זה אסון פרלמנטרי ששני חברי הכנסת מחד"ש , תמר גוזנסקי ומוחמד נפאע , 
לא ישתתפו בחמש ישיבות המליאה של הכנסת . גם רמת הדיון לא תרד בצורה ניכרת 
בגלל העדרם של שני הפרלמנטרים האלה . יכול להיות שגם הם עצמם לא ירגישו 
בחומרת עונשם , שהוטל עליהם על ידי ועדת הכנסת ביום ג האחרון . ובכלל , 
מי שם לב לכל הפרשה הזאת בצלם הכבד של איום הסקאדים ותהפוכות מלחמת המפרץ ? 
ובכל זאת , יש משהו מטריד בסיפור החטא והעונש של שני הח"כים מהמפלגה הקומוניסטית . 
הם באו על עונשם בשל ההפגנה שהרשו לעצמם לקיים בתום ההצבעה על צירופו של 
רחבעם זאבי לממשלה , ובעיקר בשל צורת ההפגנה : הם הניפו בידיהם " טלאי 
צהוב " , כסמל לשואה . לדברי ח"ך גוזנסקי , היא ראתה בכך הפגנה לגיטימית 
בנושא הגזענות , והרי גזענותו של זאבי , אבי " הטרנספר " , היא אשר הניעה 
45 חברי כנסת , כולל ח"ך בני בגין מן הקואליציה , להצביע נגדו . הפגנתם 
של השניים היתה אולי נבלעת בסערה שליוותה את צירופו של זאבי לממשלה , אלמלא 
התגובה החריפה , ההיסטרית כמעט , של יו"ר הכנסת , דב שילנסקי . הוא לא 
הסתפק בנזיפה נרגשת נגד מניפי הטלאי , אלא ציווה מיד על הסדרנים להוציא 
את שניהם מהאולם . גם העונש שהוטל עליהם כעבור שבועיים על ידי ועדת הכנסת 
היה , כנראה , פרי יוזמתו של היו"ר הנסער . אינני מתלהב משימוש בשואה להפגנה 
פוליטית כלשהי . אנחנו יכולים ללחום בהצלחה נגד תנועתו של רחבעם זאבי בלי 
להזדקק לעזרתם של ששת המיליונים וזוועות הנאצים . אבל לא שני חברי הכנסת 
של רק"ח הם שהמציאו את השימוש הזה . דווקא חבריו לתנועה של דב שילנסקי מרבים 
להשתמש בשואה , ולפעמים בנושאים רחוקים יותר ממנה מהגזענות של " מולדת " . 
דב שילנסקי עצמו אינו מתנזר מהשימוש הזה . הוא נתן דוגמה מאלפת איך לערב 
מין בשאינו מינו , כאשר יצא לפני יום העצמאות 9891 נגד צירופה של חוה אלברשטיין 
לקבוצת מדליקי המשואות בטקס בהר הרצל . זעמם של אנשי הימין נגד זמרת השנסונים 
הישראלית , דווקא מן החביבות שיש לנו , התעורר בגלל השיר " חד גדיא " 
ששרה . זה היה אולי נסבל , אם שילנסקי היה נותן ביטוי לעמדותיו הימניות 
הקיצוניות גם בהזדמנות הזאת , למרות מעמדו הממלכתי כיו"ר הכנסת . אך שילנסקי 
הגדיל לעשות כאשר הביע את הסתייגותו בשם " ניצולי השואה " . לא היתה זאת 
הפעם הראשונה שהוא השתמש בנימוק הזה . לעתים קרובות אני תמה , מי נתן לו 
את הזכות להיות נציגם של " ניצולי השואה " . אני , למשל , לא . ואני 
מכיר לפחות עוד עשרה שאינם מוכנים לייצוגו . בין השאר גם אותה חוה אלברשטיין . 
הבעיה עם שילנסקי שהוא לא רק משתמש בנימוקי השואה לעתים קרובות מדי , אלא 
שחלק ניכר מן הקריירה הפוליטית שלו בנוי על הנציגות הזאת . ייתכן אפילו , 
שאלמלא מעמדו כנציג ניצולי השואה הוא היה עד היום פקיד בחברת בנייה , או , 
במקרה הטוב , עורך - דין ברמה בינונית . מכל מקום , דב שילנסקי היה אדם 
אלמוני עד לאותו בוקר ב5 באוקטובר 2591 , כאשר נתפס בפרוזדורי משרד החוץ 
כשפצצת זמן בתיקו . וכפי שהוכח בבית - המשפט , היה בכוונתו לפוצץ את המשרד 
כתגובה על הסכם השילומים מגרמניה . כל זה כנציגם של ניצולי השואה , כמובן . 
מאז ועד היום צועד שילנסקי , מצויד בתואר הכבוד הזה , מהצלחה להצלחה . 
מאיש אלמוני לחבר מרכז תנועת החרות . ממרכז הליכוד לכנסת . ובכנסת 
עד לכהונה הפרלמנטרית הגבוהה ביותר , כיושב - הראש שלה . מה , לעומת 
הקריירה הזאת , שווה ניסיונם הכושל של שני ח"כים קומוניסטים ( אחד מהם 
ערבי ) לצעוד בנעלים אלה , הגדולות מדי למידותיהם ? לא פלא שמיד העמידו 
אותם במקומם . 
