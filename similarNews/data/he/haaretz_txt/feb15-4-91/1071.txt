ניו יורק ( מיוחד ל"הארץ " ) . ארצות הברית ובריטניה מנעו אתמול כינוס 
רשמי של מועצת הביטחון , לאישור החלטה על הפסקת אש , בנימוק שעל עיראק 
למלא תחילה שורה של דרישות , כתנאי להחלטה רשמית . מקורות במרכז האו"ם אמרו , 
כי בהתייעצויות הבהירו נציגי ארצות הברית ובריטניה באורח חד משמעי , כי 
התנאי להחלטה רשמית על הפסקת אש , היא נכונות עיראקית ליישם את הדרישות 
שנכללו בנאומו לאומה של הנשיא בוש . שגריר ארצות הברית הטעים , כי הדרישה 
הראשונה שעל עיראק למלא היא , לאפשר פגישה בין קצינים בכירים של בעלות הברית 
וקצינים עיראקים , לדיון על יישום ותיאום הפסקת האש . לפני פגישה כזאת , 
אמר , מועצת הביטחון אינה יכולה לפעול ליישום הפסקת אש . הדרישות שהוצגו 
אתמול לעיראק במרכז האו"ם הן : שחרורם המידי של שבויי המלחמה שעיראק מחזיקה , 
הוצאתם לחופשי של אלפי אזרחי כוויית שיחידות עיראקיות חטפו ונטלו עמם במהלך 
נסיגתם מכוויית - סיטי , מסירת מפות של שדות המוקשים בכוויית ובמימי המפרץ 
הפרסי וסיוע לפינוי המוקשים . בהתייעצויות אתמול התעלמו חמש החברות הקבועות 
במועה"ב מהעובדה שהמכתב לא חתום בידי סדאם כפי שדרשו תחילה אך באותו זמן 
ההתייחסות להצהרות עיראקיות היא עדיין חשדנית וניכרת ספקנות לגבי כוונות 
עיראק ולגבי נכונותה ליישם החלטות המועצה . 
