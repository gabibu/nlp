החשש המרכזי לפני שאושר למוסדות התרבות לקיים מופעים עם קהל , שעבורו יש 
מיגון ואטימה , לא היה רק מפני החשש שטיל יפגע באותו קהל , אלא גם מפני 
הפאניקה שעלולה להשתלט על קהל גדול היושב בשורות סדורות , הקם ממקומו בעת 
אזעקה עם ערכותיו , ושועט דרך מעברים ופתחים צרים יחסית לעבר המקום המוגן . 
למניעת פאניקה אפשרית יוחדו עיקר דברי ההסבר של מנהלי האולמות והמופיעים 
לפני ההופעות . כיוון שההנחה על סמך הניסיון , ללא ביסוס הכרחי על עובדות 
היתה שסכנת הטילים גדולה יותר ככל שמתאחרת שעת הערב , נקבעו שעות המופעים 
וההצגות בערב בשעות מוקדמות מן הרגיל . שש נחשבת היום שעת הצגת ערב בתיאטרונים . 
הקונצרט של אייזק שטרן והפילהרמונית בירושלים נקבע לשש ושלושים לא בגלל חשש 
הטילים או מועד יציאת השבת , אלא בגלל ששטרן היה צריך להספיק לטיסה היוצאת 
לניו - יורק בתשע . בגלל שעת ההתחלה המוקדמת קטעה האזעקה את הקונצרט באמצע , 
וכך התברר שהחשש מפני בהלה היה מוגזם . כפי שנראו הדברים בשידור בטלוויזיה , 
לבש הקהל את המסכות בשלווה ונשאר יושב במקומו , כפי שהתבקש . הנגנים ירדו 
מן הבמה ושר הביטחון יצא מן האולם לטלפון . אייזק שטרן הפר את הוראות הג"א 
וחזר לאולם , ללא מסכה , כדי לנגן באך ולהוכיח שהמוסיקה מתגברת על הכל . 
הקהל של הסינפונייטה בבאר שבע עבר את החוויה הזאת כבר לפני שבוע , וגם 
שם הכל התנהל בסדר ובשליטה . בקאמרי נתפס הקהל באזעקה עוד לפני תחילת הצגת 
" המלט " , שנקבעה לשבע בערב . כאן יצא הקהל לחדרים האטומים , ללא בהלה 
מיותרת . כששוחרר הציבור מן המסיכות והחדרים האטומים , חזר הקהל לאולם 
וההצגה התקיימה כסדרה . בבית צבי " נקטעה הצגת " שלושה מלאכים " עשר 
דקות לפני ההפסקה , הקהל ירד למקלט , ואחר כך חזר להמשך . רק אדם אחד 
הלך הביתה . בתיאטרון " הסימטה " ביפו ביטלו אנשים את ההזמנות טלפונית , 
ולא נותר מספיק קהל להצגה שנועדה לתשע . אבל זה בעצם שורש הוודאות היחסית 
שלא תהיה בהלה אם תהיה אזעקה באולם מלא . האנשים שיוצאים להצגות וקונצרטים 
בזמנים כאלה יודעים לאן הם באים , ומוכנים לאפשרויות . אפשר לסמוך עליהם 
שאזעקה לא תבהיל אותם . 
