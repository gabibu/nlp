פאריס ( מיוחד ל"הארץ " ) . נשיאה לשעבר של אלגיריה , אחמד בן בלה , 
מגלה כי צרפת קיימה באמצעותו מגעים חשאיים עם עיראק ושר החוץ , רולאן דומא , 
אף היה מוכן לצאת לבגדאד כדי לקיים דיונים עם העיראקים . דבריו של בן בלה , 
ששודרו ברדיו אלגיר , סותרים טענות של משרד החוץ הצרפתי כי פאריס לא קיימה 
כל מגעים עם עיראק , בנוגע למשבר במפרץ . בן בלה אמר כי היה מעורב אישית 
במגעים סודיים בהם נטלו חלק אדגר פיזאני , העומד בראש המוסד לעולם הערבי 
בפאריס ומשמש יועץ קרוב לנשיא צרפת וברזאן תכריתי , שגריר עיראק בשווייץ , 
שהוא קרוב משפחה של נשיא עיראק . בן בלה אמר עוד כי צרפת ועיראק עודכנו 
יחדיו על יוזמת השלום הסובייטית וכי רולאן דומא הביע נכונות לצאת לבגדאד 
כדי לחתום על הסכם עם העיראקים אך ארה"ב התנגדה לכך . דובר משרד החוץ הצרפתי , 
דניאל ברנראד , סירב אתמול למסור כל תגובה בנושא זה ואמר כי אינו משמש 
דוברו של בן בלה . אמצעי התקשורת הצרפתיים כמעט ולא התייחסו לנושא . בימים 
שלפני פקיעת האולטימטום יצא פיזאני לשליחות סודית מטעם הנשיא מיטראן לשווייץ . 
פיזאני סירב אז למסור פרטים על תוכן משימתו . לפני ימים אחדים בראיון ברדיו 
" אירופה 1 " אמר פיזאני , כי הוא מטיל ספק ביכולתה של ארה"ב לתרום לשלום 
בהיותה קשורה לתזות הציוניות . הוא הדגיש כי זו דעתו האישית . לפני שבועות 
אחדים טען גם מנהיג אש"ף , יאסר ערפאת , בשני ראיונות עיתונאיים , כי 
תיווך בין צרפת לעיראק בענייני המשבר ושחרור בני הערובה . דברי ערפאת לא 
הוכחשו , אך עוררו זעם בפאריס . בני הערובה הצרפתיים שוחררו לפני אזרחי 
מדינות הקואליציה האחרות . 
