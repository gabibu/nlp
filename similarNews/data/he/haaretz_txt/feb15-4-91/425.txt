בחודש יולי בשנה שעברה קיבל פיליף ווילקוקס , הקונסול האמריקאי במזרח ירושלים , 
משלחת של יהודים דוברי אנגלית , כולם אמריקאים לשעבר , חלקם חובשי כיפות 
סרוגות המתגוררים ביישובים היהודיים בשטחים . אנשי הקבוצה , מאלון שבות , 
מעלה אדומים , אריאל , חברון ותקוע , קיבלו את ברכת הדרך של מועצת יש"ע 
לפעול למעשה כמשרד החוץ של המועצה , או כפי שהגוף מתנה : " כוח המשימה 
ליחסי חוץ של מועצת יש"ע " . במשך כשעתיים שטחו מארק צאל , בובי בראון וחבריהם , 
אחדים מהם בעלי קשרים בממשל בוואשינגטון , את עמדות המתנחלים . הם סיפרו 
לקונסול על פגיעות בזכויות האדם של היהודים ( התנכלויות של ערבים ליהודים 
באינתיפאדה ) , הציגו לפניו נתונים על מספרם , וביקשו לפתוח ערוץ תקשורת 
קבוע בין הקונסול לבינם . תגובתו של ווילקוקס היתה צוננת למדי . הוא הבהיר 
לאנשי הקבוצה , כי נפגש עמם בעיקר מכיוון שמדובר באנשים שרובם עדיין מחזיקים 
באזרחותם האמריקאית . על פי קווי המדיניות של הממשל בארה"ב , אתם והתושבים 
היהודים האחרים בשטחים מהווים מכשול לשלום , הטיח בהם ומכיוון שכך , 
אין הממשל , שאותו ווילקוקס מייצג , רואה חובה לעצמו לדאוג להגנת זכויות 
האדם של היהודים תושבי השטחים ואף מסרב לקבל את הדו"חות שהגישה המשלחת . 
בניגוד למה שהיה אפשר לצפות , לא התפתח ויכוח או עימות . המשלחת הודתה 
לווילקוקס ויצאה את החדר . עוד באותו ערב העביר הקונסול דו"ח על הפגישה 
בת השעתיים לממונים עליו בוואשינגטון . המתנחלים , מצדם , החליטו לפעול 
אצל הממונים על הקונסול . מארק צאל נפגש כעבור חודש עם ריצארד שיפטר , 
סגן שר המדינה של ארה"ב , שהגיע לארץ כדי לכתוב את הדו"ח השנתי על זכויות 
האדם בשטחים , המועבר מדי שנה לקונגרס . שיפטר הבהיר כי ארה"ב רואה את 
עצמה מחויבת גם לזכויות האדם של היהודים בשטחים והורה לעוזרו הבכיר , גוש 
גילדר , להיפגש עם הקבוצה . גילדר אכן נפגש עם אנשי יש"ע והבהיר להם רשמית , 
שהממשל מעוניין גם בדיווחים על הפרת זכויות האדם של יהודים . הוא ביקש 
מאנשי - שיחו להתחיל להעביר אליו בסדירות את החומר שלהם , הכולל מידע רב 
על פגיעה במשתפי פעולה , שהציגו בפניו אנשי יש"ע . הפגישה עם גילדר היתה 
נקודת מפנה בפעילות הקבוצה . בדו"ח האחרון של שיפטר הוזכרה האוכלוסייה 
היהודית ביש"ע והודגש שיותר ערבים נהרגו מידי ערבים מאשר מידי יהודים . 
המסר המרכזי שביקשו להעביר אנשי יש"ע לבני - שיחם , פקידים ומדינאים זרים , 
מעצבי מדיניות ואנשי תקשורת , היה כי בשטחים קיימת גם אוכלוסייה אזרחית 
של יהודים וכי כל הסדר הנוגע לעתיד השטחים מן הדין שיביא את הדבר בחשבון . 
דוד בדין , המחזיק בבית העיתונאים בירושלים משרד קשר , המעניק שירותים 
בשכר לכתבי חוץ בנושאים הקשורים להתנחלויות , אומר על היציר החדש של מועצת 
יש"ע , כי המשותף לחבריו הוא שכל אחד מהם יודע להסביר לעיתונאי את עמדתו , 
בלי להתקיף אותו אגב כך . מסתבר שמה שמובן מאליו בכל גוף העוסק בדוברות 
ובהסברה אינו מובן מאליו כאשר מדובר במתנחלים . " הקבוצה הזאת " , אומר 
עליה בדין ( אגב , היא שכרה לא פעם את שירותיו ) , " היא הניגוד הגמור 
לתפיסה שמציגים אנשים אחרים ביש"ע , שסיסמתה : העם נגד תקשורת עוינת . 
אנשי הקבוצה מסתכלים על התקשורת ועל הפוליטיקאים כאתגר , ולא כמכשול , 
ומנסים להשתמש בכלים האלה לפחות באותה יעילות שבה עושה זאת הצד הפלשתיני , 
באמצעות קרנות וארגונים כמו אל - חאק ואחרים " . צאל , עורך דין , שלוש 
שנים באלון שבות , מסביר בעברית לא רהוטה כי הקבוצה שהוא חבר בה שואפת לשנות 
את הדימוי הנפוץ בחו"ל של המתנחל כפנאט שאי אפשר לנהל עמו שיג ושיח . " בפגישות 
שלנו אנחנו נותנים את הרקע , עם הזכויות ההיסטוריות של העם היהודי על חבלי 
הארץ האלה , ומזכירים שוב את החשיבות הביטחונית והאסטרטגית שלהם , אבל 
לא נמנעים מלהתמודד עם שאלות קשות , של הפרת זכויות האדם של הערבים . כשחבר 
קונגרס או חבר סנאט שואל אותי אם אהיה מוכן להתפנות מהאזורים האלה במסגרת 
הסדר , אני משיב בלאו מוחלט . אבל כאשר הוא שואל אם אני יכול לתאר בדמיוני 
מצב שבו אני וחברי ממשיכים לחיות באזורים האלה , ללא ריבונות ישראלית , 
איני פוסל אפשרות כזאת " . לבד מצאל חברים בקבוצה בובי בראון , תושב תקוע , 
כיום עוזר בכיר של גזבר הסוכנות מאיר שטרית ; דינה שליט , עוזרת של רון 
נחמן , ראש מועצת אריאל , לשעבר תושבת קנדה ; בן גרינברגר , עורך דין , 
סגן ראש המועצה במעלה אדומים ; יחיאל לייטר , איש הוועד היהודי בחברון , 
וישראל מידד , אף הוא עולה ( ותיק אמנם ) מארה"ב וכיום עוזרה של סגנית 
השר גאולה כהן . המסרים של חברי הקבוצה שונים באופיים מאלה של משה לוינגר , 
בני קצובר או דניאלה וייס . הכל מוגש בנוסח מתון ; יש נכונות להקשיב , 
וגם לענות על שאלות קשות . אצל צאל , בראון ושליט אין רק שחור ולבן , 
אלא גם אפור . הם אינם פחות קנאים לארץ ישראל ולהתיישבות היהודית בכל חלקיה 
מאשר הגרעין הוותיק של גוש אמונים , אך עם זאת מרבים לדבר על האפשרות של 
קיום יחסים טובים עם האוכלוסייה הערבית . אנחנו לא מכשול לשלום , אלא גשר 
לשלום , אומר צאל , ומזכיר תקופות אחרות , שבהן היו יחסים אחרים בין יהודים 
לערבים בשטחים . אין זה מקרה שהגרעין לכוח המשימה ליחסי חוץ הגיע מגוש עציון , 
שבו חיה האוכלוסייה היהודית המתונה ביותר בשטחים . % 08 מהתושבים הבוגרים 
באפרת , היישוב העירוני של הגוש , הם אקדמאים . חמישית מתושבי הגוש הצביעה 
בעד מימד , המפלגה הדתית היונית , שלא עברה את אחוז החסימה ושלא פסלה על 
הסף נכונות לפשרה טריטוריאלית . מגוש עציון גם יצאו יוזמי ההידברות עם פלשתינאים 
תושבי האזור , שקיימו עד לאחרונה סדרה של פגישות עם פלשתינאים . היתה להם 
הצלחה גדולה בארגון מסיבת עיתונאים , שבה השתתפו עשרות צוותי תקשורת זרה , 
במלאות שלוש שנים לאינתיפאדה . האירוע הזה שולב עם סיור בכמה יישובים , 
וביניהם מעלה אדומים . אחר כך הוגש חומר לכתבי החוץ , שנוסח בקפידה ובבהירות , 
בלא סיסמאות . הוצגה בפניהם תערוכת תצלומים של יוסף כהן , תושב אלון 
שבות , המתעדת את האינתיפאדה מנקודת מבט יהודית ואת החיים בישובים היהודיים 
ביש"ע . מסייע לקבוצה בעצות ובהדרכה גיי גרפינקל , שריכז בשביל ממשל רייגן 
את פעילות תחנות הטלוויזיה של וורלד - נט . קודם לכן ניהל גרפינקל כמה סניפים 
של תחנות טלוויזיה בניו יורק ובפילדלפיה . גרפינקל הוא השלוחה של יש"ע בארה"ב . 
משרד הקישור שלו בוואשינגטון מארגן לחברי כוח המשימה את הפגישות עם חברי 
קונגרס , סנאטורים ועורכי עיתונים . מסבירי החוץ של יש"ע אינם פוסלים איש . 
בין אנשי - שיחם נמנים אנדריי קולומב , ראש הצלב האדום הבין - לאומי , 
וכן חברי הקונגרס מרטין שטיין , פרנד גרנדי , ויין וובר , הסנאטור כריסטופר 
בונד ממיזורי ואחרים . גם חברי ועידת הנשיאים היהודים נפגשו עמם וביקרו , 
בפעם הראשונה באופן רשמי , ביישובים היהודיים בשטחים ושושנה קרדין , היו"ר 
החדש של הוועידה , נועדה עמם לכמה פגישות . אנשי יש"ע כבר ביקשו פגישה עם 
דן קווייל , סגנו של בוש , אבל טרם נענו . עד כה נפגשו עמם דן קמף , 
שר השיכון של ארה"ב , וזאן - קלוד אמה , עוזרו המיוחד של מזכ"ל האו"ם . 
עם אמה היו חילופי מכתבים , וצפויה פגישה נוספת . אמה מעודכן עתה בתדירות 
בפרטים מחיי המתנחלים . ספק אם הקבוצה הזאת היתה קמה ופועלת לפני עשר שנים . 
בתחילת שנות ה08 היה הנוף האנושי ביישובים היהודיים בשטחים מורכב בעיקרו 
ממתנחלי - אידיאה . כיום הרוב בהתנחלויות הוא חילוני , או דתי מתון , 
והוא בא לשטחים כדי להשיג איכות חיים טובה יותר ודיור זול . לפני עשר שנים 
לא חשבו לוינגר , קצובר וחנן פורת על הסברת חוץ . היחיד שפעל בתחום זה 
היה יו"ר מועצת היישובים , ישראל הראל . הגל השני של המתנחלים נתן הכשר 
לפעילות שאינה התיישבותית גרידא והגדיל את ייצוגו של הישראלי המצוי בהתנחלויות . 
ואכן , הפעילות של כוח המשימה אינה נושאת אופי דתי - משיחי , אלא יותר 
אופי של הסברה מקצועית , שהאידיאולוגיה היא רק אחד המרכיבים בה . הפורום 
אינו מתאם את פעולותיו עם משרד החוץ , אבל מאחורי הקלעים מתקיים קשר טוב 
עם סגן שר החוץ , בנימין נתניהו . אנשי הקבוצה מיידעים את משרד החוץ על 
פעולותיהם ולעתים מקבלים תגובות , מחייבות או שוללות , על פעילות זו או 
אחרת . פעילותם היא על פי טבעה סקטוריאלית , אך לעתים הם עוסקים בסוגיות 
שאינן נוגעות בהם במישרין . כך , למשל , הופק סרט וידאו בן 02 דקות המתאר 
את אירועי הר הבית בחודש אוקטובר האחרון " מהזווית היהודית הלאומית " . 
" אנחנו חלק מהמאבק על גורל חבלי יש"ע , חלק מהדיון בעתיד האזורים האלה 
וגורל תושביהם , וגם חלק מנושא זכויות האדם , שאינו שמור רק לערבים " , 
אומר צאל . " כל העולם עוסק בנו , כל העולם אומר שאנחנו מכשול לשלום , 
וגם חצי מהעם שיושב כאן סבור כך . להתעלם ולטמון את הראש בחול זו תהיה 
שגיאה . צריך להתחיל להסביר את עצמנו לדעת הקהל בחו"ל . איננו מתיימרים 
לשנות מדיניות של ממשלים , המושתתת בעיקר על אינטרסים , אבל בכל הקשור 
לדעת הקהל , בעיקר במדינות המערב , יש לנו מה להגיד ונמשיך לעשות זאת " . 
