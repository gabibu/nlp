הודעת בגדאד על נכונותה לסגת מכוויית בתנאים שונים , שנדחתה שלשום על - 
ידי בנות הברית , היא ככל הנראה תוצאה של הערכת מצב מחודשת , שערכה לאחרונה 
הצמרת העיראקית לגבי הסיכויים השליליים הצפויים לעיראק מהמשך המלחמה . ההנחה 
היא , לכן , כי זוהי סנונית ראשונה ואחריה צפויות הודעות נוספות . הדחייה 
הנמרצת של הצעתם הראשונה והלחץ בשדה הקרב יביאו , בוודאי , להצעות עיראקיות 
נוספות , שבהן תוותר בגדאד יותר ויותר . בנות הברית הגיבו בשדה הקרב כצפוי , 
והגבירו עקב ההודעה את ההפצצות ברחבי עיראק וכוויית , למרות מזג האוויר 
החורפי . הוויכוח בין הפרשנים הוא עד כמה ירחיק סדאם חוסיין לכת בוויתוריו . 
הדעה המקובלת עתה היא שכניעה מוחלטת אינה באה בחשבון מבחינתו , מחשש שצעד 
כזה יגרום בסופו של דבר להדחתו . ויתור על מה שהוגדר על - ידו כמחוז ה91 
של עיראק אפשרי , אך תמורת הישג משמעותי . בכל מקרה , לא היה אתמול אישור 
לשמועות על ניסיון התנקשות בחייו של סדאם חוסיין , או שנפצע בהפצצות , 
או שהוא מתכוון לברוח לאיראן . בצמרת השלטון קיים ודאי ויכוח נוקב , אך 
אין סימן כי ישנה התקוממות . את ההודעה מייחסים , קודם כל , להערכת מצב 
שערכה הצמרת העיראקית . הסימנים השליליים מתבססים , ככל הנראה , על העובדות 
הבאות : התגברות השחיקה של צבא עיראק בשבוע האחרון , מחמת ההפצצות הכבדות , 
מבלי שלבנות הברית נגרמות אבדות רציניות . אף שקיים ויכוח באשר להיקף הפגיעות , 
ברור כי ההצטברות תשפיע על קרב היבשה , והעיראקים מבינים זאת היטב . הפגיעה 
הקשה בבונקר בבגדאד מיקדה את תשומת הלב במותם של אזרחים רבים , אך מאחורי 
זה מסתתר מאמץ צבאי נכבד לפגוע במערכת הבונקרים של הצמרת העיראקית . נראה , 
כי אין זה הבונקר הראשון והאחרון שמטוסי בנות הברית מפציצים . מבלי להכריז 
על כך , מנסות בנות הברית לפגוע בפיקוד הבכיר ובצמרת העיראקית . שירותי 
המודיעין שלהן מאפשרים לאתר את הבונקרים ולהאזין לשידורים מתוכם . יש ברשותן 
גם חימוש מונחה , המאפשר להן לחדור לעומק ניכר ולפגוע ביושבי הבונקרים . 
לא מן הנמנע שגם עובדה זו השפיעה על הערכת המצב העיראקית . 
