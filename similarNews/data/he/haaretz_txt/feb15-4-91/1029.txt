שר הביטחון משה ארנס נוטה להקים פיקוד רביעי בצה"ל , פיקוד - עורף , בראשו 
יעמוד אלוף . הנטייה להקים פיקוד מיוחד לעורף היא אחת המסקנות העיקריות 
מהמלחמה במפרץ והיערכות העורף לקראתה . נודע כי אם יחליט השר בחיוב , יוקם 
הפיקוד בתוך כחודשיים ויפעל כפיקוד רביעי שיהיה כפוף לרמטכ"ל . על פי התוכנית 
המתגבשת עולים הפרטים הבאים : לעורף תהיה מערכת פיקוד משלו והוא יהיה אחראי 
על המרחב המאוכלס במדינת ישראל ; פיקוד העורף יפקד על כוחות הג"א בשעת רגיעה 
וחירום ויפעיל את כל המערכות הצבאיות והאזרחיות האחראיות על הטיפול בעורף . 
הפיקוד יהיה אחראי על כל מערכות התשתית של המדינה בשלושת הפיקודים המרחביים , 
קרי , פיקוד דרום של העורף , פיקוד מרכז של העורף ופיקוד צפון של העורף 
כולם יהיו כפופים לאלוף שיפקד על פיקוד העורף . כוונת התוכנית היא לשחרר 
את הפיקודים ואת אלופי הפיקודים מאחריות על העורף וכן מהפיקוד על כוחות הג"א 
והאוכלוסייה בישראל . אלוף פיקוד העורף החדש , יהיה אחראי על כל כוחות 
הג"א והוא גם יהיה אחראי על כל תורת ההתגוננות האזרחית וישא באחריות להנחיות 
המקצועיות לכל הגורמים הצבאיים והאזרחיים , כגון הג"א , מד"א , כיבוי 
אש , משטרה ומטה מל"ח . הפיקוד יעבוד בשיתוף פעולה עם ראשי הערים והרשויות 
המקומיות . מפקד העורף יהיה גם קצין המטה המקצועי במטה הכללי וקצין חיל 
ראשי של הג"א . ייתכן שקצין הג"א ראשי , המכהן בתקן של תא"ל , יועלה לדרגת 
אלוף ועם הקמת פיקוד עורף יבוטל תקן של קצין הג"א ראשי והוא יהיה אלוף פיקוד . 
אחד השיקולים להקמת פיקוד העורף הוא הרצון לאפשר לאלופי הפיקודים להכין את 
החיילים בפיקודים השונים למלחמה העתידית , ולחסוך מחייל החזית את העיסוק 
בטיפול בעורף . גורמים בצה"ל אומרים כי מעולם לא עמד העורף במקום כה גבוה 
בסולם העדיפויות של מערכת הביטחון . במשך כ51 שנה כמעט לא שונתה או שופרה 
היערכות העורף לשעת חירום . נודע , כי במפקדת הג"א כבר מפיקים מסקנות ולקחים 
מהמלחמה במפרץ . אחת המסקנות העיקריות שכבר יושמה , היא החלפת כל מערכת 
הכריזה והצופרים למערכות צופרים חשמליים מתקדמים , שיאפשרו סוגים שונים 
של צפירות , בהתאם לסוג ההתקפה . מסקנות אחרות יעסקו בשיפור חלוקת ערכות 
מגן ומסכות הגז . 
