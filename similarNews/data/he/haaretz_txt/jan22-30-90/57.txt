עיתוני סוף שבוע במערב אירופה מילאו עמודיהם במאמרים שתיארו וניתחו את " סופה 
של האימפריה הסובייטית " , כשרק חלק מהם מצא לנכון להצמיד סימן שאלה לכותרות 
הפסקניות . אך גם אם מוקדם עדיין להספיד את בריה"ם , יש משמעות לעובדה 
שבשבוע האחרון חל שינוי במיקום נקודות הכובד בהיבטים הבין - לאומיים של התהליכים 
המתרחשים ממזרח ברלין ועד אולן - באטור , מטאלין ועד נאקצבאן . אולי זהו 
ביטוי לשלב המתקדם של תהליכים אלה . בחודשים האחרונים הוקדשה תשומת לב מרובה 
ליחסי ברית המועצות , מדינות מזרח אירופה , מדינות מערב אירופה וארה"ב . 
האם הסובייטים יתירו למדינות שהיו גרורותיהם להנהיג משטרים רב - מפלגתיים 
ולרופף את קשריהן עם ברית וארשה ? האם הדמוקרטיזציה במזרח - אירופה היא 
סיבה או תוצאה של המפנה ביחסי ארה"ב - ברית המועצות ? אלו שאלות תקפות 
עדיין , וחשיבותן הבסיסית עולה על המהומות בבקו או ההתנגשויות בנגורנו קרבך ; 
אך השאלות הבין - לאומיות הדחופות מתייחסות לפריפריה של האימפריה . האירנים 
נמנעו עד לזמן האחרון , מהתערבות גלויה בארועים האתניים המתרחשים ברפובליקות 
המוסלמיות , אך בשבועיים האחרונים שמה עצמה טהרן או יותר נכון החוגים הדתיים 
הקיצוניים בטהרן אפוטרופוס על המתקוממים האזריים ; היא הכריזה כי מה שקורה 
באזרבייגאן הוא לא פעילות לאומנית או אתנית , אלא התעוררות מוסלמית דתית , 
ואף הזהירה את מוסקווה מפני יד קשה כלפי עושי המהומות . גורבצוב אמר במפורש 
שגורמים דתיים קיצוניים אשמים בהסתת האזרים , והתקשורת הסובייטית האשימה 
את הלאומנים האזרים ברצון להתנתק מבריה"ם ולהתחבר לחבל אזרבייגאן באירן . 
בקטעים בהם הסירו האזרים את מחסומי הגבול , עברו ביום ו המונים לתפילות 
באירן וחזרו , לדברי מוסקווה , לא רק עם ספרי קוראן אלא גם עם נשק , תחמושת , 
מכשירי קשר ואף ציוד אלקטרוני להפרעה לתקשורת הצבא הסובייטי . בעיתונות 
המערבית נמסר , כי טהרן רוצה לעשות " עסקה " עם מוסקווה : הימנעות מעידוד 
הלאומנות האזרית תמורת מכירות נשק וסיוע דיפלומטי סובייטי נגד עירק . הכרזת 
" עצמאות " של נקיצבאן , אזור אזרבייגאני אוטומנומי בין ארמניה לאירן , 
גורמת למבוכה ניכרת בטורקיה , שאף איתה יש לנקיצבאן גבול משותף של קילומטרים 
ספורים . שלא כתושבי אזרבייגאן השיעים , תושבי נקיצבאן הם סונים והם נמשכים 
אל בני עדתם הגרים בטורקיה . מלבד חששם של הטורקים מהתעוררות אתנית סמוך 
לגבולם , שם גרים גם מיעוטים ארמנים וכורדים , הם גם עושים באחרונה מאמצים 
לשפר את היחסים עם מוסקווה , ותקריות גבול הם הדבר האחרון בו הם מעוניינים . 
גם ליחסים הסובייטיים - אמריקאים מכניסים ארועי אזרבייגאן גורם של חיכוך . 
קריאת ואשינגטון לאיפוק סובייטי נשמעת צבועה משהו אחרי הפלישה לפנמה , 
מה גם שאיש לא יכול להאמין כי ארה"ב רוצה בטבח הארמנים או בראשית התפוררותה 
של בריה"ם . 
