אלוף פיקוד הדרום , האלוף מתן וילנאי , אמר אתמול לחברי ועדת המשנה של 
ועדת החוץ וביטחון לענייני המינהל האזרחי , אשר סיירו ברצועת עזה , כי 
רמת האלימות ברצועה ירדה , אך המוטיווציה שרירה וקיימת . חברי הוועדה היו"ר 
ח"ך בנימין בן אליעזר , אברהם שריר , יוסי שריד , עמנואל זיסמן ועמיר 
פרץ , ביקרו ברצועה כשהם מלווים על - ידי מתאם הפעולות בשטחים שמואל גורן . 
הם נפגשו עם מפקדי צה"ל ועם ראשי המינהל האזרחי ושמעו סקירות ודיווחים מפי 
האלוף וילנאי . האלוף אמר לחברי הוועדה כי זהו המנדט שצה"ל קיבל על עצמו 
להוריד את האלימות וזה מה שצה"ל עושה . אלוף הפיקוד סיפר כי הבעיה העיקרית 
של כוחות צה"ל כיום , היא ההתמודדות עם זריקות האבנים . לדבריו יש ירידה , 
בחודשים נובמבר ודצמבר , במספר ההרוגים ברצועה ולמעשה בשני חודשים אלה , 
לא נרשם אף הרוג אחד . כמו כן דיווח האלוף על ירידה בכמות העוצרים , שמטילים 
כוחות צה"ל על אזורים ברצועה ולמעשה על - פי הוראה של מפקד בשטח מוטל עוצר 
רק במקומות נקודתיים , לשם פעילות מבצעית . ראשי המינהל האזרחי דיווחו לחברי 
הוועדה על העלייה בכוחו של החמאס ברצועת עזה , אך ציינו כי שלא כפי שפורסם 
בכלי התקשורת , למרות העלייה בכוחו של החמאס , הכוח העיקרי השולט היום 
ברצועה הוא אש"ף . עוד דיווחו אנשי המינהל על סגירת בתי ספר והפרות הסדר 
בקרב התלמידים . ראשי הצבא ברצועה , ביניהם גם אלוף הפיקוד , התייחסו 
לנושא חקירת מצ"ח וחריגות בקרב חיילי צה"ל . לדבריהם , אלוף פיקוד הדרום 
מתחקר אישית כל מקרה מוות ברצועה וכל מקרה של חריגה בקרב חיילי צה"ל , והוא 
מקבל דיווחים שוטפים על כל אירוע ברצועה . חברי הוועדה סיירו במשרדים השונים 
ושוחחו עם עובדי המינהל האזרחי . לאחר מכן נפגשו עם ראשי המתנחלים בגוש 
קטיף . נודע כי ראש המועצה צבי הנדל , אמר לחברי הוועדה כי ראשי המתנחלים 
מתנגדים נמרצות להעברת הפליטים ממחנה קנדה המצרי לתל שולטן ברפיח שבשליטת 
ישראל . חברי הוועדה לא הסכימו עם דבריו של ראש המועצה ואמרו כי מדובר בהחלטת 
ממשלה ויש לקיים אותה . גורם בכיר במינהל האזרחי אמר אמש ל"הארץ " : " זה 
היה סיור חשוב של חברי ועדת המשנה , אשר קיבלו דיווחים שוטפים על האירועים 
ברצועה " . לדבריו חברי הוועדה האזינו , שאלו שאלות והרגישו את תחושת כוחות 
צה"ל העוסקים באינתיפאדה . 
