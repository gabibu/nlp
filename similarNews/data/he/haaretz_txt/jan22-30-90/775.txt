בריה"ם מעכבת את הטיסות הישירות של עולים לישראל , בעקבות לחצים ערביים 
שהופעלו לאחר דברי ראש הממשלה , יצחק שמיר , על הצורך בישראל גדולה לקליטת 
העלייה . דברים אלה אמרו חברי המשלחת הכלכלית מבריה"ם בשיחות שקיימו בישראל 
ביומיים האחרונים . לדברי חבר במשלחת , מאשימים הערבים את בריה"ם בעקבות 
דברי שמיר בשיתוף פעולה עם ישראל לנישול הפלשתינאים . המשלחת באה לדון 
בין השאר , בקשרי התעופה בין שתי המדינות וחבריה נשאלו לסיבות שבעטיין מתעכב 
ההסכם בין אל - על לאירופלוט . שמיר אמר בשבוע שעבר כי אלמלא עיכוב זה היה 
מספר העולים מברית המועצות גדול פי כמה . גורמים שהיו מעורבים במשא ומתן 
על הסכם התעופה אמרו כי הנזק הראשוני נגרם על - ידי הפרסום הרב שנתנה חברת 
אל - על למגעים עם אירופלוט , באמצעות נציגיה הבכירים שביקרו במוסקווה לצורך 
העניין . לדבריהם , פרסומים אלה עוררו גורמים ערביים להפעיל לחצים נגדיים 
על משרד החוץ הסובייטי ודבריו של שמיר הגבירו לחצים אלה . נודע כי שגריר 
בריה"ם בתוניס , הבהיר לנציג אש"ף במקום , כי אין בדעת מוסקווה לשנות את 
מדיניות ההגירה ולהגביל את אלה המבקשים לצאת את בריה"ם . 
