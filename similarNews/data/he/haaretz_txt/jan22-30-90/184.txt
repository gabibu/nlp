פקד רמי יהב , קצין המשטרה שהודח בשבוע שעבר בשלביו הסופיים של קורס הקצינים 
המתקדם במכללה לקצינים של המשטרה , לא ימשיך להשתתף בקורס הנוכחי , העומד 
להסתיים בעוד כחודש . כך החליט אתמול מפכ"ל המשטרה דוד קראוס . עם זאת 
נפתח פתח לאפשרות השתתפותו של יהב בקורס הבא . המפכ"ל הודיע כי עניין שיבוצו 
של פקד יהב בקורס הבא , יותנה בהמלצת מפקדיו ובהתנהגותו ביחידתו . הדחתו 
המפתיעה מהקורס של פקד יהב , העומד בראש היחידה למלחמה בסמים של מחוז המרכז , 
עוררה בשבוע שעבר התמרמרות רבה בקרב קצינים במשטרה , בעיקר בדרגי הפיקוד 
ביחידות השטח . זאת בין השאר , לנוכח העובדה שיהב מוכר כאחד ממפקדי השטח 
הטובים ומועמד לקידום . העילה להדחתו מהקורס על - ידי ראש אגף כוח אדם במשטרה , 
היתה הפרות משמעת חוזרות ואי קבלת מרות . הדחה מקורס קצינים מתקדם , בגלל 
עבירת משמעת שאין עימה קלון , היא צעד שלא זכור כמותו במשטרה והמקרה גרם 
לתדהמה במכללה לקצינים בנעורים ובקרב קצינים רבים ביחידות השטח המכירים היטב 
את הקצין שהודח . גם קציני משטרה בכירים , שסברו שיש אמנם להעניש את פקד 
יהב על התנהגותו , התנגדו לעונש הקיצוני של הדחתו מהקורס המתקדם , דבר 
העלול לפגוע בקידומו במשטרה . פקד יהב וניצב חיים אלבלדס , מפקד מחוז המרכז 
( שבו הוא משרת ) , ערערו בפני המפכ"ל על ההדחה . אתמול ביקר המפכ"ל קראוס , 
יחד עם המפכ"ל המיועד יעקב טרנר , וראש אגף כוח אדם ניצב שלמה חרון , 
במיכללה לקצינים בנעורים . הם שוחחו עם חניכים , עם מפקד המכללה ועם סגל 
הפיקוד שלה על פרשת פקד יהב . לאחר השיחות אמר קראוס , כי הוברר לו שהתנהגותו 
של החניך רמי יהב , לא עלתה בקנה אחד עם נורמות ההתנהגות הנדרשות בקורס 
המתקדם . מאחר שניתנו לפקד יהב הזדמנויות בעבר לתקן את התנהגותו והוא לא 
עשה כן , הוא החליט להפסיק את השתתפותו בקורס הנוכחי . 
