לאחר מותם יילקחו מגופם איברים להשתלה ולהצלת חיי אחרים . מעטות המשפחות 
המוכנות שכך ייעשה בגופת נפטריהם . בתי - החולים מתחרים ביניהם על מעט תורמים , 
והרפואה בתחום ההשתלות לא מתקדמת . חולים נאלצים לצאת לחו"ל לניתוחים , 
רבים ממתינים לתורם ולא מספיקים להיוושע , וההחלטות על קדימות קשות . שר 
הבריאות שוקל מסע פרסום ויחסי ציבור לעידוד תרומות איברים . לדעתי , התעמולה 
לא תועיל , ואני קובע זאת על סמך בדיקה של כמה סיבות להימנעות מתרומה . 
קשה לכולנו לקבל את עובדת המוות . בתוך פחד המוות קיימים אי הוודאות , 
הכאב , הניתוק , ההכרה בסופיות . הדרך הנפוצה להתמודד עם הפחד הזה היא 
התעלמות והכחשה , וגם מייפים את העניין : אין המוות סופי ממש , הנשמות 
ממשיכות להתגלגל , יש גן - עדן ותחיית המתים , יש חיים אחרי המוות . בתרומת 
איברים יש הכרה מפורשת במוות , הוכחה חותכת לסופיותנו ולהתכלותנו , ורק 
יחידים בשלים להודות בכך . דת ישראל אוסרת נתיחת גוויות , משיקולים של כבוד 
המת ואמונה בתחיית המתים . לא מבררים אם זוהי אכן עמדת היהדות הרשמית , 
אלא מעריכים שהיא כזאת . לאיסור הזה השפעה נרחבת גם בציבור שאינו חרדי . 
בכמה תחומי חיים אנשים שאינם שומרי מצוות מאמצים לעצמם מנהגים דתיים , 
בלי חשיבה ביקורתית . בנושאים המעוררים חרדות ותהיות הם פועלים " ליתר 
ביטחון " לפי המסורת . גם מנהגי הקבורה קשורים לעניין . שריפת גוויות 
מקובלת כיום בארה"ב ובאירופה , והשיטה מתאימה לתרומת איברים . ביהדות 
אסור לפגוע בגוויה או לשנות את מצבה . לקיחת איברים נעשית כאשר קיים מוות 
מוחי , ומערכות גופניות אחרות פועלות עדיין . יש החוששים שבכך קיימת אפשרות 
של פגיעה בסיכויי ההישארות בחיים , ולו הקלושים ביותר . כמו כן קיים חשש 
פן יחליט מישהו לזרז מותו של אדם לטובת אדם אחר . בכלל , הגדרת מוות על 
סמך הפסקת פעילות המוח זרה לנו . אנו עוד חיים לפי מושגים של הקשבה לפעימות 
הלב בהצמדת האוזן לבית החזה , או העמדת נוצה או ראי מול הנחיריים . קשה 
לנו להשתכנע שכאשר נמות , נמשיך לנשום ולבנו יפעם . אין זו רק בעיה של דפוסי 
חשיבה ארכאיים . מתעוררת כאן בעיה של אתיקה רפואית . ביפאן האשימו השנה 
כמה מבחירי הרופאים רופאים אחרים ברצח , על שביצעו השתלות של איברים שנלקחו 
מתורמים שמותם נקבע לפי הפסקת הפעילות המוחית בלבד . אם כן , מבחינה רפואית 
ומוסרית הגדרת המוות חדלה להיות חד - משמעית . אבל הסיבה העיקרית שאנשים 
לא רוצים לתרום איברים היא , שאין להם כל אינטרס לעשות זאת . אנשים עושים 
מעשים המובילים לתוצאות משתלמות . הם לא ישיגו דבר מכך שלאחר מותם מישהו 
אחר יינצל בסיוע איבריהם . המעשה האלטרואיסטי הנדיב נעשה כאשר שכרו בצדו : 
העושים נהנים מהכרת תודה , מפרסום . ואם לא מתגמולים בעולם הזה , כי 
אז בעולם הבא . מתרומת אברים קשה ליהנות : לא רק שלא יודעים אם הדבר אכן 
נעשה , לא מכירים לתורם תודה , ואולי אף מפסידים מקום טוב בגן - עדן . 
רק מוטיווציה חיובית תמריץ אנשים להתמודד עם הבעיה ולהתגבר על המכשולים לתרומה . 
יש להתקין תקנה שעל פיה יהיו זכאים לתרומת אברים , במקרה הצורך , או יהיו 
בעלי קדימות לפי ותק ברשימה , רק אנשים אלה : מי שנרשמו כתורמים ( בחתימה 
על מסמך מחייב ובלתי הפיך ואם צריך , גם בחתימת קרוביהם ) ; במסגרת שתיקבע 
( משרד הבריאות , קופת החולים , אגודה ארצית וכו ) ; ברשימה ממוחשבת 
ונגישה לבתי - החולים ; והיו רשומים לפחות שנתיים לפני התאריך שבו הם נזקקים 
לאיבר כלשהו . זהו ניסוח ראשוני ויש ללבן את פרטיו . אנשים יהיו מוכנים , 
כדי לשפר את סיכוייהם להישרד , להתגבר על החששות שלהם . מבחינה דתית המדובר 
בפיקוח נפש ( של התורם ) ובהצלת נפש ( של אחרים ) בעת ובעונה אחת . 
באמצעות התנדבות לתרומה , ובמחיר של קבלת ההגדרה המומחית למוות , יקנו 
לעצמם אנשים ביטוח , שבעזרתו יוכלו ליהנות מהשתלה בעת הצורך . אפשר למנוע 
התנגדות להצעה בכך שהסדרים כאלה ייעשו באופן עצמאי ובמשותף על ידי בתי - 
החולים המבצעים השתלות , ולא על ידי המדינה . המדובר בהתערבות רפואית ניסיונית 
ולא נטולת סכנות , ולא יהיה אפשר לטעון , כי נשלל טיפול רפואי מאלה שלא 
התנדבו לתרום . 
