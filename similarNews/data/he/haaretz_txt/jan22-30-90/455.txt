מאורעות הדמים באזרבייגאן , שחייבו את מוסקווה להתערב בכוח צבאי נגד האזרים , 
נוספו לסדר - יומו הדרמטי של גורבצוב בעיתוי אומלל מאוד . ברית - המועצות 
עמדה בפני הישג דיפלומטי ניכר , שעשוי היה להזניק את מעמדה כמעצמת - על 
לעמדת יוקרה בין - לאומית מרשימה . בדיוק ערב פרוץ המאורעות האחרונים הניב 
משא ומתן חשאי את פירותיו : בחסותה של מוסקווה עמד להתחיל תהליך התפייסות 
בין איראן לעיראק . לידיעה זו לא הוקדשה תשומת הלב הדרושה , למרות חשיבותה 
החריגה . גם לא הובלט , כי ארצות - הברית מתייחסת בחיוב למבחן זה של הדיפלומטיה 
הסובייטית , המזכירה את הישגה בגמר מלחמת הודו - פקיסטאן , הסכם טאשקנט . 
קשה להעריך אם כל זה לא יירד עתה לטמיון , כשברית - המועצות נראית כניצבת 
לצד הארמנים המותקפים . ספק אם איראן תוכל , גם אם רצונה בכך , להתייחס 
אל מוסקווה כאל מתווך נייטרלי בינה לבין עיראק . גם נחישותה של מוסקווה 
בדיכוי המרד האיסלמי באזרבייגאן עלולה להיפגע , אם תרצה להציל את הישגה 
הדיפלומטי מהתמוטטות גמורה . אך שיקול חשוב זה מתגמד מול סדר העדיפות הסובייטי , 
המכתיב עתה את כיבוי השריפה בבטן הרכה של ברית - המועצות כמעט בכל מחיר , 
כדי למנוע את התפשטותה לסביבה האיסלמית של הרפובליקות הסובייטיות השכנות . 
והפורענות אינה רק בהן . הרי רק לפני ימים חזר גורבצוב בידים כמעט ריקות 
מליטא , שבה ניסה להציל את שלמות ארצו והשיג , לכל היותר , הפוגה . הרבה 
תלוי עתה בעמדת איראן ובמעשיה . קשה להניח שאם יימשכו קרבות הדמים מעבר 
לנהר המפריד בינה לבין מקום ההתרחשויות , יוכל המשטר האיראני להבליג ולהסתפק 
בתמיכה רטורית מלאה ובסיוע מוגבל למתמרדים האזרים . בכל זאת סביר כי השליט 
האיראני ינסה להציל את ההתקרבות לברית - המועצות , שכן טמונים בה הישגים 
חשובים לכלכלת איראן , למשל , חידוש הפעלתו של צינור הגז לבריה"ם . כמה 
זמן יוכל רפסנגאני להבליג מול המוני האיראנים , שחונכו לחזק את המשטר המהפכני 
בגילויי השתלהבות איסלמית ? ההיגיון אומר , כי גם בשעה קשה זו לגורבצוב 
צריכה להתנהל הידברות כלשהי עם טהרן , אך מי יודע אם בידיו היכולת הדיפלומטית , 
התמריצים הדרושים והחופש הפנימי לנהל גם אותה . בטרם שככה האש בבאקו ובסביבתה 
קשה להעריך את השלכותיה של האפיזודה הזאת על סיכויי הישרדותו של גורבצוב 
בקרמלין . הם נראים היום אף גרועים משהיו . לכאורה , משחקת הטרגדיה לידי 
יריביו השמרניים , אך אין זו שעה כשרה למשיכת השטיח מתחת לרגלי המנהיג . 
ייתכן אפילו שההחלטה להפעיל את הצבא באזרבייגאן תספק סוף - סוף לגורבצוב 
את ממד הנציות שאולי מצויה בכל זאת באישיותו . כזכור , אמר הנשיא המנוח 
גרומיקו , כשהמליץ בפני חבריו על מתן התפקיד לגורבצוב , כי לאיש " הנינוח " 
שיני פלדה . הרי אין זה סוד כי העם הרוסי הורגל להעריך מנהיגים אוטוריטריים . 
אולי יספק הממד החדש הזה ארכה לגורבצוב , לפחות עד למבחן הבא . כאשר פרצו 
המהומות בדרום רווחה הדעה , כי הדיכוי יוטל רק על הגייסות הצבאיים של משרד 
הפנים . להפתעת רבים זה לא קרה , והצבא הופעל בכוח ניכר . מתקבל על הדעת , 
כי החלטה זו קשורה גם במתח הגואה בין מפקדים בכירים של הצבא האדום לבין 
הכוחות הרפורמיסטיים בהנהגה הגורבצובית . הדים חד - משמעיים לתסיסה הגוברת 
היו באחרונה לא רק בעיתונות השמרנית , אלא גם בקונגרס העם , שבו כמה גנרלים - 
צירים נהפכו לדובריה הנועזים . הרקע לכך הוא בצמצום ההקצבות לצבא האדום 
ובפירוק כמה מיחידותיו . אחד הדוברים , הגנרל מקאשוב , המפקד העליון של 
אזור וולגה - אורל , נזקק לא רק לציטטה מפי פרידריך אנגלס שבז " לעמי הארץ 
הרואים את עצמם מומחים לענייני צבא " , אלא הוסיף , בפנותו לרפורמיסטים 
שבקונגרס , שאלה : האם לא די בצמצום הצבא , האם גם צריך לירוק בפרצופו ? 
הפעלת הצבא באזרבייגאן מטילה עליו את האחריות הבלעדית להשכנת הסדר , אחריות 
שהיא גם מלכוד . היה זה הצבא , שחלק מדובריו הביעו את סלידתם מן השלטון 
והתייחסותו רפת - הידיים מול הגילויים הבדלניים ברפובליקות השונות . על 
כן זכה עתה הצבא לתפקיד כפוי - הטובה באזרבייגאן . נמסר שכבר יש גילויי 
חולשה בתוכו . אם הכריע גורבצוב שעוד תמול - שלשום הביע רתיעה מהפעלת כוח 
צבאי ואמנם התנזר ממנה במזרח - אירופה ובמדינות הבאלטיות או שעשה זאת בלחץ 
האגף השמרני של ההנהגה , לא ידוע בינתיים . מכל מקום , עם הפעלת הצבא 
האדום באזרבייגאן עלו יחסי הצבא - הנהגה לרמת עימות שונה . בהתפתחותו של 
עימות זה , בטלטלה השכיחה בין זרועות השלטון בברית - המועצות , מצויה כנראה 
התשובה לשאלה אם חלה עצירה בשעון החול של גורבצוב , או שמא החולהולך ואוזל . 
