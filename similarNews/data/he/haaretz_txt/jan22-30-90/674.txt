המסגד של הכפר בורין , מדרום לשכם , ניזוק קשה משריפה שפרצה במקום ביום 
שישי לפנות בוקר . בשריפה עלו באש שטיחים , ספרים ומערכת הרמקולים של המסגד 
וכן ניבעו סדקים בקירות הבניין . תושבים מבורין טענו כי הבחינו באנשים לובשי 
אזרחית וחמושים , שנמלטו מן המקום לאחר השריפה . אתמול בלילה הגיעו אל הכפר 
נציגים של מכבי האש , משטרה , צה"ל והמינהל האזרחי כדי לבדוק את סיבת הדליקה 
שפרצה במסגד . בהודעה שפרסם אתמול דובר צה"ל נאמר כי בבדיקה הסתבר שדלתות 
החומה המובילה למסגד ודלתות המבנה עצמו היו נעולות ולא התגלתה פריצה למסגד . 
כן טוען דובר צה"ל שלא התגלו סימנים שהעידו כי הושלך פנימה חפץ שגרם לדליקה . 
" חוקרי המשטרה ומכבי האש ממשיכים בחקירה לבירור נסיבות הדליקה . בשלב 
זה לא עולה כי מדובר בפריצה למסגד או בהצתה מבחוץ " , נמסר בהודעת הדובר . 
" בכל מקרה התחייב אתמול המינהל בפני מוכתר הכפר ואנשי הדת כי בשל קדושת 
המקום ישלם המינהל את כל הנזקים וישפץ את המסגד ללא כל קשר לסיבות הדליקה " , 
נמסר בהודעה . תושבי בורין משוכנעים כי המציתים הם מתנחלים מהישובים הסמוכים 
יצהר או ברכה . לדבריהם התרבו בזמן האחרון התקריות בין המתנחלים והכפר . 
לטענתם חדרו מתנחלים מיצהר ביום רביעי שעבר לבית הספר המקומי ורשמו דברי 
אזהרה ונאצות על לוחות הכיתות בנוסח : " דם תמורת דם " ו"נקמה " . לאחר 
שהתושבים התלוננו על ההצתה בפני רשויות הצבא הטיל צה"ל עוצר על הכפר ונמנע 
מעיתונאים להיכנס לתוכו . גם קשרי הטלפון עם הכפר נותקו . 
