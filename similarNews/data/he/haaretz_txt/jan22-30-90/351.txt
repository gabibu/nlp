שלושת שרי החישוקים , דוד לוי , אריאל שרון ויצחק מודעי , יקיימו היום 
כנס גדול עם חברי הכנסת התומכים בהם , ועם ראשי רשויות מקומיות , בלשכת 
שר השיכון בירושלים . כוונת הכינוס היא להחליט על דרכים להיאבק בשמיר בכינוס 
המרכז , ולפעול נגד האיום שהשמיע , לפיו יתפטר מהממשלה אם לא יזכה באמון 
המרכז . הודעתו של שמיר כי יתפטר מראשות הממשלה ומראשות הליכוד אם ידחה מרכז 
הליכוד את קווי מדיניותו עוררה זעם רב בקרב שרי החישוקים . שלושת השרים 
הכריזו אתמול כי הם אינם מנהלים מאבק אישי נגד שמיר , אלא על מדיניותו . 
דוד לוי השווה אתמול את שמיר לשחקן כדורגל הדורש להיות חלוץ מרכזי , ואומר 
כי אם לא יקבל את התפקיד " ישרוף את המועדון " . עיקר המחלוקת בין שמיר לשרי 
החישוקים לקראת כינוס המרכז נעוצה בדרישה הנחרצת של שמיר כי חברי המרכז יצביעו 
על החלטה אחת , המקבלת או דוחה את דבריו של ראש הממשלה . שמיר הודיע כי 
יהיה מוכן לכך ששרי החישוקים יעלו הצעה נגדית , וכי זו תעמוד מול הצעתו , 
להצבעה אחת בלבד של חברי המרכז . שרי החישוקים תובעים כי תהיה הצבעה נפרדת 
על דבריו של ראש הממשלה , ואחר כך יתקיימו הצבעות על עניינים נוספים . 
לכך מתנגד שמיר באופן נחרץ . הוא טוען כי הפעם , החלטת המרכז חייבת להיות 
ברורה וחד משמעית . בפגישתם היום מתכוונים שרי החישוקים למצוא דרכים לאלץ 
את שמיר להיכנע לתכתיבם . ראש הממשלה החל לגבש את הקווים לנאום המרכזי שישא 
בכינוס המרכז . הנאום יהיה ארוך באופן מיוחד , ויהיה בו אישור ואימוץ של 
כל ההחלטות הקודמות של מרכז הליכוד . שמיר ימסור לחברי המרכז דיווח מפורט 
על תהליך השלום והמצב המדיני , ויעסוק גם בנושא החברתי והכלכלי . בלשכת 
ראש הממשלה החל לפעול מטה מיוחד בראשותו של יועץ ראש הממשלה , סגן - השר 
לשעבר מיכאל דקל , כדי לשכנע את חברי מרכז הליכוד לתמוך בעמדות שמיר . 
במטה המיוחד חברים כל שבעת השרים מקורבי ראש הממשלה , ולכל אחד מהם ניתנה 
אחריות על אזור אחר ברחבי הארץ . השר רוני מילוא אחראי על אזור המרכז . 
השרים דו מרידור ומשה קצב על אזור הדרום , גדעון פת ואהוד אולמרט על אזור 
הצפון , וסגן השר בנימין נתניהו על אזור ת"א . 
