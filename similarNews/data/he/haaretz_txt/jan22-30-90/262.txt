רמה שם טוב לא היתה בטוחה שתצליח במשימה . למען האמת , אף אחד לא האמין 
שתוכל להשתלב בעבודה הדורשת מאמץ פיזי ניכר . רמה היא הגננית היחידה בארץ 
העובדת במשרה מלאה בגינון , והאשה היחידה בין הגברים המאיישים את המשרות 
במחלקת חוף הים בבת ים . כמושבניקית וכקיבוצניקית לשעבר , היתה בחירתה של 
רמה במקצוע הגננות טבעית ביותר . בחודש מאי בשנה שעברה ניגשה לחוף הים וביקשה 
להתקבל לעבודה . מנהל החוף , יעקב חסן , שאינו מורגל בעבודת נשים במחלקתו , 
למעט מזכירות , לא התלהב מהרעיון והציע לה משרת גנן . הוא היה משוכנע 
שרמה תגיד , תודה רבה , ותלך . אולם להפתעתו , היא קיבלה את הצעתו בשמחה . 
" כשראיתי שהיא מגלה התלהבות , לא ידעתי איך לצאת מזה . אומנם הייתי צריך 
גנן , אבל לא האמנתי שהיא מתאימה למשרה . היא היתה רזה וחיוורת ונראתה 
כמו חולה . אמרתי לה שתתחיל למחרת . הייתי בטוח שהיא תעבוד שבוע ותישבר , 
כי קשה להחזיק מעמד בחוץ בחום של הקיץ " . רמה שם טוב הגיעה ביום הראשון 
לעבודתה מצוידת בכובע רחב שוליים , במכנסי גינס משופשפים ובמגפיים . " היא 
נראתה מוזרה בנוף , כמו תיירת או קיבוצניקית , ממש תופעה " , אומר בבר 
אזרזר , מנהל הפיקוח . " העובדים לא ידעו איך לאכול אותי " , משחזרת רמה 
את הימים הראשונים בעבודה . " פחדו לדבר איתי . בזמן הפנוי שאלו אחד את 
השני מה אני מחפשת בעבודה כזאת ומאיפה הגעתי . היינו עסוקים , כי זאת היתה 
תחילה העונה , ולעובדים הוותיקים לא היה זמן להכניס אותי לעבודה . לא ידעתי 
איפה יש צינור גומי , ממטרה , מעדרים ואפילו היכן השירותים " . רמה קיבלה 
לטיפולה את השטח הקשה ביותר בחוף , שטח מדרוני ותלול שאף אחד מגנני החוף 
לא ניסה לטפח אותו . רמה לא התלוננה ולא ויתרה . היא החלה לנכש במרץ את 
העשב שהגיע עד ברכיה ולנקות את הלכלוך הרב . הגננים האחרים לא עזרו לה , 
ואף התלוצצו על חשבונה . " אל תרימי את הסלעים , יש שם עקרבים " , צעק 
לעברה פקח והתפוצץ מצחוק . " תיזהרי לא להכניס ידיים עמוק מדי לחולות , 
יש שם נחשים " , זרק מישהו אחר . רמה התמידה בעבודתה וטיפחה את החלקה " שלה " 
באהבה , למרות הקשיים . מאז שהגיעה לחוף , הצד הצפוני מתוחזק ומטופח גם 
בחורף וגם בקיץ . " אני נלחמת באיתני הטבע כדי שהצמחים יעברו את החורף 
בשלום " . היא אומרת . אך הקשיים לא היו רק פיזיים . רמה היתה מורגלת לסגנון 
חברתי אחר , של קיבוצניקים ושל רופאים , עמיתיו של בעלה , הפרופסור אברהם 
שם טוב . היא לא ידעה איך " לאכול " את התנהגות חבריה לעבודה . אחד דיבר 
כל הזמן על זיונים , השני הסתובב כמו עבריין מצוי וסיפר לחברה אודות מעלליו 
השובבים והשלישי התלבש על מכוניתה בלי לבקש את רשותה . בסבלנות רבה מצאה 
דרך להתקרב אל כל אחד . היום היא כוכבת גנני חוף הים : " היא האמא של 
כולם . רודפת אחרינו עם הקפה , חייבת לדעת איפה נמצא כל אחד כדי להירגע . 
זכינו גם בגננית טובה , לא רק בחבר טוב לעבודה " , מחלק חסן מחמאות ביד 
רחבה . רמה חולמת על חממה שבה תוכל לערוך ניסויים בזנים המתאימים לחוף הים . 
לפי הקצב שבו היא מגשימה חלומות , אין ספק שתצליח . חלום נוסף שהוגשם 
היה לגור בבת ים , קרוב לחוף הים . " היופי של חוף בת ים תמיד היפנט אותי . 
עברנו פעמים רבות במסלול שעובר ליד הטיילת בבת ים , נדלקנו והחלטנו שכאן 
יהיה ביתנו . למרות שידעתי שיש לבת ים תדמית של איזור פשע ואלימות , זה 
לא הפריע לי . החלום על דירה עם נוף משגע היה חזק יותר מכל תדמית " . מאז 
שעברה לבת ים , גברה עוד יותר אהבתה של רמה לעיר . " האנשים שאני פוגשת 
בעבודה , בחנויות וברחוב נתנו לי הרגשה שאני חלק מהעיר . יש ההבדל עצום 
בין תושבי תל אביב לתושבי בת ים " . 
