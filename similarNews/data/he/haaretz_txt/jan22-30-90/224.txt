כשנכנסים למשרד חקירות פרטי , קשה להבחין במבט ראשון מי מהנוכחים הוא חוקר 
פרטי ומי איש משטרה בשירות פעיל . קשרי הגומלין הבלתי רשמיים והבלתי מדווחים 
למפקדי המשטרה בין חוקרים פרטיים לאנשי משטרה מתקיימים בפועל שנים רבות . 
מרבית החוקרים הפרטיים ובעלי משרדי החקירות הפועלים בישראל הם יוצאי המשטרה , 
השב"ך וגורמי מודיעין וחקירות ממלכתיים אחרים . על פי נתוני משרד המשפטים , 
כ%56 מהמחזיקים כיום ברשיון חוקר פרטי הם אנשי משטרה לשעבר . יחסי החברות 
שנקשרו בין חוקרים לבלשי המשטרה , לאחר שנים ששירתו יחד , נמשכים כמעט 
באותה אינטנסיוויות ואמון הדדי גם לאחר שאחדים מהם פורשים מהמשטרה ומקימים 
משרד חקירות פרטי . בפגישות המשותפות משוחחים החוקרים הפרטיים וחבריהם שנשארו 
במשטרה בעיקר על חקירות . באופן בלתי רשמי השוטרים והחוקרים הפרטיים מחליפים 
מידע על חקירות בנושאים משותפים . לפעמים אף מגישים אלה לאלה סיוע לא רשמי . 
עובדה ידועה היא , כי בעת הצורך מעבירים שוטרים מידע משטרתי פנימי , לחוקרים 
פרטיים . למשל , פרטי רישום עבר פלילי מהמחשב המשטרתי , פרטי בעלות על 
רכב , כתובת מגורים ונתונים נוספים המצויים במחשב המשטרתי , אך אסורים 
למסירה לכל אדם שאינו שוטר ואינו מוסמך לקבלו . גם כותב שורות אלה קיבל לא 
פעם מידע משטרתי מסוג זה לצורך עבודתו , מידידים שהם חוקרים פרטיים , בלי 
להזדקק לפנייה למשטרה . לפעמים משלמים החוקרים הפרטיים תמורת המידע המשטרתי , 
בכסף או בשירותים שונים לשוטרים . משרדי חקירות אחדים מעסיקים שוטרים בשירות 
פעיל שעושים " חלטורות " , תוך כדי עבודתם במשטרה . בשנה האחרונה נחשפו 
כמה מקרים כאלה . פיקוד המשטרה מנסה להילחם בתופעה , אך ללא הצלחה . גם 
החוקרים הפרטיים מסייעים לא מעט למשטרה . עשרות חקירות משטרתיות , המביאות 
ללכידת עבריינים ולחשיפת מעשי פשע ועבירות , מתחילות כתוצאה מתיקי חקירה 
לעתים מושלמים , עם ראיות מוצקות שמביאים חוקרים פרטיים ליחידות המשטרה . 
לא פעם קוטפת המשטרה את פירות העבודה של משרדי החקירות הפרטיים , אבל רק 
לעתים רחוקות היא משתפת אתם פעולה באופן מעשי במהלך החקירה שלהם . גם אז 
שיתוף הפעולה הוא על בסיס מקומי - אישי . החוקרים הפרטיים מבקשים לבסס , 
להעמיק ולמסד את שיתוף הפעולה בינם לבין המשטרה , לתועלת שני הצדדים , 
וכמובן לטובת הציבור . גם במשרד המשטרה יש בשנים האחרונות פתיחות לרעיון 
הזה , והמשרד החל בצעדים ממשיים ובגיבוש תוכניות . יחידים במשטרה ובצמרת 
שלה תומכים אף הם בשיתוף פעולה אקטיווי ומסודר בין המשטרה לבין החוקרים הפרטיים . 
הדעה הרווחת אצל רבים במשטרה היא , שיש משרדי חקירות שהרמה האישית והמקצועית 
של העובדים בהם נמוכה ; הם לוקים בחוסר אחריות ובחוסר אמינות , עוברים 
לעתים על החוק , ויש להם אינטרסים עסקיים וכספיים המונעים אפשרות לשתף אתם 
פעולה ולהפקיד בידיהם מידע משטרתי פנימי חסוי , גם אם הם מנהלים חקירות 
מקבילות לחקירת המשטרה . בשנה האחרונה נעצרו ונחקרו על ידי המשטרה כמה חוקרים 
פרטיים , בחשד שביצעו עבירות שונות , בכלל זה עבירות על חוק האזנות סתר . 
אחד מהם הוא החוקר הפרטי בני תבין , שהמשטרה מנהלת חקירה נגדו בחשד של 
ביצוע התפרצויות למשרדים והאזנות סתר . הן ההתפרצויות ( שהיו לפי החשד לצורך 
גניבת מסמכים ) והן האזנות הסתר ( לצורך קבלת מידע ) שתבין חשוד בהן קשורות 
לעבודתו כחוקר פרטי . מדובר בעניינים הקשורים בין השאר בפרשת הקמת היישוב 
מכבים ובעבירות נוספות שביצעו לפי החשד עורכי - דין וחוקרים פרטיים שהופעלו 
על - ידם . החקירה לא הסתיימה . בפרשה אחרת הורשעו שני החוקרים הפרטיים 
אהרן יקים ואביטל למברסקי שניהם קציני משטרה לשעבר במעורבות בפגישה הלילית . 
הם הורשעו בעבירה פלילית , הטרדת עד . הם טענו שפעלו במסגרת תפקידם כחוקרים 
פרטיים לסייע לשלמה עמר בגילוי האמת . נראה שלבסוף תאכוף המציאות על המשטרה 
מציאת דפוסים לשיתוף פעולה , מה גם שבמשרד המשטרה ובאיגוד הישראלי של משרדי 
החקירות שוקדים בימים אלה על הכנת ניירות עמדה לקראת דיונים בנושא זה , 
לאחר שכבר נערכו סקרים ודיונים מקדימים . בין שני הצדדים יש הבנה באשר לעקרונות 
בסיסיים מקובלים . המשטרה יכולה לצאת נשכרת מאוד מהסכם לשיתוף פעולה כזה . 
מדי שנה היא מטפלת ב052 אלף תיקי חקירה . כ%08 מהם עוסקים בעבירות רכוש . 
המשטרה מצליחה לגלות את העבריינים רק ברבע מתיקי החקירה שהיא עוסקת בהם . 
סיוע מאסיווי ומסודר מצד משרדי החקירות היה עוזר לה להעלות את אחוז הגילויים 
של מבצעי העבירות . כיום פועלים בישראל כ004 , 1 חוקרים פרטיים שרשיונם תקף . 
ההערכה היא , שעם החוקרים שלא חידשו את תוקף רשיונם , מגיע מספר החוקרים 
הפרטיים הפעילים לכ000 , 2 ( כמעט כמו כל החוקרים במשטרת ישראל ) . ב9891 
היו רשומים במשרד המשפטים 672 משרדי חקירות ובעלי רשיונות לניהול משרדי חקירות , 
אמנם לא כולם פעילים . סיוע מסודר של חוקרים פרטיים רבים כל כך למשטרה 
היה יכול להביא , לדעת מומחים , לתוצאות טובות במלחמה בעבריינות . בעל 
משרד חקירות פרטי בתל - אביב , קצין משטרה לשעבר , מתאר את המצב : " מפריע 
לי שאנשי משטרה רבים נוטים לראות בנו מתחרים . הטענה המרכזית שלהם היא , 
שכל מה שאנחנו מחפשים זה רק להרוויח הרבה כסף . הם שוכחים שגם לנו יש מה 
להגיד בתחום הזה של המלחמה בפשיעה . רבים מאתנו היו קציני משטרה . זה שיצאנו 
לשוק החופשי לא הופך אותנו לעבריינים . כשאתה בא למשטרה ורוצה למסור מידע 
מסוים , חושבים שיש לך מניע נסתר . המניע שלי הוא שהמשטרה תטפל בעניין 
שאני מביא בפניה ותביא את העבריינים לדין . אני כמובן לא עובד לשם שמים , 
אבל מה הפסול בכך ? אני מרגיש שמפריע לשוטרים שהחוקרים הפרטיים מרוויחים 
כסף . לפעמים אני מוצא את עצמי ממש נלחם כדי להעביר מידע למשטרה , והם 
מסרבים לקבל אותו , כי זה יסבך אותם ויפריע להם . תיק החקירה כבר ממילא 
נסגר ע . ל . ן ( עבריין לא נודע ) . אין למשטרה רצון לפתוח מחדש את 
התיק . יש להם הרבה עבודה . זה בעיקר בתחום עבירות הרכוש . לכן אני כבר 
לא מעביר למשטרה הרבה מידע שמצטבר אצלי ויכול לסייע לגילוי עבריינים " . באיגוד 
הישראלי של משרדי החקירות שבו מאוגדים כ05 משרדי חקירות פרטיים ( לפי ההערכה , 
כמחצית מהמשרדים הפעילים בענף ) הצטברו דוגמאות רבות למקרים של שיתוף פעולה 
מוצלח עם המשטרה , בצד מקרים שבהם שיתוף הפעולה לא העלה פרי מפני שאין נוהלי 
עבודה ושיתוף פעולה מסודרים . לדוגמה : במפעל בדרום התעורר חשד כי פקיד 
בכיר נוטל ללא רשות ציוד ומשתמש בו לעסקים פרטיים . משרד חקירות פרטי החל 
בחקירה , במקביל לחקירת המשטרה . במקרה הזה היה תיאום ושיתוף פעולה בין 
המשרד הפרטי למשטרה . הוחלט שיש לבצע עיקוב אחרי החשוד . בתחנת המשטרה 
הסבירו שאין להם כוח אדם זמין לביצוע המעקב וצריך להזמין בלשים מהמפקדות 
הממונות , דבר הכרוך בתהליך ארוך . היה צורך במעקב מיידי . סוכם על דעת 
חוקרי המשטרה , שאנשי משרד החקירות הפרטי יבצעו את המעקב . חוקרי המשטרה 
אפילו הזמינו את החשוד באמתלה לתחנת המשטרה , כדי שלחוקרים הפרטיים יהיה 
נוח להתחיל את העיקוב עם צאתו של החשוד מהתחנה . החוקרים הפרטיים אכן ביצעו 
מעקבים , ודיווחו לחוקרי המשטרה . במקרה אחר חקר משרד חקירות פרטי הצתה 
של יאכטות וסירות בנמל יפו , במקביל לחקירת המשטרה . בשלב מסוים חשדו החוקרים 
הפרטיים שההצתות מבוצעות בידי גורמים המופעלים על - ידי בעלי היאכטות . 
כדי לקדם את החקירה נפגשו החוקרים הפרטיים עם חוקרי המשטרה , וביקשו להשוות 
ממצאים ולהחליף מידע . חוקרי המשטרה הבהירו שאינם מוכנים לספק כל מידע על 
החקירה , אבל מאחר שהיה ברור שיש לקחת את החשודים לבדיקת פוליגראף , הציעו 
שהחוקרים הפרטיים יבצעו את הבדיקה בעצמם וימסרו את תוצאותיה למשטרה . החוקרים 
הפרטיים , שהבינו כי המשטרה מצפה לסיוע חד - צדדי , ניתקו את המגע עם המשטרה . 
הם ביצעו את בדיקת הפוליגראף והמשיכו בחקירה , ולא עידכנו את חוקרי המשטרה 
בממצאיהם . " אין היום מצב שקיימת הדדיות של תרומה וקבלה בינינו לבין המשטרה " , 
אומר אהרון סיוון , יו"ר האיגוד הישראלי של משרדי החקירות . " במצב הזה 
המשטרה לא יכולה ליהנות מפרי החקירות הפרטיות בנושאים המקבילים לחקירות המשטרה . 
העובדה שבדרך כלל אין שיתוף פעולה מקשה לפעמים על שני הצדדים ומונעת מלהגיע 
לראיות חד - משמעיות נגד חשודים . " אנחנו מבקשים שיהיה נוהל מסודר במישור 
הארצי והמקומי , שלפיו יוכלו משרדי חקירות לפנות למשטרה ולדון בתיקי חקירה 
משותפים , להחליף מידע , לבדוק כיווני חקירה ולתאם המשך פעולה . זה ימנע 
סתירות והתנגשויות מיותרות " . איגוד משרדי החקירות מבקש גם שתהיה אפשרות 
לחברים בו לקבל מהמאגר המשטרתי פרטים כמו כתובות של עבריינים , נתונים על 
בעלות על כלי רכב , פרטים של רישום פלילי של אזרחים ונתוני רישום ביקורת 
גבולות . אהרון סיוון מדגיש , כי המדובר בנתונים שיידרשו רק לצורכי חקירות 
נתונות , כאשר המשטרה מעודכנת בהן מראש . " אנחנו לא מבקשים לקבל חומר 
מודיעיני או פרטים חסויים . אנחנו לא מתיימרים ולא רוצים להיות שוטרים . 
רבים מאתנו כבר עברו את השירות במשטרה . הבקשה שלנו היא , שהמידע המשטרתי 
יינתן במסגרת נהלים מסודרים לחברי האיגוד שיש עליהם פיקוח ובקרה של האיגוד . 
אנחנו יכולים להבין את הרגישות המשטרתית לחשש שפרטים שתמסור המשטרה ינוצלו 
בצורה חריגה , אבל נוהלי הפיקוח באיגוד יאפשרו בקרה שתצמצם למינימום את 
האפשרות לחריגות . הרווח למשטרה יהיה גדול . אנחנו מצדנו נתרום את מאגר 
כוח - האדם המקצועי שלנו והמידע שזורם אלינו . נעזור למשטרה בעיקוב ותצפיות , 
ונעמיד לרשותה את משרדי החקירות ככוח - עזר למבצעים ארציים מיוחדים " . זה 
כשלוש שנים , על פי מדיניות שאישר שר המשטרה , בודק משרד המשטרה אפשרויות 
להרחבה ולהעמקה של שיתוף הפעולה בין המשטרה לבין המגזר הפרטי העוסק בתחום 
מניעת הפשיעה לסוגיה , כמו חברות השמירה , האבטחה והחקירה הפרטיות . 
במשרד מבינים , שלנוכח מגבלות המשטרה בכוח - אדם ותקציבים יש לפעול לגיבוש 
כללים חדשים לשיתוף פעולה עם המגזר הפרטי . מנכ"ל המשרד , גד אבינר , 
ואנשיו אף ערכו סיורי עבודה בחברות חקירה כדי להתרשם באופן בלתי אמצעי מעבודתן . 
" כמו שכבר עשינו בקשר לחברות השמירה והאבטחה המפעילות מוקדים שאתם כבר 
מתגבשים כללי עבודה משותפים אנחנו עושים בקשר למשרדי החקירות הפרטיים " , 
אומר אבינר . " הנושא נמצא עכשיו בבדיקה הדדית . אנחנו מתכוונים לפעול 
רק מול משרדי חקירות המאוגדים באיגוד . יש בהחלט מקום לשיתוף פעולה עם משרדי 
חקירות שיעמדו באמות מידה ברורות וקפדניות . יש משרדי חקירות פרטיים רציניים 
בארץ , שגם במשטרה מכירים בהם . אבל יש הרבה עניינים שצריך עוד להסדיר , 
כמו מנגנוני הנחיה , פיקוח ובקרה יעילים של המשטרה , כדי לוודא שלא יהיה 
שימוש לרעה בשיתוף הפעולה . כל העניין מצריך שינוי תפיסה דרסטי , לרבות 
התגברות על ניכור והתנגדות פנימית שמישהו ייכנס לתחום המקצועי שלך . המערכת 
המשטרתית מבשילה לאט בנושא הזה , וזה טבעי " . 
