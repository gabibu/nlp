ישראל תודיע בקרוב לארה"ב , על המועד שבו יפוג תוקפם של החוזים הביטחוניים 
עם דרום אפריקה כך הבטיח שר הביטחון יצחק רבין , בשיחותיו בוואשינגטון . 
בלשכת שר הביטחון סירבו אתמול להתייחס לעניין והסתפקו באישור , שנושא דרום 
אפריקה אכן נדון בשיחותיו של השר בארה"ב . ההבטחה הישראלית למסור על מועד 
פקיעת תוקף החוזים , ניתנה לאחר לחצים כבדים מצד גורמים שונים בממשל ובקונגרס , 
ואף בארגונים היהודיים . בפגישה עם ראש הממשלה יצחק שמיר לפני שבועיים , 
הבהירו לו ראשי אייפא"ק , כי הקשרים הביטחוניים עם דרום אפריקה גורמים 
נזק כבד ומחבלים במאמציהם להשיג תמיכה בישראל , בנושאים מהותיים . לדברי 
אחד מאנשי אייפא"ק שביקרו בארץ , כל עוד אין ישראל מסתפקת בהודעה סתמית 
כי אין בכוונתה לחתום על חוזים חדשים , קשה לשכנע את ארה"ב שאכן בכוונתה 
להפסיק קשרים אלה . הטענה כי הקשרים הביטחוניים נעשים במסגרת חוזים ישנים 
שמועד פקיעתם נשמר בסוד , אינה זוכה לאימון וגורמת לתרעומת , בעיקר בקרב 
הקוקוס השחור . ראש הממשלה יצחק שמיר , הבטיח אף הוא לראשי אייפא"ק , 
כי הפרטים על פקיעת החוזים יימסרו בקרוב לממשל . גורמים מדיניים בירושלים 
אמרו , כי אף שהדבר עלול לפגוע במקומות עבודתם של רבים בתעשייה הבטחונית , 
מוטב להימנע ממחלוקת עם ארה"ב בנושא רגיש זה , שעלול לעלות לישראל בתמיכה 
של חברי קונגרס בסיוע השנתי ובנושאים אחרים . 
