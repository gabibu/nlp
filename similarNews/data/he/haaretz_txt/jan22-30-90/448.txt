האם אנו שמים לב לכך שבמהלך המאבקים הפנימיים נהרסים סדרי הממשל בישראל ? 
גם לאחר שיושג שלום יתנהלו מאבקים פוליטיים , אך המתרחש בימים אלה מקעקע 
את היסודות של מערכת הממשל התקין , שרק בהם ערובה שהמאבקים לא יגררו את 
המדינה לאנרכיה . תהליך הקעקוע מתבצע בכל רמות השלטון במנהל , בכנסת ובממשלה , 
אך בממשלה התופעות מסוכנות ביותר . הממשלה היא הרשות החשופה ביותר ומה 
שמתרחש בה נותן לגיטימציה ומהווה דגם חיקוי לרשויות אחרות . בתהליך הקעקוע 
של סדרי הממשל נוטלים חלק שרים משתי המפלגות הגדולות . " שרי החישוקים " 
מערערים שיטתית על מדיניות הממשלה , שהם נושאים באחריות להחלטותיה ולמעשיה . 
לדעת אריאל שרון , דוד לוי ויצחק מודעי מדיניות הממשלה מובילה אותנו לאסון . 
אין זה מונע בעדם להמשיך לכהן בממשלה וליהנות מהיתרונות והמנעמים שמספק 
השלטון . עזר ויצמן הרחיק לכת . הוא לא הסתפק בדיבורים , אלא פעל בניגוד 
להחלטות הממשלה , תוך הפרה גסה של חוק רלוונטי . לא זו בלבד שלא התפטר 
ולא פוטר הוא הוחזר אחר - כבוד למושבו הממשלתי , שמשך 74 שעות היה דומה 
כי יישלל ממנו . אבל התופעה החמורה ביותר מתגלמת בשמעון פרס . החומרה נובעת 
לא רק מכך שפרס מכהן כמ"ם ראש הממשלה ואמור להיות ממגיני האחריות המשותפת 
המלכדת אותה , אלא בעיקר מאופי מעשיו . מי שזוכר ימים של ממשל תקין בישראל , 
נדהם נוכח העובדה , שמ"ם ראש ממשלה מקדיש חלק ניכר מזמנו , לקשירת קשר 
עם מפלגות אחרות , שביחד יפילו ויבואו במקום הממשלה שבה הוא מכהן . מה 
הדבר שפרס עדיין לא מכר לחרדים בתמורה להושטת ידם לקשר ? חוקי דת ? כספים ? 
אפילו את הרעיון החיוני להקים מיד רשות מרכזית שתטפל במלוא הסמכות בקליטת 
העלייה ההמונית , דחה בזלזול בתקווה כי ישא חן - וחסד בעיני שר הקליטה מש"ס . 
פרס מסתובב בעולם ולרגעים נדמה לנו שנפלה טעות , לא שר אוצר הוא , אלא 
שר חוץ . הוא בא לארצות זרות בשם ממשלה שאין הוא מאמין בזכות קיומה , ואינו 
משאיר שם ספק מה דעתו על מדיניותה וסיכויי הישרדותה ; והכל בתחרות קטנונית 
עם שר החוץ החוקי , במטרה לעשות אותו ואת ראש הממשלה מטרה לחיציהם של מבקריהם 
מבית . גם במצרים הוא פועל לפירוק הממשלה . " ממלא מקום ראש הממשלה ושר 
האוצר שמעון פרס יוזם הצעה שתהיה מוסכמת על ארה"ב , מצרים ומפלגת העבודה 
שתובא בהקדם לאישור הקבינט , מתוך ביטחון כי אם תידחה , יתמוך יצחק רבין 
בפירוק הממשלה " , מדווח שליח " הארץ " בקהיר . הנשמע כדבר הזה ? מ"ם 
ראש ממשלה קושר קשר שמטרתו לאחד שתי ממשלות זרות ואת מפלגתו , כדי להפיל 
ממשלה שבה הוא מכהן . מקריאת גופי הדברים ברור שדברי סופר " הארץ " מבוססים : 
פרס מוכר למצרים הצעות שלא יתקבלו על דעת ראש הממשלה . וכדי להסיר ספק 
הוא מנצל את ההזדמנות להעלות ממעמקי הקבר את הוועידה הבין - לאומית , הכל 
בתקווה לא - מוסתרת שמהלכיו יקרבו את שעת פירוק הממשלה . גם אילו האמנו שמהלכי 
פרס ניזונים משאיפה לקרב את השלום בלבד , היינו פוסלים את השיטות והאמצעים . 
האם יקורב כך השלום ? פרס שמע במצרים גרסאות מעניינות על הדרך להשגתו . 
פקיד בכיר במשרד החוץ המצרי אמר כי כדי להגיע לשלום יש צורך שממשלת האחדות 
תוסיף להתקיים ( " הארץ " 1 . 42 ) ; ותחסין בשיר , לשעבר יועץ נשיאותי 
וכיום פרשן פוליטי , הביע דעה מוזרה : " אם שמיר יהיה באופוזיציה לא נקבל 
כלום ( שם ) " ; מה הם מבינים שפרס אינו מבין ? מצרים אלה , וגם ישראלים 
רבים משוכנעים שאחרי פירוק הממשלה הזאת , סיכויי השלום לא יהיו טובים משהם 
היום , ואולי גרועים מהם , בין אם יתממש הקשר של פרס עם החרדים ותקום ממשלה 
צרה , ובין אם תוקדמנה הבחירות . בעוד שעל מניעי פרס אפשר להתווכח , הנזק 
העצום שגורמים קשריו לתרבות הממשל בישראל לא מוטל בספק . פרס היה זקוק לשנים 
רבות באופוזיציה , ולשנתיים כראש ממשלה מצליח , כדי להשיל מעליו את הדימוי 
של חתרן - בלתי - נלאה . מהלכי החתרנות האחרונים שלו שקופים לעין כל בוחר , 
והרושם לא יימחה . 
