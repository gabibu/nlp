שני קציני צה"ל בכירים , מפקד כוחות צה"ל ברצועה , תא"ל צבי פולג וסגנו 
אלוף משנה יעקב שדה ( שאשא ) , נפצעו בסוף השבוע מיידוי אבנים . אל"ם 
שדה נסע ביום שישי במכוניתו בה היה גם אל"ם דוד צמח . שלושה נערים שארבו 
בתוך פרדסים ליד תחנת הדלק של סונול בכניסה לעזה , פגעו באבן בפניו של שדה , 
והוא זב דם . הוא עצר את מכוניתו ויחד עם אל"ם צמח החל לרדוף אחר המיידים , 
תוך שהם מזעיקים תגבורת לאזור . הנערים נמלטו בתוך הפרדסים . שדה הועבר 
לביה"ח ברזילי באשקלון ונזקק לששה תפרים בפניו . בעקבות התקרית , עקרו 
כוחות צה"ל שתי שורות פרדסים במקום ממנו השליכו הנערים את האבנים . תא"ל 
פולג סייר ביום רביעי באזור רחוב תלתין בעזה עם ראש אכ"א ונקלעו לתקרית חמורה 
בין חיילים לצעירים עזתיים שנמשכה כשעתיים . פולג נפגע מאבן בגבו , אך 
לא נגרם פצע . סופר " הארץ " מציין כי לפני שנה נפצע ברצועה אל"ם א . 
בעינו והוא עדיין מקבל טיפולים בבתי חולים . מקורות צבאיים מסרו , כי קשה 
מאוד להתמודד עם האבנים המושלכות על ידי תלמידים או נערים על כוחות צה"ל 
ולא רק חיילים נפגעים , אלא גם קצינים ומפקדים . 
