הכרזות שרי הבריאות והחינוך על תמיכתם בשיטת " פאטו " ההונגרית , לטיפול 
בילדים פגועי שיתוק מוחין , והכוונה להשקיע כספי ציבור באימוץ ויישום שיטה 
זו בארץ , עוררו זעם והתנגדות בקהיליית הפיסיותרפיסטים בארץ . הרעיון לשיתוף 
פעולה בין ישראל למכון " פאטו " בהונגריה , הועלה בעקבות ביקורו של שר 
הבריאות , יעקוב צור בהונגריה לפני כחודשיים . מזכ"ל ארגון הפיסיותרפיסטים 
שיגרה מברקים לשרים ולגורמים אחרים הנוגעים בדבר , ובהם היא דורשת לעכב 
כל החלטה הנוגעת להשקעת כספי ציבור באימוץ ויישום שיטת פאטו בארץ , עד לבדיקה 
ובירור יסודיים של יעילותה המדעית והרפואית . הפיסיותרפיסטים טוענים , כי 
במשך שנים הם מטפלים בילדים הפגועים בשיטה רב צוותית הכוללת ריפוי בעיסוק , 
קלינאות תקשורת , פיסיותרפיה וחינוך מיוחד ; שיטה זו מיושמת בכל המדינות 
המערביות , ורמתה הישראלית היא מן הידועות בעולם ; אף מדינה בעולם המערבי 
לא אימצה באופן מוחלט את שיטת פטו , ותמוה הדבר כי דווקא בארץ , בה תחום 
הטיפולי בילדים פגועי מוחין סובל ממחסור תקציבי לאורך שנים , מצאו לנכון 
להשקיע כספים ציבוריים בשיטה שאינה עומדת במבחנים ציבוריים . בתגובה נמסר 
ממשרד הבריאות , כי טרם הוקצו כספים ליישום השיטה בארץ . השיטה נבדקת יחד 
עם גורמים מקצועיים ממשרדי הבריאות והחינוך . במידה שתינתן חוות דעת חיובית , 
תהיה השתתפות המשרד מזערית , שכן שיטת הטיפול היא חינוכית , ולכן המימון 
צריך לבוא ממשרד החינוך . 
