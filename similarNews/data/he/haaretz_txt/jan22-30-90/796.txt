יש לי סימפטיה ללהקת " ביכורי מחול " שהוקמה במרכז למחול של עיריית תל - 
אביב . חברי הלהקה , נער אחד ואחת עשרה נערות , הוכיחו רמה טכנית מקצועית 
בולטת , שהעידה על רמת הוראה גבוהה . החלק הראשון של התוכנית כלל קטעים 
מתוך בלטים קלאסיים בשחזורה של נירה פז : טריו מתוך " לה קורסר " וסולו 
מתוך " היפהפיה הנמה " מאת מוריס פטיפה , שני פרקי סולו מתוך " גיזל " 
ו"נימפת הים והדייג " מאת גול פרו , בביצוע אלינוער זכאי - ורבנר , ליבי 
זמיר ומיכל נידרמן . לאלה נוספה הכוריאוגרפיה " מיתרים " ( מוסיקה : 
פאקו דה לוציה ) של אבי לפידות , שהראה יכולת יפה באירגון צורני של תנועות 
בלט קלסי בגוון ספרדי . כאן צורפו לשתי המבצעות האחרונות , טל אריה , 
שרון דגני ומאיה ריזל . פרט לכמה פוזות סיום שלא היו יציבות דיין , כדאי 
שהמחנכים ישימו לבם למיקום המוסיקלי הנכון של הסיבובים הקלסיים . מביצועיה 
של אלינוער זכאי - ורבנר יכולות האחרות ללמוד שהמוסיקה מספקת לא רק מקצבים 
וצורות , אלא גם תוכן רגשי . חלקה השני של התוכנית , כלל את הכוריאוגרפיה 
המשותפת של סיקי קול ואבי לפידות " שירים בלבן " ( 6 פרקים ) , בביצוע 
הלהקה כולה . זהו מחול מודרני על בסיס קלסי ובגווני גז . שלמה חזיז סיפק 
את התלבושות הנחמדות . המבחר הטוב של שירי שם - טוב לוי , יוני רכטר , 
שלמה גרוניך ושלמה יידוב , אפשר לצעירים הזדהות מוחלטת עם המוסיקה ועם 
התכנים הריקודיים הקלילים והמשעשעים . התוצאה היתה רבת חיוניות . משום שמדובר 
בלהקה של מוסד חינוכי , נראה לי שהכרח הוא שבצד יצירות מקוריות חדשות , 
שנטו בערב זה לצד הקל , ובמקביל לביצוע רפרטואר קלסי , יבוצעו גם פרקי 
מופת מרפרטואר המחול המודרני . רק כך יובטח שהחינוך הטכני המרשים יספק לא 
רק את הצריכה הריקודית של מופעי בידור , אלא אף של אמנות המחול הרציני . 
