כוחות הביטחון חשפו לפני ימים אחדים שתי נשים יוגוסלוויות , שגויסו לארגון 
הפתח על - ידי פעילי אש"ף ביוגוסלוויה , ונשלחו לארץ על - מנת לצלם יעדים 
מתקנים צבאיים בצפון הארץ . השתיים נמצאות במעצר באחד ממתקני הכליאה בישראל . 
על הפרשה והחקירה הוטל איפול כבד , ונודעו עליה הפרטים הבאים : לפני כשנתיים 
עלתה לישראל אזרחית יוגוסלווית בשם ויקטוריה דוד , אשר התגיירה והתיישבה 
בישראל . דוד הכירה ביוגוסלוויה פעיל של הפתח , והוא שהטיל עליה משימות 
בישראל . על - פי החשד , היא התגיירה ועלתה לארץ , כדי לבצע את משימותיה , 
אשר כללו בין השאר צילום מתקנים ביטחוניים , נקודות טקטיות רגישות ומתקנים 
צבאיים בצפון , באמצעות מצלמה מיוחדת . דוד צילמה חלק מהמתקנים כמה פעמים , 
ואף הצליחה לשלוח צילומים לפעילים של אש"ף ביוגוסלוויה . הפעילים , שהיו 
מרוצים מעבודתה , הפעילו אישה נוספת , אזרחית יוגוסלווית , אשר הגיעה 
לארץ כתיירת , וביקשה אשרת שהייה זמנית בישראל . נראה כי השתיים התכוונו 
להעביר צילומים נוספים ליוגוסלוויה , כאשר חשפו אותן כוחות הביטחון ועצרו 
אותן . החשודות כלואות באחד ממתקני הכליאה בישראל , וזוכות ליחס טוב . 
עורכי - דין ביקרו אותן . נודע כי הן הודו בחקירתן , שגויסו על - ידי פעילי 
אש"ף ביוגוסלוויה . כוחות הביטחון מתכוונים להגיש כתבי אישום נגדן , באשמה 
של סיוע לאויב וחברות בארגון עוין . התיירת בין השתיים תגורש , ככל הנראה , 
מהארץ לאחר משפטה . גורמים מהימנים מסרו אמש ל"הארץ " , כי המדובר בפעילות 
חמורה ביותר , וכי זו הפעם הראשונה שכוחות הביטחון חשפו מקרה מעין זה של 
נשים יוגוסלוויות , המגיעות לארץ על - מנת לבצע שירותים לאש"ף . 
