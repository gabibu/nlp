המשטרה עומדת לפתוח תיק פלילי נגד ראש מועצת חצור הגלילית , יוסי אלול . 
לטענת קציני משטרה בכירים , ישנן ראיות רבות לכך שאלול היכה שוטרים בהפגנה 
של תושבי חצור הגלילית בשבוע שעבר . המפגינים מיחו על ההחלטה לסגור את מפעל 
הבונים צנרת שבבעלות כור וקיבוץ כפר הנשיא . קצין משטרה בכיר במרחב הגליל 
אמר אמש , כי למעשה כבר הוחלט לפתוח תיק פלילי נגד ראש מועצת חצור הגלילית , 
בין השאר לאחר שמצילומים של אנשי משטרה שהיו במקום עולה , כי אלול שעמד 
בראש המפגינים , נראה מרים את ידו על שוטרים , ביניהם קציני משטרה , שמנעו 
ממאות התושבים בחצור הגלילית לחסום את כביש קרית שמונה - ראש פינה . יוסי 
אלול אמר בתגובה , כי לא ידוע לו על החלטה כזו של המשטרה , וכי נאמר לו 
שהמשטרה אינה מתכוונת לנקוט בצעדים נגד המפגינים מחצור הגלילית . 
