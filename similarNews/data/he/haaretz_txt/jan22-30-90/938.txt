משה עמירב , חבר הנהלת עיריית ירושלים ומי שניהל את המפגשים עם פייסל אל - 
חוסייני בעת שהיה חבר מרכז הליכוד , פנה אתמול לשר התחבורה משה קצב , בדרישה 
להפסיק את ההליכים שנוקט משרדו , נגד חברות האוטובוסים במזרח ירושלים . 
משרד התחבורה מאיים לשלול מחברות אלה את רישיונות ההפעלה שלהן , אם ימשיכו 
להשבית את הקווים בימי שביתה המוכרזים ע"י הגופים הפלשתינים השונים . למרות 
הסבריהם של בעלי החברות , כי אינם מסוגלים לעמוד בפני איומיהם של אנשי ועדות 
ההלם , שיגר אליהם לאחרונה משרד התחבורה " התראה אחרונה " לפני סגירה . 
" הדבר אינו צודק מבחינה עניינית , אינו אפשרי מבחינה חוקית ואינו חכם 
מבחינה פוליטית " , כתב עמירב לשר קצב . " חברות האוטובוסים במזרח ירושלים 
אינן מנותקות מהמציאות . כשיש שביתה כללית והפגנות , אין להן אפשרות לצאת 
נגד השביתה ולהפעיל את האוטובוסים , שכן בכך יגרמו לעצמן נזקים כבדים , 
שלא לדבר על סיכון חיי הנהגים . כדי להפעיל קו כזה , על ממשלת ישראל לספק 
לכל אוטובוס שוטר , או שניים , אשר יגנו על הנהגים , ולהבטיח כוחות נוספים 
בתחנות עד כמה שאני מבין אין אפשרות כזאת " . עוד אומר עמירב במכתבו , כי 
אין זה צודק לדרוש מחברות האוטובוסים הערביות , מה שאין דורשים מן החברות 
היהודיות . " בכל מקרה הנפגעים מן ההשבתה , הם ערביי מזרח העיר ולא היהודים , 
ונראה לי שזכותם של ערביי מזרח ירושלים , הטוענים שהם בעיצומו של מאבק 
לאומי , לסבול מחסור בתחבורה הציבורית שלהם , מחסור שהוטל עליהם על ידי 
מנהיגיהם " , כותב עמירב . הוא מעלה במכתבו גם נימוקים משפטיים וטוען כי 
בכל מבחן משפטי שבו יועמדו הדברים , תעמוד לחברות הטענה שזה למעלה מכוחם 
להפעיל את האוטובוסים בימי שביתה . לסיכום כותב עמירב : " האם אין לנו 
די צרות ומהומות בירושלים , עד שאנו צריכים גם את המהומה שתקום בארץ , 
בגדה ובעולם כולו , עקב שלילת הרישיונות ? האם באמת מישהו חושב שנוכל לשלול 
את הזיכיונות , מבלי שהנושא יועלה בכל פורום בין - לאומי , עד שהנזק שייגרם 
לנו יהיה כזה , שנחזור על גחוננו ונחזיר להם את הזיכיונות ? ואם ניטול 
מהם את הזיכיונות האם תהיה חברה ערבית אחרת שתהיה מוכנה להפר את השביתה , 
או אולי הכוונה שנכניס למזרח העיר חברה ישראלית דבר שכל גורמי הביטחון 
יתנגדו לו ? 
