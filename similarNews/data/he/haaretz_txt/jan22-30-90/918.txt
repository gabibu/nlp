ואשינגטון ( מיוחד ל"הארץ " ) . נספח צה"ל בוואשינגטון , האלוף אברהם 
בן שושן , אמר אתמול , כי מאבק משותף בנגע הסמים במזרח התיכון , הוא אחת 
הסיבות שישראל מוסיפה להיות נכס אסטרטגי לארה"ב , גם בעקבות ההפשרה הבין 
לאומית . האלוף בן שושן , לשעבר מפקד חיל הים , דיבר באוזני כתבים של עיתונות 
צבאית מקצועית בארה"ב . הוא אמר , כי חיל הים של ישראל נושא בעיקר הנטל 
של המערכה נגד הברחת סמים . לפנים היה חשיש הסם המוברח העיקרי , אבל לאחרונה 
תפס ההירואין את מקומו . המשימה , אמר , קשה ממה שהיתה , כי מבריחי הסמים 
הכניסו לשימוש סירות מהירות . " יש קשר בין סמים לטירור " , הטעים בן שושן . 
" במקום שמוברחים סמים , מוברח גם נשק " . על ההאשמות , שקציני צה"ל לשעבר , 
ובייחוד סגן אלוף במילואים יאיר קליין , סייעו לסוחרי סמים בקולומביה , 
אמר בן שושן : " לא ידוע לי על קיומה של שום עובדה , המראה שיאיר קליין 
הפר חוק . הוא הואשם מבלי שלמאשימיו היו הוכחות כלשהן " . בתשובה לשאלה אחרת 
העיר בן שושן : " אני מקווה שהנשק האמריקאי הנשלח לקולומביה מגיע לידיים 
הנכונות . הנאמנויות שם מתחלפות במהירות , ונקבעות רק לפי הכסף " . הוא 
נשאל על הידיעות , שישראל מושיטה סיוע צבאי למשטר מנגיסטו באתיופיה . " לפי 
מיטב ידיעותי " , אמר האלוף , " אין אנחנו נותנים עכשיו סיוע " . בתשובה 
לשאלה , הוא סירב להגדיר את מסגרת הזמן של המושג " עכשיו " . בן שושן הוסיף : 
" אנחנו יודעים שהאמריקאים אינם תומכים בו ( במנגיסטו ) . עם זאת צריך 
לזכור שיש שם יהודים , ונשקפת להם סכנה " . היחסים עם אתיופיה , הכריז 
בן שושן , חודשו רק למען היהודים . במסיבת העיתונאים דיברו גם ראש משלחת 
משרד הביטחון בארה"ב , משה קוחנובסקי , ועוזר הנספח הצבאי לענייני מחקר 
ופיתוח , סא"ל יואש שפירא . הם דיברו על היתרונות שיצמחו לתעשייה הצבאית 
האמריקאית מהשקעות בישראל . 
