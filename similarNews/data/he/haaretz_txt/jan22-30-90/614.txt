נשיא ארה"ב , גורג בוש , הודיע שארה"ב הקציבה מיליארד דולר לטיפול בתוצאות 
הפלישה האמריקאית לפנמה חלקם כפיצויים על הנזקים שהיחידות האמריקאיות גרמו 
לתושבי המקום וחלקם כהלוואות לשיקום המדינה . מבחינת יחסי ציבור בתוך ארה"ב , 
הצטיירה הפלישה כהצלחה : כוחות ארה"ב השתלטו על המקום ; הנשיא הנבחר , 
שהגנרל נורייגה מנע את כניסתו לתפקיד , תפס את השלטון ; ונורייגה הסגיר 
עצמו והוטס למיאמי , להישפט על סיוע להברחת סמים לארה"ב . התקלות הרבות 
שהיו בהפעלת עשרות אלפי חיילים מאומנים נגד המשמר הלאומי הפנמי בתפיסת נורייגה , 
שמצא מקלט בשגרירות הוותיקן , ואובדן השליטה על הסדר הציבורי במקום הפחיתו 
לא מעט מרושם ההצלחה . אך הבעיות המסובכות שנוצרו עם תפיסת נורייגה , כנראה 
רק מתחילות . תחילה יועלו השאלות הפורמליות : נורייגה אמנם תפס את השלטון 
באופן בלתי - חוקי , אך הוא היה ראש המדינה , ולכן יש משפטנים הטוענים 
שכריבון הוא נהנה מחסינות מוחלטת ביחס לכל מדינה אחרת וזרועותיה . ספקות 
משפטיים ניכרים יש גם לגבי חוקיות מעצרו על אדמת פנמה , על - ידי חיילים 
פולשים , הטסתו אל מחוץ לפנמה והעמדתו למשפט במדינה זרה . סנגוריו של נורייגה 
בוודאי יעלו טיעונים אלה , ואין ביטחון שבתי - המשפט האמריקאים יקבלו את 
טענות - הנגד של התביעה . אך חמורים יותר , מבחינת ארה"ב , עלולים להיות 
הפרטים שיתגלו במשפט על קשרי הסי - איי - אי עם נורייגה , על המידע שהיה 
לאמריקאים על עסקי הסמים שלו , ועל ניצול הקשרים לצרכי שירותי המודיעין 
האמריקאי . סנגוריו של נורייגה כבר הודיעו שידרשו הצגת מסמכים אמריקאיים 
סודיים שיוכיחו , לדבריהם , שהיה אישור שבשתיקה מצד ארה"ב לפעולותיו הלא - 
כשרות של הגנרל . כל זה ידוע לנשיא בוש , שבעבר היה גם מנהל הסי - איי - 
אי . קשה להאמין שהיה מרשה להסתבך בגילויים אלה רק בשל תפארת תדמיתו בעיני 
הבוחרים , אם לא היתה תפיסת נורייגה חלק ממערכה אמיתית נגד נגע הסמים הזורמים 
לארה"ב ( ולאירופה ) מאמריקה הלטינית . 
