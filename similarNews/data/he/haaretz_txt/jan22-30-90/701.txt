החשב הכללי באוצר , אלי יונס , הורה אתמול לגבש הנחיות שיגבילו את השימוש 
ברכבי מאגר ממשלתיים על - ידי עובדי מדינה . הנחיה זו באה בעקבות הגילוי 
ב"הארץ " , לפיו נהנה מוטי משעני , עוזרו של שר הבינוי והשיכון , דוד לוי , 
משירותי נהג עם רכב ופלאפון . נוסף לכך הוא מקבל השתתפות מירבית באחזקת 
רכב . גורמים בכירים באוצר התריעו כי יש לעקור את התופעה , שבה עוזרי שרים 
ופקידים בכירים משתלטים על רכבי מאגר ממשלתיים , ומשתמשים בהם ברוב ימות 
השבוע לצרכיהם בלבד . זאת בנוסף לקבלת החזרי אחזקת רכב מהמדינה . הגורמים 
הבכירים הציעו להתקין תקנה , לפיה ייאסר על עובד שאינו זכאי לרכב צמוד , 
להשתמש ברכב כזה מעבר ליומיים בשבוע . באשר למוטי משעני , עוזר שר הבינוי , 
מבקש הממונה על המשמעת בנציבות שירות המדינה מהשר לוי הסברים באשר לתנאי 
העסקתו . אתמול התברר שמשעני לא קיבל את אישורה של הוועדה להצמדת רכב ממשלתי , 
לצורך קבלת הרכב . כן לא בוצעה זקיפת הכנסה במשכורתו , בגין השימוש ברכב 
הצמוד . דובר הנציבות - מאיר אהרונוב אמר שהבדיקה תערך במשך מספר ימים , 
ובמהלכה יובהר אם ניתן להגביל תופעה זו . מלשכת שר הבינוי נמסר בתגובה כי 
משעני השתמש ברכב מאגר , שנועד לשימוש לשכת השר , ולו הוצמד נהג , והוא 
צוייד בפלאפון . משעני משמש כעוזר ראשי של שר הבינוי והוא מופקד על חלוקת 
הנסיעות של הרכב . 
