שר הדתות זבולון המר הבטיח אתמול ליהודי באקו , כי ישראל תעשה כל מאמץ , 
כדי לתת להם עדיפות לקבלת התרי יציאה ומקומות טיסה לישראל . השר המר , 
המבקר במוסקווה , הוצף בפניות של יהודים מאזרביגאן שהגיעו למוסקווה והמבקשים 
לעלות לישראל . המר הבטיח , כי יעשה הכל לדאגה לאקלים רוחני שמטיב לקלטם , 
וכן יועמדו לרשות העולים כלים מיוחדים ללמוד את יהדותם בדרך של סובלנות . 
רבים מהיהודים ששוחחו עם שר הדתות הציגו לו שאלות בנושאים הקשורים לנשואי - 
תערובת , גיור ומילה . שר הדתות גם הודיע על הקמת פורום רבני לייעוץ ופתרונות 
של הבעיות הקשות שהועלו בפני השר ויועלו גם בעתיד . המר קרא ליהודי בריה"ם 
לעלות בהמוניהם לישראל ולהקים בה את קהילותיהם הרוחניות . מדינת ישראל , 
אמר השר המר , חזקה דיה כדי לקלוט את היהודים קליטה פיזית ורוחנית באהבה 
רבה ובסובלנות . שר הדתות קרא ליהודי ברית - המועצות שלא להגרר ולחקות תרבות 
זרה אלא להתקרב בתהליך איטי למקורות היהדות במדינת ישראל . השר המר היה אתמול 
אורח כבוד בועידת הקהילות היהודיות בברית - המועצות השתתפו כמאה נציגים של 
קהילות יהודיות מכל רחבי בריה"ם . המר הבטיח שישראל תסייע בצרכים הרוחניים 
של הקהילות בברית המועצות . הוועידה הראשונה של הקהילות היהודיות בברית המועצות 
בחרה את הרב אדוארד שייביץ רבה הראשי של מוסקבה כראש ועד הקהילות המאוחד 
ואת נשיא הקהילה במוסקבה פודורובסקי כיו"ר . 
