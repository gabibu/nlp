פקין , ( אי - פי ) . פקיד בכיר ביותר באחד משטחי המיעוטים הגדולים של 
סין , הורה למשטרה להגביר את אימוניה בדיכוי מהומות ובנושאי מודיעין , 
כאמצעי מניעה נגד אי השקט . " ברור לנו כי קיימים עדיין גורמים בלתי יציבים , 
ועלינו להגביר את העירנות ולהתכונן לאפשרות של מהומות " , אמר ונג אנמאו , 
יו"ר הוועדה המייעצת למחוז האוטונומי זיניאנג איגור . דבריו הובאו ביומון 
המחוז מיום שישי שעבר . היומון הגיע לפקין אתמול . ונג אמר כי עדיין קיימת 
סכנה של מהומות אתניות ושל מרידה בהשראת גורמים אנטי מהפכנים . בדיווח לא 
נמסר אם ונג נועד בעקבות המתיחות האתנית בבריה"ם , עם אנשי משטרת זיניאנג , 
אזור רחב ידיים בצפון מזרח סין , המיושב בעיקר על - ידי מיעוטים מוסלמיים . 
המוסלמים בזיניאנג עוררו מהומות במאי 98 , כאשר המוסלמים באורומצי יצאו 
לרחובות בגלל ספר סיני שלדעתם פגע בדתם . סין לא הגיבה על המתרחש באזרביגאן . 
דובר משרד החוץ של סין , אשר נשאל במסיבת עיתונאים אם עיתוני סין קיבלו 
הוראה להצניע את הדיווחים בנושא , אמר כי כל עיתון חופשי להחליט כראות עיניו . 
אמצעי התקשורת דיווחו על האירועים באיפוק . נוסף לבני האן , שהם הרוב , 
יש בסין 55 מעוטים מוכרים , בכללם מונגולים ומנצורים אשר שלטו בסין בתקופות 
שונות . בשנות השמונים הקדישה סין מאמצים רבים , לשיפור היחסים בין בני 
האן לבני קבוצות המיעוטים האחרות , אשר נאלצו במשך עשרות שנים לוותר על 
מנהגיהם ודתותיהם . במקומות מסוימים שוררת עדיין מתיחות רבה . בטיבט נתונה 
הבירה להסה , תחת משטר צבאי מאז חודש מרס , כדי למנוע הפגנות למען ריבונות . 
אזורי המיעוטים הם מהעניים ביותר בסין . 
