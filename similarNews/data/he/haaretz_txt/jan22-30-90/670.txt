ואשינגטון ( מיוחד ל"הארץ " ) . בסנאט האמריקאי מתנהלת עתה החתמה על מכתב 
הקורא לנשיא ארה"ב גורג בוש להתנגד לכל הצעה לקצץ בסיוע לישראל ולמצרים . 
המכתב אמור להימסר לבוש מחר . היוזמה להחתמה באה בעקבות הצעתו של מנהיג 
הרפובליקאים בסנאט , רוברט דול , לקצץ בסיוע . יוזמי המכתב הם הסנטור 
הרפובליקאי פיט וילסון והסנטור הדמוקרט קארל לווין . במכתב נאמר , כי חיוני 
שארה"ב תחזק את המגמות הדמוקרטיות במזרח - אירופה , אך אל לה לספק תמיכה 
זו באופן שיגרום נזק לגורם אחר במדיניות החוץ האמריקאית , או לאינטרסים 
ביטחוניים של ארה"ב . הסיוע לישראל ולמצרים , נאמר במכתב , מקדם את האינטרסים 
ההיסטוריים והגיאו - פוליטיים של ארה"ב במזרח - התיכון , ואילו קיצוץ בסיוע 
זה ישלח את " האיתותים הלא נכונים לרוב הסיעות הקיצוניות והאלימות באזור " . 
המכתב מכיר בכך ש"אילוצים תקציביים מכריחים אותנו לבחור בין ברירות קשות " , 
אך קובע כי " צמצום המחויבות שלנו לעזור לישראל ולמצרים לא תהיה הבחירה 
הנכונה " . בשבוע שעבר נשלח לנשיא ארה"ב מכתב דומה , מטעם 221 חברים בבית - 
הנבחרים . 
