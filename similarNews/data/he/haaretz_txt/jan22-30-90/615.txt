ניקוסיה ( ע"ר וע"ץ ) . ארבעה אנשים מזוינים באקדחים וברימוני - יד שחטפו 
מטוס נוסעים איראני במטרה להעבירו לעיראק או לישראל נהרגו בידי אנשי ביטחון 
בקרב יריות באוויר , הודיעו המשמרות המהפכניים האיראניים ביום שישי . דובר 
המשמרות המהפכניים אמר בשידור ברדיו טהראן , כי החוטפים השתלטו על אחד מאנשי 
הצוות ונטלו אותו כבן ערובה לאחר שחטפו את המטוס של חברת איראן אייר שהמריא 
ביום חמישי בערב מנמל התעופה של שיראז בדרום - מערב איראן , בדרכו לנמל 
בנדר עבאס . הם אמרו כי יפוצצו את המטוס אם לא ישנה את יעד הטיסה ויביא אותם 
לעיראק או לישראל , אמר הדובר . הוא הוסיף , כי אנשי ביטחון בתוך המטוס 
הרגו את החוטפים ב"פעולה מתוכננת " בה לא נפגעו נוסעים , אנשי הצוות והם 
עצמם . בהודעה קודמת של המשמרות המהפכניים נטען , כי החוטפים היו " שכירי 
חרב של ארה"ב " . סוכנות הידיעות האיראנית מסרה , כי המטוס , מדגם בואינג 
727 , חזר לאחר הקרב באוויר לנמל התעופה של שיראז . דובר המשמרות אמר , 
כי בזמן האחרון ירדה עירנות מאבטחי המטוסים והחוטפים ניצלו הזדמנות זו והבריחו 
נשק למטוס . 
