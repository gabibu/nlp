אירועים מעטים מחייבים אדם לבחון בעין ביקורתית את האמונות שבהן הוא מחזיק . 
פסק הדין של בית המשפט העליון בשאלת השתתפותה של הרשימה המתקדמת לשלום בבחירות 
לכנסת הוא אירוע כזה . פסק הדין מציב בפנינו את הדילמה העומדת בפני מדינת 
הלאום המודרנית הרוצה לתת ביטוי לאופיה הלאומי מצד אחד , ולערכים הדמוקרטיים 
מצד שני . ערב הבחירות לכנסת ה21 דנה ועדת הכנסת בבקשה שלא לאפשר לרשימה 
המתקדמת לשלום להתמודד בבחירות . לאחר דיון ממושך אישרה הוועדה את השתתפותה , 
וכנגד הכרעה זו הוגש ערעור לבית המשפט העליון . בית המשפט החליט ברוב של 
שלושה שופטים ( שמגר , בייסקי ושלמה לוין ) מול שניים ( אלון ודב לוין ) 
לדחות את העתירה ולאפשר לרשימה המתקדמת להתמודד בבחירות לכנסת . משפורסמו 
הנמקות השופטים התעורר ויכוח ציבורי סביב חוות דעתו של השופט דב לוין . 
לרוע המזל פורש פסק דינו של לוין בצורה מעוותת . אין שחר לקביעתו של עילם 
( במאמרו " מדינה מהסוג היהודי " , הארץ " 09 . 1 . 6 ) , כי לדברי 
לוין אין אזרחיה הערבים של ישראל זכאים לשוויון זכויות אזרחי מלא . לוין 
אינו דן כלל במעמדם האזרחי של ערביי ישראל , ואין הוא טוען כי הדרישה לשוויון 
זכויות אזרחיות עומדת בסתירה לאופיה היהודי של המדינה . הוא דן בזכויותיהם 
של הערבים כקבוצה לאומית , וטוען כי הדרישה להעניק למיעוט הערבי שוויון 
זכויות לאומי מלא משמעה שינוי האופי היהודי של מדינת ישראל והפיכתה למדינה 
יהודית - ערבית . הדיון מתמקד אפוא בשאלה מהו מעמדו של מיעוט לאומי במדינת 
לאום דמוקרטית . שאלה זו מעמתת שתי תפיסות שונות של המדינה המודרנית ; 
האחת רואה במדינה מסגרת ארגונית פונקציונלית , שמטרתה שמירה על חוק וסדר 
והגנה על זכויותיהם של אזרחיה . השנייה רואה את המדינה כמסגרת שבאה לבטא 
את ייחודה התרבותי של קבוצה לאומית מסוימת . לשתי התפיסות הללו תפקיד בגיבוש 
הזהות העצמית של מדינת ישראל , ושתיהן באות לביטוי במגילת העצמאות . הפן 
הדמוקרטי בא לידי ביטוי בהצהרת מחויבות לעקרונות החרות , הצדק והשלום ובהתחייבות 
כי המדינה תקיים שוויון זכויות חברתי ומדיני גמור לכל אזרחיה . הפן הלאומי 
של המדינה בא לביטוי בהכרזה על " הקמת מדינה יהודית בארץ ישראל , היא מדינת 
ישראל " . הקביעה , כי ישראל שמה לעצמה ליעד לשמר את אופיה היהודי והדמוקרטי , 
מתבססת על סעיף 7א לחוק יסוד הכנסת , הקובע כי " רשימת מועמדים לא תשתתף 
בבחירות לכנסת אם יש במטרותיה או במעשיה , במפורש או כמשתמע , אחד מאלה : 
( 1 ) שלילת קיומה של מדינת ישראל כמדינתו של העם היהודי , ( 2 ) שלילת 
אופיה הדמוקרטי של המדינה " . חוק זה הוא אבן הבוחן על פיו נבחנת כשירותן 
של מפלגות להתמודד לכנסת ואליו מתייחס פסק הדין . הוויכוח בין אלה השואפים 
לתת לישראל צביון יהודי ברוח ההלכה ואלה החותרים לפרש את המונח " יהודי " 
באור תרבותי היסטורי עדיין בעיצומו . לענייננו חשוב רק לציין כי אלה וגם 
אלה אינם טוענים כי רק יהודים יוכלו להיות אזרחי מדינת ישראל ולהנות מכלל 
הזכויות המוקנות לכל אזרח . המושג " מדינתו של העם היהודי " מעלה בעיות 
קשות יותר . אם נפרש מושג זה כביטוי לבעלות הבלעדית של העם היהודי על מדינת 
ישראל תפיסה זו עומדת בסתירה גלויה לרעיון הדמוקרטי הטוען , כי המדינה 
שייכת לכלל אזרחיה . אולם למושג " מדינתו של העם היהודי " אפשר לתת כמה 
פירושים מתונים יותר הנסמכים על הנאמר במגילת העצמאות . פן אחד של השתייכותה 
של מדינת ישראל לעם היהודי בא לביטוי בכך שהמדינה רואה בכל יהודי אזרח פוטנציאלי . 
היא גם רואה את כלל יהודי העולם כבעלי עניין בקיומה של ישראל . אפשר לתת 
למושג זה פירוש אחר , המדגיש את הקשר הסמלי בין העם היהודי ומדינת ישראל , 
שכן מדינת ישראל רואה את עצמה כממשיכת ההיסטוריה היהודית וכמשמרת ומביאה 
לביטוי מערכת של סמלים תרבותיים , לשוניים ודתיים המשותפים לבני העם היהודי 
כולו . אפשר גם לפרש את המושג כהצהרת אחריות הדדית של המדינה לבני העם 
היהודי כולו , ושל בני העם היהודי בארץ ובתפוצות לגורלה של מדינת ישראל . 
משמעות נוספת להיות ישראל מדינתו של העם היהודי באה לביטוי ברעיון , כי 
מדינת ישראל מעניקה לעם היהודי " מעמד של אומה שוות - זכויות במשפחת העמים " . 
האם הגדרות אלו של ישראל כ"מדינה יהודית " או ך " מדינתו של העם היהודי " 
יכולות לעלות בקנה אחד עם הגדרתה של ישראל כמדינה דמוקרטית ? קפמאלידישראל 
יכולה להיות מדינה יהודית דמוקרטית בתנאי שהצביון הלאומי של המדינה ישקף 
את רצונם של אזרחיה ; משמע , כל עוד רוב אזרחי המדינה תומך בכך כי למדינה 
יהיה צביון לאומי , כלכלי או חברתי מסוים על המדינה לתת ביטוי להעדפה זו . 
אם יחליטו אזרחי המדינה שיש לתת לה צביון לאומי , כלכלי או חברתי אחר 
מן הראוי שאופיה ישתנה בהתאם . הניסיון להכתיב את אופיה העתידי של המדינה , 
ולעגן אופי זה בחוק , המוציא שאלה זו מחוץ לתחום הדיון הפוליטי הלגיטימי , 
עומד בסתירה לעקרונות היסוד של החשיבה הדמוקרטית . למרות שבמגילת העצמאות 
נאמר כי הכרזת האומות המאוחדות בזכות העם היהודי להקים את מדינתו " אינה 
ניתנת להפקעה " , מובן מאליו שעם יכול לוותר על מימוש זכותו להגדרה עצמית . 
ויתור מעין זה יתרחש אם רוב העם היהודי יבחר שלא לחיות במדינת ישראל , 
ואם חלקו של הציבור היהודי מכלל אזרחי ישראל יפחת , אם עקב ירידה , או 
עקב סיפוח השטחים למדינת ישראל . קיומה של מדינת ישראל כמדינה יהודית דמוקרטית 
תלוי בכך שרוב אזרחיה יהיו יהודים . ומה בנוגע לזכויותיהם של אזרחי ישראל 
שאינם יהודים ? ראשית , יש להבטיח כי כפרטים הם ייהנו משוויון זכויות מלא . 
מדינה דמוקרטית חייבת להבטיח בקנאות את הזכויות האזרחיות של בני המיעוטים 
הלאומיים החיים בקרבה . אופיה הדמוקרטי של המדינה אינו יכול לבוא לביטוי 
אך ורק בעובדה שכל אזרחיה רשאים לבחור ולהיבחר . מדינה דמוקרטית מאופיינת 
בכך שהיא דואגת באורח שווה לכל אזרחיה . הפלייתם הכלכלית , החברתית והאזרחית 
של אזרחי ישראל שאינם יהודים מבישה , ומעמידה בספק את דבקותה של ישראל בעקרונות 
הדמוקרטיה . את העוול המתמשך הנגרם לאזרחיה של ישראל שאינם יהודים , יש , 
אם כן , לתקן , ובהקדם . מעבר לזכויות האישיות , יש לאזרחיה הערביים 
של ישראל זכויות לאומיות מתוקף היותם מיעוט לאומי . זכויות אלו מקנות לערביי 
ישראל את הזכות לשמור על ייחודם הלאומי . מן הראוי שיתאפשר לערביי ישראל 
להקנות לאותם אזורים שבהם הם מהווים רוב , אופי ייחודי הנובע ממורשתם התרבותית 
והלאומית . הטיעון המובא כאן מבוסס על ההנחה כי לטענות לאומיות יש בסיס מוסרי 
רק אם הן אוניוורסליות משמע , נתפסות כתקפות לגבי כל קבוצה לאומית . השופט 
שלמה לוין מתיר לרשימה המתקדמת להתמודד בבחירות לכנסת משום שהוא רואה במצעה 
ביטוי לעמדה המכירה בזכויותיהם של שני העמים . הוא מצטט את מוחמד מיעארי 
האומר , בתשובה לשאלה בדבר זכות השיבה של הפלשתינאים בלוד וביפו : " אנחנו 
רוצים שתי מדינות , מדינת ישראל ברוב יהודי עם מיעוט ערבי , ומדינה ערבית 
עם רוב ערבי פלשתיני שתקבל אצלה , אם המצב יאפשר זאת , גם מיעוט יהודי " . 
המסקנה המתבקשת היא שיש לעשות לשינוי סעיף 7א של חוק יסוד הכנסת , ולבטל 
את תת - הסעיף האוסר על רשימה השוללת את אופיה היהודי של ישראל להתמודד בבחירות . 
באורח פרדוקסלי , תת - סעיף זה הופך חוק , שהוחק על מנת למנוע פגיעה 
באופיה הדמוקרטי של ישראל , לחוק אנטי - דמוקרטי . אם ברצונה של ישראל 
לשמור על צביונה הדמוקרטי עליה לאפשר לרשימה המתקדמת , לנסות ולשכנע את 
אזרחי ישראל בצדקת עמדותיה גם אם משתמע מהן הצורך להפוך את ישראל למדינה 
יהודית - ערבית . עמדה זו מעלה את השאלה לגבי רשימה הדוגלת בביטול הדמוקרטיה . 
בהחלטה , כי רשימה כזו לא תוכל להתמודד בבחירות , יש משום קביעה שיש 
לשמר את אופיה הדמוקרטי של המדינה . קביעה כזו מוצדקת , משום שהיא מבוססת 
על ההנחה ששמירת השלטון הדמוקרטי היא אינטרס הפועל במידה שווה לטובת כל אזרחי 
המדינה . מותר לנו לתהות מדוע בחר המחוקק לכרוך בחוק הנידון את השמירה על 
אופיה של ישראל כמדינתו של העם היהודי עם השמירה על אופיה הדמוקרטי . הדבר 
נובע מההנחה המוטעית הרווחת בפוליטיקה הישראלית כי יש צורך לאזן כל התקפה 
על הימין בהתקפה דומה על השמאל . על פי היגיון זה , אם פוסלים את רשימתו 
של מאיר כהנא , יש לפסול רשימה דומה בשמאל . הרשימה המתקדמת נפלה קורבן 
לאיזון מוזר זה , וטוב עשה בית המשפט שהתיר לה ליהנות מן הספק ולהתמודד 
בבחירות לכנסת . המסקנה השנייה העולה מהדברים היא כי התביעה שישראל תהיה 
מדינה יהודית יכולה להיות מוצדקת רק על יסוד טענה אוניוורסלית בדבר הזכות 
להגדרה עצמית . טענה זו חייבת לחול עלינו ועל הפלשתינאים באותה המידה . 
ראוי להזכיר זאת הן לימין הישראלי הנוטה לכפור בזכותם של הפלשתינאים להגדרה 
עצמית , והן לשמאל הישראלי הנוטה להטיל ספק בהצדקות להמשך קיומה של מדינת 
ישראל כמדינה יהודית . 
