קשה מאד למנוע אירוע כזה . בחכמה שלאחר מעשה , אני יכול לומר שאילו ידענו 
מראש שאנשי " כך " ינסו לפגוע בחוסייני או שפדרמן יירק בפרצופו , היינו 
מונעים את כניסתם לשטח בית המשפט על ידי הוצאת צו של שופט , אבל איש לא 
זיהה את אנשי " כך " משום שלא היו עליהם שום סימנים מזהים ולכן מנענו רק 
מחבריהם שהפגינו עם דגלים בחוץ את הכניסה לביהמ"ש . אנחנו איננו אחראים על 
שמירת הסדר הציבורי . זהו תפקידה של המשטרה . אבל כמובן שקיים בינינו תאום 
וכל אחד יודע את תפקידו ואת גזרות הפעולה שלו . אנשי האבטחה שלנו אינם רשאים 
לעצור חשוד , לכבול אותו באזיקים או לירות בו , אבל כמובן שאם אנשי היחידה 
המיוחדת של משרד המשפטים יראו עציר המנסה לברוח , הם לא יאמרו : זה לא 
ענייננו , אלא יעשו כל מאמץ כדי לסייע לשוטרים לעצור אותו . כמובן שאם בבדיקה 
הביטחונית שעורכים אנשי האבטחה שלנו בכניסה הם מגלים אקדח או סכין בכליו 
של אדם מסויים , הם יקחו ממנו את הנשק ורשאים למנוע את כניסתו . גם כשיש 
לנו מידע מוקדם שאדם מסויים המגיע לבית המשפט כנאשם או כמוסר עדות , הוא 
אדם אלים ומסוכן , אנו רשאים לבקש משופט להוציא צו שיאסור עליו להיכנס לשטח . 
פעם נהגנו להחזיק תמונות של אנשים מסוכנים שאנשי האבטחה לא איפשרו להם להיכנס . 
אבל בשנים האחרונות הנוהג הזה הופסק . כל אדם רשאי להיכנס לבתי המשפט ולהיות 
נוכח בדיונים המתנהלים בדלתיים פתוחות . כמובן שבמקרים רגישים במיוחד , 
כמו משפטו של מרדכי ואנונו , כשהוחלט לקיים את הדיונים בדלתיים סגורות , 
הופעלו אמצעי בטחון ואבטחה מיוחדים . אבל גם אז לא הצלחנו למנוע ממנו לבצע 
את התרגיל המפורסם עם כף היד . כחכמים לאחר מעשה , אני יכול לומר שבעתיד 
לא נאפשר במקרים כאלה לאנשי תנועת " כך " שנצליח לזהות אותם מראש , להיכנס 
לשטח בתי המשפט . אבל קשה מאד להבטיח שנצליח למנוע כל מקרה שבו אזרח שנראה 
תמים לכאורה , מתפרץ פתאום על עציר או נאשם . כל שאנחנו יכולים לעשות , 
וכך פעלנו בעניין חוסייני , זה להרחיק את המשתוללים , לגונן על העציר 
המותקף על ידי יצירת חומה סביבו ולסייע לאנשי המשטרה לעצור את מי שמשתולל . 
