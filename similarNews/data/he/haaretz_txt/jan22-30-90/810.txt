בכל הדברת הזאת על הממשלה הצרה מציקה לי שאלה אחת : אם באמת יכול פרס לכונן 
ממשלה בראשותו , למה אינו מקים אותה ? אם אינו יכול כפי שהוא טוען שהוא 
יכול , למה הוא מבלבל לנו את המוח ? התשובה הרשמית לכל הבלבול הזה היא , 
שעוד אין עילה לפירוק הממשלה . וזה תמוה במיוחד : ממתי מפלגה פוליטית 
זקוקה לעילה כדי להקים ממשלה בראשותה ? או שהיא יכולה להקים ממשלה או שאינה 
יכולה . אם היא יכולה , הרי העילה העיקרית שלה להקימה היא עצם יכולתה . 
נניח שאחרי הבחירות האחרונות יכול היה פרס להקים ממשלה בראשותו ברוב יותר 
צר ממה שהוא אומר שיש לו עכשיו האם לא היה מקים אותה ? והאם רבין לא היה 
מכהן בה כשר ביטחון , בלי צורך בהצגת עילה מתאימה ? יש אמנם רבים המטילים 
ספק אם הדתיים בכיסו של פרס , כפי שהוא מאמין . כי הרי לפי תוכניתו , 
המהלך העתידי מורכב משני שלבים : בשלב הראשון תופל הממשלה הנוכחית בעזרת 
כל מיני מוקצים מחמת מיאוס , כגון : חד"ש , דראושה ומיעארי . בשלב השני , 
כשיחלו התייעצויות הנשיא , יקים פרס , בלי המוקצים , ממשלה עם השמאל 
והדתיים . בעוד השלב הראשון אולי בכיסו של פרס , אומרים הספקנים , יש 
חשש שכאשר יחל המיקח והממכר , יעדיפו הדתיים את הליכוד . בסיפור כזה כבר 
היינו . אם חשש זה סביר , למה פרס מבלבל לנו את המוח ? אך אם זה לא כך , 
למה בעצם פרס עוד מחכה ? יש ספקנים הגורסים שאפילו יכול פרס , תהיה זו 
ממשלה צרה מדי שלא תוכל למשול ולא תחזיק מעמד . מבחינה פיסית לפחות , אני 
יכול להבטיחכם שזו תהיה ממשלה רחבה . אני מסכים לדעתו של ח"ך שבח וייס , 
הגורס שב"ממשלה הצרה " לא יהיו פחות שרים מבממשלה הנוכחית . אם חישובי 
פרס נכונים , ולקואליציה שלו יצטרפו גם ש"ס ובסופו של דבר גם מפד"ל , תהיה 
זו עם צרלי ביטון , בלי חד"ש והערבים ממשלה עם רוב של 86 . מכאן , שהמונח 
ממשלה צרה מטעה גם מבחינה מהותית . ברוב כזה שלטה העבודה בכל כהונותיה . 
בגין הקים את ממשלתו הראשונה עם רוב של 16 , ורק כעבור כמה חודשים הצטרפה 
ד"ש . להלכה , יכול היה בגין להביא שלום עם מצרים גם עם רוב של 16 . זה 
לא הפריע לממשלתו הצרה השנייה של בגין ( ב18 ) לסבך אותנו במלחמת לבנון . 
מסקנה : אם יודעים מה רוצים , אפשר לעשות הרבה בממשלה צרה . אם לא יודעים 
מה רוצים , אפשר לא לעשות כלום גם בממשלה רחבה . השאלה היא אם יש לפרס 
משהו בכיס . אם יש לו והוא יכול , החיפוש אחרי עילה הוא מלאכותי . התניית 
פירוק הממשלה בתהליך השלום נראית כתירוץ לאי - פירוקה . אמנם ממשלה בלי 
הליכוד תהיה גמישה יותר , אך גם ממשלת פרס , עם רבין כשר ביטחון , תיכון 
על שלושת הלאווים לא למדינה פלשתינית , לא לזכות ההגדרה העצמית ולא למו"ם 
עם אש"ף . מכאן שגם אצלה לא נראה את אש"ף והפלשתינאים עומדים בתור לשאת 
ולתת עמה . ממשלה שתהליך השלום היה עילה להקמתה , עלולה למצוא את עצמה 
באותו מבוי סתום ולאבד עוד יותר את אמינותה . העילה של העבודה היא שותפותה 
האומללה בממשלה זו . מלכתחילה לא היתה צריכה להצטרף לממשלה בראשות שמיר 
ולנגן בה כינור שני . מפלגה גדולה אינה צריכה עילה כדי לרצות ממשלה משלה , 
הרי למטרה זו היא קיימת . ואם בבחירות שחלפו לא היה הדבר בהישג ידה , 
ולא היה לה האומץ להישאר באופוזיציה ולהניח לליכוד להתבשל במיץ שגיאותיו , 
אין לה צורך בתירוצים אם באמת בידה הרוב להקים ממשלה בראשותה . הסדר הדמוקרטי 
הטוב דורש שמפלגה אחת תהיה בשלטון ואחת באופוזיציה . כדי שהאזרח ידע מי 
בעד מה , מי יכול ומי לא יכול . האם זה פחות " יפה " לעמוד לבד על הרגליים 
מאשר לכהן בממשלה ששמיר ומחשקיו קובעים את הקו שלה ? האם לא עדיף להיות 
ראש לשועלים מאשר זנב לשועלים ? הרי האחדות הזאת אינה אחדות , אלא קקופוניה 
של דעות . זה לא שלטון מסודר , אלא אנרכיה שבה פרטים וקבוצות אינטרסנטים 
תפסו חזקה ליד קערת השלטון . זה גורם שכולנו נהיה ציניים . לא בטוח שפרס 
יכול , אך אם הוא יכול , ויש לעבודה דרך לצאת מהממשלה הזאת , היא לא 
זקוקה לעילה . היא זקוקה למה שלא כל - כך בולט שיש לה : הכוח והאומץ להחליט . 
כשתהיה החלטה , אלף עילות לפתע יפרחו . 
