האימונים ביחידות השדה של צה"ל ייעצרו מחר במשך כל היום , שיוקדש לשיעורים 
והשלתמויות בנושא בטיחות באימונים ונשק . ההחלטה על הפסקת אימונים כוללת , 
התקבלה על ידי מפקד מפקדת חילות השדה , האלוף אורי שגיא , לנוכח תאונות 
האימונים האחרונות בצה"ל והעליה במספר תאונות הנשק , שבהן נפגעו ונהרגו 
לאחרונה מספר חיילים . המפקדים יציגו בפני החיילים ניתוחי אירועים של תאונות 
וכמעט תאונות , הרלוונטים ליחידות השונות , וכן יושם דגש מיוחד על שאלת 
הטיפול והוראות הביטחון , להחזקת הנשק האישי והמחלקתי , על ידי החיילים . 
בתקופה האחרונה חולקו לחיילים דפים מעודכנים של הוראות הביטחון השונות . 
ההחלטה לקיים יום זה ביום ראשון , התקבלה בשל העובדה שבהרבה מיחידות צה"ל 
יום ראשון הוא למעשה חצי יום עבודה ואימונים , בגלל חופשות השבת של החיילים . 
" תאונות האימונים בצה"ל נמצאות , בשלוש השנים האחרונות , בתהליך ירידה 
מתמשך , אולם כל מקרה בפני עצמו הוא נורא וכך אנחנו מתייחסים לדברים " . 
כך אמר בשבוע שעבר ל"הארץ " גורם צבאי בכיר העוסק בנושאי בטיחות . 
