פראג ( ע"ר ) . שלטונות צכוסלובקיה הודיעו על נקיטת אמצעי ביטחון מיוחדים 
על מנת לחזק את אמון הציבור במשטר החדש , בעקבות שמועות עקשניות כי אנשי 
הקו הקשוח בקרב הקומוניסטים מתכננים הפיכה . אולם משרד הפנים , שציווה על 
הציבור למסור את כל כלי הנשק שבידיו , הביע את הדיעה כי השמועות בדבר ניסיון 
ההפיכה אינן מבוססות . " אף על פי כן , ועל מנת לחזק את ביטחון הציבור 
ואת שלוותו , הוחלט לתגבר את יחידות המשטרה וכוחות הביטחון ביחידות של משרד 
הפנים " , נאמר בהודעת המשרד . הודעה זו באה על רקע שמועות המהלכות בצכוסלובקיה , 
הגורסות כי קציני צבא קושרים קשר עם אנשי המשטרה החשאית לשעבר ועם פקידים 
קומוניסטיים בכירים מודחים , על מנת לנסות ולהדיח את ממשלתה הלא - קומוניסטית 
החדשה של צכוסלובקיה . תנועת הפורום האזרחי , שעמדה בראש המאבק להדחת המשטר 
הקומוניסטי הקודם , הזהירה כי הקומוניסטים מתכוננים לערוך מיתקפת - נגד 
בסוף חודש ינואר או בתחילת חודש פברואר . 
