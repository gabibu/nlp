שר הדתות , זבולון המר , נפגש אתמול במוסקווה עם עמיתו הסובייטי , קוסטודורוב . 
המר ביקר בבניין המשלחת הקונסולרית הישראלית במוסקווה , כדי לבדוק מקרוב 
את הטיפול במבקשים לעלות לישראל . השר הסובייטי סיכם את השיחה ואמר כי נוצרה 
" אווירה טובה וחיובית לשיתוף פעולה בין המדינות " . הוא שיבח את טיפולה 
של ישראל במשלחת הנוצרית העושה בירושלים , וסקר בפני השר המר את ההתעוררות 
הדתית בבריה"ם . בפגישה במשרד הדתות במוסקווה הועלו נושאים רבים הקשורים 
ליחסי בריה"ם - ישראל , לענייני דת , ולענייני הקהילה היהודית בבריה"ם . 
השר הסובייטי אמר כי הממשל הסובייטי רואה בעין יפה את הרחבת הפעילות הדתית - 
תרבותית של הקהילות היהודיות בבריה"ם . כדוגמא הביא השר הסובייטי את ועידת 
הקהילות שהתקיימה בסוף השבוע במוסקווה , ואת הקמת ארגון הקהילות הארצי של 
בריה"ם . השר המר שיבח את הפתיחות שמגלים השלטונות לפעילות התרבותית , כולל 
העליה לישראל . הוא ביקש מעמיתו הסובייטי לקדם כמה נושאים : מתן רשות להפעלת 
בתי ספר יהודיים ללימודי דת , הוצאה לאור של ספרי קודש ברוסית , וטיסות 
ישירות לעולים מבריה"ם לישראל . הוא הזמין את קוסטודורוב לבקר בישראל . 
