" יומן השבוע " היה לחוץ הפעם , אפילו החיוך המוכר על פניו של יבין נראה 
כפוי . מה הפלא , הרי מדי יום ביומו אנו מתבשרים על תככים במחלקת החדשות , 
שגם בימים כתקנם אינה שקטה ושלווה . ( אפילו אהרן הראל , האיש שלא ראינו 
ולא שמענו נוקט עמדה כלשהי בעניינים חשובים באמת קם והתייצב נגד השינויים 
במחלקת החדשות . כאילו התמנה ליו"ר הוועד המנהל של הרשות בתוקף ההבנה והידע 
שלו בתחום המדיה , ולא כעסקן שביקשו לו תפקיד . ) פרט לכתבתו של רפיק 
חלבי , שחשף את כאבה של יערה , הזדחל היומן כמו מתוך אי - רצון , ללא 
כל השראה עיתונאית . ביערה שורר ניגוד משווע בין המראות לבין מה שהתחולל 
שם לנגד עינינו . וילות מפוארות שאנו מורגלים לראות בשכונות אמידות וביישובים 
מבוססים ; מכוניות חדשות חונות ליד כל בית ; והתושבים מדברים כמי שחרב 
עליהם עולמם . מתברר שחלק ניכר מהאשמה למצב זה מוטל על התושבים עצמם . חלבי 
חושף שנאות ומאבקים פנימיים בין משפחות וחמולות , וניכור גובר והולך . 
נסים זוילי , העומד מול השערים הסגורים של יערה , אינו מדבר על מכסות ביצים 
ופטימים , אלא על פשיטת - רגל ערכית . הבדווית הקשישה והחכמה , שפניה חרושי - 
קמטים ועיניה הקטנות בורקות בחוכמת - חיים , היא בת לקבוצת המשפחות הבדוויות 
החיות ביערה , ובינם לבין התושבים היהודים יחסי קרבה ורעות אמיתית תופעה 
ראויה לציון . היא חוזרת ואומרת : " הם מסבכים את המצב . הכל תלוי בהם " . 
סותמת ואינה מפרשת . והבעת פניה אומרת : המבין יבין . 
