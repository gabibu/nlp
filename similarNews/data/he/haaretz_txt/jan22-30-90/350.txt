שר הדתות זבולון המר נועד אתמול במוסקווה לשיחה רשמית עם סגן שר החוץ של 
ברית המועצות אנטולי אדמישין . אדמישין ממונה על זכויות האדם , על היחסים 
ההומניטריים ועל הקשרים עם מערב אירופה . בשיחה שנמשכה למעלה משעה השתתף 
גם ראש המשלחת הישראלית במוסקווה אריה לוין . בפגישה מסר המר כי רבים בישראל 
עוקבים באהדה אחרי ההתפתחויות בברית המועצות ומיחלים להצלחתה . השר המר 
הביע הערכה להתפתחות של החיים הקהילתיים והיהודיים בברית המועצות ולחופש 
העלייה לישראל . סגן השר הסובייטי אמר כי התהליך המתרחש בברית המועצות הוא 
בלתי הפיך . הוא ציין כי הפרלמנט הסובייטי דן עתה בחוקים בנושא דת , מצפון 
וחופש הגירה , שיזם הממשל . המר ביקש מאדמישין להגדיל את מספר עובדי המשלחת 
הישראלית בברית המועצות על מנת שיוכלו לשרת כראוי וביעילות את המועמדים לעלייה . 
סגן שר החוץ הסובייטי אמר גם כי כינון יחסים דיפלומטיים מלאים ונורמלים תלוי 
בהתפתחויות מדיניות . אדמישין מנה מספר רב של פעילויות יהודיות המתקיימות 
עתה בברית המועצות . שר הדתות הביע תקווה להמשך הפעילות הזו ולהגברתה וכן 
הביע תקוותו לחידוש היחסים הדיפלומטיים המלאים בקרוב . קודם לפגישתו זו נועד 
שר הדתות לפגישה עם הממונה על יחסי החוץ בכנסייה הרוסית ולדימיר קיריל . 
איש הכנסייה בירך את השר בחמימות רבה וציין כי רק לעתים נדירות עולה בידו 
להיפגש עם שר מישראל . קיריל הוסיף , עם זאת , כי לאור השינויים החלים 
באחרונה מתרבות הפגישות מסוג זה . 
