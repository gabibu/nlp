( ע ) . תושב דרום הארץ אלברט איבגי ( 26 ) מקריית מלאכי נרצח אתמול 
לפני הצהריים , ביריות אקדח על ידי רעול פנים . הרקע למעשה הוא פלילי . 
סמוך לשעה 11 לפני הצהריים , נסע האיש , אלברט איבגי ( 26 ) מקריית מלאכי 
במכונית מסוג סיירה , בכביש המוביל אל מחוץ לאשקלון ונעצר בצומת מגן דוד 
אדום . לפתע הגיחה מאחור מכונית מסוג אופל קאדט בצבע אפור , אותה נהג אלמוני 
רעול פנים . האלמוני יצא מריכבו , ניגש לריכבו של המנוח , ירה לעברו שלוש 
יריות בחזהו ונמלט מהמקום . הנרצח המשיך בנסיעה אל תוך שדה ומכוניתו פגעה 
בקיר לבנים . צוות מד"א מהתחנה הסמוכה העבירוהו במצב אנוש לבית החולים ברזילי 
באשקלון , שם נקבע מותו . האלמוני נמלט במכוניתו מערבה לכיוון העיר אשקלון 
וכוחות משטרה , בפיקודם של מפקד מרחב לכיש הגיעו למקום ופתחו בסריקות . 
ההערכה הראשונית היתה , כי מדובר בפיגוע על רקע לאומני . זאת , משום שעדי 
ראייה סיפרו על רעול פנים . אולם לאחר שזוהתה גופתו של הנרצח , שהוא בבחינת 
פנים מוכרות למשטרה , הועלה חשד כי מדובר ברצח על רקע פלילי . המצוד אחר 
האלמוני נמשך . כן נמשכת חקירת הפרשה שהופקדה בידי צוות חקירה מיוחד בראשותו 
של מפקח אבשלום גיספן . 
