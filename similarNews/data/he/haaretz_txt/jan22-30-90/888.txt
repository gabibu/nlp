המשטרה תגברה את כוחותיה ביפו , בכלל זה בכוחות של משמר הגבול , בעקבות 
מעצרו אתמול של אימאם המסגד הגדול ביפו חאג סעיד יוסוף עאשור , החשוד במעורבות 
בניסיון לרצוח את תושב יפו , מוחמד חמד בן 23 . חמד נורה שלשום בערב בידי 
אלמוני רעול - פנים ליד ביתו ברחוב 271 בשוק האתרוג . שלושה כדורי - אקדח 
מטווח קצר פצעוהו קשה . יחד עם האימאם עאשור נעצרו כמעורבים בניסיון הרצח 
עוד ארבעה חשודים מבני משפחתו . הרקע להתנקשות הוא כנראה סכסוך מתמשך בין 
משפחות עאשור וחמד , אך נבדקים גם כיוונים אחרים . מוחמד חמד נשוי לאחותו 
של האימאם . בין בני הזוג יש סכסוכים קשים , ולאחרונה עזבה האשה את הבית 
וטענה כי בעלה תקף אותה . על - פי עדות שנמסרה למשטרה היתה לפני כמה ימים 
מריבה בין האימאם לבין גיסו חמד , ובמהלכה האשים האימאם את חמד בניסיון 
להתנקש בו לפני כחודש וחצי . כזכור , נורה אז האימאם עאשור ( 23 ) מטווח 
קצר בידי אלמוני רעול - פנים חמוש באקדח , שארב לו בעת שיצא מתפילת הערב 
במסגד , ברחוב קדם 93 . עאשור נפצע מכדור ברגלו והוחש לקבלת טיפול בבית 
החולים על - שם וולפסון , שם ננקטו אמצעים לאבטחת שלומו . ניסיון ההתנקשות 
באימאם גרם אז להתלהטות רוחות ביפו . הועלה אז חשד כי הרקע למעשה בסכסוכים 
פנימיים בקרב התושבים הערבים באשר לתפקודו של עאשור כאימאם . לעאשור מתנגדים 
רבים על רקע פעילותו הדתית , ובשל העובדה שהוא נחשב לצעיר מדי למלא את תפקידו 
הרם . בשנים האחרונות היה עאשור מעורב בכמה פרשיות וסכסוכים שגרמו לתסיסה 
בקרב ערביי יפו . הושמעו נגדו טענות שונות בגין הניהול הכספי של נושאים 
הקשורים למסגד , והיו גם שטענו כי הוא אינו קיצוני ולאומני מספיק בהשוואה 
לאנשי התנועה האיסלאמית . סכסוכים נתגלעו בעבר בין האימאם לבין אנשי ועד 
הנאמנים ביפו , שטענו כי הוא אינו מאפשר להם לפעול בחדרים במסגד . לפני 
כמה חודשים התראיין עאשור בכלי התקשורת והתבטא בנושאים פוליטיים הנוגעים 
גם ליחסי יהודים וערבים . נטען נגדו כי אמר שהיהודים הם " שונאינו " , 
ובעקבות זאת היו עימותים בינו לבין אנשי משרד הדתות . חוקרי המשטרה בודקים 
עתה אם האקדח ששימש שלשום להתנקשות במוחמד חמד , ושלא נמצא , שימש גם לביצוע 
מעשי רצח וניסיונות רצח בשנתיים האחרונות באותו אזור ביפו . 
