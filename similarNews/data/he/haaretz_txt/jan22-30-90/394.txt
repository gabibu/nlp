מתחקיר שערך אלוף פיקוד הדרום האלוף מתן וילנאי עולה כי יריות נורו שלשום 
בלילה לעבר סיור של צה"ל שנע לאורך גבול ירדן באיזור חצבה . אלוף הפיקוד 
אשר הגיע למקום תיחקר באופן אישי את הכוחות בשטח . מתברר כי היריות נורו 
מהאזור שבו נע סיור של צבא ירדן . עוד עולה מהתחקיר כי חיילי צה"ל אשר היו 
אף הם בסיור השיבו אש לעבר מקור הירי , וכי לא היו נפגעים משני הצדדים . 
מקור צבאי בכיר מסר ל"הארץ " כי לא היה מדובר בירי של מחבלים . המקור 
הוסיף כי " צה"ל תגבר את כוחותיו באזור הגבול עם ירדן לאורך גבול הערבה , 
וניתנה הנחיה חד משמעית לכוחות לגלות עירנות " . מקורות צבאיים בכירים אף 
מסרו כי בדיקות באזור התקרית לא העלו סימנים של חדירה ולא ברור בוודאות אם 
בירי השתתפו חיילים ירדניים . האש שנורתה לעבר סיור צה"ל הפתיעה את חיילי 
הסיור , אנשי מילואים המשרתים באזור . התקרית שהיתה שלשום בחצבה היא השניה 
בתוך עשרה ימים לאורך גבול הערבה ( לפני כעשרה ימים נורו יריות לעבר שני 
חברי קיבוץ גרופית שבערבה , חיים כהן ואלון צברי . השניים השיבו באש וצה"ל 
הודיע אז כי יורה היריות היה צייד ) . במשך השנתיים האחרונות אירעו ארבע 
תקריות לאורך הגבול הירדני , באזור הערבה . החמורה מביניהן היתה היתקלות 
של כוח צה"ל עם חיילים ירדניים או מחבלים בחצבה . באותה היתקלות נורה ונהרג 
חייל צה"ל . תקרית נוספת אירעה כאשר חייל ירדני שחדר מירדן לאזור עין - יהב 
לקח חיילת כבת ערובה . הוא נורה ונהרג בהתקפה של כוח צה"ל . בקרב תושבי 
הישובים בערבה מורגשת התמרמרות נוכח החדירות ומקרי הירי באזורם . כן מורגש 
כעס רב על הודעת צה"ל , מעת התקרית שאירעה לפני עשרה ימים , כי מדובר בצייד . 
נודע כי תושבים בערבה העלו רעיונות לתגבר את השמירה באזור אף - על - פי 
שהם עורכים מדי יום שמירות וסיורים , איש איש במושבו . נודע כי כוחות ירדן 
מצאו שני משגרי טילים מתוצרת סוריה ליד הגבול עם ישראל . כך נמסר אתמול 
מפי מקורות ממשלתיים . המקורות אמרו כי בצבא ירדן הוכרזה כוננות כבר לפני 
כמה ימים , לאחר שנתקבלו ידיעות כי מחבלים פלשתיניים , היושבים בדרך כלל 
בסוריה , מתכננים לירות טילי קטיושה לישראל . השיגורים נועדו להיערך מאזורי 
עקבה בדרום ועדסיה בצפון . המקורות לא אמרו מתי או היכן נמצאו המשגרים . 
הם גם לא ציינו אם נתפסו מחבלים , או אם הכוחות מחפשים אחר משגר נוסף . 
