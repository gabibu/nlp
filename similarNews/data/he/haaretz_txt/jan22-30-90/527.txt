ניו - יורק , ( ע"ר ) . הקונגרס היהודי העולמי שיבח שלשום את הרב הראשי 
של יהדות רומניה , הרב משה רוזן , על פעולותיו למען יהודי ארצו בתקופת 
שלטונו של צאושסקו . ההודעה באה בעקבות ביקורת שנמתחה עליו בעיתונות המערב , 
בגלל הקשרים שקיים בעבר עם השליט הקומוניסטי שהודח מתפקידו והוצא להורג . 
היו גם שטענו שעל רוזן להתפטר מתפקידו . בהודעת הקונגרס היהודי העולמי , 
ששוחררה לפרסום לאחר הדיון בעניינו של הרב רוזן , נאמר שהרב פעל במשך שנים 
רבות בתנאים קשים ביותר , במרץ רב וללא ליאות , ותרם רבות לעלייתם של 83 
אלף יהודים לישראל . בראיון ביום שלישי , אמר הרב רוזן : " צאושסקו היה 
אנטישמי . ביקשתי פעמים רבות להתראות עמו בשלוש השנים האחרונות , אבל הוא 
לא השיב לי " . הרב הוסיף שהחל מספטמבר 08 פתח צאושסקו במערכה אנטישמית בכלי - 
התקשורת שנמשכה כמה שנים . הרב רוזן הודיע שאינו מתכוון להתפטר מתפקידו . 
