אסף בן - צבי הוא צייר טוב . לפעמים אפילו טוב מאוד . חלק מציוריו מעולים 
ומרגשים , והם מזון לשכל ולרגש כאחד . בתערוכה קבוצתית בולטים ציוריו מאוד . 
כל הפרסים שהונחתו עליו בשנים האחרונות באמת הגיעו לו . אבל בין זה לבין 
דחיסת הביתן בכמות מבהילה של ציורים , אובייקטים , רישומים והתנסות סביבתית 
אחת , כשכמעט כל מטר של ארבעת המפלסים מכוסה במשהו ( ועוד יצירה על החלון 
ועוד משהו בפינה , מתחת למתג החשמל ) , אין כל קשר לחיזוקו כאמן , שחשוב 
לראות את מכלול יצירתו . מעטים האמנים המסוגלים למלא את הביתן ולצאת מזה 
בשלום . בן - צבי הוא אמן פורה מאוד , אבל אין בהיפר - פוריות משום ערבות 
לאיכות אחידה . בצד היצירה , הבחירה היא ערך עליון באמנות . יש אמנים 
שיש להם ידע וכוח לעשות לעצמם את הבחירה , כי יש יצירות שחשיבותן רק ברצף 
של יצירה והן יסוד ליצירות אחרות שתיווצרנה . יש אמנים הנזקקים לאוצר רב - 
ידע , רגיש וחזק בבחירת יצירותיהם להצגה . תערוכה זו היא מקרה קלסי של אוצרת 
תאבת תגליות , הנשבית בקסם אמן , שבעצם התגלה והוחתם כבר על - ידי כל הרשויות . 
השמות הצעירים הנוספים שהיא מכריזה על תערוכותיהם , שייכים בדיוק לאותה 
משבצת . התערוכות שהיא אוצרת עמוסות , וחסרות החלטות מדויקות . בן - צבי 
אומר הרבה ומצייר הרבה . האוצרת מתיחסת בכבוד לכל יצירה , ובכבוד גדול 
מאוד לכל משפט שהוא אומר . היא חושבת שחשוב לחשוף את כל מסתורי " הקופסה 
השחורה " של האמן . את הקופסה השחורה מנתחים בדרך כלל אחרי ההתרסקות . 
האם לזה היא מתכוונת ? מנהל המוזיאון מרק שפס משבח בהקדמה לקטלוג את מאמרה 
המעמיק של האוצרת . זהו מאמר המתייחס בהתפעמות לכל משפט של האמן , ויש 
בו הרבה אמירות מביכות מאוד . הניסיון לחבר את בן - צבי , שכמעט נפגע בקרב 
החרמון , לפציעתו של בויס במלחמת העולם השנייה , הוא יותר מאשר מעליב . 
ההשוואה לעשרה ציירים עולמיים אחרים איננה בהכרח לטובת בן - צבי . בסיום 
המאמר , שאינו מותיר פינה אחת בפעילותו של בן - צבי בלתי מפורשת , מבקשת 
האוצרת מהקהל " להמיר תפישה ריאליסטית בתפישה מאגית , תפישה אינטלקטואלית 
בתפישה יותר אינטואיטיווית , את הגלוי בנסתר , כמו לצאת מהספקטרום הנראה 
אל תחום האינפרא - אדום , או מהקול הנשמע אל גלי הקול שמעבר ליכולת הקליטה 
שלנו . לתת מקום לתחושות זנוחות , לצלצול פעמונים , לאוושת העלים " . 
נו , באמת . אם יש קיצור דרך בהשנאת אמנות על צופיה , התערוכה של בן - 
צבי היא דוגמה מעולה . אם יש אמת באמרה שתפקידו של אוצר לגשר בין אמנות 
לקהל , נחנקת אמת זו בתערוכה זו . אני מאחלת לאסף בן - צבי בכל לבי שיתגבר 
על התערוכה הזאת , וימשיך לצייר , כי הוא צייר טוב . 
