סופיה ( ע"ר ) . האופוזיציה המתגבשת בבולגריה הסבה אתמול עם הממשלה הקומוניסטית 
כדי לדון בכינון משטר דמוקרטי , אחרי כמעט שבוע ימים של מיקוחים על נושאים 
שוליים . השיחות המלאות בין הממשלה לבין " איחוד הכוחות הדמוקרטיים " , 
איחוד של 31 מפלגות אופוזיציה , יוקדשו להכנות לקראת בחירות רב - מפלגתיות 
שהובטחו לחודש מאי . " עכשיו אנו יכולים לומר , כי תהיה לנו השתתפות מלאה 
ועצמאית של הכוחות העיקריים במדינה " , אמר חבר הפוליטבירו אנדיי לוקאנוב , 
ראש המשלחת הממשלתית , לכתב רויטר . " אני מקווה כי לשיחות יהיו תוצאות 
טובות " . משלחות משני הצדדים , שבכל אחת מהן 54 חברים , נועדו לאחר שהושגו 
ברגע האחרון פשרות לגבי הסיקור בטלוויזיה וברדיו ולגבי ייצוגן של קבוצות 
המקורבות לקומוניסטים . המפלגה הקומוניסטית ויתרה על המונופולין שלה על 
השלטון , והפרלמנט אישרר צעד זה ביום שני לפני שבוע . אולם האופוזיציה , 
שדרשה לדחות בחירות רב - מפלגתיות מלאות כדי שיהיה לה זמן יותר להתכונן , 
סירבה לפתוח בשיחות מהותיות עד אשר ייענו דרישותיה לעיתון , מטה וגישה 
נאותה לרדיו ולטלוויזיה . שני הצדדים קיימו שיחות מוקדמות והגיעו לכלל הסכם , 
על כל הנושאים הללו בשבוע שעבר , והיום סילקו את שני המכשולים שנותרו 
הסיקור בטלוויזיה וברדיו והיצוג של קבוצות שהן בעלות ברית של הקומוניסטים . 
לוקאנוב אמר , כי האיגוד המקצועי הרשמי , תנועת הנוער הקומוניסטית " חזית 
המולדת " ו"ארגון הנשים הבולגרי " , יהיו כולם מיוצגים במשלחת הממשלה . 
הרדיו הממלכתי ישדר בשידור חי את כל הישיבות הפתוחות של השיחות , והטלוויזיה 
תקרין דו"ח של 3 שעות , מדי ערב , לאחר שיאושר על ידי שני הצדדים . 
