באולפן " מוקד " שררה אווירה רגועה ונינוחה . ואכן , הדיון הרי לא עסק , 
כבשבוע שעבר בבעיות הרות - עולם המעלות את לחץ הדם הישראלי , כמו מכסות 
ביצים ופטימים , אלא בגורלו של גורבצוב והפרסטרויקה . על הדברים הללו אפשר 
לדבר בשיקול דעת , בקור רוח ומתוך ניכור מסוים . שמחנו גם לראות שיורם 
רונן ניצל מן הלינץ , חזר אל עצמו , והוא , כרגיל , עושה כמיטב יכולתו , 
אם כי בכך אין די . באולפן נחלקו הדעות . ברוב הנושאים הסכימו פרוף מיכאל 
אגורסקי וד"ר מתי מייזל , שעה שפרוף אליהו זמצוב , שחזר לא מכבר ממוסקווה , 
עת נלווה לשר וייצמן , חלק עליהם בהערכת המצב שלו . גורבצוב , לפי מה 
שנאמר , מצטייר כדמות טראגית ודרמטית . הוא ייאלץ ללכת , הן במקרה של 
הצלחה והן במקרה של כישלון . אלא שגם אם מבחן הכוח שלו יהיה בפוליטביורו , 
מה שעומד במבחן הוא מעמדו של המשטר ולא של האיש . אגורסקי רואה לנגד עיניו 
תיבת פנדורה שנפתחה . אנרכיה לצד מצב כלכלי מתדרדר והולך , גרוע פי כמה 
מזה שהיה . הוא מאמין , כי גם מי שרוצה להשליט היום סדר בבריה"ם , לא 
יצליח . לעומתו פרוף זמצוב אינו רואה סכנה לשלטונו של גורבצוב , הזוכה עכשו 
גם לתמיכה מחוגים שמרניים . הוא צופה סכנה רבה לפרסטרויקה שלו . הבעיה 
המיידית היא אזרביגאן . בנקודה זו חלוקות הדעות . במדינות הבלטיות , סבור 
אגורסקי , לא צפויה אלימות , ואילו באזרביגאן , יש אלימות , שנאה , 
ו"מצב לבנוני " , לפי הגדרתו . אין לגורבצוב אלא להוציא משם את הצבא הסובייטי . 
מייזל אופטימי יותר . הוא אינו צופה פרישה של רפובליקות סובייטיות בעתיד 
הקרוב . זמצוב סבור שגורבצוב איבד זמן יקר , כשהשתהה במשלוח הצבא הסובייטי . 
אגורסקי מזהיר מפני תמיכה באלמנטים מוסלמים פונדמנטליסטיים . הוא מדבר על 
שינוי יחסה של ברית המועצות למדינות ערב . הנה עכשו יש לסובייטים צרה צרורה 
בדמותם של מוסלמים שיעים , והם יכולים אולי לחוש קרבה אלינו . בעצם , התחזיות 
המלומדות הן בסימן פסימי ביותר . אין דרך חזרה , קובע אגורסקי , והעתיד 
מצטייר בעיניו כגרוע פי כמה . עם תחזית זו אנו נותרים בלילה הקר . 
