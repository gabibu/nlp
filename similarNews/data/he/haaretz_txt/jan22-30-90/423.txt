צבי שרף , מאמן קבוצת הכדורסל של מכבי ראשון לציון , בעבר מאמן הנבחרת 
הלאומית ומכבי תל אביב , הודיע אמש במפתיע על התפטרותו מאימון מכבי ראשון 
לציון ועל הפסקת עבודתו החל מאמש . בעוד השחקנים מתחממים לאימון נתבקשו על 
ידי ההנהלה להתאסף ואז הודיעו להם כי המאמן שרף התפטר . " בגלל חוסר אמון " , 
כדבריו . שרף שנראה בתחילה במקום הסתלק ואת האימון ניהל עוזרו טל צוקר . 
התפטרותו של שרף נתקבלה במכבי ראשון לציון בהלם כללי . כל הנסיונות לשכנעו 
לחזור בו מכוונתו , עלו בתוהו . אמש הודיע דובר הקבוצה חיים בוצר , כי 
מכבי ראשון לציון קיבל את התפטרותו של המאמן שרף . הדובר הוסיף , כי בינתיים 
יעביר את האימונים מי שהיה עוזרו של שרף , עוזר - המאמן טל צוקר . באחרונה 
נקלעה קבוצת הכדורסל של מכבי ראשון לציון למשבר . היא נחלה 5 הפסדים רצופים 
( 4 בליגה , 1 בגביע ) ובעיקבותיהם נוצר בקבוצה מצב לא בריא . המאמן 
צבי שרף החליט לקחת את האחריות על עצמו ולהודיע על התפטרותו . צבי שרף 
נאות לומר רק זאת : " חמשת ההפסדים האחרונים גרמו לחוסר שקט בקבוצה שהיווה 
גורם להחלטתי " . 
