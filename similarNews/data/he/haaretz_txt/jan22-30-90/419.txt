קהיר ( מיוחד ל"הארץ " ) . ממלא - מקום ראש הממשלה , שמעון פרס , הבהיר 
אתמול בשיחתו עם נשיא מצרים , חוסני מובארק , כי לא ימשיך לשבת בממשלת 
האחדות ולהעניק לה את תמיכתו , אם יפסול הליכוד את ההצעות , שסוכמו בפגישתם 
אתמול . פרס אמר לאחר הפגישה , כי לו היה הדבר תלוי בו , ניתן היה להגיע 
כבר שלשום להסכם על כל נקודות המחלוקת בין ישראל , ארה"ב , מצרים והפלשתינאים 
ולפתוח בדיאלוג עם הפלסטינים . פרס חותר להביא הנוסחה לקבינט בתוך ימים . 
בין ההצעות שגובשו על ידי פרס ושר הבטחון יצחק רבין החזרת שני מגורשים 
כבר בימים הקרובים על - מנת שניתן יהיה לצרפם למשלחת הפלסטינית . פרס הציע 
אתמול למובארק מנגנון שיאפשר לפלסטינים להודיע על הרכב המשלחת שלהם בדרך 
זהה לזו שבה תודיע ישראל על הרכב משלחתה . מובארק הודיע בשעה מאוחרת יותר 
כי הרעיון מקובל עליו ונראה כי כבר קיבל לכך אישור מאש"ף . פרס אמר למובארק 
והצהיר על כך במסיבת עתונאים כי תם עידן הבטחונות ואין מקום להמשך ההתמקחות 
עם ארה"ב . " הן הליכוד והן הפלסטינים השיגו בנקודה הזו כל מה שיכלו " . 
בפגישה עם פרס אמר מובארק כי בניגוד למה שמקובל לחשוב בישראל ערפאת תומך 
ברעיון הבחירות . לדבריו , ערפאת וחוסיין תומכים ברעיון של קונפדרציה ירדנית - 
פלסטינית וישראל תגיע להסדר עם קונפדרציה זו . מובארק אמר עוד כי לדעתו 
ניתן יהיה להגיע להסדר עם סוריה לאחר שיושג הסדר עם הפלסטינים . הנשיא המצרי 
וממלא מקום רוה"ם הסכימו כי יש לראות בחיוב את חידוש היחסים בין סוריה למצרים . 
פרס ציין את העובדה כי בעבר התנתה סוריה את חידוש היחסים בנסיגת מצרים מהסכמי 
קמף דייויד . " אף ממשלה מצרית לא תישוג מרעיון השלום " השיב על כך מובארק . 
מובארק אמר שירדן תמהה מדוע מאשימה אותה ישראל בתקריות הגבול האחרונות . 
שכן , היא מעונינת בשמירת השקט לאורך הקו . מובארק תקף את רוה"ם יצחק 
שמיר על הצהרותיו האחרונות כי " ירדן היא פלסטין " וכן את הצהרותיו בדבר 
הצורך ב"ישראל גדולה למען עליה גדולה " . לדבריו , שמיר מבהיל בכך את כל 
העולם הערבי ושאל " מדוע אתם עושים זאת ? השיחה בין פרס ומובארק נמשכה שעתיים 
תמימות מהן שעה וחצי בארבע עינים . במסיבת העיתונאים שלאחר מכן נשאל פרס 
כיצד תיפתר בעיית שיתופם של תושבי מזרח ירושלים . על כך השיב פרס : " ירושלים 
היא שם של מקום . אנחנו מדברים על אנשים . חברי המשלחת הפלסטינית יהיו 
אזרחים ירדנים " . פרס נשאל האם תתיר ישראל שיתופם של מגורשים במשלחת . 
על כך ענה : " עמדת מפלגת העבודה היא כי איננו מתנגדים לשיתוף שני מגורשים . 
כבר אירע בעבר שמגורשים הוחזרו וכבר היו מקרים שבהם נקבע הגירוש לפרק זמן 
קצוב " . האם תסכים לקבל הכרזה של אש"ף על המשלחת ? נשאל פרס . " לא , 
המשלחת לא צריכה לייצג את אש"ף אלא את הפלסטינים בשטחים . מי שייבחר על 
ידי הפלסטינים הוא זה שייבחר למשלחת . אם הפלסטינים יצביעו באופן דמוקרטי 
יהיה זה משב רוח מרענן במזרח התיכון . אני מציע לפלסטינים , אם ברצונם 
בחיי שלום וכבוד , לאמץ את מה שקורה במזרח אירופה ולהצביע בבחירות דמוקרטיות . 
לא נצנזר את דעותיהם ומחשבותיהם ונאפשר להם להצביע באופן דמוקרטי לחלוטין . 
מה המנדט שלך לייצג כאן את ממשלת ישראל ? נשאל פרס . " אני חבר בממשלה 
הישראלית ואני עומד בראש אחד משני חלקיה . לממשלה הזו יש תכנית משותפת וברורה 
עבור לשום , דיאלוג ישראלי פלסטיני ובחירות . זה המנדט שלי " . בתום שיחתו 
עם מובארק נועד פרס עם שר החוץ המצרי איסמת עבד אל מגיד . מגיד סיפר לפרס 
בפגישתם כי מנהיגים יהודיים שעימם ניפגש בואשינגטון בשבוע שעבר אמרו לו כי 
המדיניות הסרבנית של חלק ממנהיגי ישראל אינם לרוחם והוסיף " איננו מבינים 
כאן את מדיניותו הסרבנית של שמיר . הוא הסכים עם פרס כי הבעיות הטכניות 
המכשילות את מפגש קהיר הן שוליות במהותן לעומת ההזדמנות ההסטורית לדיאלוג 
עם הפלסטינים . על כך השיב פרס כי גם הוא לא יוכל להסביר לשום ילד בישראל 
מדוע נכשל הכל בגלל שיתופם של שני מגורשים . בשיחתו עם הנשיא מובארק העלה 
פרס גם את ענין בית הקברות היהודי בקהיר תוך הדגשה כי נושא זה חשוב מאוד 
לציבור היהודי בארץ . מובארק הבטיח כי יפעל לפתרון הבעיה . פרס הדגיש כי 
ימשך שיתוף הפעולה בתחומי האנרגיה , הכלכלה והחקלאות עם מצרים וכי בקרוב 
צפויים כאן ביקורים של השרים הנוגעים בדבר . הוא והנשיא מובארק דנו בשינויים 
העוברים בארופה לקראת איחודה ופרס העלה את הרעיון כי כדי להתמודד עם ארופה 
המאוחדת יש צורך לפתח שוק מזרח תיכוני משותף . לשם כך , כמובן , יש צורך 
להגיע קודם כל לשלום . 
