שופטת שלום בירושלים , שהמשטרה ביקשה ממנה לקבוע כי פייסל אל - חוסייני 
יוחזק במעצר - חקירה למשך חמישה - עשר יום , קבעה כי חוסייני ייעצר לארבעה 
ימים . משמע , המשטרה נדרשת להביא בפני בית המשפט הוכחות לטענותיו של התובע 
בבית המשפט הצבאי בלוד , שלפיהן חוסייני שילם תשע מאות ש"ח לאיש שהיה מעורב 
במשפט פלילי בשל פעילותו ב"צבא העממי הפלשתיני " . נוסף על כך טען התובע 
הצבאי , כי חוסייני הבטיח להיפגש עם אותו פעיל של הארגון הבלתי - חוקי כדי 
להתייעץ עמו לקראת ביצוע סדרת פיגועים , אבל התובע הצבאי מודע לכך שפגישה 
זו לא יצאה לפועל . השופטים בדרך - כלל נענים למשטרה כאשר זו מבקשת היתר 
להחזיק בחשודים במעצר לצורך השלמת חקירתה . כך נהגה שופטת השלום בירושלים 
במקרה זה . עלינו להמתין לחידוש הבירור המשפטי ביום ג , מתוך אמונה כי 
הצדק ייצא לאור : או שהמשטרה תביא הוכחות שישכנעו את השופטת , או שחוסייני 
ישכנע אותה כי לא עבר עבירה פלילית . עם זאת , מתעוררת שאלה שאינה נוגעת 
לתחום המשפט : האם היה הכרח להביא את חוסייני , בהקשר הנ"ל , בפני שופט ? 
מסתבר כי עו"ד אליקים העצני , שנודע לו דבר כתב האישום שהוגש לבית המשפט 
הצבאי , הגיש תלונה נגד חוסייני למפכ"ל המשטרה וליועץ המשפטי לממשלה . 
יש להניח כי היועץ המשפטי לממשלה יוסף חריש ורב - ניצב דוד קראוס הגיעו לכלל 
דעה כי תלונת העצני חשובה דיה להוציא צו מעצר נגד חוסייני . השניים העבירו 
את ההכרעה לרשות השיפוטית . השר גד יעקבי שאל אתמול בישיבת הממשלה אם היועץ 
המשפטי לממשלה ומפכ"ל המשטרה הביאו בחשבון כי להבאת חוסייני למעצר , לשם 
חקירה , עלולות להיות השלכות בתחום המדיני שמוטב לא להסתכן בהן . ראש הממשלה 
דחה את השאלה בטענה כי הממשלה אינה מתערבת בפעילותה של הרשות השיפוטית . 
אך ההיבט הפוליטי של המקרה ברור לחלוטין . פייסל אל - חוסייני נחשב לאישיות 
הפוליטית הבולטת ביותר מבין עסקני האוכלוסייה הפלשתינית . השר אריאל שרון 
טוען זה כבר כי הוא המוח מאחורי האינתיפאדה , והיה רוצה כי הממשל הצבאי 
יוציא נגדו צו גירוש מן הארץ . אבל הממשלה ומערכת הביטחון אינן בטוחות כי 
בית המשפט הגבוה לצדק היה מאשר צו כזה , אילו היה חוסייני עותר אליו . כדי 
לא להסתכן בפסיקת הבג"ץ , עשתה מערכת הביטחון מאמצים שתכליתם להכביד על 
חוסייני בפעילותו הפוליטית . החוליה האחרונה בשרשרת צעדים אלה היתה הצו 
שהוצא ב6 בחודש , האוסר עליו את היציאה לחוץ - לארץ לשלושה חודשים . האם 
היתה כוונה למנוע ממנו את ההשתתפות במפגש קהיר , כאחד מחברי המשלחת הפלשתינית ? 
מפגש זה עדיין איננו נראה באופק , אך גם אם לא יתקיים חוסייני נשאר מנהיג 
הפלשתינאים , ובתור שכזה יוסיף לתפוס מקום בזירה המדינית . אין טעם להציק 
לו באמצעים משפטיים שריח קטנוניות נודף מהם . יש השואלים מהו ההיגיון שמחייב 
לחוס עליו , בעוד שעונשים כבדים מוטלים יום - יום על בחורים צעירים שנתפסו 
פעם אחת ביידוי אבנים על סיור של צה"ל . יש להודות כי לכאורה קיימת כאן 
סתירה הגיונית . אבל היא נובעת מהמצב שלתוכו נקלעה ישראל זה עשרים - וששה 
חודשים . הממשלה מעולם לא החליטה כי צה"ל חייב " לחסל את האינתיפאדה " . 
צה"ל פועל , כפי שהרמטכ"ל אומר לעתים תכופות , " להוריד את רמת האלימות " , 
והממשלה הנרתעת מלהנחות את צה"ל ברוח אחרת מודעת לצורך , אם כי עדיין אינה 
מודה בו , לחפש פתרון מדיני שיביא לסיום ההתקוממות . אין דרך לפתרון זה 
אלא בהידברות עם מנהיגי התושבים בשטחים . חוסייני הוא החשוב מביניהם . 
הפללתו , ובגלל דבר של מה - בכך , אינה משרתת את המטרה הפוליטית . 
