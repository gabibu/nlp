ועדת החוקה ממשיכה השבוע בדיוניה בהצעת החוק לתיקון הפקודה למניעת טרור ( 
מס 3 ) , בסגנון הפקודה הידועה לשמצה שיש בדרום - אפריקה . הצעת חוק זו 
כוסתה במעטה נאה , שהמביט בו נתפס לאשליה , שכל ייעודה הוא המלחמה בטרור . 
יש בה חלק ענייני , הוא הסעיף המגדיר עבירה חדשה , שלפיה מי שקיבל רכוש , 
ביודעו שמקורו בארגון טרור , ייאשם בעוון . אם הורשע בכך , יוחרם הרכוש . 
עד כאן ראויה ההצעה לתמיכה . אלא שהחוק המוצע לא מסתפק בכך . כאשר הונחה 
הצעת החוק על שולחן הכנסת וקראתיה בעיון , הזהרתי מיד שחוק זה יהיה מכשיר 
יעיל בידי חברי - הכנסת מהימין לרדוף בעזרתו את " מחנה השלום " ובייחוד 
את המיעוט הערבי במדינה . הרודפים ילחצו על היועץ המשפטי להחרים את רכושם 
של אזרחים , רק משום שתמכו בפומבי בדעות המקובלות על אש"ף . שרי המערך , 
שאישרו הצעת חוק זו , לא השכילו להבין כיצד הליכוד טומן להם פח . הם חשבו 
שהם נותנים בידי שירותי הביטחון מכשיר להילחם באש"ף כארגון טרור , ולא עמדו 
על כך שהם נותנים בחוק זה היתר וכוח ל"מחנה הימני " לרדוף כפושע , כל יהודי 
וערבי שיביעו תמיכה במטרות המדיניות המקובלות על אש"ף , הגם שאין לו נגיעה 
וקשר לפעילות טרור . לפי החוק הנדון , גם מי שמעולם לא היה חבר בארגון טרור , 
ולא השתתף בפעולותיו , לא נפגש עם חבר אחר בארגון , יכול להיחשב כ"חבר 
בארגון טרוריסטי " , ובלבד שתמך בפומבי במטרותיו . די בכך שאחמד או ליובה 
יתמכו ברבים בכך שאש"ף הוא נציגו של העם הפלשתיני , או בהקמת מדינה פלשתינית 
לצד ישראל , וניתן לכלול אותו בהגדרה של " חבר בארגון טרוריסטי " . החוק 
ממשיך וקובע חזקה ש"כל רכוש הנמצא בחזקתו או בשליטתו של " חבר בארגון טרוריסטי " 
ייחשב לרכושו של " ארגון טרוריסטי " , אלא אם יוכח אחרת . סניגוריו של החוק 
זה מדגישים , שהסמכות להחרים את הרכוש הוקנתה בו בדרך כלל לבית - המשפט . 
היעלה על הדעת שבית - משפט ישראלי לא ישמור על זכויות הפרט ויעשה עוול ? 
התשובה לקושייה זו היא , לצערי , חיובית , משום שהצעת חוק זו שוללת באופן 
קיצוני שורה של זכויות שיש לכל נאשם בבית - משפט , ומשאירה את בעל - הרכוש 
ללא יכולת להתגונן . בהצעת חוק זה , שוחטת הממשלה את ההליך המשפטי , קוטעת 
את אבריו , ומוציאה את נשמתו . כדי להכשיר את השרץ אונסים שופט להשתתף 
בטקס ההחרמה , שאין כלום בינו לבין שיפוט , כדי שייאמר ברבים : כבוד השופט 
החליט להחרים , אם כך ההליך בוודאי שיפוטי , תקין וצודק . ראשית , שוללים 
מאחמד או ליובה את זכותם לבחור בעורך - דין כראות עיניהם . רשאים הם לשכור 
שירותו של עורך - דין מבין אלה שהורשו להופיע בבתי - דין צבאיים . שנית , 
בית - המשפט הוסמך לקבל ראיות ולשמוע טענות בהעדרם . יתייחד לו התובע עם 
השופט , וימציא לו חומר חסוי וסודי . אחמד או ליובה לא יהיו מסוגלים להזים 
ראיות שאינן ידועות להם ולא יוכלו להשיב לטענות שהועלמו מהם . אך מאחר שעדיין 
יכול כבוד השופט לומר לתובע : מסמך זה שאתה מציג בפני אינו " קביל " לפי 
דיני הראיות , באה הגזירה השלישית : הצעת החוק מאפשרת לתובע " לסטות מדיני 
הראיות " . אם כך , הכל כשר לבוא בפני השופט , גם רכילות רעה ו"עדות - 
שמיעה " ועלילת שווא . רביעית , מפחיתה הצעת החוק את נטל הראיה המוטל 
על התביעה לרמה הנמוכה הנדרשת במשפט אזרחי ואינה דורשת את רמת ההוכחה המקובלת 
בכל משפט פלילי . הצעת החוק מרחיקה לכת גם בכך , שהיא מסמיכה קצין משטרה 
בדרגת ניצב לתפוס את רכושו של אחמד ולהחרימו . די בכך שיש לקצין המשטרה 
" חשד סביר " שהרכוש הוא של " ארגון טרוריסטי " . קצין המשטרה יוכל לשלוח 
שוטרים כדי לתפוס ולהחרים את רכוש ארגוני הצדקה והדת המוסלמיים , רכושם 
של אגודות הומניטריות , ארגוני חינוך ואגודת סטודנטים בנימוק שיש " חשד 
סביר " שקיבלו מימון עקיף מאש"ף , או שמנהליהם תומכים במטרות אש"ף . בית - 
המשפט הוסמך בהצעת החוק לפרק כל אחד מהתאגידים החוקיים הנ"ל בנימוק שהוא 
אינו אלא " מסווה " לפעילות של ארגון טרוריסטי או פועל חלקית בשירותו . 
הצעת החוק מרחיבה את מלחמתה בטרור עד שאפשר ללא מאמץ לכלול בה כמעט כל תאגיד 
וכל אדם , גם את ה"סיקריקין " ואנשי הרב כהנא ו"מדינת - יהודה " וגם את 
אנשי " גוש אמונים " . אלא שאלה סבורים משום מה , שחוק זה יופעל על - ידי 
" הימין " נגד ה"שמאל " ואינם מבינים שמחר עלול להיות מופעל על - ידי 
ה"שמאל " נגד " המחנה הלאומי " . ההגדרות הרחבות שבחוק יענו על כל הצרכים . 
באוגוסט 6891 הייתי בין הראשונים שהוקיעו בכנסת את התיקון מס 2 לפקודה למניעת 
טרור , שבא לאסור על מגע מדיני ללא סמכות עם אש"ף , גם כאשר נעשה למען 
השלום או שחרור שבויים וללא שום פגיעה בביטחון המדינה . הזהרתי שחוק זה 
יופעל נגד אנשים רודפי שלום , לפי דרישה של גורמים פוליטיים השוללים כל 
הידברות על פשרה טריטוריאלית . הצבעתי אז נגד החוק . הצעת החוק הנוכחית , 
אינה ראויה לתיקון ולא להסתייגות . על הממשלה ליטול אותה בחזרה ולהכין 
הצעה אחרת . 
