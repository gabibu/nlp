ראש הממשלה , יצחק שמיר , אמר אתמול כי העם היהודי בתפוצות עדיין איננו 
מודע להיקף הקשיים והבעיות הכרוכים בקליטתם של מאות אלפי העולים שיגיעו מבריה"ם . 
שמיר אמר גם ש"עולים חדשים רבים הביעו רצונם להתיישב בשטחי יהודה ושומרון , 
וזכותם לעשות זאת " . שמיר ושר הקליטה , הרב יצחק פרץ , ביקרו אתמול אצל 
עולים חדשים בשכונת נווה - יעקב בצפון ירושלים . בנימת ביקורת כלפי מנהיגי 
התפוצות , אמר שמיר שהם אינם מבינים היטב את צורכי המדינה בעידן הקליטה , 
והוסיף שלישראל יש הזכות המוסרית לדרוש מהעם היהודי להירתם למאמץ הלאומי 
של קליטת העלייה . שמיר שב בגרסה שונה על הדברים שהשמיע בשבוע שעבר , כשציין : 
" אני מקווה שנמצא את הדרכים הארגוניות ללכד במהירות עם גדול וחזק במדינה 
גדולה וחזקה . אנחנו באנו לכאן כדי לחיות בארץ - ישראל בשלום ובביטחון , 
והדבר החשוב ביותר שסביבו ראוי ללכד את עם ישראל על כל שכבותיו ומפלגותיו 
הוא נושא קליטת העלייה " . הוא הוסיף ואמר ש"אין אנו רוצים לכבוש ארצות ושטחים 
לא לנו , אך עלינו לחזק את מדינתנו ככל האפשר ולא לחלק ולוותר על אף חלק 
ממנה , בגודלה הגאוגראפי הקיים " . ראש הממשלה קרא לכל המפלגות במדינה לנטוש 
את כל הנושאים מעוררי המחלוקת ולהקים חזית אחת של קולטים ונקלטים . שמיר 
סיפר שישראל שלחה באחרונה בקשות חדשות לעלייה עבור יהודי אזרבייגאן , וכי 
הנציגים הישראליים בבריה"ם מחפשים דרכים להחיש את עלייתם . הוא גם רמז על 
אמצעים נוספים , אך לא פירט . באשר להתבטאויותיהם של חוגים ערביים נגד העלייה , 
אמר ראש הממשלה כי ידוע שגלי העלייה מדאיגים אותם , וטען שמי שלוחם נגד 
העלייה , אינו יכול להיות בעד שלום עם ישראל . העולים השמיעו באזני פרץ 
טענות על הקשיים שבדרכם , וביניהם הדגישו את עמדת משרד הפנים הנמנע מלהנפיק 
להם תעודות זיהוי ישראליות , לפני שימציאו תרגום עברי של תעודות הלידה שלהם , 
כהוכחה ליהדותם . שר הקליטה אמר לעולים כי " ייפגש , בלי נדר , עם שר 
הפנים כדי להעלות בפניו בעיה זו " . הוא גם סיפר שבמשרדו מעבדים תוכנית להקלות 
ולתמריצים מיוחדים לעולים כדי להגדיל מספרם של העוברים לירושלים , שם מחירי 
הדירות גבוהים במיוחד . 
