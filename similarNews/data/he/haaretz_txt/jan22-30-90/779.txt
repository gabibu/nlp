אין סיכוי רב שישראל תסכים לכונן יחסים דיפלומטיים עם מזרח - גרמניה בעקבות 
שיחות ההבהרה המתנהלות באחרונה בין פקידים בדרג בינוני משתי המדינות . הערכה 
זו נמסרה אתמול מפי פקידים בכירים במשרד החוץ בירושלים , לקראת השיחות שייפתחו 
היום בקופנהאגן בין יועץ שר החוץ מיכאל שילה לנציגים ממזרח - גרמניה . אותם 
פקידים מתחו ביקורת על החלטת שר החוץ משה ארנס וסגנו בנימין נתניהו לשגר 
את שילה לשיחות בקופנהאגן , זאת בהמשך לשיחות דומות שקיים באחרונה שגריר 
ישראל בבריסל אבי פרימור עם דיפלומטים מזרח - גרמנים . מזרח - גרמניה מבקשת 
זה זמן רב להשיג את הכרתה של ישראל , מבלי שהיא מביעה נכונות לשלם את המחיר 
המוסרי והכספי הכרוך בכך . לפני שנה ביקר בארץ שר הדתות המזרח - גרמני , 
אך גם שיחותיו כאן לא הבהירו חד - משמעית את נכונותה של ארצו להכיר באחריותה 
לשואה ולשלם פיצויים לקרבנות . פקידים בכירים אמרו כי בנסיבות הקיימות אין 
מקום לחיזור הבלתי - פוסק אחרי ממשלת מזרח - גרמניה . במשרד החוץ בירושלים 
הבהירו אתמול כי אין לצפות לשום החלטה בנושא זה לפני הבחירות שיתקיימו במזרח - 
גרמניה בראשית מאי . דובר המשרד יוסי עמיהוד אמר כי המנדאט של שילה מצטמצם 
לבירור עמדותיה של מזרח - גרמניה ולמסירת דיווח על כך לממונים עליו . סגן 
שר החוץ בנימין נתניהו אמר אתמול כי ישראל מייצגת את העם היהודי כולו כלפי 
מזרח - גרמניה , ואולם סופר " הארץ " מציין כי הוועידה היהודית לפיצויים 
בראשות הרב ישראל מילר היא הגורם המוכר הן במזרח - גרמניה והן בארה"ב כרשות 
הבלעדית המוסמכת לייצג את העם היהודי בנושא הפיצויים . גורם זה השיג את 
תמיכת הממשל האמריקאי בהתניית סיוע למזרח - גרמניה בהסדר שאלת הפיצויים . 
מסמך שנכתב במשרד האוצר בנושא זה מציע לעמוד על דרישה למלוא תשלום הפיצויים 
למדינה ולבודדים , על - פי אמות המידה שהיו נהוגות כלפי מערב - גרמניה . 
במסמך מוצע להסתפק בתשלום באמצעות סחורות , אם אין בידי ממשלת מזרח - גרמניה 
לגייס מטבע - חוץ . 
