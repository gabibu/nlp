חרטום , ( ע"ר ) . השליטים הצבאיים של סודאן החריפו את המסע האנטי - 
ישראלי בכלי התקשורת , בתקווה לקבל יותר סיוע כספי ממדינות ערב אמרו דיפלומטים 
בחרטום אתמול . בינתיים נענתה רק עיראק לקריאה לעזרה דחופה , ושלחה לסודאן 
נשק ותחמושת כדי לסייע לה להדוף את התקדמות המורדים בדרום . מצרים , שניתקה 
את היחסים עם הכת הצבאית השלטת בהנהגת הגנרל עומר חסן באשיר אינה מוכנה להתערב 
במלחמת האזרחים בסודאן . גם מדינות המפרץ הערביות מגלות הססנות רבה , והעזרה 
שמקבלת מהם הכת הצבאית אינה גדולה כפי שציפו שליטי סודאן . הכת הצבאית הזהירה 
את מדינות ערב מפני " ההשלכות החמורות שיש לחידוש היחסים הדיפלומטיים בין 
אתיופיה לישראל " . סגנו של באשיר , בריגדיר עלי זבייר מוחמד סאלח , אמר 
השבוע כי סודאן עומדת לבקש כינוס דחוף של שרי החוץ הערביים כדי לדון " בהסתננות 
הישראלית לים סוף " . 
