גורמים במשרד הביטחון המעורים בתהליך הכנת תוכנית העבודה של צה"ל טוענים 
כי הנחות היסוד הכלכליות עליהן ביסס הצבא את תוכנית העבודה הרב - שנתית שלו 
לא היו מציאותיות . לדבריהם , כבר בעת הצגתה של התוכנית בפני הממשלה לא 
היתה זו תוכנית מציאותית מבחינת יסודותיה הכלכליים וממילא לא ניתן היה ליישמה . 
הצורך שנוצר לעדכן את התוכנית , כאשר התבררה תמונת המצב לגבי גודלו של 
תקציב הביטחון , לא היה צריך להפתיע את הפיקוד הבכיר של צה"ל , מדגישים 
אותם גורמים . הבעיה המרכזית היא חוסר יכולתם של שרי הממשלה , בפניהם הוצגה 
התוכנית , להתמודד עם הנחות היסוד הכלכליות , המבצעיות , והמקצועיות שלה , 
וממילא הם אינם מסוגלים למלא את תפקידם כמי שאמורים לפקח ולבקר את פעולותיו 
ותיכנוניו של הצבא לטווח הארוך . התוכנית שהוצגה בפניהם היתה נייר שהיה 
חסר ערך עוד ביום בו הושלמה כתיבתו . השאלה שיש לשאול , טוענים אותם גורמים , 
אינה כמה טנקי מרכבה ייוצרו בכל שנה , אלא מהי תפיסת הביטחון העומדת ביסוד 
תכונית העבודה ארוכת הטווח של צה"ל . כל עוד יתנהל הויכוח על כמויות של 
טנקים , כמות ימי המילואים שיקוצצו , או יתמקד אך ורק בדיון טכני על קיצוץ 
סעיפי תקציב , לא תהיה בפני מקבלי ההחלטות תמונה ברורה באשר למגמות ההתפתחות 
של צה"ל והדוקטרינה הצבאית שלו . גורמים בכירים בצה"ל אומרים בתגובה כי אין 
מאפשרים לצבא ליישם תיכנונים ארוכי טווח משום שכל כמה חודשים מתקבלות החלטות 
המשנות בצורה משמעותית את גודלם של המשאבים העומדים לרשות צה"ל . " לא 
ייתכן לדרוש מצה"ל להציג תשובות לכל מכלול האיומים המצויים בגזרת המזרח התיכון , 
אך במקביל להקטין ברציפות ובהתמדה את המשאבים הניתנים לו לצורך תיכנון המענה 
המבצעי " , אומרים אותם גורמים . לדבריהם , לא יהיה מנוס מלהציג שוב בפני 
שרי הממשלה , בחודשים הקרובים , את המשמעות הנובעת מהצורך לשנות שוב את 
תוכנית העבודה , לאחר ההחלטה על גודלו של תקציב הביטחון . " נאלץ להתריע 
הפעם כי צה"ל מוותר ביודעין על מתן מענה מבצעי לחלק מהאיומים ההולכים ומתפתחים 
בזירה . הבעיה האמיתית תיחשף רק בעוד שלוש או ארבע שנים , אך אסור לנו 
להשלות את קובעי המדיניות ולהתעלם מהתהליך המסוכן הגלום בקיצוצי תקציב הביטחון " . 
