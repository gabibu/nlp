מעניין לדעת , האם היועץ המשפטי לממשלה מאמין באמת ובתמים כי הוא יכול להביא 
להעמדתו של עזר ויצמן למשפט ? גם אם יתברר בחקירת המפכ"ל , שהחל ב"שיחותיו " 
עם ויצמן בסוף השבוע שעבר , שיש יסוד לחשד כי השר הנחקר עבר עבירה לפי החוק 
האוסר מגעים עם אש"ף , האם מתכוון חריש להגיש לכנסת בקשה להסיר את חסינותו 
של אחד השרים הבולטים של מפלגת העבודה ? ואם אמנם יגיש את הבקשה , האם 
הוא גם מאמין שבפורום כלשהו של הכנסת יימצא רוב שיצביע בעד הסרת החסינות ? 
מה גם שעדיין עומדת פתוחה השאלה : האם , לפי הנוסח של חוק חסינות חברי 
הכנסת , בכלל אפשר להסיר את חסינותו של ויצמן במקרה הזה , או שהוא נהנה 
מחסינות מוחלטת ? קשה להניח כי חריש סבור שהתשובות לכל השאלות האלה יהיו 
חיוביות , וכי בסופו של דבר יסתיים התהליך המייגע בהגשת כתב אישום . ואם 
היועץ המשפטי בעצמו אינו מאמין כי יוכל להגיש כתב אישום כזה , מי היה צריך 
את כל ההצגה הזאת ? התשובה , כנראה , לא נמצאת בתחומי המשפטנות הטהורה , 
אלא בשטחים האפורים של הפוליטיקה . לראשי הליכוד זה סייע להפחיד את כל אלה 
שירצו ללכת בעקבות ויצמן ולחפש דרך לקידום תהליך השלום בהסדרים עם אש"ף . 
מצד אחר , זה סייע להם להרוויח גם כמה נקודות למערכת הבחירות הבאה . לאלה 
העומדים ימינה מהליכוד , ואף לחלק מהליכוד עצמו , אפשר להוסיף לנימוקים 
האלה גם קצת נקמנות . במשך שנים רבות נשמעו מצדה השמאלי של המפה הפוליטית 
קריאות למען שלטון החוק ודרישות למצות את הדין עם מפיריו . כך היה כשהתגלתה 
המחתרת היהודית , כשנחשפו מעשים מבישים בשב"ך , וכשירה הרב לוינגר והרג 
ערבים בחברון . סוף סוף יש הזדמנות לאנשי הימין לטעון בשם שלטון החוק ולדרוש 
למצות את הדין עם מפיריו . קפמאבינממבט ראשון נראה כי הם אמנם צודקים , 
בדיוק כשם שצדקו כל דורשי מיצוי הדין בעניין המחתרת . אלא שההשוואה אינה 
מדויקת , ואין דמיון מלא בין מקרה למקרה . בעניין פשעי המחתרת ופעולות 
השב"ך היתה דרושה הפעלת חוק פלילי רגיל , שאין כל ויכוח באשר לצדקתו . 
בעניינו של ויצמן , או אחרים הנפגשים עם אנשי אש"ף , מופעל חוק שנולד בחטא 
( הודות לעסקה פוליטית , שבה התחייב המערך להצביע בעד חוק נגד מפגשים עם 
אש"ף תמורת הצבעת הליכוד בעד חוק נגד הגזענות ) , ואשר לדעת רבים מוטב 
אם לא היה נולד כלל . היסוד של החוק הזה הוא פוליטי , לא רק משום שהוא נולד 
כעסקה פוליטית , אלא גם משום שהוא תואם תפיסה פוליטית של חלק מהמפלגות . 
התפיסה שאסור לנהל מו"ם עם אש"ף נכללת היום פחות ופחות במה שמכונה הקונסנסוס 
הלאומי . ספק אם יש לה עדיין רוב בכנסת , וברור שהיא פשטה את הרגל בעולם 
כולו , כולל אצל בעלי הברית הקרובים ביותר שלנו . החוק מבוסס גם על שכנוע 
עצמי שאש"ף אינו אלא ארגון טרור . אלא שבעולם קמו מערערים גם על התפיסה 
הזאת , ולאו דווקא שמאלנים מסוג זה או אחר , אלא ראשי מדינות , כולל 
ארה"ב . ההכרה , שאש"ף הוא אמנם האויב שלנו , אך הוא גם הנציג האותנטי 
של העם הפלשתיני חודרת יותר ויותר גם לתודעה הישראלית . כל זה משמיט את הקרקע 
מתחת לרגלי החוק , שלפיו הורה היועץ המשפטי לממשלה לפתוח בחקירתו של ויצמן . 
בלא כל קשר למה שיקרה לחקירה הזאת , נראה שפרשת ויצמן שוב מעמידה באור 
מגוחך את החוק הזה , ואולי גם מקרבת את סופו . ואם לא היא תהיה זאת שתגרום 
לחיסולו , יגרמו לכך החיים הפוליטיים . קשה להניח שהחוק יוכל להמשיך ולהתקיים 
כאשר ממשלת ישראל אם לא הנוכחית , זאת שתבוא בעקבותיה תשב למו"ם עם אש"ף . 
נראה שלא היה בתחיקה הישראלית חוק שהתיישן מהר כל כך כמוהו . הוא יבוטל 
בסופו של דבר , ויפה שעה אחת קודם . 
