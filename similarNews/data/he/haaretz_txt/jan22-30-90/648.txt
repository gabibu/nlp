משטרת הנגב נערכת בכוחות גדולים , כדי למנוע את התחדשות המהומות שארעו בסוף 
השבוע בעיירה הבדווית רהט , בין שתי חמולות . בהתנגשויות אלה נפצעו חמישה 
בני אדם והוצת המסגד בעיירה , שבו מתפלל ראש המועצה , גמיל אל - כאססי 
מהתנועה האיסלמית . לדברי ראש המועצה , הרקע להצתה הוא התוכנית של תנועת 
האיסלם בכפר להילחם בנגע הסמים . תחילת הארועים ביום חמישי בלילה , בקטטה 
אלימה בהשתתפות עשרות תושבים בין שתי חמולות חמולת אל - כראמי וחמולת אל - 
כאססי . המתקוטטים השתמשו בסכינים ובגרזינים . למקום הגיעו כוחות גדולים 
של משטרה ועצרו שמונה תושבים וכן צעיר יהודי . כוחות גדולים של משטרה הגיעו 
לביה"ח סורוקה , על מנת למנוע מקבוצות נוספות להגיע לבית החולים ולפגוע 
בפצועים . במקביל נתקבלה הודעה , כי באזור שכונה 82 בעיירה הוצת המסגד 
שבו מתפלל ראש המועצה . המשטרה הגיעה למקום , ולאחר מאמצים הצליחה לכבות 
את השריפה שגרמה נזק למסגד . בבחירות האחרונות חל מהפך ברהט , כאשר בפעם 
הראשונה נבחר ראש מועצה מהגוש האיסלמי , הדוגל בחזרה אל הדת , והכריז על 
מלחמה בנגע הסמים . דובר משטרת מרחב הנגב מסר אמש , כי גם הבוקר יהיו כוחות 
של משטרה ברהט , כדי למנוע את התחדשות התגרות . העצורים יובאו הבוקר בפני 
שופט להארכת מעצרם . 
