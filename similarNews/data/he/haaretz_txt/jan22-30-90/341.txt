תשעה חברי כנסת מראשי חוג הנצים במפלגת העבודה ביקשו אתמול ממזכ"ל המפלגה , 
ח"ך מיכה חריש , לפעול נגד ניסיונותיהם של אישים שונים במפלגה לפרק את 
ממשלת האחדות , וזאת לדבריהם בניגוד להחלטות המוסדות הרשמיים של המפלגה . 
התשעה , חברי הכנסת שלמה הלל , שושנה ארבלי , גדליה גל , עדנה סולודר , 
שמעון שטרית , מיכאל בר - זוהר , רענן כהן , מיכה גולדמן ועמנואל זיסמן , 
החליטו לפתוח בפעילות מפלגתית נמרצת נגד הניסיונות לפרק את הממשלה . הם 
עומדים להיפגש בימים הקרובים גם עם שר הביטחון יצחק רבין , כדי לשמוע ממנו 
על התרשמותו מפגישותיו בארה"ב באשר לקידום תהליך השלום . בפנייתם למזכ"ל 
מפלגת העבודה כותבים התשעה כי אין להביא לפירוק ממשלת האחדות כל עוד נמשך 
תהליך השלום , כפי שהחליטו מוסדות המפלגה . עוד כתבו לחריש , כי העיסוק 
המתמיד של כמה מחברי המפלגה בניסיון לפרק את ממשלת האחדות ולהקים ממשלה צרה 
תחתיה נעשה בניגוד להחלטות מוסדות המפלגה וגורם נזק למפלגה ולמעמדה בדעת 
הקהל , פוגע ביציבות המשק , מחבל בתהליך השלום , ומסיט את הדעת מטיפול 
בנושאים המרכזיים כמו עלייה , קליטה ותעסוקה . " ניסיונות להקמת ממשלה 
צרה , בתנאים אלה , יש עמם בהכרח ויתורים מפליגים למפלגות החרדיות בתחום 
הדתי , ולמפלגות השמאל הקיצוני בתחום המדיני , לרבות מו"ם עם אש"ף , דבר 
המנוגד לעמדת המפלגה ומטעה " נכתב בפנייה למזכ"ל חריש . 
