ינני מצליח להבין מה היתה המסגרת המושגית שהנחתה את האוצרת מרים טוביה - 
בונה . כותרת התערוכה " טבע - דומם פוליטי " אינה הולמת כלל את המוצג 
בה . יש בה מעט מאוד טבע דומם ורק חלק מהמוצגים פוליטי . גם כאשר דנה האוצרת 
עם היוצרים עצמם בצד הפורמלי והפוליטי של יצירותיהם היא עושה זאת מתוך התעלמות 
ממשמעותן האקטואלית , כמו בשיחה עם ארנון בן דויד המופיעה בקטלוג , על 
היצירה " תזמור פורטרט של דמות תקשורתית פוליטית עם מוטיב הנר " , שאיננה 
אלא סדרת דיוקנאות של חברי " דרך הניצוץ " שנר צויר ליד קלסתרם . נראה 
שהאוצרת התכוונה להדמים את הטבע הפוליטי הקיצוני של יצירות מסוימות בתערוכה , 
ומצד שני ניסתה להפוך יצירות דוממות או לחשניות לפוליטיות . בין היצירות 
הדוממות שעברו פוליטיזציה מלאכותית מוצאים את יצירותיה של גניפר בר - לב , 
הרואה בחלומותיה את ה"פורושה " , הלא הוא האיש הקוסמי הגדול לפי היוגה קונדליני , 
או את יצירותיו של גדעון גכטמן שזיקתן אל הפוליטי נובעת בעיקר מהעיון בסוציולוגיה 
של הנצחת מתים . היצירות הפוליטיות המעניינות בתערוכה הן של תומרקין וחיים 
מאור . שניהם מצליחים להשתמש בחומר הפוליטי בתחכום ובחיוניות יצירתית . 
תומרקין מציג מעין תפאורה שהגרוטסקי , הסאטירי והפאתטי משמשים בה יחדיו 
במסורת ברכטיאנית . ראש הממשלה בתיאטרון תומרקין הוא דלת חלודה ונעולה שאינה 
סוגרת על דבר ופניה פני מסיכה . ואילו נבחרת השרים היא חבורת פיונים חלודים 
הדומים גם לפגזים קטומי - ראש , הנשקפת אל מראה אטומה שאינה משקפת . לתוך 
אווירת החלודה הכבדה ניבטים כוחותיהם החיוניים והרעננים של פרולטריון הסמרטוטים 
של האינתיפאדה צבועים בצבעי דגל אש"ף , עשויים עיתונים , בוץ ופחיות מחוצות 
ואוחזי מטאטאים . חיים מאור אף הוא " מניף " את דגל אש"ף בלבו של טריפטיכון 
עשוי בדי קטיפה . הוא תפר את צבעי דגל אש"ף על מה שנראה כפרוכת ודגל בתשלובת 
יין וינג . יצירותיו של מאור רוויות משמעויות וייתכן שגם אם הזדהותו הפוליטית 
ברורה לו מתגלים בה ביצירותיו פנים אחרות . כאשר על מה שנראה כפרוכת לארון 
הקודש מופיעה הכתובת " הנני ערבי " באידיש יש בכך הזדהות עם העניין הערבי 
בצד הצהרה שהעניין הערבי חודר לזהות היהודית בחדירה מסוכנת . אפשר היה להמשיך 
ולפרש את הטריפטיכון של מאור ולפרוש את מרקם משמעויותיו , אך כוחו האמנותי 
הוא ברושם המיידי שהוא פועל על החושים והאינטואיציה . אהבתי בתערוכה גם את 
יצירותיו של דויד וקשטיין המתארות משפחה בסיסית : אשה , איש וילד , הנתונים 
בשדה כוחות שדיים . היצירות הללו אישיות מאוד אך אפשר לקראן גם כיצירות 
הנוגעות לפוליטיקה המקומית וגם כחיווי ארכיטיפאלי עם משפחת האדם במציאות 
שהופקרה לשדי . וקשטין מצליח לקיים ביצירות הספרותיות הללו אווירה אבודה , 
רגישה וחלומית המצילה אותן מאילוסטרטיווית דו - ממדית . דויד ריב וארנון 
בן דויד מציגים יצירות שהצד הפוליטי שלהן מודגש וכוחן האמנותי מוגבל . הם 
עושים שימוש בסדרים האמנותיים - סוציולוגיים כדי להביא את עמדותיהם אל תודעת 
מבקרי התערוכות מתוך שיח עם ייצוגם החזותי של המאורעות בעיתונות ובטלוויזיה . 
ייתכן שדווקא מתוך מעורבות עזה ורגישות גבוהה במיוחד לחומרת האירועים יוצאת 
אמנותם נפסדת . יצירותיו של גדעון גכטמן עוסקות בהנצחה בשיש ירוק , הדור 
ומזויף . יש בהן קסם מיידי עז וזוהר , אף - על - פי שהכדים הגדולים המוצגים 
בתערוכה כבר גובלים בדקורציות איטלקיות שכמותן אפשר לרכוש כעת בחנויות כיכר 
המדינה . מצד שני , מיטת בית החולים העשויה שיש ירוק והעמוד שגולת הכותרת 
שלו היא שסתום - לב , מקיימים איזון נאות בין היפה העשיר והזוהר לבין החולי 
והמוות . גם הדפים מספר החלומות של גניפר בר לב מעניינים ואנינים כתמיד . 
