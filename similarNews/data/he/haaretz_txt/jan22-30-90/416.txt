לונדון ( מיוחד ל"הארץ " ) . ממשלת סינגפור הגיבה אתמול בחריפות על פרסומים 
בבריטניה , בהם אוזכר שמה של ישראל , לפיהם היא מייצרת טילים ארוכי טווח . 
משרד ראש - הממשלה בסינגפור כינה אותם " מעוותים " , והשלטונות זימנו את 
כותביה לחקירה . מקורות בלונדון טוענים כי הפרסומים עלולים לפגוע ביחסיה 
של סינגפור עם שתי שכנותיה המוסלמיות אינדונזיה ומאלזיה בגלל ההקשר הישראלי 
בידיעות . תחקיר ארוך בשבועון ההגנה " גיינס " , הסוקר את שלבי התפתחותה 
של מערכת הביטחון הסינגפורית , לא קשר אמנם את ישראל ישירות עם פרויקט כלשהו 
הנתון עתה בשלבי ביצוע , אולם הוא סקר את היחסים הצבאיים בין שתי המדינות . 
התחקיר קבע שהיה זה צה"ל שעיצב את דמותו ויכולתו של הצבא המקומי , לאחר 
שהודו ומצרים השיבו את פניו ריקם בשל סיבות פוליטיות . השבועון גם טוען כי 
ישראלים ממשיכים לייעץ לממסד הביטחוני בסינגפור , אם כי לא פירט אם סיוע 
זה נעשה על - ידי חברות פרטיות . יצוין כי הקשר הצבאי בין סינגפור לישראל 
הלך ונותק לטובת בריתות אזוריות שכללו תמרונים משותפים בין סינגפור , אינדונזיה 
ומאלזיה , וכן מתקן אימונים קבוע בטיוואן ששירת את סינגפור . לסינגפור יש 
גם קשרים עם אוסטרליה ובריטניה , והיא מעניקה שרותים לצי האמריקאי הפוקד 
את נמליה , ומסייע לה לשפר את מערכת השריון והתותחנים שלה . יחד עם זאת 
עדיין חשה סינגפור מאויימת מצד הודו , סין וויאטנאם . למדינה האחרונה , 
כמו גם למאלזיה יש טענות בעלות על כמה מן האיים הקטנים הנמצאים עתה ברשות 
סינגפור . האסטרטגיה של המדינה , המבוססת על מניעת תוקפנות נגדה ועל " הגנה 
טוטאלית " הכוללת גיוס מערך המילואים בשעות חירום מעוררת לאחרונה דאגה 
בקרב מומחים מערביים . אלה טוענים כי היא עלולה להביא לחוסר יציבות באזור 
בשל דאגת המדינות השכנות . " סינגפור היא עתה מעצמה אזורית מאיימת " דברי 
המומחים . 
