ראש הממשלה , יצחק שמיר , אמר אתמול כי לא יעלה על הדעת , שנציג ממשלה 
ישתתף באירוע , שהעומד בראשו קורא להידבר עם יאסר ערפאת . שמיר אמר את 
הדברים בקשר להחלטתו , שלא להשתתף בהילולה שנערכה בנתיבות , לרגל מלאת 
מאה שנה להולדת הבאבא סאלי . ראש הממשלה דיבר בכינוס של חברות מרכז הליכוד , 
שנערך בלשכתו במסגרת היערכות מחנהו לקראת ישיבת המרכז בשבוע הבא . סגן 
ראש הממשלה , השר דוד לוי , שנכח בהילולה , אמר כי בפרשה זו טעו הן הרב 
ברוך אבו - חצירא , שאמר את מה שאמר , והן שמיר . לדבריו , שגה ראש הממשלה 
בהחרימו את ההילולה , כיוון שמדובר במקום קדוש וכיוון שרוב המשתתפים בה 
אינם מסכימים עם דברי אבו - חצירא . " אלו הם האנשים , שנתנו לליכוד את 
כוחו והעלו אותו לשלטון " , אמר לוי . ראש הממשלה אמר לחברות מרכז מפלגתו : 
" כאשר מתבטא אדמו"ר בישראל , שצריך לדבר עם אש"ף , היינו חייבים לומר 
את מה שאנו חושבים על כך . מי שאומר , שיש לדבר עם אש"ף , אין ממשלת ישראל 
משתתפת איתו באירוע , שהוא עורך . זהו מבחן קטן , אך יש בו לקח גדול . 
אם מחר יקום יו"ר ארגון ציבורי גדול , ויאמר לתומכיו : אני בעד משא - 
ומתן עם אש"ף , צריך שחברי הארגון יאמרו לו : בעניין זה איננו איתך " . 
שמיר אמר , כי מי שמדבר היום על שלום קל , הנמצא בהישג - יד , כוונתו 
למשא - ומתן עם אש"ף , שבהמשכו יבוא הסכם על פינוי השטחים ומסירתם לאש"ף . 
" הליכוד הוא המונע התפתחות מסוכנת זו , ולשם כך אנו יושבים בממשלת האחדות 
הלאומית על כל קשייה . היכולת להגיד לא למדינה פלשתינאית בשם הממשלה כולה , 
היא שמצדיקה את ישיבתנו בממשלת האחדות . ממשלה בלי הליכוד מסוכנת לישראל " , 
הדגיש ראש הממשלה . 
