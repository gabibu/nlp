שר התעשייה והמסחר אריאל שרון העביר לאישור ועדת השרים לחקיקה עוד הצעת תיקון 
לחוק הגנת הצרכן , ובה יחוייב המפרסם פרסומת מסחרית באמצעות כתבה עיתונאית , 
להביא לידיעת הציבור , כי מדובר בפירסומת . הממונה על הגנת הצרכן במשרד 
התעשייה והמסחר מציין , כי צרכן לא מיומן מתקשה להבחין בין כתבה עיתונאית 
לבין כתבת פרסומת בתשלום . הוא הודה , כי לפעמים מופיעות במקום כלשהו לצד 
הכתבה המלים " מדור פרסומי " , או נוסח דומה אחר , אך לא תמיד הדבר נעשה . 
בגלל עובדה זו יש לחייב את המפרסם לציין , כי מדובר בפרסומת . בתיקון שהגיש 
שרון גם מוצע לאסור על אדם , העוסק בפעילות מסחרית , לכנות עצמו ארגון 
צרכנים או להציג עצמו כמי שמטרתו להגן על הצרכן , במישרין או בעקיפין . 
מדובר במי שפועל למטרות רווח , שפעילותו ממומנת כולה או בחלקה מפרסום מסחרי 
או מתחרויות ומבצעים בין בעלי עסקים והדבר כרוך בתשלום ישיר או עקיף שלהם . 
באדם שפרסומיו כוללים פרסומת מסחרית ישירה או מוסווית , או מודעות מסחריות 
בתשלום ושלא בתשלום של בעלי עסקים ובנותן חסות או פועל במשותף עם אדם , 
העוסק בפעילות מסחרית . הממונה על הגנת הצרכן מציין , כי במדינות נאורות 
מקובל , שארגונים צרכניים אינם קשורים בכל דרך כל שהיא בפעילות מסחרית , 
ואינם תלויים בתמיכה כספית של גורמים מסחריים . 
