במרכז הרפואי הדסה עין - כרם הצליחו לחבר מעי גס לרצפת הפה אצל אשה בת 05 , 
שהוושט ומנגנון הבליעה בגופה נהרסו כתוצאה משתיית חומצה . בניתוח שמוגדר 
נדיר השתתפו שלושה צוותים משלוש מחלקות : כירורגיה , אף אוזן וגרון ואורטופדית . 
בגלל הרס הוושט ומנגנון הבליעה לא יכלה האשה לאכול ולשתות בדרך הרגילה , 
ובשלב הראשון פתחו הרופאים פתח באזור הבטן , שדרכו ניתן היה להזינה באמצעות 
צינורית . ניתוח השחזור המסובך של חיבור מנגנון הבליעה בוצע בשני שלבים . 
תחילה הוצאו הוושט ההרוס ובלוטת הרוק , והורחבה תעלת הוושט כדי שהמעי יוכל 
לעבור דרכה . כדי להרחיב את התעלה הוצאו חלקים מהצלע הראשונה , מעצם החזה 
ומעצם הבריח . כעבור שבוע בוצע השלב השני , שבו חיברו הרופאים את המעי 
לרצפת הפה ויצרו פתח הדרוש למעבר המזון . כיום חודש לאחר השלמת הניתוחים 
נמצאת האשה בשלב של שיקום ולימוד מחדש כיצד לבלוע את המזון ללא הוושט וללא 
מנגנון הבליעה החיוני למעבר המזון מן הפה אל הקיבה . היא לומדת לדחוף את 
המזון בעזרת הלשון לפתח המלאכותי של המעי . השיקום נעשה במכון האודיאולוגי 
בסיוע תרפיסטית . בשלב הראשון של הלמידה הוחדר משפך קטן מסיליקון , הדואג 
שהפתח יהיה פתוח כל הזמן , וכך יקל על האישה באימונים . מנהל המחלקה הכירורגית 
א בהדסה , פרוף צבי אייל , מקווה שלמרות תהליך הלמידה הממושך והקשה , 
תוכל האשה בסופו של דבר לאכול בכוחות עצמה ולהנות מהמזון . 
