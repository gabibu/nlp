חברות תקשורת ישראליות חוששות כי בשל עיכוב יציאתן לרומניה , על - פי המלצת 
משרד החוץ ובעידודו של שר התקשורת יפסידו את האפשרות להשתלב בפרוייקטים בהיקף 
של עשרות מיליוני דולרים . חברות תקשורת ישראליות ובהן נציגים של קבוצת התקשורת 
של " תדיראן " , חברת " טלרד " וחברת " אי . סי . איי . טלקום " היו 
אמורות לצאת לביקור מקצועי ברומניה בלווית משלחת של שר התקשורת , גד יעקבי 
ימים מעטים לאחר נפילת משטרו של ניקולאי צאושסקו והקמת הממשלה החדשה ברומניה . 
אולם , משרד החוץ הודיע לשר להימנע מהביקור ולדחותו בשל העובדה כי המשטר 
עדיין לא יציב . לטענת חברות התקשורת הן הוזמנו לצורך יעוץ והשתלבות בפיתוח 
מערכי התקשורת ברומניה ובכך ניתן היה להגדיל את היקף פעילותן באורח משמעותי 
ואת מכירותיהם בהיקף של עשרות מיליוני דולרים . לטענת גורמים בחברות התקשורת , 
בשל העיכוב יצרו חברות בין - לאומית אחרות קשרים עם הממשל הרומני החדש ובהן 
החברה הצרפתית הגדולה " אלקטל " ופגעו בסיכויי החברות הישראליות להשתלב 
בפרוייקט . ממשרד התקשורת נמסר בתגובה , כי אכן הוזמן שר התקשורת לביקור 
ברומניה ובפולין , אך מועד הביקור טרם נקבע . עם זאת , נמסר כי בימים 
הקרובים תצא משלחת מקצועית , המורכבת מנציגי החברות " בזק " , " תדיראן " , 
" טלרד " ו"אי . סי . איי . טלקום " . המשלחת המקצועית הינה משלחת מקדימה 
לקראת ביקורו הצפוי של השר בשבועות הקרובים . מנכ"ל משרד התקשורת , יצחק 
איש הורוביץ , קיים בתחילת השבוע שיחה טלפונית עם סגן שר התקשורת הרומני , 
אנדריי צוריקה במטרה לבחון את הנושאים שיעמדו במרכז הפגישות בביקורים הקרובים 
ברומניה . לדברי איש הורביץ , הוא נענה כי בדעת משרד התקשורת הרומני לקיים 
דיונים עם אנשי בזק במטרה לבחון את פיתוח מערך התקשורת ברומניה . לדבריו , 
השתתפות נציגי החברות התעשייתיות נעשתה ביוזמתו ולהערכתו המשרד הרומני מעוניין 
בשיתוף פעולה לצורך יצור משותף . ל"הארץ " נודע , כי בימים האחרונים יצא 
לרומניה נציג של חברת " אי . סי . איי טלקום " לנהל מגעים לצורך שילובה 
של החברה בהרחבת רשת הטלפונים הקיימת כיום ברומניה . 
