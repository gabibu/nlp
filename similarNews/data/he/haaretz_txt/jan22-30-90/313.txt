בון ( ער ) . המערב חייב להיות מוכן לקראת האפשרות שנשיא בריה"ם , מיכאיל 
גורבצוב , יודח ויוחלף באחר דיעה זו הביע שר ההגנה המערב - גרמני , גרהרד 
שטולטנברג , בראיון שהתפרסם אתמול בעיתון רב - התפוצה " די וולט " . " העתיד 
אינו ברור כלל ועיקר . אנו חייבים להיות מוכנים מבחינה נפשית גם להתפתחויות 
שליליות " , הדגיש השר . בהמשך דבריו הדגיש שטולטנברג , כי המערב מעוניין 
בהצלחת מדיניות הרפורמות של גורבצוב . אולם מלחמת האזרחים באיזור הקווקז 
והתביעות לעצמאות במדינות הבלטיות מקשות על הערכת המצב בבריה"ם . עוד אמר 
שטולטנברג כי " עד כה הוקדשה תשומת לב מועטה בלבד להתגברות התנועה הרוסית - 
האתנית הלאומנית אותם כוחות אשר מילאו בעבר תפקיד חשוב , ולעתים אף שלילי 
בתולדותיה של רוסיה " . לאחר שציין כי ייתכן שגורבצוב יוסיף להחזיק ברסן השלטון , 
הוסיף שטולטנברג : " אולם מאידך גם ייתכן שנהיה עדים למשבר ארוך ומתמשך , 
אשר יוליך להחלשה נוספת של ההנהגה הסובייטית הנוכחית , ובסופו של דבר אין 
גם להוציא מכלל אפשרות חילופי ההנהגה במוסקווה " . בחלק אחר של הראיון הביע 
השר את הדעה , כי מדיניותה הצבאית של מוסקווה סותרת את עצמה בתחומים מסוימים . 
אין ספק כי מוסקווה מעוניינת בפירוק נשק , אך יחד עם זאת מספקת בריה"ם 
ליחידות הצבא שלה וכן למדינות האחרות בברית וארשה מערכות נשק חדישות ביותר . 
" אנו זקוקים להבהרות לגבי השאלה מה הן מטרותיה של בריה"ם לטווח הארוך " , 
הדגיש השר . 
