בתחילת הסרט היוגוסלווי הזה אנו פוגשים את גיבורו מרטין , סופר במקצועו , 
כאיש מבוגר , עייף , בודד וממורמר . עיקר הסרט מתאר את הנסיבות שהביאו 
אותו למצבו העגום . עלילתו מתרחשת בשנות החמישים , בסמינר למורים שמנוהל 
על ידי המפלגה , אשר בו עוברים התלמידים חינוך מזורז לאידאולוגיה תקינה . 
מרטין הצעיר הוא בעל אופי מרדני יותר ממרבית התלמידים במוסד , אולם יש 
הרגשה שמרדנות זו היא יותר עניין של שובבות נעורים מאשר של הכרה פוליטית . 
הוא נופל קורבן למערכת התככים , השקרים והבגידות , המאפיינים את החיים 
הפוליטיים והחברתיים במקום . הסצינה המסיימת מעניקה לסרט עוצמה שחסרה בשאר 
חלקיו , ומהווה הצדקה לכל מה שקדם לה . כאילו החליט סוף סוף הבמאי , 
קרשטי פאפיץ , להסביר לנו מדוע בחר לספר דווקא סיפור זה . ייתכן שסצינה 
זו חריפה כל כך משום שהיא עומדת בסתירה לכל מה שקדם לה , וזו אמנם כוונתו 
המקורית של פאפיץ . מכל מקום , עד לאותו סוף אנו צופים בסרט בעל אופי מינורי 
ומופנם , שכמעט שאינו מצליח לרגש אותנו ולערב אותנו בגורלן של דמויותיו . 
הריחוק המאפיין את סגנונו של פאפיץ והקצב האיטי מעניקים לו גוון מנומנם מעט , 
כאילו הוא עצמו לא הצליח לחוש מעורבות של ממש עם מה שמתרחש על הבד . תחושת 
הניכור היא חלק מתהליך ההטעיה של הסרט , כאילו פאפיץ ניסה להסתיר את חומרתו 
של הסיפור בכוונה תחת מעטה של נעימות קולנועית , שהופכת למין אדישות . 
זה נובע מהעובדה שפאפיץ שומר את סופו של הסרט כסוד בינו לבין הגיבור . 
כאשר הסוד מתגלה לנו , משנה הסרט את אופיו ומשמעותו בזכרוננו , אולם לצפייה 
עצמה זה לא עוזר . סופו של הסרט אומר לנו שהיה בכוונתו לתאר מחיר דיכוי הפרט 
בידי המשטר , ועל תפקידה של ההדחקה המינית ותוצאותיה בתהליך דיכוי זה . 
המבנה העלילתי מביס את כוונותיו הרציניות . פאפיץ בחר כאן באסטרטגיה עלילתית 
לגיטימית , אך מסוכנת , והוא נופל למלכודת שטמונה בה . חבל שלא למד מהיצקוק , 
שטען תמיד שידע עדיף על הפתעה . יש הרגשה שפאפיץ משתמש בחומרים שראינו כבר 
בהרבה סרטים מזרח אירופיים , ושאין לו הרבה מה לחדש . " אנגי ורה " ההונגרי 
עסק בנושא דומה , ועשה זאת בצורה חריפה ויעילה בהרבה . הסרט משלב בצורה 
מוכרת ומיכאנית למדי רגעים אנושיים וקטעים קומיים , בין שיאים דרמטיים וקטעי 
פולקלור . הסרט סובל ממחסור חמור באנרגיה , כאילו גם לפאפיץ נדמה החומר 
מוכר מדי . זוהי החמצה מצערת , כי יש כאן סיפור ונושא , ובבסיסו זהו 
ניסיון מעניין לדון בקשר בין אידאולוגיה פוליטית ומיניות , אולם הסרט סובל 
מעייפות פנימית . כאילו פאפיץ הזדהה יותר מדי עם גיבורו המבוגר , ויצר 
את הסרט מנקודת מבטו המובסת . נדמה שהוא עצמו מודע לעובדה שזהו רק עוד סרט 
בשרשרת סרטים נועזים לכאורה , שבסיכומו של דבר משנים מעט מאוד . יש בכך 
משהו נוגע ללב , שהופך את " מזכרת ימי נעורי " לתופעה מלנכולית ביותר . 
לסרט עצמו זה לא עוזר . 
