בלגרד אינה מחמל נפשם של המשוררים או מושא חלומותיהם של תיירים . אלה יעדיפו , 
אם ביוגוסלוויה , את חופה הדלמטי . ספליט , דוברובניק , פולה מפרצונים 
יפהפיים , שמורות טבע פסטורליות , אנשים עירומים , חופשיים ומאושרים בשמש 
הזוהרת ובזול . אבל דווקא בלגרד , הבירה הסרבית בצפון , העיר המסחרית 
האפורה , מציעה הרפתקה תרבותית בלב לבו של החורף האירופי , בתחילת פברואר , 
בדמות פסטיבל סרטים בין - לאומי , שאפשר לרפדו במעדנות המטבחים והמבשלות 
המקומיים . בלי לפגוע באיטלקים השכנים את הגראפה הטובה ביותר ( דיגסטיף 
עשוי מקליפות ענבים ) מייצרים דווקא ביוגוסלוויה . ענביו אמנם נבצרים בסלובניה , 
אבל צרכניו , אם לשפוט לפי מספר חנויות האלכוהול בבלגרד , נמצאים בשפע 
בעיר הגדולה . את חלונות הראווה מפארים בקבוקים דמויי אגס המכילים את הפרי 
השלם המשומר בגראפה או בקבוקים ובהם שזיפים ששוחים בסליבוביץ של עצמם . 
הסליבוביץ המופק משזיפים מזוהה רגשית ונפשית עם ארץ זו , אף שתמיד יימצאו 
מי שיטענו כי הסליבוביץ הטוב ביותר מיוצר דווקא במבשלות בהונגריה . אבל 
למה להיכנס לקטנות מרכז אירופה היא תרבות משפחתית אחת עם הסתעפויות והצטלבויות , 
בפוליטיקה , במטבח ובקולנוע . או כמו שאומר דושאן מאקבייב בייצוא מהגרים 
לעולם . פסטיבל הקולנוע בבלגרד הוא אירוע מרשים אם כי עול ימים . ב2 בפברואר 
יהיה בן עשרים . מישראל התארחו בו אורי ברבש ( " החולמים " ) לפני שנתיים , 
וגילה אלמגור ( " הקיץ של אביה " ) בעוד שבועיים . ולמה דווקא בחורף ? 
כי אז נמצאים תושבי העיר בעירם , והפסטיבל מיועד להם ובעיקר אל הצעירים 
שבהם . המדובר באלפי סטודנטים שממלאים את ארמון הקונגרסים של בלגרד , הנקרא 
" סאווה סנטר " ( על שם הנהר החוצה את העיר ) במשך שבוע ימים . האולם 
המרכזי מכיל כארבעת אלפים מקומות , וההקרנות הנערכות בו ובעוד שלושה אולמות 
במשך כל היום הומות קהל . הפסטיבל עדיין לא תחרותי אבל בונה את תדמיתו בשקידה . 
הוא מציג את מיטב הסרטים שהוצגו בפסטיבלים שקדמו לו במשך השנה בעולם , 
מזרחיים כמערביים , ואפילו מפתיע בפתיחות שלו . ברבש , למשל , שהתלבט 
אם לנסוע , היה מופתע לגלות שכולם הכירו שם את עבודתו . סרטו " מאחורי 
הסורגים " הוצג בפסטיבל שנה קודם לכן ולכבוד בואו עדיין מדובר בהעדר יחסים 
דיפלומטיים חזרו והציגו את הסרט בטלוויזיה לצד כנס המפלגה . ואם בחינגות 
גלאסנוסט עסקינן , אלכסי גרמן ( מגדולי הבמאים הסובייטים המתארח השבוע 
בישראל ) עשה לבלגרד את גיחתו הראשונה מחוץ למוסקווה , דבר שהיה בשעתו 
כמעט מבצע מחתרתי . וכך , לפני שלוש שנים בדיוק , התרחש תסריט נוסח גון 
לה קארה . רשמית היתה זו ארוחת צהרים לאורחי האירוע . המקום היה " קלאב 
טי פי " , מסעדה - מסבאה חבויה בסמטה צדדית במרכז המסחרי של בלגרד . שילוב 
מוזר של פאב אנגלי ומטבח איטלקי . גרמן , שיצאה נפשו לשוחח עם חבר ותיק 
שלא ראה מאז עבר למערב , הבמאי אנדרה קונצאלובסקי ועם מילוש פורמן , העריק 
המפורסם ביותר ממזרח אירופה , חיכה להזדמנות בקוצר רוח . אבל איש חמור 
סבר במעיל עור הזדנב אחריו בעקשנות . מאחר שדלת המקום היתה נעולה כנהוג 
במועדון חברים , גילה שומר הסף תושייה וביד אמיצה אסף את גרמן פנימה ואת 
הזנב השאיר בחוץ . אחרי כמה דקות אפשר היה לשמוע את הצחוקים מתגלגלים ברוסית 
מאחת הפינות החשוכות . היוגוסלווים , אגב , דואגים להזכיר לכל תייר שאין 
הם חלק מהבלוק המזרחי , והצהרתם התיירותית היא מלון " אינטרקונטיננטל " 
המחובר לארמון הקונגרסים . זהו אחד המלונות המפוארים באירופה . הלובי והחזית 
שלו מזכירים מעט את זה של מערב ברלין : פירמידת זכוכית , שאיפות להרשים . 
הבתים הפרטיים עדיין משוועים למצב כלכלי טוב יותר , אם כי אט אט עוברת בלגרד 
תהליך החייאה ושימור . למדרחוב הראשי שלה , רחוב המלך מיכאל , מרכז קניות 
אטרקטיווי עם חזית אחידה מסוגננת וציורית מקושטת בעיטורי בארוק , תזכורת 
לתהילת העבר . יש שם גלריות ומעצבים של אופנת עור בעיקר , בצד חנויות מרשימות 
של מערכות כלי שולחן . רק הנשים הזקנות המוכרות בפינת הרחוב את פרחי המימוזה 
שקטפו בכפרן שייכות לעולם אחר . ילדיהן כבר נועלים אדידס . העבר נשמר יפה 
בשכונה הנראית ככפר בלב העיר . ואמנם פעם היה כאן כפר מיושב בטורקים ושם 
האזור " סקאדרליה " רומז למקורותיו . היום זו רצועת מסעדות בעלת אופי 
מיוחד . באביב היא נראית כגן פורח ובחורף משווה לה השלג מראה של אגדת ילדים . 
באחת המסעדות , " אימה דנה " ( צליל טורקי למהדרין ) , אפשר לקבל " בארמה " 
מעולה . זה גלגולה המקומי של הסארמלה הרומני , עלי גפן או כרוב ממולאים 
בבשר חזיר טחון . הסארמה , כשהיא מתבססת על כרוב , מקיפה את עצמה בכרוב 
כבוש צלוי בנתחי בייקון . קשה להאשים מאכל זה בעדינות יתר , אבל הוא נועד 
בלי ספק לחורף . הפרלוד ההולם אותו הוא לגימה הגונה של לוזה , ברנדי ענבים , 
המקביל בעצמתו לסליבוביץ , והבחירה ביניהם היא רק עניין של טעם . בין המנות 
הראשונות האופייניות למקום : חצילים קלויים באש עם קוביות גמבה . גם את 
הפלפלים האדומים המופיעים כמתאבן במסעדות בלקניות מוצאים במטבח הסרבי , 
אם כי בגרסה שונה במקצת . אחרי שצולים אותם באש , קולפים את קליפתם העדינה 
ומוסיפים להם מלח ושמן ומוותרים על החומץ . ובכלל , בבלגרד יש חמוצים משובחים , 
כאותם פלפלים ירוקים שאת בטנם ממלאים בכרוב ובסלרי וכובשים . עוד דודן 
מן המטבח הרומני הוא " פורה " , דייסת קמח תירס המשמשת כבסיס לפשטידות שונות . 
הן אידיאליות לפתיחת ארוחה עם גבינה לבנה מלוחה או בייקון מעושן . בחירה 
אחרת ליום חורף שייכת למשפחת הצולנט - הגוי : שעועית אפויה עם הרבה בשר 
חזיר . בסרבית קוראים לזה " גרך " . מעלתו הגדולה היא באורך חייו . מתחילים 
לאכול אותו כמרק , ביום שבו בושל והוא מלא נוזלים . למחרת , עם החימום , 
רק משתבח טעמו והוא מסמיך והולך . ביום השלישי הוא הופך לנזיד , נוזליו 
עזבו אותו והוא בשיא ריכוזו . אם יאריכו חייו עוד יום , ישחים עד לשד עצמותיו 
וידיף ניחוח כה מגרה , שבקושי יוותר משהו לגירוד מתחתית הסיר למחרת . מקום 
משובח לאכול בו ובהזדמנות זאת לפגוש את כל המי ומי בספרות בתיאטרון ובקולנוע 
הוא מועדון הסופרים . המקום פתוח כמסעדה מסחרית רגילה , עם תור מתמשך עד 
השעות הקטנות . תמיד דחוס כאן , תמיד רעשני ועליז , והמלצרים הוותיקים 
זוכרים כל ספר או יצירה שחיבר הלקוח . כאן צריך להזמין ראשית את המנה האחרונה : 
מין פרמידה של קצף ביצים מחוזקת ביסודות ובגג של בצק עלים . את הארוחה 
אפשר לפתוח גם בחצות , אבל אז צריך לשריין את המנה האחרונה בשמונה . ולא 
לשכוח את ה"קיימק " , אותו חלב מגובן שמרתיחים אותו יום אחרי יום אחרי יום , 
מסירים את קרומו וממליחים מעט וזהו פתיח מהולל המשתדך היטב עם ה"פורה " . 
המאמץ המרכזי מרוכז ב"לונץ " שמצטיינים בו בבית אוכל ספרותי זה . זהו 
בשר ממינים שונים שמבושל עם הרבה ירקות , דוגמת ה"פוט או פה " הצרפתי ולא 
פחות טוב ממנו . היין טוב מאוד בדרך כלל , לבן כאדום . אבל יין " גראשבינה " 
הקרואתי עליז ונעים מכולם , ואסור לדרוש ממנו יובש רב מדי , זה לא הולך 
עם אופי הגפן במולדתו . כדי להרגיש תייר רצוי לעלות על מסעדהאוניה צפה בשם 
" סאווה " , כשם הנהר . בחורף זוהי חוויה נוסח רידלי סקוט . ה"סאווה " 
הקפואה מבהיקה באפלה באור כחלחל וערפילי . על המבקר לגשש את דרכו כסומא , 
עד שיתקל בעץ כלשהו , שהוא למעשה הכבש שיעלה אותו לכלי השיט . בפתח האוניה 
ממש מצפה לו הלם צבעוני של אורות ונרות , כינורות ותופים צועניים , ומגשי 
ענק עמוסים בפרי ים ודגים . 
