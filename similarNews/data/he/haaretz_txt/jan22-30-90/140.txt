הקצאת בקרי גבול ממצבת כוח האדם הקיים במשטרת נמל התעופה בן גוריון , לטיפול 
בעולים החדשים מבריה"ם , בטרמינל נפרד של ארקיע , תפגע ברמת השירות לשאר 
ציבור הנוסעים . שרי התחבורה והקליטה החליטו על הכשרתו של טרמינל ארקיע 
במקום , לקליטת העולים החדשים . מפקד משטרת נמל בן - גוריון , נצ"ם אליעזר 
יערי , הזהיר אתמול , כי אין ברשותו היום כוח אדם לטיפול בנושא , ברמה 
הנדרשת של שירות לנוסעים . בשיחה ל"הארץ " אמר מפקד משטרת נמל ב"ג , כי 
כבר היום מתקשה לעתים המשטרה , בתקופות עומס , לספק בבית הנתיבות הקיים , 
רמת שרות נאותה לנוסעים . לדברי נצ"ם יערי , במשמרת ממוצעת מתפקדים 62 
בקרי גבול , האמורים לתת שירות באולמות היוצאים והנכנסים . כוח אדם בהיקף 
זה למשמרת , מגיש שירות לקרוב ל4 מיליון נוסעים מדי שנה , אשר עוברים בנמל 
ב"ג . מספר הנוסעים גדל בהתמדה ועם הגידול המסתמן בתנועת העולים החדשים 
מבריה"ם , המצב הולך וקשה , שכן זמן הטיפול הממוצע בעולה חדש רב יותר מאשר 
בנוסע רגיל . לדברי מפקד משטרת הנמל , נתקלים לא אחת בקרי הגבול בפיענוח 
מסמכי הכניסה הבלתי קריאים , כהגדרתו , של העולים החדשים המגיעים ארצה . 
תעודות אלה כתובות באותיות קיריליות או בכתב יד , לפעמים לא ברור , בשפה 
האנגלית . מתורגמנים של משרד הקליטה אשר עובדים בצמוד , מנסים לסייע לעבודת 
בקרי הגבול , אולם הדבר גוזל זמן רב יותר ולא תמיד ישנם מספיק מתורגמנים 
בשטח . הבעייה תחריף במיוחד , לדבריו , עם העתקת חלק מהפעילות של קליטת 
העלייה מבריה"ם לטרמינל הפנים ארצי הנפרד של ארקיע בנמל בן גוריון , אין 
היום למשטרת נמל בן - גוריון מספיק כוח אדם לכך , מבלי לפגוע ברמת השירות 
לציבור הנוסעים . לדברי מפקד משטרת נמל ב"ג , האחראים על הנושא מודעים לבעיה . 
הוא הביע תקוותו , כי יימצא פיתרון למצב החדש , כדי שהשירות לציבור הנוסעים 
השוטף , לא יפגע . 
