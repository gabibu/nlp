מנהיגי התנועות לעצמאות לאומית , החל בים הבאלטי , עבור באוקראינה וכלה 
במרכז אסיה הסובייטית , אומרים כי מאבקם למען אי תלות במוסקווה יימשך למרות 
התהפוכות באזרבייגאן , שם נלחמים חיילים רוסים כדי לבלום מרי . אף על פי 
שראשי התנועות הלאומיות אמרו שהם מודאגים מהשימוש בכוח צבאי במצב של תסיסה 
פנימית , רבים מהם הביעו לפחות מידה של אהדה לשיגור הכוחות במקרה זה . 
רובם אמרו שאינם מאמינים כי ההתערבות באזרבייגאן נועדה להפחיד תנועות לאומיות 
הפועלות בדרכי שלום במקומות אחרים . " אני חושב שזה מצב די יחיד במינו " , 
אמר איוואן דראך , יו"ר ארגון הגג הלאומי " רוך " האוקראיני . " רוך " 
תיאר את שיגור הכוחות כ"ברוטלי " , אך " ככל הנראה הכרחי " , כדי להציל 
את חיי המיעוט הארמני באזרבייגאן . בקרב הדוברים שררה הסכמה כי אנשי הקו 
הנוקשה בקרמלין ינסו לנצל את התסיסה בדרום כאמתלה להאט את תהליך הביזור . 
אבל הם גם מסכימים שהלחץ להגדרה עצמית גדל כעת לממדים כאלה , עד כי אי - 
אפשר לעצור בעדו . ראשי תנועות לאומיות מגרוזיה , מאוזבקיסטאן , מקזחסטאן , 
ממולדוויה , מאוקראינה , מארמניה , מלטווייה ומליטא שרואיינו בטלפון , 
הדגישו שהם מדברים באורח אישי , לא בשם ארגוניהם , ואמרו כי העדר מידע 
מהימן על האירועים בבאקו , בירת אזרבייגאן , מקשה עליהם להגיב . הקבוצות 
שונות מאוד זו מזו ביעדיהן וברמת התחכום שלהן . קבוצות בגרוזיה וברפובליקות 
הבאלטיות תומכות בהתנתקות , בסופו של דבר , מברית - המועצות , בעוד שהחזיתות 
העממיות באוקראינה ובמולדוויה אינן חוצות קו זה . בליטא מכתיבה החזית העממית 
" סאיודיס " את קצב הפעילות הפוליטית של ממשלת הרפובליקה . באוזבקיסטאן 
מתחילה התנועה הלאומית הצעירה , המכונה " בירליק " , להתארגן ולבדוק את 
כוחה . לראשי החזיתות העממיות יחס מעורב אל הארגונים הלאומיים באזרבייגאן 
ובארמניה . הם חשים קרבה לאינטלקטואלים ולדמוקרטים , שיזמו את התנועות 
ההמוניות בשתי הרפובליקות הדרומיות , אבל המצב שבו האיבה הנושנה בין שני 
העמים משתלטת על שאר הגורמים , מרתיע אותם . רבים סבורים למעשה כי התנועה 
באזרבייגאן הביאה על עצמה את הבעיות האחרונות , מפני שלא הצליחה למנוע התקפות 
רצחניות על המיעוט הארמני ברפובליקה . אואזו ננטוי ממולדוויה אמר : " השיטות 
שנקטו באזרבייגאן התבצרות בבניינים רשמיים והקמת מתרסים סביבם מערערות 
מאוד את היציבות בברית - המועצות בכללותה ונותנות קלף מצוין שלא לצורך בידי 
הכוחות השמרניים " . לדעתו , החזית העממית באזרבייגאן היתה חייבת לעשות 
כל שביכולתה כדי למנוע את צמיחת מעשי האלימות כנגד ארמנים . סנדרה קלניטה , 
מנהיגה בחזית העממית של לטווייה , אמרה : " האהדה שלנו אינה לצד האזרים , 
מפני שאנחנו לא יכולים לשכוח את סומגאיט " . סוגמאיט היא העיר באזרבייגאן 
שבה נרצחו ארמנים לפני שנתיים . " זו מלחמה של מוסלמים בנוצרים , ואנחנו 
נוצרים " , אמרה . כשנשאלה אם שיגור הכוחות טומן בחובו סכנה לתנועות הבאלטיות , 
אמרה : " לא יכולה להיות שום הקבלה . אנחנו לא ניתן סיבות למצב - דברים 
זה . בליטא השלטון כבר שייך לחזית העממית , אך שום דבר מעין זה לא קרה 
אצלנו " . במרכז אסיה קיימת תמיכה נרחבת יותר בעמדת אזרבייגאן בסכסוך הטריטוריאלי 
שלה עם ארמניה , וחשש עמוק יותר פן האירועים שם עלולים לסמן נסיגה של התנועות 
הפוליטיות העצמאיות הנמצאות בחיתוליהן ברפובליקות בחלק זה של האימפריה . 
מוחמד סאליח , משורר וחבר הארגון " בירליק " באוזבקיסטאן , אמר כי " עד 
לנקודה מסוימת " חשים האוזבקים כי מוסקווה אולי מיהרה יתר על המידה לשגר 
כוחות לאזרבייגאן בגלל חשש מופרז מ"פונדמנטליזם איסלמי " . " בהתחלה חשבתי 
שזה היה הכרחי " , אמר סאליח , " אבל מה שקרה אז דם כה רב זרם זה כמובן 
מעמיד אדם על המשמר " . אבל לא היה שום סימן למסע סולידריות מאורגן ברפובליקות 
המוסלמיות האחרות , שבהן השפעתן של קבוצות פוליטיות אפילו אינה מתקרבת להשפעתה 
הרבה של החזית באזרבייגאן . בליטא , שם ניסה גורבצוב לא מכבר לבלום גל של 
שאיפות התנתקות מברית - המועצות , אמר אלגימנטיס צקואוליס , מראשי סאיודיס , 
כי ארגונו חלוק בעמדתו באשר לתגובה על השימוש בכוח צבאי . הוא אמר כי מנהיגות 
סאיודיס התכנסה לפני יותר משבוע ושקלה לפרסם גילוי - דעת המביע את זעמה על 
שיגור הצבא . " אך אז ראינו שהמדינות המערביות הביעו בדרך - כלל תמיכה 
בהתערבות " , אמר . " החלטנו שאין זה מתפקידנו , אומה קטנה , לאמץ גישה 
נחרצת . שיגרנו מברק שגינה גם את הפוגרומים וגם את השימוש בצבא " . צקואוליס 
תיאר , עם זאת , את הפעולה מופרזת , ואמר כי הוא חושש שמא צעד זה יהיה 
תקדים . הגינוי הנחרץ ביותר בא מנודאר נוטדזה , פרופסור לפילוסופיה שהוא 
אחד מראשי החזית העממית בגרוזיה . הוא אמר שהגרוזינים משוכנעים כי הצבא 
התערב בראש ובראשונה מפני שהקרמלין אינו יכול להתייחס בסובלנות לקריאות לניתוק 
ולעצמאות . גרוזיה המשיקה לאזרבייגאן ולארמניה בהרי קווקז הדרומיים , התנסתה 
גם היא בחודשים האחרונים בסכסוכים המלווים בשפיכות דמים על רקע לאומי , 
בין הגרוזינים ובין שתי קבוצות מיעוט לאומיות , האבחאזים והאוסאטים . 
