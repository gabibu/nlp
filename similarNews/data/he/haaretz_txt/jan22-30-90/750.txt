אם לא יצליח משרד החינוך בתוך עשרה ימים , לאכוף על ראש עיריית הרצליה , 
אלי לנדאו , לשלב את ילדי הרצליה פיתוח ונוף ים , בחטיבות הביניים במזרח 
העיר , יעתור נגדו ועד ההורים העירוני לבג"ץ . הוועד טוען כי לנדאו מפלה 
בין " ילדי השמנת " כהגדרתו , במערב העיר ובין שאר הילדים שבמזרחה ( 
מעבר לכביש חיפה ) . האפלייה באה לביטוי בכך , שבעוד כל ילדי העיר מחוייבים 
להשתלב בחטיבות הביניים שבמזרח הרצליה , אליה מגיעים גם ילדים משכונות חלשות , 
נותן לנדאו גיבוי להורים ממערב העיר , המבקשים לברוח מהאינטגרציה . לנדאו 
מצדד בטענת ההורים ממערב העיר , שהיעדר מחלף מעל כביש חיפה , מסכן את חיי 
הילדים שיעברו לצד המזרחי . לטענתו , עד שלא יוקם המחלף , ילמדו ילדי 
הרצליה פיתוח ונוף ים , בחטיבת ביניים בהרצליה פיתוח , במבנה המשמש היום 
למטרות אחרות בקהילה . אתמול החליט מנכ"ל משרד החינוך , ד"ר דן שרון , 
כי למרות התנגדות לנדאו , הרפורמה בהרצליה תתבצע . שרון הודיע על כך אתמול 
לנציגי ההורים מהרצליה , שהגיעו ללשכתו ומסר על החלטתו גם ללנדאו . בעקבות 
השיחה עם שרון , החליט ועד ההורים העירוני לעכב את עתירתו לבג"ץ בעשרה ימים , 
עד שיתברר אם משרד החינוך מסוגל ליישם את מדיניות האינטגרציה בכל העיר . 
ל"הארץ " נמסר כי לנדאו התבטא בכינוס מנהלי בתי ספר בעירו בשבוע שעבר , 
כי הוא איתן בדעתו לא לשלוח את ילדי מערב העיר לחטיבות הביניים במזרחה . 
לטענת ועד ההורים העירוני , לנדאו מתכחש להסכם שנחתם על ידו ולפיו יבצע 
את מדיניות האינטגרציה בהרצליה כולה . עוד הם טוענים , כי ועדה מקצועית 
שלנדאו התחייב לקבל את מסקנותיה , קבעה כי יש לשלב את ילדי הרצליה פיתוח 
ונוף ים בחטיבות שבמזרח העיר וכי ניתן להתגבר על בעיית הבטיחות באמצעות הסעת 
התלמידים באוטובוסים שיועמדו לרשותם . את תגובת לנדאו לא היה ניתן לקבל אמש . 
משרד החינוך הודיע אתמול , כי בכוונתו להמשיך במדיניות האינטגרציה בערים 
נוספות ולהקים עשר חטיבות ביניים נוספות , שייפתחו בשנת הלימודים הבאה . 
הערים הן : נס ציונה , וחדרה . בירושלים תושלם סופית מדיניות הרפורמה , 
עם הקמתה של חטיבת ביניים בתיכון שליד האוניברסיטה . 
