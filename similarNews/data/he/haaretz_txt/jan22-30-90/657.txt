במערכת הביטחון בודקים הערכה חדשה , לפיה החוליה שהרגה את שני חיילי צה"ל 
לפני חודשיים וחצי , במארב מתוכנן ברצועת עזה , הופעלה על ידי עבדאללה 
אבו סמדאנה , צעיר שגורש לפני שנה וחצי מרצועת עזה ויושב כיום בקהיר . 
על כך נודע ממקורות ביטחוניים . שני חיילי המילואים נורו מהמארב בעת שנסעו 
בגיף על כביש סמוך לשייח עגלין . גורמים ביטחוניים ברצועה אינם מוציאים מכלל 
אפשרות , כי החוליה שהרגה את שני החיילים , הצליחה לברוח מתחומי הרצועה 
וחלק מחבריה אינם שייכים כלל לאזור . אבו סמדאנה גורש לפני שנה וחצי על ידי 
אלוף פיקוד הדרום דאז , יצחק מרדכי , לאחר שנחשב במערכת הביטחון לפעיל 
מרכזי באש"ף , המפעיל את רוב חוליות ועדות ההלם ברצועת עזה . הוא זכה לכינוי 
רמטכ"ל ועדות ההלם . אבו סמדאנה יושב בקהיר , והוא אחראי למעשה על חוליות 
הפועלות נגד כוחות צה"ל ברצועה . כל כלי הנשק שנמצאו בשייח עגלין עד כה , 
וכן סמוך לפיגוע , לא היו שייכים לחוליה שהרגה את שני החיילים . 
