ועדת - הכנסת המיוחדת לעניין הערוץ השני אמורה היום לסיים את הכנת החוק לקריאה 
שנייה ושלישית . בכך תוכשר הקרקע לכינונה של רשת טלוויזיה אלטרנטיווית . 
ישראל היא מהמעטות במדינות העולם המודרני והחופשי , שקיים בה מונופול על 
האקרנים . חוק הערוץ השני איננו התגלמותו של הרצוי , אלא פרי פשרות לא 
מעטות . ובכל זאת מן הראוי לאמץ אותו . לאחר הדחיות הרבות , אל לה לוועדה 
שבראשות פנחס גולדשטיין להוציא את היום מבלי לאשרו . מקור החוק בהצעה של 
שר התקשורת בכנסת הקודמת , אמנון רובינשטיין . הוחל עליה דין הרציפות , 
והיא נדחפה כהלכה על - ידי שר התקשורת הנוכחי , גד יעקובי , בעזרת ייעוצו 
של מי שהיה מנכ"ל רשות השידור , יצחק לבני . הליכוד לא ראה בעין יפה את 
הקמתו של ערוץ שני שיהיה כפוף לשר מן המערך . הפשרות האמורות ולחץ ציבורי 
ממושך איפשרו לבסוף להשיג את הסכמת הליכוד . בראשו של הערוץ תעמוד מועצה 
שתמונה על - ידי השר באישור הממשלה וזו נוסחה המעוררת חשש לפוליטיזציה של 
המוסד המנהל , בדומה לזו הנוהגת בערוץ הקיים . אולם השאלות העיקריות העומדות 
עתה על הפרק הן של מבנה השידורים ותוכנם . את השידורים יפיקו בעלי זכיונות , 
בדומה למתכונת הנהוגה באיי - טי - וי , הרשת העצמאית הבריטית . אך בניגוד 
לחלוקה הגיאוגרפית באנגליה , כל אחת מהחברות תקבל לאחריותה יום שידורים 
אחד או שניים . האם ייטו חברות אלה לעבר המכנה המשותף הנמוך ביותר ? האם 
ישדרו ממוקד אחד ? האם שידורי החדשות יופקו על - ידי כל אחת מהן בנפרד , 
או באמצעות חברת הפקה משותפת ? החוק צריך להבטיח , כמקובל ברשתות אירופיות , 
שיעור מסויים של הפקות עצמיות כדי למנוע את שטיפת המסכים בסחורה זולה מיובאת . 
יש למצוא דרך להבטיח שידורי איכות : ההנחה צריכה להיות כי הציבור לא יעלה 
על המתרסים כדי לקבל סחורה בעלת רמה , אך דווקא משום כך יש להציע לו אותה 
לבחירתו . קנה - מידה חשוב במיון מבקשי הזכיונות , ראוי אפוא שיהיה ביטחון 
ביכולתם לעמוד בדרישות מתקבלות על הדעת של טעם טוב , נכונות לשרת את הציבור 
לא רק את הקופה ולפיכך גם קיום אמצעים מספיקים לפתח תשתית הולמת למערכת 
שידורים נאותה . שאלה סבוכה יותר היא החקיקה לגבי אופן הפקת החדשות . קשה 
לצפות מבעלי הזכיון , שכל אחד מהם יהיה מסוגל להקים מערכת חדשות ראויה לשמה 
לצורך ימי השידור המוקצים לו בלבד . הפיתוי יהיה רב , במקרה זה , מצד 
המפיקים לשדר מוצרי חדשות זולים , ואולי אף נטולי ערך . ייתכן כי מתוך 
שאיפה למשוך צופים תהיה נטייה של כמה מבעלי הזכיונות לאחד מקצת מן המשאבים 
העומדים לרשותם כדי להפיק ולשדר חדשות במשותף . אך זהו , לדעתנו , תהליך 
שאין לכפותו בחקיקה . נטייתם של המחוקקים להסדיר עניין זה בהקמת מערכת חדשות 
ריכוזית אחת , יבטיח כביכול רמה מינימלית לתוצרת המשודרת , אך יזמין לחצים 
פוליטיים ואחרים על המערכת המשדרת . מלחצים שכאלה סובל זה שנים הערוץ הממלכתי 
הקיים ובעקבותיו הציבור כולו . החופש לשדר חדשות בטלוויזיה אינו שונה במהותו 
מן החופש לדווח על חדשות בעיתונות הכתובה , ואין להפקיעו בנימוקים מעורפלים 
של איכות החומר המשודר . חה"ך גדעון גדות ( ליכוד ) מוביל את ההתנגדות 
לחברת חדשות משולבת . ההסתייגויות שהעלה אולי מושפעות גם מחששו מפני מערכת 
חדשות חזקה בערוץ הנתון לאחריותו של שר מן המערך . עצם החשש מעיד על הצורך 
בפיזור כוחות העריכה וההפקה , גם בתחום זה . על ועדת הכנסת להכריע בעניין 
כשלנגד עיניה טובת הציבור בלבד . לאחר מכן , מליאת הכנסת חייבת לציבור 
את חילוצה המהיר של ישראל מהבדידות הבלתי - מזהרת של מדינה חד - ערוצית . 
