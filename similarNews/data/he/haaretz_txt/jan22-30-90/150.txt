ניו - דלהי ( ע"ץ וע"ר ) . 54 מפגינים מוסלמים נהרגו בשלושת הימים האחרונים 
בעיר סרינאגאר , בירת קשמיר , בעת התנגשויות עם כוחות הביטחון ההודיים . 
ההתנגשויות פרצו בשבת , לאחר שהרשויות ההודיות הכריזו על עוצר ברחבי העיר , 
ובשבע ערים נוספות בקשמיר , השוכנת בצפון - מערב הודו . כוחות הביטחון 
פשטו על בתי - מגורים ועצרו מאות אנשים . במחאה , נהרו אלפי מפגינים מוסלמים 
לרחובות תוך שהם קוראים קריאות לאומניות . לדברי המשטרה נאלצו כוחות הביטחון 
לפתוח באש לאחר שקיצונים מוסלמים , שהסתתרו מאחורי המפגינים , פתחו באש 
על אנשי המשטרה . שר החוץ של פקיסטאן , יאקוב חאן , שוחח אתמול עם אישים 
בממשלתה החדשה של הודו על ההתקוממות המוסלמית בקשמיר . אלפי חיילים חמושים 
המשיכו לסייר ברחובותיה רוויי המתח של סרינאגאר , הנתונה תחת עוצר . עדי - 
ראייה סיפרו כי רמקולים במסגד של סרינאגאר קראו לגיהאד נגד הודו . חזית 
השחרור של קשמיר , הקבוצה העיקרית הנאבקת בשלטון ההודי בחבל , קראה לשביתה 
כללית אתמול במחאה על האלימות של סוף השבוע ועל ביקורו של חאן , מחשש שיגיע 
עם הודו להסכמה למגר את פעילות החזית בפקיסטאן . הודו ופקיסטאן נלחמו שתיים 
משלוש המלחמות ביניהן על קשמיר , טריטוריה אסטרטגית בין סין לפקיסטאן , 
הגובלת גם בחבל פונגאב שבהודו , שם נהרגו אלפים בידי בדלנים סיקים . הודו 
האשימה את פקיסטאן בסיוע לתושבי קשמיר , בכסף ובנשק , אולם פקיסטאן הכחישה 
את הדברים . הודו טוענת כי קשמיר היא חלק מהודו , בעוד פקיסטאן והאו"ם סבורים 
כי היא אזור שנוי במחלוקת , שיש לאפשר לו הגדרה עצמית באמצעות משאל - עם . 
