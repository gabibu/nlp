מרבית שרי הממשלה , שיצאו אתמול בבוקר מבתיהם בדרכם לישיבת הממשלה , פגשו 
סמוך למכוניותיהם קבוצה של תושבים מקריית שמונה , שהגישו להם איגרת מחאה 
על המצב הכלכלי והחברתי בו נתונה מדינת ישראל . השרים קראו בעיון את האיגרת 
והשיבו כי יעשו כל מאמץ לקיים את ההבטחות שניתנו לעיירות הפיתוח . " חומת 
ברלין נפלה , יש להפיל גם את חומת האטימות של הממשלה " נאמר בכרוז בחתימת 
ראש עיריית קריית שמונה , פרוספר אזרן . " ההתאבדות העצמית בה נתונה המדינה 
מפחידה אותנו ומדירה שינה מעינינו וחוסר האחריות של הממשלה ממשיך לסכן את 
קיומה " , נאמר בכרוז . פרוספר אזרן הגיש את האיגרת לנשיא המדינה , לראש 
הממשלה וליו"ר הכנסת והודיע כי זו רק תחילת המאבק , כדי ששרי הממשלה יירתמו 
לפתרון מצוקות שונות עמן מתמודדים תושבי המדינה , ובעיקר תושבי עיירות הפיתוח . 
אזרן הדגיש , כי התושבים שאתמול הגיעו אל בתי שרי הממשלה הם תושבים מבוססים 
יחסית מהעיר הצפונית , מה שמלמד כי אין מדובר רק בדאגה לתושבי עיר זו , 
אלא ברצון שקריית שמונה תוביל את המחאה הקשורה למצוקת כל אזרחי המדינה . 
ראש הממשלה , יצחק שמיר , הבטיח לראש העיר קריית שמונה לפגוש מחר את כל 
ראשי עיירות הפיתוח , כדי לדון במצוקתיהם . 
