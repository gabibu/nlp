שר החוץ משה ארנס מבקש למנות את מפכ"ל המשטרה דוד קראוס , המסיים בקרוב 
את תפקידו , לשגריר בהונגריה . מקורות יודעי דבר במשרד החוץ אמרו אתמול 
כי השניים כבר נועדו בעניין זה , ובפגישה עם נציגי ועד עובדי משרד החוץ 
לא הכחיש ארנס את כוונתו למנות את קראוס לשגריר . המפכ"ל הקודם אריה איבצן 
משמש אף הוא בתפקיד דיפלומטי בכיר ( שגריר בקניה ) . עובדים בכירים במשרד 
החוץ הביעו תרעומת על כך שמפקדי משטרה בדימוס פותחים על חשבונם בקריירה חדשה 
והיו שהציעו שהמשטרה תציע במקביל דרגות בכירות לשגרירים המסיימים את תפקידם . 
אתמול אישרה ועדת המינויים העליונה בראשות השר ארנס את מינויו של פטר ארן 
לממונה על שגרירות ישראל באוסטריה . ארן היה ראש הטכס וקונסול כללי במספר 
בירות . זו הפעם השניה שישראל מסתפקת במינוי של דיפלומט שאינו שגריר לעמוד 
בראש הנציגות בווינה , כדי למנוע את הצורך להגיש כתב האמנה לנשיא קורט ולדהיים . 
מאז סיים שגריר אוסטריה בישראל אוטו פליינרט את תפקידו לפני מספר חדשים , 
נמנעה גם אוסטריה למנות במקומו שגריר . בירושלים מעריכים כי עקב מינויו 
של ארן יהפוך האיש מספר שניים בשגרירות אוסטריה בישראל לדיפלומט הבכיר בנציגות , 
ובכך יחול למעשה פיחות בדרג היחסים בין שתי המדינות . מצפים כי בעוד שנתיים , 
כאשר יסיים ולדהיים את תפקידו , ישובו היחסים הפורמליים לקדמותם . 
