שר האנרגיה , משה שחל , יבדוק בשבוע הקרוב את הצעת ראשי ארגון הסוכנים 
ובעלי תחנות הדלק , לשינוי מבנה התעריפים במשק הדלק , על מנת ליצור תנאי 
תחרות הוגנים . ראשי הארגון נפגשו אתמול עם ראשי משרד האנרגיה , כשעל הפרק 
מרחפת אפשרות השבתת כל תחנות הדלק בסוף השבוע . בפגישה לקחו חלק השר שחל 
וכן מנכ"ל משרדו ד"ר נתן ארד , וכן נתנאל אדמתי ויעקב גזית , ראשי ארגון 
הסוכנים ובעלי תחנות הדלק . ראשי הארגון קבלו על כך שבמשק הדלק נוצרה תחרות 
בלתי הוגנת , בין חברות הדלק הוותיקות לבין חברות הדלק החדשות . החברות 
החדשות נכנסו לפלחי השוק שבהם מרווחי הרווח גבוהים ( כמו בשיווק מזוט ) 
דבר הפוגע ברווחיות החברות הוותיקות , ואלה נאלצות לקצץ בעמלות הסוכנים . 
ראשי הארגון הציעו לשנות את מרכיב הבלו , שבמבנה סל ההוצאות של חברות הדלק 
בדרך הבאה : ייקור מחיר הסולר בשיעור של 4 אג לליטר , והוזלת מחיר הבנזין 
בשיעור של 2 אג לליטר . צעד זה , טוענים בעלי התחנות , יהפוך את התחרות 
בין החברות הוותיקות לחדשות להוגנת יותר , ומבחינת המחיר לצרכן , דבר לא 
ישתנה . שר האנרגיה הבטיח לבעלי התחנות לבדוק את ההצעה , ולחזור אליהם עם 
תשובה בתוך שבוע ימים . בתגובה הבטיחו בעלי התחנות להביא את ההצעה בפני 
אסיפת בעלי התחנות שתתכנס מחר , ולהמליץ בפניה לדחות את התכנית להשבתת כל 
תחנות הדלק בסוף השבוע . שמואל דנקנר , הבעלים של " דור אנרגיה " מסר , 
כי אם תתקבל הצעת ארגון בעלי תחנות הדלק לשינוי מבנה המחיר במשק הדלק , 
זו תהיה פגיעה קשה ברפורמה במשק הדלק . לדבריו , מאז התחלת הרפורמה , 
" דור אנרגיה " שיווקה מזוט במחירים מוזלים , והעלאת מחיר המזוט תפגע 
קשות באפשרות להמשיך בתחרות במשק הדלק . 
