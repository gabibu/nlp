הקונצרט נפתח בביצוע בכורה ישראלי של הפתיחה ל"בית ספר לרכילות " מאת סמואל 
ברבר . קשה להתרשם שהיה זה ההפסד הקשה ביותר של הקהל שלנו . הפסנתרן יפים 
ברונפמן בחר בהפקת צליל חדה , כמעט תוקפנית , כנורמה לפרק הראשון של הקונצרטו 
הרביעי של בטהובן . גם המקומות המעודנים היו כאלה רק יחסית לאיכות הנוקשה 
הבסיסית . ברור שזו היתה החלטה מודעת , שכן הוכח לעיתים נדירות מדי , 
שברונפמן מסוגל להפיק גם פיאניסימו מרחף באיכות מעולה . גם אם מטרתו היתה 
אנטיתזה מרעננת למסורות מבוססות , לא תמיד השונה משכנע מן המוכר . לפחות 
סובלנות ראויה נטייתו להשהות את הרגל על הדוושה הימנית באופן הפוגם בחדות 
המעברים ההרמוניים ויוצר רגעי ערפל שלא במקומם . טכנית , היה זה ביצוע 
מרשים ביותר , גם אם לא מושלם . לפסגות מוסיקליות וטכניות הגיע האומן הן 
בקדנצה של הפרק הראשון והן בפרק השני , שהצטיין בליריות טעונה ומאופקת . 
הפרק השלישי ידע גם נקודות שיא וגם נקודות שפל מבחינת הדיוק הריתמי . גדולי 
החדשנים באמנות אינם מאבדים את רעננותם , גם כשחידושיהם הופכים לנחלת הכלל . 
כך גם סטרווינסקי בכלל , ו"ציפור האש " שלו בפרט , שעדיין שובה את הלב 
ומקסימה את האוזן . בביצוע למרות חיספוסים חולפים היתה הפילהרמונית במיטבה , 
והביצוע שפע ברק תזמורתי בכל הקבוצות והשראה מוסיקלית בהדרכתו רבת המעוף 
של המנצח . 
