המשטרה תפתח בחקירה פלילית נגד איש הטלוויזיה , אריה אורגד , על רקע הקלטתו 
בעת שיחת טלפון , בידי סופר " הארץ " . אורגד יזומן בקרוב למשטרת ירושלים , 
וייחקר כחשוד , תחת אזהרה , לנוכח האפשרות שעבר כמה עבירות , ביניהן 
מסירת הודעה ותלונה כוזבים במשטרה , גרימת נזק לציבור בהפעלת המשטרה לחקור 
בתלונה הכוזבת שהגיש , והתחזות למישהו אחר ( איש משטרה ) . אתמול פירסם 
דובר משטרת ירושלים , פקד עוזי סנדורי , הודעה רשמית בעניינו של אורגד . 
הפרשה החלה עם פתיחת החקירה המשטרתית הגלויה בפרשת רפי גינת . אלוני , 
שהציג את עצמו כחוקר ביחידה הארצית לחקירות פשעים ( יח"ף ) של המשטרה 
היחידה שחקרה את גינת , התקשר לכמה עיתונאים , ואמר כי החליט למסור פרטים 
על החקירה לעיתונות , משום שהוא וחבריו סבורים כי יש חשיבות רבה לכך שפרשת 
גינת לא תרד מסדר היום הציבורי . כבר בתחילת שיחת הטלפון , כשעלה החשד כי 
המטלפן הוא מתחזה , המנסה לשתול מידע לא נכון ומגמתי בכלי התקשורת , הפעיל 
סופר " הארץ " לענייני משטרה את מכשיר ההקלטה . האדם מהעבר השני של הקו 
דיבר באופן סמכותי ומשכנע , כחוקר משטרה המצוי היטב בחומר שכביכול נמצא 
בתיקי החקירה , ודירבן לפרסם בעיתון את הפרטים שמסר . הוא זוהה על - ידי 
סופר " הארץ " ועל - ידי כמה מעובדי הטלוויזיה כאריה אורגד . בעקבות פרסום 
הפרשה ב"הארץ " , שבה צוין כי אריה אורגד הוא האלמוני שהתחזה לחוקר משטרה , 
התלונן אורגד במשטרת ירושלים על שאלמוני חיקה את קולו , והתחזה לחוקר משטרה , 
כדי להכפיש אותו . בדיקת המשטרה , שנעשתה בעזרת ציוד מהמשוכללים מסוגו 
בעולם , קבעה כי הקול בקלטת הוא ללא ספק קולו של אורגד . הוועד המנהל של 
רשות השידור החליט ביום ג להוציא את " כלבוטק " לחופשה לצורך " התארגנות 
מחדש וריענון " . מנהל מחלקת הדרמה , גדעון דרורי , הממלא את מקומו של 
רפי גינת בהפקת " כלבוטק " , כתב להנהלת הרשות שהוא מבקש להוציא את התוכנית 
לחופשה בשל כמה גורמים : ליאורה עמיר , רכזת המערכת , שלמעשה ניהלה את 
התוכנית , עומדת לצאת לחופשת לידה , דני לבנשטיין פרש מהמערכת , ובנוסף 
האווירה שנוצרה סביב התוכנית מקשה על העבודה . המכתב הוגש לוועד המנהל על 
ידי נסים משעל , וגם הוא הצטרף לבקשה שהתוכנית תצא לחופשה . הוועד המנהל 
החליט לקבל את ההמלצה של כל הדרגים ולהוציאה לחופשה , כלומר לפרק את המערכת . 
פרשת אריה אורגד הועלתה ביום ג בוועד המנהל והיועץ המשפטי של הרשות , עו"ד 
נתן כהן , דיווח כי פרקליטת המדינה , דורית בייניש , אמרה לו כי לא ידוע 
לה שאורגד נחקר , והיא תבדוק את העניין . בישיבת הוועד המנהל הכניסה המזכירה 
פתק , ובו ביקש אריה אורגד להיכנס לישיבה ולהשמיע את דבריו . בקשתו נדחתה 
על ידי המנכ"ל , כי לא הוזמן לישיבה . 
