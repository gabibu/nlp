מדריד ( מיוחד ל"הארץ " ) . שרי החוץ של ספרד וישראל נפגשו אתמול תוך השמעת 
הצהרות מדיניות מתונות במיוחד , בהקשר המזרח תיכוני . הם סיכמו על הקלות 
בהענקת אשרות כניסה לספרד , הרחבת הסכמי הסחר ופתיחת מרכזי תרבות בת"א ובמדריד . 
שר החוץ משה ארנס פתח אתמול שני ימי שיחות מדיניות בבירת ספרד , בשיחה קצרה 
בארבע עיניים עם עמיתו הספרדי , פראנסיסקו אורדוניז . מיד אחר כך התכנסו 
שתי המשלחות לישיבת עבודה שנמשכה כשעתיים . בסיכומה הודיע שר החוץ הספרדי 
על החלטות בדבר הרחבת הסכמי הסחר , פתיחת המרכז התרבותי של ספרד בת"א , 
במקביל לפתיחה מתוכננת של מרכז תרבות ישראלי - יהודי במדריד . ארנס ציין 
מאוחר יותר , כי במהלך השיחה הובאה לתשומת ליבם של המארחים הספרדים , העובדה 
שחברות ספרדיות רבות , עדיין חשופות להשפעתו של משרד החרם הערבי , שמושבו 
בדמשק . ארנס הציע לעמיתו להגיש לעיונה של ממשלת ספרד ניסוחים שונים של 
חקיקות שהונהגו במדינות מערביות , במגמה לבלום את השפעת החרם הערבי . הצעתו 
התקבלה והספרדים עתידים לעיין באפשרויות חקיקה כאלה . בישיבת העבודה הוסכם 
גם על פישוט ההליכים של אנשי עסקים ישראלים , המבקשים לקבל אשרת כניסה לספרד 
החל ממועד קרוב יוכלו אנשי עסקים מישראל לקבל בו במקום , אשרת כניסה כזאת 
בכל אחת מהקונסוליות הספרדיות בישראל , או מחוצה לה . מאוחר יותר נועד ארנס 
עם נשיא הקונגרס של ספרד , פליקס פונס ועם כתריסר אנשי תקשורת מצמרת העיתונות 
הספרדית . היום הוא עתיד להתקבל לשיחת נימוסין בארמון המלך חואן קארלוס , 
( מחווה שהתפרשה במדריד כידידותית במיוחד , על רקע העובדה שהמלך אינו 
נוהג לארח שרי חוץ ) ואחר כך יקיים את השיחה המדינית המרכזית של ביקורו 
עם ראש הממשלה ( הסוציאליסטי ) , פיליפה גונזאלס . למרות העובדה שספרד 
שימשה משך שנים רבות , כאחת המדינות האירופאיות בעלות הקשרים המובהקים ביותר 
עם העולם הערבי ועם התנועות הפלשתיניות , באה אתמול לידי ביטוי " התפנית 
השקטה " , ביחסה של מדריד כלפי הסוגיות המזרח תיכוניות . שר החוץ אורדוניז 
הצהיר בצאתו מהשיחה הממושכת עם הפמליה הישראלית , כי ספרד " מביעה את רצונה 
לראות במימוש מהיר של פגישה משולשת ( ישראלית - מצרית - אמריקאית ) לקידום 
תהליך השלום " . בניגוד להצהרות דומות של אישים מדיניים ספרדיים בעבר , 
נמנע אורדוניז מלאזכר במפורש את התפקיד שאמור ליטול אש"ף במגעי השלום , 
וגם לא הזכיר בפומבי את המצב בשטחים ואת הפרות זכויות האדם , שביקורת עליהם 
באה לידי ביטוי בפי מנהיגים אירופאים רבים אחרים . אמש בשעה מאוחרת אמור 
היה אורדוניז להשמיע דברי ברכה בסעודת ערב חגיגית לכבודו של ארנס ומשקיפים 
במדריד תמהו אם אופיין המתון במיוחד של ההצהרות הספרדיות , מנקודת ראות 
ישראלית , יתמיד גם במהלך הנאום בסעודת הערב וההצהרות הצפויות היום , במהלך 
יום השיחות השני והאחרון של החלק הרשמי בביקורו של ארנס . 
