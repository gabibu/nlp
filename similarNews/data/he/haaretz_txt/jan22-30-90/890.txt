רבבות ישראלים ואורחים רבים מחו"ל השתתפו אתמול בהילולה לזכרו של הבאבא סאלי 
בנתיבות . מהטקס נעדר ראש הממשלה , יצחק שמיר , וסגנו , שר השיכון דוד 
לוי , נשא את הנאום המרכזי . " ידידי היקרים , לפעמים התבטאות זו או 
אחרת מכניסה פלגנות " , אמר השר לוי בהתייחסו לדבריו של הרב ברוך אבו - חצירא , 
בנו של הבאבא סאלי , בזכות משא - ומתן עם אש"ף . בהמשך דבריו קרא לוי לרב 
אבו - חצירא להתמקד בענייני דת , ולהשאיר את העיסוק בפוליטיקה לפוליטיקאים . 
" בל נעניש , כתוצאה מאמירה זו או אחרת , קהל גדול וטוב , הבא לכאן " , 
הוסיף שר השיכון . בשל התבטאויות אלו של הרב ברוך אבו - חצירא , ביטל יצחק 
שמיר את השתתפותו בהילולה , והיה חשש שגם השר לוי ייעדר . מנכ"ל המוסדות 
הדתיים של הרב אבו - חצירא , הרב בנימין חן , מתח ביקורת על ראש הממשלה : 
" מי שלא הגיע הפסיד " , אמר . אמש הגיע לנתיבות גם שר האוצר , שמעון 
פרס , שהשתתף בארוחה מיוחדת שנערכה למאות מוזמנים . החל משעות הבוקר החלו 
אלפים להגיע לחלקת הקבר בנתיבות , כשהם מביאים איתם בקבוקי מים במטרה לזכות 
בברכתו של בנו של הבאבא סאלי . המשטרה דאגה לשמור על הסדר , ו054 שוטרים 
וחיילי צה"ל אפשרו לרבבות להתמקם סביב לחלקת הקבר , להקים אוהלים ולערוך 
פיקניקים ביום השמש החורפי , שהאיר להם פנים . כוחות המשטרה נעזרו גם במסוק 
מיוחד , שחג מעל ראשי החוגגים . משרד השיכון הכשיר חלקת קרקע מיוחדת כדי 
לאפשר למאות כלי הרכב לחנות בקרבת חלקת הקבר . בשעות אחר - הצהריים הגיעה 
ההילולה לשיאה , כשהגיעו למקום לוי , שר החינוך נבון , מזכ"ל ההסתדרות 
קיסר , השר שאקי והרב הראשי הספרדי מרדכי אליהו . במקום נראו גם רבנים 
מרחבי הארץ וחברי - כנסת רבים , בהם אהרון אבו - חצירא , דודו של הרב ברוך 
אבו - חצירא . האישים התקבלו בנשיקות ובחיבוקים , ותפסו את מקומם על בימת 
הכבוד . בהילולה נכחו גם עשרות אורחים מחו"ל , רובם יוצאי מרוקו , שהגיעו 
מאירופה . לפני תחילת הטקס התכנסו במעונו של הרב ברוך , ודנו בהמשך מתן 
התרומות למוסדות הדתיים , השייכים לרב אבו - חצירא . ברחבה התפרשו רוכלים 
רבים , שהציגו את מרכולתם באופן מסודר ובפיקוח המועצה הדתית . השנה היתה 
ההילולה בסימן מאה שנים להולדתו של הבאבא סאלי , והחגיגות תימשכנה עוד ימים 
אחדים . 
