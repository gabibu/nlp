אני מניח שהיוזמה הנוכחית לשיחות בין נציגים ממזרח גרמניה ומישראל , מקורה 
במזרח גרמניה . לכן הדעת נותנת שהם יודעים שמתבקשת מהם הודאה באחריות לשואה . 
למיטב ידיעתי , עד היום הצהרה ברורה ומפורשת כזו לא הושמעה ע"י מזרח גרמניה . 
חשוב להדגיש שמערכת היחסים שלנו עם שתי הגרמניות היא מיוחדת במינה . המערב 
גרמנים הסיקו כבר לפני כמה עשרות שנים , את המסקנה המתבקשת של הכרה באחריותם 
לשואה . עכשיו אני בוחן את אפשרות כינון היחסים בין מזרח גרמניה וישראל , 
כפי שבחנתי את אפשרות כינון היחסים שלנו עם מערב גרמניה לפני 53 שנה , 
כשהנחת היסוד היא אותה הנחה . אם מזרח גרמניה שואפת לכונן יחסים עם ישראל , 
היא חייבת לדעת שתנאי לכך הוא אחריותה לעבר . בעיקרון תמיד דגלתי באוניברסליות 
של יחסים , ללא כל התחשבות בצורת המשטר של המדינה שעימה אנו מכוננים יחסים . 
לכן , אם מזרח גרמניה תקיים את ההנחה הבסיסית והראשונית של אחריותה לשואה , 
כי אז יש מקום לשקול את כינון היחסים . למעשה אני רואה זאת כחלק אינטגרלי . 
אבל הדבר הראשון שמתבקש מבחינה כרונולוגית , הוא פרסום הצהרה , או הכרזה , 
לגבי אחריותם לעוולות העבר . כל שאר הנושאים בכללם ההיבטים החומריים , 
הם עניין לדו - שיח ולמו"ם . אסור גם לשכוח את תמיכתה של מזרח גרמניה , 
במשך עשרות שנים , במדינות ערב וגם בנושא זה יהיה לנו מה לומר כשתחל ההתדיינות 
בין שתי המדינות . אני מניח שבמזרח גרמניה , כמו במדינות אחרות במזרח אירופה , 
השתנתה הגישה הבסיסית , אחרי כל מה שהתרחש שם בחודשים האחרונים . אני מעריך 
שמזרח גרמניה מעוניינת היום מבחינת מעמדה , במירב הקשרים העצמאיים עם מירב 
מדינות העולם ומבחינה זו ישראל היא גורם בעל משקל . 
