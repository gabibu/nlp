ביירות ( ע"ר ע"ץ ) . צלפים פצעו אתמול ביריות שלושה ילדים שנסעו לבית 
ספר באוטובוס , בקירבת הקו הירוק המבדיל בין שני חלקי ביירות . השלושה 
הועברו באוטובוס לבית חולים סמוך ונמסר כי לא נשקפת סכנה לחייהם . מדיווחי 
מקורות בטחוניים לא ברור מי ירה על האוטובוס . המקורות דיווחו אתמול על חילופי 
אש בין חיילי הצבא הנוצרי - לבנוני בפיקודו של גנרל עאון לבין המיליציות 
המוסלמיות . לפי הדיווחים שני הצדדים הפעילו תותחים , מקלעים כבדים ובינוניים , 
מרגמות וטילי כתף . נמסר שפגזי תותחים נחתו בשכונות מגורים משני עברי 
הקו הירוק . העיתון הסעודי א - שרק אל - אוסט מסר כי לפני ימים מספר ניהלו 
כוחות הגנרל עאון קרב נגד כוחות סוריים . דובר של כוחות עאון טען שבמהלך 
הקרב שנמשך כמה שעות הושמדו שלוש עמדות סוריות וכלי רכב . מקורות הנאמנים 
לעאון מסרו כי שהכוחות הסורים מנסים לקטוע את הקשר בין צפון לבנון והאזור 
המזרחי , ומונעים מעבר של זכרים מכל גיל מהצפון למזרח ביירות . המקורות 
הוסיפו שמספר רב של צעירים מאזור אלבתרון הוכו בימים האחרונים במחסומים ובמהלך 
פריצות לבתים . כן נמסר כי בעמדות הסוריות בטריפולי ואלכורה היו עשר התפוצצויות . 
מקורות מפלגתיים בצפון לבנון מסרו שעאון פועל לעריכת סיבוב צבאי חדש נגד 
הכוחות הסוריים . המקורות הוסיפו שעאון העושה כעת מאמצים לחיזוק אחיזתו 
באזור המזרחי , מתנגד לחופש התקשורת במקום , ומנסה לעורר מערכה חדשה כדי 
להסיח את דעתם של התושבים מצעדי הדיכוי בהם הוא נוקט . 
