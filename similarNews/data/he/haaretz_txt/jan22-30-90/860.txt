" בית המשפט בערכאה הראשונה פסק שהודאות הנאשמים ברצח הנער דני כץ לא הוצאו 
בכוח , אך השאלה שלא השיב עליה היא כיצד יתכן שהנאשמים הצליחו להודות באותם 
דברים , כאשר היו אלה דברי שקר . אילו היו אומרים אמת אפשר היה להניח כי 
נשברו והודו , אך כיצד ניתן להסביר שבתאריך מסוים משנים הנאשמים את הודאותיהם 
בצורה מתואמת וממציאים בו - זמנית , בלי שיכלו להיוועד זה עם זה , את אותו 
שקר , אלא אם כן העבירו להם החוקרים את המידע והיו מעוניינים בשינויי הגירסה , 
משום שבשלב זה של החקירה היא נראתה להם גירסת אמת , שהופרכה מאוחר יותר 
באופן בלתי צפוי על ידי עובדות חדשות ? " אמר אתמול עו"ד אביגדור פלדמן 
בהמשך הערעור של המורשעים ברצח הנער דני כץ מחיפה . הסניגור הביא בפני השופטים 
שלמה לוין , תיאודור אור ושאול אלוני , סקירה מפורטת של ההודאות השונות , 
עד לגירסה הסופית , ועמד בהרחבה על טיבן של התפניות בהן . הוא הדגיש כי 
משלבי החקירה הראשונים עמדו לרשות המשטרה המימצאים הפתולוגיים , מקום מציאת 
הגופה ( המערה ליד סכנין ) , תיאור לבושו של המנוח , כפי שנמסר על ידי 
בני משפחתו , ועדות חברו , כי עמד להחזיר לו ספרים ומחברות וכי מחברת הביולוגיה 
שלו היתה בקלסר צהוב . להלן טען והדגים כי החל מההתוודויות הראשונות מופיעים 
אלמנטים אלה בהודאות באופן נחרץ , כאשר כל יתר הפרטים , שלמשטרה לא היה 
שום מידע חיצוני עליהם כמו מקום הרצח , מקום הטמנת הגופה , אופן הרצח 
וכו הם היסודות הנזילים של ההודאות , המשתנים מנאשם לנאשם וכוללים סתירות 
קשות . " כיצד יתכן " , היקשה עו"ד פלדמן , " שאדם זוכר בפרטי פרטים 
את תיאור נעליו של הנרצח ואת הקלסר הצהוב שלו ( שכלל לא הוכח כי היה בידי 
הנער ) , אך טועה או משקר לגבי מקום הרצח או מקום הטמנת הגופה . איזו 
סיבה יש לו לשקר לגבי מקום הרצח , לאחר שהודה בביצועו ? " . בין היתר טען 
הסניגור כי בהודאות הראשונות טוענים הנאשמים כי הרצח התבצע בטנדר , בבית 
בתוך חורשה או בבית בשלבי בנייה ברחוב אבא חושי ורק משלב מסוים של החקירה 
החלו ההודאות להיות מתואמות פחות או יותר סביב הגירסה , שמקום הרצח היה 
צריף בו שמר אחד הנאשמים , שומר לילה במקצועו , עאטף סביחי , שהעמיד את 
הצריף לרשות חבריו . גירסה זו מופיעה לראשונה בהודאה של הנאשם פתחי גנאמה 
ובעקבות זאת משתנות גם הודאות אחרות . " אילו היתה זו גירסת אמת , אפשר 
היה לטעון שהחקירה יהיו אמצעיה פסולים או לא הוציאה מהנאשמים את האמת , 
אבל אז הסתבר , לפי רישומים של יומן עבודה במקום , שהצריף אליו הוביל 
פתחי את החוקרים , לא היה כלל מקום עבודתו של עאטף , אלא של שני שומרים 
אחרים , שאחד מהם היה קרוב משפחה של עאטף והוא נהג לבקרו וזה גרם לפתחי 
לחשוב שלצריף הזה מתכוונים חוקריו . לפתע נשמטה הסיבה העיקרית שהפכה בעיני 
החוקרים את הצריף למקום אמין לביצוע הרצח העובדה שהועמד לרשות הנאשמים על 
ידי הנאשם עאטף ששמר בו " . עוד הדגים עו"ד פלדמן כי בכל ההודאות עד ה12 במארס 
מופיעה הגירסה , כי הגופה הושארה בצריף בליל יום חמישי והועברה ממנה למערה 
ביום ששי . " אולם בתאריך זה אנו מוצאים דו"ח כללי של אנשי מעבדת סימנים , 
שנשלחו לאתר הרצח לאסוף ראיות , ואז מתרחש דבר אבסורדי . מצטרף אלמנט 
חדש של המציאות . אנשי המעבדה מגלים באקראי שביום הרצח עבדו במקום 01 פועלים 
ומודיעים על כך לצח"ם . אחרי הצהריים באותו יום התחילו הודאות הנאשמים שנחקרו 
בשלב זה להשתנות ולאמץ את הגירסה שהגופה הועברה כבר ביום חמישי מהצריף למקום 
אחר . מה שמדהים הוא כיצד ידעו כל הנאשמים להודות עד ל12 במארס באותו פרט 
מרכזי של תיאור הרצח , אם לא היה נכון ? " . הסניגור לא סיים את טיעוניו 
וישלים אותם בכתב . התביעה , בראשות סגנית בכירה לפרקליט המדינה , עו"ד 
יסכה לייבוביץ , תשמיע את טיעוניה בסוף פברואר . 
