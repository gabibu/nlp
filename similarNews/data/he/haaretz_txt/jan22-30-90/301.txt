בעקבות הפרסומים על פתיחת שערי מכון " סלאדאס " בבודפשט לחולי סרטן מישראל , 
לטיפול בשיטה ייחודית שפותחה במכון , ערכה האגודה למלחמה בסרטן בארץ בדיקה 
של השיטה ולאחריה פרסמה הודעה בה היא מזהירה את הציבור מלהיתפס לתקוות - 
שווא , מאחר והשיטה לא הוכיחה עצמה עדיין . קבוצת חקר הסרטן במכון , בראשות 
פרוף ואליש רטי ופרוף אדם קובץ , טענה כי הצליחה לפתח שיטת טיפול שמשפרת 
את מערכת החיסון בגוף ומאפשרת לחולה התמודדות טובה יותר עם המחלה . השיטה 
מתבססת על טיפול תרופתי שפותח במכון לפני חמש שנים , שאושר במארס אשתקד 
לשימוש ע"י שלטונות הבריאות בהונגריה . סגן יו"ר האגודה למלחמה בסרטן , 
פרוף אליעזר רובינזון , התקשר אתמול עם פרוף סנדו אקהרד בבודפשט , שהנו 
מנהל המוסד הלאומי לאונקולוגיה בהונגריה , ולמד ממנו כי שיטת המכון לא הוכיחה 
עצמה עדיין . בהודעה שפרסמה האגודה נקבע כי לאור הנתונים שמצויים בידיה לא 
ניתנו תימוכין לשיטה ההונגרית . האגודה מבקשת מהציבור לנקוט משנה - זהירות 
ולא לשים את כספו על קרן הצבי כל עוד לא הוכח אחרת , וחשוב מכל לא לדחות 
טיפול שהוכח כיעיל , מפני טיפול שיעילותו טרם הוכחה מדעית . ד"ר אהרון סולקס , 
רופא בכיר במכון - שרת בהדסה ירושלים אמר ל"הארץ " כי החומר שקיבל על התרופה 
ראשוני מאוד , וחסרים בו נתונים שיש בהם כדי להצביע על יעילות או חוסר יעילות 
של התרופה . כמו כן חסרים תוצאות מחקרים קליניים שמאשרים כי לתרופה יש ערך 
כלשהו . הוא הוסיף כי לא שוכנע שתהליך הרשוי עבר את כל ההנחיות המקובלות 
לגבי תרופה חדשה . לארץ עומד להגיע בתוך מספר ימים פרוף ואליש רטי , אימונולוג 
במקצועו וחבר בצוות שפיתח את הטיפול הרפואי , כדי להציגו בפני הקהילייה 
המדעית והתקשורת בארץ . 
