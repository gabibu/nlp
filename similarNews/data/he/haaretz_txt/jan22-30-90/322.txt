בשום פנים ואופן לא . אינני מאמין שלהונגריה יש שיטה טיפולית יותר יעילה 
בחולי סרטן מאשר למדינות המערב . אני מקווה שהישראלים לא יתפעלו מהרעיון 
ויסעו למכון הזה בבודפשט , כפי שבעבר נהגו חולים ישראלים לנסוע לפיליפינים 
ולרומניה , בחיפושם אחרי תרופות האליל . למען האמת אינני מכיר את השיטה 
הזו . אבל אם היה בה משום פריצת דרך בעולם הרפואי , בוודאי היינו שומעים 
על כך בכינוסים בין - לאומיים של חוקרי סרטן שבהם אני משתתף . חוקרי סרטן 
מכל העולם נוהגים להחליף ביניהם מידע ולהתעדכן כל הזמן . לדעתי השיטה הזו 
היא חסרת ביסוס מדעי , ולא נתקלתי בה עד כה בפרסומים מדעיים . הדיבורים 
על שיטה לשמירת האיזון הם יפים , אבל אינני מאמין בהם . אינני מאמין שהונגריה 
יכולה להציע לחולים ישראלים טיפול טוב יותר מזה הניתן לחולים בארץ . השיטה 
המוצעת במכון ההונגרי בוודאי איננה במסגרת הרפואה הקונוונציונלית . אני 
מניח שהיא שייכת לתחום הרפואה האלטרנטיווית . בתחום זה החולה צריך להצטייד 
בעיקר באמונה , משום שהיא לא מתבססת על המדע הרפואי . אנחנו הרופאים השמרניים 
לא כל - כך מאמינים בה . זה נובע מכך שלרפואה המדעית אין עדיין פתרון לכל 
המחלות . אנחנו מודים בכך . לכן אנשים מחפשים פתרונות בכל העולם , לרבות 
טיפול בשיטות של רפואה אלטרנטיווית . אינני שולל את העובדה שיש מחלות פסיכוסומטיות , 
מחלות בדרכי הנשימה או שיכוך כאבים , שבהן שיטות רפואיות כאלה הוכיחו את 
עצמן , אבל הן עדיין לא הצדיקו עצמן במתן טיפול לחולים במחלות ממאירות כמחלת 
הסרטן . 
