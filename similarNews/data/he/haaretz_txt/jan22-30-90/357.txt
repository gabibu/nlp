שר הביטחון אומר כי ישראל תשתף פעולה עם כל גורם בלבנון כדי להביא לפינוי 
הכוחות הזרים משם , ובמיוחד אלו המבקשים להשפיע על אזור ביירות . " אם 
יפונו הכוחות הסוריים והפלשתיניים מלבנון , לא תהיה לנו בעיה טריטוריאלית 
כלשהי עם לבנון " , אמר . " איננו תובעים אפילו שעל אחד מאדמת לבנון . 
אנו רוצים בחירותו של העם הלבנוני " . שר הביטחון סייר אתמול באזור הביטחון . 
הוא ביקר בכפר ירון , שם התנהלו השבוע חילופי אש בין המחבלים לחיילי צה"ל 
וצד"ל , בהם נהרג אל"ם יצחק רחימוב . רבין קרא לתושבי אזור הביטחון לפעול 
כדי למנוע מגורמים עוינים לנצל את האזור לפעילות טרוריסטית . " פעילות 
זו מפריעה בראש ובראשונה לחיי הלבנונים " , אמר רבין . אל ביקורו של שר הביטחון 
התלוו אלוף פיקוד הצפון , יוסי פלד , ומפקד יחידת הקישור של צה"ל בדרום 
לבנון , תא"ל זאב זכרין . בפיקוד צפון החלו אתמול אחר הצהרים בתחקיר בעקבות 
האירועים האחרונים בלבנון , בהם נהרגו קצין צה"ל ושלושה מחבלים . בתחקיר 
ייבדקו הנהלים השונים הקשורים לשיתוף הפעולה והחונכות שבין צה"ל וצד"ל . 
חייל צד"ל נפצע קל אתמול בבוקר מהתפוצצות מוקש באזור הביטחון בדרום לבנון . 
