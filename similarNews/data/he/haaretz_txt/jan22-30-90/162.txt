עשרות מערביי ישראל , ראשי מועצות , אנשי חינוך וראשי אגודות מקומיות , 
הפגינו אתמול מול הכנסת במחאה על דיון שהתקיים שם בנושא התיקון לפקודה למניעת 
טרור . בין הדוברים הראשיים בהפגנה היה גם ראש מועצת אום אל - פחם , מטעם 
הרשימה האיסלמית , השייח ראיד סאלח . בנאום שנשא בפני המפגינים , אמר 
סאלח : " התיקון המוצע לחוק , נוגד את ההגיון ואת החוק הבין - לאומי . 
בכל מערכת חוקית , האדם הוא זכאי עד אשר תוכח אשמתו . התיקון יהפוך את 
כולנו לאשמים , עד אשר נוכיח שאנו זכאים " . על - פי התיקון , יוכלו השלטונות 
להפסיק פעילותה של כל אגודה וולונטרית במגזר הערבי ולהחרים את רכושה , באם 
יהיה חשד שהיא ממומנת מכספים המגיעים מארגונים עוינים , גם אם מפעיליה לא 
ידעו על כך . להפגנה הצטרפו עשרות אמהות וילדים , שמוסדותיהם הקהילתיים 
יהיו בסכנת סגירה אם יתקבל התיקון . ראש מועצת מנדה , זידאן מוחמד , החבר 
בוועד המועצות הערביות , אישר כי הוועד אכן מתכנן להשבית את כל המגזר הערבי , 
באם יתקבל התיקון לחוק . הד"ר חאתם כנעני , יו"ר אגודת הגליל לשירותי הבריאות , 
אמר ל"הארץ " כי " התיקון לחוק הוא אקט של הפחדה , שכוונתו למסד באמצעות 
יתר תלות כלכלית שתיווצר , את הבקרה שיש לשלטונות על המגזר הערבי " . הד"ר 
מרים מרעי , מנהלת המרכזיה הפדגוגית בעכו , הוסיפה כי " התיקון בא להנציח 
במכוון , את הפער בין היהודים לערבים . שחרור כספי , יביא לשחרור מחשבתי 
ופוליטי , וזאת מנסים למנוע " . באיום פוליטי גלוי , אמרו כמה מן המפגינים : 
" המגזר לא ישכח איך יצביעו המפלגות " . 
