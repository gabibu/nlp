מה שמתרחש בחודשים האחרונים לאורך הגבול הישראלי - הירדני , כאשר פעם בפעם 
נוטל חייל ירדני את נשקו וחודר לשטח ישראל או תוקף ישראלים מעבר לגבול , 
אינו יכול להיחשב עוד התפרצויות מקריות או שורה של אירועים יחידים . מדובר 
כבר בתופעה קבועה . ברור שירדן אחראית לכל פעולה עוינת שמקורה בשטחה , 
אך השאלה חורגת מעבר להיבט הפורמלי ולאחריות המדינית והמשפטית . התופעה 
מעידה כי שליטתו של חוסיין על הנעשה בצבאו התערערה , כי נבעו סדקים בפיקוח 
של שירותי הביטחון הירדניים על המתחולל במדינה . אם חיילים ירדנים המגדירים 
עצמם מוסלמים פונדמנטליסטיים גולשים לפעולות פרטיזניות - מזוינות , מי לידינו 
יתקע שמחר לא יקום אחד מהם על המלך ולא נגד מטרה ישראלית ? חוסיין ידוע 
בכושר הישרדותו , אך כיום הדאגה בישראל לגורל שלטונו רבה יותר מאי - פעם 
בעבר . שאלה עדינה זו עלתה כבר לדיון בין נציגים ישראלים ואמריקאים וגורמים 
זרים אחרים . אף כי כלפי חוץ חוסיין ומקורביו נוהגים כאילו העסקים כרגיל , 
נראה שבחדרי - חדרים שוררת אצלם אי - נחת משירותי המודיעין . והראיה , 
אלה עברו באחרונה רה - ארגון פנימי . ראש המודיעין הכללי הוחלף , ולא 
משום שהגיע לגיל שבו יוצאים לגמלאות . לשירותי הביטחון הירדניים נרשמו בשנה 
החולפת כמה כישלונות בולטים . אחד מהם קשור במהומות על רקע כלכלי שפרצו 
באפריל אשתקד בדרום ירדן ושבהן השתתפו בדווים רבים . המודיעין לא חש במרירות 
הקיימת באזור , שהקיפה חוגים שנחשבו בדרך - כלל נאמנים לשלטון . המודיעין 
טעה גם בהערכת התוצאות בבחירות הכלליות שנערכו באחרונה בירדן , כאשר החוגים 
האיסלמיים הפונדמנטליסטיים זכו בהישגים וביססו את עצמם בירדן יותר מאי - 
פעם בעבר . המודיעין נכשל שוב ושוב גם במניעת חדירותיהם של חיילים יחידים 
לשטח ישראל . זו תופעה החוזרת במשך חודשים רבים . שירותי הביטחון הירדניים 
הצטוו להגביר את הפיקוח ביחידות הצבא , ולמרות זאת לא פסקו מקרי החדירה . 
נראה כי קשה לפקח על חיילים יחידים היוצאים לגבול ביוזמה עצמית ולא כחלק 
מהתארגנות . ייתכן גם שהמודיעין שהתמחה במשך שנים רבות בפיקוח על הפלשתינאים 
מתקשה יותר כאשר מדובר בפיקוח על חוגים אחרים , המוסלמים הפונדמנטליסטיים . 
אם גם מקורביו של המלך מנסים להמעיט מניצחון הפונדמנטליסטים בבחירות , 
ברור כי כוחם גבר בירדן . באחרונה הצליחו הפונדמנטליסטים להסיר תוכנית מלוח 
המשדרים בטלוויזיה הירדנית ( " שלושה בדירה אחת " ) בטענה כי היא בלתי - 
מוסרית ופוגעת בערכי הדת . הפרלמנט החדש טירפד גם את הצעת הממשלה , שהועלתה 
בעקבות ההתנתקות מהגדה המערבית , לבטל את משרד האדמות הכבושות . האם זה 
רק כישלונו של המודיעין הירדני ? הנטייה של קברניטים בכל מקום היא לתלות 
את קולר הכישלון במודיעין . ייתכן שלמלך חסר מידע על המתרחש בממלכתו . 
ייתכן גם שמקורביו טועים ומטעים אותו בהערכותיהם על הנעשה , מה שמעיד כי 
הם והמלך מנותקים יותר מאי - פעם מהעם . על עצבנותו של המלך יעידו המעברים 
החדים בהחלטותיו . פעם פלירט הדוק עם ישראל ( ממלא מקום ראש הממשלה שמעון 
פרס ) בתיאום עם האמריקאים , שהגיע לשיאו ב"מסמך לונדון " ב7891 , ואחר - 
כך החלטה קיצונית של ניתוק מדינתו מהגדה המערבית . פעם נכונות להיענות לעיראק 
בשיתוף פעולה צבאי הדוק עם העיראקים ( מהלך מסוכן מבחינתו , משום שבכל 
מקרה חוסיין וירדן הם שישלמו את המחיר של שיתוף פעולה זה ) , ופעם נכונות 
לדמוקרטיזציה קיצונית שירדן לא ידעה מעולם ואשר העלתה בבחירות הכלליות את 
המוסלמים הפונדמנטליסטיים . אם אכן נכונה ההערכה כי שליטתו של חוסיין אינה 
כתמול - שלשום ושירותי הביטחון שלו נכשלים בהערכותיהם , על ישראל להתכונן 
למצב הקיצוני ביותר . אם יקרה משהו למלך , אין פירוש הדבר קצו המיידי של 
השלטון ההאשמי , או הפיכתה האוטומטית של ירדן לפלשתין . סביר יותר כי במקרה 
כזה נראה תהליך של לבנוניזציה בירדן : הביטחון הפנימי יתערער וקבוצות שונות 
יתנגשו זו בזו . הצבא יימצא בתווך . ואז אין ספק כי המדינות השכנות , 
יותר משירצו לראות בירדן את פלשתין החדשה , ינסו להשיג בה דריסת רגל . 
מבחינתה של ישראל ייווצר מצב חדש ומסוכן יותר בגבולה המזרחי , אך אין פירוש 
הדבר התערבות צבאית אוטומטית מצד ישראל בנעשה מעבר לגבול . הבעיה תהיה כיצד 
להגיב אם וכאשר יתברר , למשל , כי צבא עיראקי שהגיע לעזרת השלטון ההאשמי 
יישאר בירדן ויתייצב לא הרחק מגבולות ישראל . מוטב שלישראל יהיו תוכניות - 
מגירה כדי שההפתעה לא תהיה מוחלטת . בינתיים לא נותר לישראל הרבה לעשות אלא 
לשכנע את ואשינגטון כי הדרך היחידה לעזור כיום לחוסיין היא בסיוע כלכלי , 
כדי להקל עליו את המשבר הכלכלי הקשה , המסבך אף יותר את מצבו . ירדן ראויה 
לכך לא פחות מאשר כמה מהדמוקרטיות החדשות במזרח - אירופה . 
