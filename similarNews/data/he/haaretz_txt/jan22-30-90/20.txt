" ניו יורק טיימס " מסר אתמול , בידיעה בעמוד הראשון , כי בממשל האמריקאי 
רווחים חשדות , כי ישראל סיפקה לאתיופיה פצצות מצרר . פקידים במשרדי החוץ 
וההגנה אמרו , כי יש דו"חות שלא אושרו , שהמשטר באתיופיה כבר עשה שימוש 
בפצצות המצרר , בהפצצות נגד מורדים בצפון המדינה . העיתון מצטט פקיד ממשל 
שאמר , כי מצויים תיאורים של עדים על התקפות ותוצאותיהן , מהן משתמע כי 
נעשה שימוש בפצצות מצרר ביותר מפעם אחת . הפקיד הטעים , כי לא נתגלו הוכחות 
מוצקות ואין גם דיווח על מספר הקרבנות . העיתון מציין , כי מאז חידוש היחסים 
הדיפלומטיים בין ישראל לאתיופיה , הבהיר הממשל לישראל פעמים אחדות את דאגתו 
מפני מגמה לספק למשטר באתיופיה אמצעי לוחמה . לאחר שהגיעו לממשל דיווחים 
ממקורות שונים , כי נעשה שימוש בפצצות מצרר , בהתקפות נגד המורדים , ביקש 
הממשל מישראל הבהרה בנושא זה . ישראל הכחישה כי סיפקה פצצות מצרר , אך 
לא היתה החלטית בתשובתה לגבי מה שעשתה בעבר . חשד כי ישראל סיפקה לאתיופיה 
פצצות מצרר נכלל בנאום שנשא הנשיא לשעבר גימי קרטר באטלנטה , לפני שבועות 
אחדים בטקס הענקת מענק לשני ארגונים , ישראלי ופלשתיני , הפעילים בתחום 
זכויות האדם . קרטר , שנטל על עצמו לתווך בין שליטי אתיופיה והמורדים , 
ושב מביקור במדינה זו , אמר בנאומו : " באדיס - אבבה נאמר לי , כי יש 
סיכוי שהמלחמה תסתיים בקרוב , כיוון שחיל האוויר של אתיופיה קיבל לא מכבר 
פצצות מצרר ממדינה מזרח תיכונית , בעלת ברית של ארצות הברית " . קרטר לא 
נקב בשם המדינה , אך הוסיף , כי ארצות הברית סיפקה פצצות מצרר לאחת או 
שתיים מהמדינות במזרח התיכון שהן בעלות בריתה של ארצות הברית . מדינות אלה , 
אמר קרטר , מייצרות פצצות מצרר כדי למכרן למדינות בעולם השלישי . במסיבת 
עיתונאים שקיים לאחר נאום זה , חזר גימי קרטר על חשדות אלה והטעים , כי 
קיבל על כך מידע מממשל הנשיא בוש . לפי מידע זה , שליטי אתיופיה מרוצים 
שעלה בידם לרכוש פצצות מצרר , והם מקווים כי יצליחו לשים קץ למלחמה בגין 
ההשפעה ההרסנית שיש לפצצות אלה המוטלות על כפרים בצפון המדינה . פקידי ממשל 
שנתבקשו להגיב על דבריו של הנשיא לשעבר אמרו , לא הכחישו את חשדותיו של 
קרטר . דוברת מטעם הנשיא לשעבר אמרה , כי קרטר " עומד מאחורי דבריו " 
אך איננו מוכן להגיב . נראה שקרטר מעדיף שלא להגיב , מכיוון שקיבל את המידע 
בתדרוכים סודיים עם פקידי ממשל . ניו יורק טיימס " כותב , כי הנשיא לשעבר 
מגלה רגישות מיוחדת בנושא זה , מאחר ובתקופת כהונתו כנשיא הוא אישר אספקת 
פצצות מצרר לישראל . אספקה זו הופסקה לאחר שנתגלה כי ישראל עשתה בהן שימוש 
בהפצצות על ריכוזי אוכלוסיה במהלך מלחמת לבנון . הנשיא לשעבר רייגן חידש 
את אספקת הפצצות לישראל . העיתון אומר , כי ישראל מייצרת סוג של פצצות 
מצרר , אך הממשל טוען , כי ישראל אינה רשאית למכור פצצות אלה בלי אישור 
הממשל , מאחר והיא מייצרת אותן לפי טכנולוגיה אמריקאית . 
