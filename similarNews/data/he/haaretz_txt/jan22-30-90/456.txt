עלילת הסרט " עונת היובש הלבנה " , על - פי ספרו של אנדרה ברינק , מתרחשת 
בדרום אפריקה ב6791 . היא מתארת את תהליך הפיכתו של בן דו טוי ( דונלד 
סאתרלנד ) , מורה לבן ושאנן המתגורר ביוהנסבורג , לפעיל במאבק למען שוויון 
זכויות לשחורים . תחילה הוא מסרב להאמין שהמשטרה יורה במפגינים , מענה 
ורוצחת אותם . כאשר מציאות זו מתקרבת אל סביבתו האמידה הוא מחליט לצאת למאבק . 
זה קורה כאשר הגנן שלו ובנו נרצחים על - ידי המשטרה . הוא יוצא למאבק בניגוד 
לרצונן של אישתו ( גנט סוזמן ) ובתו ( סוזנה הרקר ) , שבהדרגה זונחות 
אותו להיאבק לבד . זהו אחד מאותם סרטים על מאבק אבוד מראש של הפרט נגד מנגנון 
פוליטי רב - עוצמה , שבהם אנחנו יכולים לנחש את מהלך העלילה . הרגש היחיד 
הוא תחושה עמוקה של תסכול לנוכח המאמצים הנדונים לכישלון של הגיבור , וערכו 
הפוליטי והאמנותי מוטל בספק רב . מטרתם של סרטים כאלה היא לעורר מודעות , 
אולם קהל היעד שלהם הוא בדרך כלל אלה שאינם זקוקים כבר למודעות זו . האחרים 
יהנו ממלודרמה הבנויה על - פי חוקים דרמטיים בסיסיים ביותר , שתאפשר להם , 
במשך שעתיים , להזדהות עם הטובים נגד הרעים , ולהרגיש עצב נוכח כשלונו 
של הגיבור , ולחזור על שאננותם הפוליטית . רק לעתים רחוקות מסוגל סרט כזה 
לסחוף אותנו , כמו למשל " נעדר " של קוסטה גאווראס . הבמאית יוזאן פאלסי , 
ילידת מרטיניק , מטפלת בנושא באופן פשטני ונמנעת מכל ניסיון לשוות לו מורכבות 
פוליטית או עלילתית . היא ניסתה , כנראה , לחתור לקראת ישירות פוליטית , 
שנדמית לה הוגנת ומוסרית יותר מכל תחכום אמנותי . כאשר ישירות זו אינה 
מלווה בהתמודדות של ממש עם השלכותיו של הקולנוע הפוליטי , היא נעשית להתחמקות 
פוליטית ואמנותית , שמוסריותה מוטלת בספק . הסיבה היחידה לראות את הסרט 
היא מרלון ברנדו , שמופיע בו בתפקיד קטן . ברנדו , שהצטרף לפרויקט כנראה 
בגלל כוונותיו הטובות , מופיע בתפקיד עורך דין שיוצא לעזרת הגיבור במאבקו . 
שמן , תיאטרלי , פניו עדיין יפות , למרות אותות הגיל והממדים , ברנדו 
עושה כאן תפקיד מרשים ביותר . מול עינינו הוא נהפך לשחקן אופי גדול מהחיים , 
נוסח אורסון ולס וצארלס לוטון . הסרט מתעורר לחיים ברגע שהוא מופיע על 
הבד , וגוסס ברגע שהוא נעלם . זה שיעור לדוגמה כיצד לגנוב הצגה . סוזן 
סרנדון מופיעה בסרט בתפקיד קטן , ועצוב לראות שחקנית כמוה , וגם את סתרלנד , 
שהוא אמין כתמיד בתפקיד הראשי , נופלים קורבן לאחת המלכודות האמנותיות 
השכיחות ביותר . סרטים כגון " עונת יובש לבנה " , משרתים בסופו של דבר 
את המשטר שנגדו הם לוחמים . הם מספקים לנו שעתיים של רצון טוב והזדהות עם 
קורבנות המשטר , ומאפשרים לנו מיד לשכוח אותם שוב בתום ההקרנה . בניסיונה 
לרכוש את אמוננו הפוליטי , משתמשת כאן פאלסי בכל התכסיסים המלודרמטיים הבנליים . 
גיבורה , נושא דברה , שעובר שינוי פוליטי בסרט , הוא גבר , כמובן . 
הנשים בחייו חוששות רק לשלומן ולשלום פינתן הקטנה בשמש הדרום - אפריקאית , 
והן אלה שיבגדו בו . קשה לקחת ברצינות סרט פוליטי , יהיו כוונותיו טובות 
כאשר יהיו , שנזקק לתכסיסים ריאקציוניים כדי לרכוש את לבנו ולהעביר אותנו 
לצדו . סרט פוליטי שמוכן להקריב יעדים פוליטיים אחרים למען מטרותיו , המיידיות , 
אינו אלא כלי שרת בידי מנגנון דיכוי קולנועי . עצוב שפאלסי כלל אינה מודעת 
לבעיות אלה ויוצרת את סרטה מתוך עיוורון צבעים פוליטי מוחלט . 
