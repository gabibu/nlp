מי שקרא בעיתונים ב84 השעות האחרונות את אלפי המלים שנכתבו בנושאים המדיניים ; 
מי שהאמין ליצחק שמיר כי לא ישראל מעכבת את המשא ומתן , אף על פי שגיימס 
בייקר רואה בה " מתמקחת קטנונית " ; מי שסבר כי לרבין ומובארק ופרס יש משהו 
חדש להציע אינו מבחין עוד בין ימינו לשמאלו , בין דמיון לבין מציאות . 
השיא נרמז שלשום בהצעה מקהיר . שני מגורשים פלשתינאים ישתתפו במשלחתם לשיחות 
בקהיר . אחד יהיה בעל עבר קרבי , ועמיתו נטול כל הילה צבאית . בטירוף 
המילולי המתפשט בדיפלומטיה של המזרח התיכון מסוגל עוד ראש הממשלה לשגר את 
אליקים רובינשטיין לוואשינגטון מצויד בטבלה : פלשתינאי שהטיל לפחות שני 
בקבוקי תבערה , ואו הצית אוטובוס בתחומי הקו הירוק ואו השליך אבן שפגעה 
בנהג ולא רק במכונית , ייחשב בעל עבר צבאי . מי שהישגיו בשירות האינתיפאדה 
פחותים , למשל : אמנם ידה אבן , אבל היא פגעה רק בשמשה , או עצר אוטובוס , 
אבל הוא לא עלה באש יורשה להשתתף במשלחת על תקן של מגורש אזרחי תמים ושלו . 
תמוה , שמדינאים רציניים לכאורה מתעסקים בזוטות כאלה , שלצד ברית - המועצות 
המתהפכת ואירופה המתאחדת מוכנים עדיין שר החוץ של הגדולה במעצמות ונשיאה 
של החזקה במדינות ערב להתייחס בלשון עניינית לשגיונותיה של חצי ממשלה ישראלית , 
המציעה כי מגורש אחד במשלחת הפלשתינית יתייצב עם בקבוק - תבערה - לשעבר 
ואחר עם עלה זית . קראתי חלק מהרעיונות האחרים . הם חומר גלם לסטיריקונים 
לעונה שלמה . מוצע לשמיר , כי ההודעה על הרכב המשלחת הפלשתינית תתפרסם 
בשטחים לא מטעם אש"ף . לראש הממשלה לא אכפת היכן זה יתפרסם . הוא רק ירוויח 
זמן בבירור עקר מה אם אויבי השלום באש"ף , אבו איאד ופארוק קאדומי , ירצו 
לפוצץ את ההסכם וידליפו את הרכב המשלחת . האם הוועידה לא תכונס , או האם 
תידחה ? הקונסנסוס היחיד שאפשר ליצור עדיין בפוליטיקה הישראלית הוא שבניהם 
של נצים ויונים יתביישו בעוד שנים ספורות במה העסיקו הוריהם את העולם . 
כמעט 02 שנה חלפו עד שגד יעקובי תיאר בספרו " כחוט השערה " את האיוולת 
שבה דחו גולדה מאיר ויגאל אלון את הצעתו של משה דיין להסדר ביניים עם מצרים , 
ואת חולשתו של שר הביטחון דאז , שלא נאבק למען שום נושא מדיני חשוב . 
הפעם לא ימתין ההיסטוריון 02 שנה , וההחמצה תיחשף מיד . לישראלים אין ברירה . 
יש להם ממשלה שנבחרה בהכרעה דמוקרטית , והם מוכרחים לתמוך בה עד שתתחלף 
בקלפי . אבל מדוע פסק - דינו של הבוחר הישראלי מחייב את בייקר ? בפועל 
הוא אינו מחייב ; שכן מצד אחד הוא אמנם מתאזר בסבלנות כדי לפתות את משה 
ארנס לגמישות , אבל מצד אחר מעודד את רוברט דול ודומיו לקצץ בסיוע ובתמיכת 
דעת הקהל האמריקאית בישראל . אף על פי ששמיר הכריז שלשום כי לא יהלכו עליו 
אימים בנפנוף באמברגו אמריקאי מראה פניו וליאותו העידו כי גם הוא מוטרד 
ממעשיו וממחדליו . בכל זאת בייקר לא נואש , וגם מובארק בזירה . מבחינה 
מסוימת הם דומים לפרס ורבין . הם איבדו את התקווה שמשהו יזוז עם שמיר , 
ובכל זאת הם מעניקים לו אין - סוף הזדמנויות אחרונות . נראה שחבל על הזמן . 
אין טעם שבייקר ומובארק ופרס ורבין יאמצו את מוחם לחפש עוד סדק אל שמיר 
וארנס . אין צורך גם במרכז הליכוד ובמאבק בין ראש הממשלה לבין שרי החישוקים . 
יש הצעה פשוטה שטרם הועלתה , רק מפני שכולם נכנסו לקאסבה המדינית של ארגון 
פגישת שרי החוץ ומתנהלים בסמטאות הצרות בדרך השגויה להרכיב משלחת פלשתינית . 
תוכנה של ההצעה החלופית ברור : שמיר ייקח לעצמו מנדט לנהל את הדיפלומטיה 
המזרח - תיכונית , לא כראש ממשלה אלא בטכניקה של מאמן הנבחרת הלאומית . 
יוטל עליו להרכיב את המשלחת הפלשתינית כאילו היתה קבוצת כדורגל . בבקשה , 
שימצא 11 פלשתינאים מהשטחים שאינם אש"ף ואינם בעלי עבר קרבי , ולא גורשו 
מבתיהם , ואינם מתגוררים במזרח ירושלים , והם מוכנים לייצג את עמם בקהיר , 
ויש מי שיגן על חייהם מפני רעולי הפנים . שימסור את שמותיהם וחתימותיהם 
והסכמתם לייצג את הפלשתינאים בלי לבקש את הסכמתם של יאסר עראפאת ופייסל חוסייני , 
ואז יהיה לו בסיס להתווכח ; יהיה לו טיעון של ממש , שהפלשתינאים האלה 
כאן והם חיים ונושמים . אבל כשלא יצליח למצוא 11 כאלה , וברור שלא יצליח , 
שיניח לפלשתינאים לעשות זאת בעצמם . יש יותר מחשש סביר שלא יקבל את ההצעה . 
הוא יתחמק ממנה בבקשת ביטחונות . הרי ידוע לשמיר כי אין פלשתינאי כזה , 
שאינו אש"ף ושאינו מיידה אבנים ואינו רעול - פנים ויעז להציג את מועמדותו 
ולא יירצח מיד . לראש הממשלה נוח בטכניקה הקיימת , האמריקאים והפלשתינאים 
והמצרים והמערך מייגעים את מוחם ומגרדים הצעות חדשות - לבקרים מתחתית הסיר 
הדיפלומטי , והליכוד משיב בשלילה ופוסל הכל . להרכיב את המשלחת הפלשתינית 
בעצמו ? לא בא בחשבון . מזה בדיוק שמיר מפחד . 
