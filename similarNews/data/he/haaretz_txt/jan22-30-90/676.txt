אריק אפק , שגופתו נקובת הכדורים התגלתה ביום ה בתוך מכוניתו במיאמי , 
נחקר בתקופה שקדמה למותו על ידי שלוש סוכנויות אמריקאיות . אחת מהן היא 
השירות החשאי האמריקאי , שחקר את אפק בחודש האחרון , במסגרת חיפושיו אחרי 
מידע על הכוחות הצבאיים של ארגוני הסמים , בעקבות דיווחי מודיעין , לפיהם 
עלולים אלה לנסות לרצוח את הנשיא בוש מסר אתמול ה"ניו יורק טיימס " . הנתונים 
על חקירת השירות החשאי נמסרו לעיתון על ידי דובר השירות החשאי , בוב סנואו . 
בסתיו נערכה חקירה נגד אפק מטעם רשות הסמים הפדראלית , בעקבות הכתבה של 
רשת האן - בי - סי , שהראתה ישראלים מאמנים את כוחות הביטחון של רשת הסמים 
בקולומביה . לדברי אחד הפקידים הפדראליים , אישר אריה אפק , בן 93 , 
כי סיפק אימון דמוי - צבאי בקולומביה , אך הכחיש שאימן את כוחות הביטחון 
של מבריחי הסמים . הוא טען , כמו יאיר קליין , כי אימן חקלאים תמימים . 
נגד אפק נפתחה גם חקירה פלילית , מטעם שירות ההגירה האמריקאי , שחשד כי 
הוא השתמש לרעה בחוק ההגירה , כדי לשהות בארה"ב באופן בלתי חוקי . אפק 
היה שותף בחברה גדולה במיאמי ליבוא פרחים מקולומביה . לאחר בדיקת הגופה , 
אמר חוקר מקרי המוות של מיאמי , כי אפק מת מפצעים שנגרמו על ידי מספר רב 
של יריות רובה . לדברי פקידים פדראליים , לא נמצאה כל הוכחה לכך , שמותו 
נקשר בסמים . עוד אמרו , כי לא הוא ולא חברת הפרחים שלו , " פירסט פאראגון 
בע"ם " , היו ידועים כקשורים בסחר סמים . שותפו לשעבר של אפק בחנות הפרחים 
ורופא עור במיאמי , ד"ר נארדו זאיאס , אמר לעיתון , שאפק טען שעבד עבור 
המודיעין הצבאי הישראלי ונהג להתרברב בכך . " הוא לא היה חכם גדול . הוא 
היה ילד גדול , קצת רגשני ותמים " , אמר ד"ר זאיאס . עוד אמר ש"אריק היה 
נגד סמים " והוא הופתע מאד , כשהועלו נגדו ההאשמות שעבד עם סוחרי קוקאין . 
