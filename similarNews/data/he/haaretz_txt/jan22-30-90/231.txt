סביר להניח שרישומים מן הסוג המוצג מהיום במוזיאון ישראל בירושלים הודות 
לשיתוף פעולה עם מוזיאונים בפולין הם אלה ששבו את לבו של הנאצי שהפך את 
שולץ ליהודי " שלו " , בדרוהוביץ , בפולין . אחר כך אותו נאצי הרג יהודי 
של נאצי אחר , והנאצי האחר , כנקמה בין נאצים , הרג את שולץ . תמונה 
כזו לא היתה יכולה להתרחש בנובלה של שולץ , כי האימים ביצירות שלו כמו 
בציורים שלו לא היו מוחשיים בצורה כזו , אם כי היו אולי מוחשיים יותר . 
ויטולד גומברוביץ , סופר בן זמנו של שולץ , כתב על יצירתו : " הבה ננסה 
לתמצת סיפור של שולץ במלים שלנו . הגיבור מבקר את אביו , החי חיים מרופפים 
על יסוד הנחה לא מוגדרת בבירור של זמן נסוג בעיירה רדומה למחצה ; אחרי נמנום 
בחברת האב , הגיבור משוטט בשוק , נכנס לחנות ושם הוא מקבל במפתיע משלוח : 
טלסקוף קטן ומתקפל . הגיבור מרכיב את הטלסקוף , שבעדינות הופך למכונית 
ומביא אותו לשוק . אחר כך בעיירה פורצת מלחמה ומהפכה . הגיבור חוזר לפנסיון , 
אבל כאן מזנק עליו כלב אלא שמסתבר שזה לא כלב אלא אדם , או בעצם אדם המשתנה 
לכלב וכלב המשתנה לאדם . הגיבור בורח . כך אפשר היה בערך לתמצת את הסיפור 
הזה . איזו ערימה של שטויות ! איזו שרירותיות של קשרים והקשרים ! איזו 
התפוררות של תוכן ! אלמלא איכות מופלאה של העשייה האמנותית , העומק והעוצמה 
של כל תחושה נפרדת בכל אחד מהאירועים , הדיוק , האינטליגנציה , הפלסטיות 
העצומה וכוח הסגנון ( . . . ) היצירות של שולץ רוצות להעביר לכם את 
האימה והמוזרות של החזיון . " ביצירות שלו לא מדובר באיזה היגיון עלילתי 
ולא בקונקרטיות של הפסיכולוגיה של הגיבורים . אם פתאום וללא כל קשר מתנפל 
על הגיבור כלב , לא מדובר כאן בכלב , אלא בתחושת הפחד עצמה ; אם בהמשך 
הכלב הופך לאדם , הרי זה כדי להעביר לכם באופן דרמטי ומעודן להפליא את הרעיון 
של הכלב , איזו איכות פנימית שלו , הנשארת זהה תחת מסווה הצורה המשתנה . 
שולץ בוחר צורות שרירותיות ומקריות ובונה מהן עולם מוגדר ואילו אנו באותו 
עולם פיקטיווי יכולים לעקוב אחרי אותם כוחות ואותם חוקים הקיימים בעולם 
הריאלי , אלא שבעולם זה הן מופיעים בצורה ברורה וחריפה לאין ערוך , כי 
המקריות והבדיון של צורתם ( כלומר הדמויות והאירועים המתרחשים בהם ) נחשפת " . 
בזכרונות הפולניים שלו חוזר גומברוביץ לשולץ פעמים רבות : " אני זוכר אותו 
כפי שראיתי אותו לראשונה : אדם קטנטן . קטנטן ומבוהל , מדבר בשקט , לא 
בולט , שלו , רך , אבל עם איזו אכזריות , חדות השקועה בתחתית המבט , 
הכמעט ילדותי . אותו אישון היה האמן המעולה ביותר מכל אלה שפגשתי בווארשה . 
הפרוזה שנבעה מן העט שלו היתה יצירתית וטהורה , הוא היה בינינו האמן האירופאי 
ביותר , הראוי לשבת בחוג האצולה האינטלקטואלית הגבוהה והמעולה באירופה . 
אבל כשהיכרתי אותו , כבר אחרי הופעת חנויות הקינמון , הוא היה מלמד צנוע 
מדרוהוביץ , יצור חסר אונים שכולם טפחו על כתפו . הוא היה מורה מבוהל 
מהפרובינציה , גם כשמת באופן טראגי במחנה גרמני . ואני חושש שכיום מאוחר 
מדי שהאמנות שלו תוכל להרשים את המערב . ומי מכיר אותו בפולין של היום ? 
כמה מאות משוררים ? כמה סופרים ? הוא נשאר מה שהיה , נסיך הנוסע בעילום 
שם " . גומברוביץ חשש שבעולם ישוו את שולץ לקפקא ויעדיפו את קפקא . גומברוביץ 
העריך את שולץ וראה בו עמית במאבק האמנותי , אבל גם ראה את מגבלותיו : 
" הוא היה יותר מדי משורר ורק משורר , ולכן הפרוזה שלו היתה מלאה מטפורות , 
והשאירה רושם של טעות , כאילו צריך לשלוח אותו לתחום השירה שהיא ההוויה 
הטבעית שלו . הוא גם היה חסר אונים מחוץ למטפורה , לא ידע להסתדר עם העולם 
ולקלוט אותו . הוא עיבד לעצמו צורה מסוימת , צרה למדי , אם כי עמוקה ללא 
תחתית , ולא ידע לכתוב אחרת או לחרוג מחוץ לפרובלמטיקה הצרה שלו " . גומברוביץ 
ראה בשולץ אדם שגורש מהחיים ומצא מקלט באמנות . " נכנס אל מנזר האמנות " . 
ואכן יש משהו מסוגף בפרוזה של שולץ , כמו בעולם הצורות המעוות שלו . ויש 
צדק בחששו של גומברוביץ לגבי היכולת לקלוט את שולץ . קפקא חדר אל כולם . 
שולץ הסופר נשאר נחלתם של מתי מעט . דויד גרוסמן הושפע מעולמו הספרותי , 
כמו מגורלו האישי של שולץ , וכתב בהשראתו ולזכרו את " עיין ערך אהבה " , 
ועתה גם מאמר מיוחד לקטלוג התערוכה . עתה יוכל הקהל המבקר במוזיאון ישראל 
להתוודע אל יצירתו הציורית ששרדה , ואולי בדרך זו לחדור אל עולמו . עולם 
פנטסטי ומדכא , ויחד עם זאת פשוט וכואב . עולם דמיוני ומיוחד במינו . 
