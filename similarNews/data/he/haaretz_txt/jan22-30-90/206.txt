ראש הממשלה יצחק שמיר הבהיר אתמול חד - משמעית כי אם מרכז הליכוד , המתכנס 
בעוד כשבועיים , לא יתמוך בו ובמדיניותו , יתפטר מראשות הליכוד ומתפקיד 
ראש הממשלה . הודעתו של שמיר גררה תגובות נרגזות אצל שרי החישוקים , שטענו 
כי שמיר הופך את הוויכוח למאבק אישי . הללו עומדים לכנס מחר כנס תמיכה גדול 
בלשכתו של השר לוי בירושלים . השר יצחק מודעי אמר אתמול כי במרכז הליכוד 
יעלו שאלות ענייניות , ובשום פנים ואופן לא יינתן לפרש את העימות כדבר אחר . 
" אני מביע צער על התבטאותו של ראש הממשלה . אם הוא יבקש אמון בהנהגה , 
אני אשמח מאוד ואצביע בעד . הרי גם אני נמנה על ההנהגה . אם ירצה אמון 
אישי , אף אחד לא מערער על מעמדו כראש הממשלה וכראש הליכוד . אבל בנוסף 
לזכויותיו יש לו גם חובות . אינני חושב שמרכז הליכוד יתרשם מהפנייה הדרמאטית 
של שמיר . אנו מדברים על מהות והוא מדבר על מעמד אישי . זה מעציב מאוד " , 
אמר מודעי . ראובן ריבלין הגדיר את דברי שמיר כסחיטה אמוציונאלית , והוסיף : 
" אסור היה לשמיר להכריז הכרזה כזאת . הוא מנסה להעמיד את האדם לפני הנושא , 
וכאן יש טעות חמורה . התגובה שלנו לא תאחר לבוא " . ככל שמתקרב מועד כינוס 
המרכז , מחריף והולך העימות בצמרת הליכוד . ראש הממשלה ושבעת שרי הליכוד 
התומכים בו מצד אחד , ושרי החישוקים מנגד , נמצאים בימים אלה בשיאה של 
פעילות תנועתית בקרב חברי המרכז , כדי לשכנעם בצדקת עמדתם . השר משה קצב 
הודיע אתמול כי הוא מבטל את ביקורו המתוכנן בארה"ב , כדי להתגייס לצדו של 
ראש הממשלה עד לכינוס המרכז . בלשכת ראש הממשלה הוקם בראשית השבוע מטה מיוחד 
לקראת כינוס המרכז , בראשותו של יועץ רה"ם סגן השר לשעבר מיכאל דקל . המטה 
אחראי על הניסיונות לשכנע את חברי המרכז לתמוך בעמדתו של שמיר . כל אחד 
מהשרים חברי המטה , וכן ח"ך בני בגין , קיבל אחריות על אזור ברחבי הארץ . 
לשמיר הוכן לוח פעילויות מיוחד , ובין השאר יקבל בלשכתו קבוצות של פעילים 
וחברי מרכז . כמו כן יופיע בשתיים - שלוש אספות . אמש הופיעו השרים מודעי 
ושרון בכנס פעילים בבאר - שבע . בנאומו בכנס אמר שרון : " במרכז הליכוד 
שיתכנס ב7 לפברואר ישא את הנאום המרכזי ראש הממשלה יצחק שמיר . אמרתי לראש 
הממשלה כי יהיו נואמים נוספים , והצעות - החלטה נוספות . אני עצמי הייתי 
שמח לו היתה הצעת - החלטה אחת . . . בכל מקרה , תהיה הצבעה אחת , והיא 
תהיה חשאית " . השר שרון הוסיף : " בהחלט אפשר להתאחד סביב הצעת - החלטה 
שבה ייאמר באופן חד - משמעי שעל הממשלה להורות על חיסול הטרור והאלימות . 
עד היום לא ניתנה אפילו פעם אחת על - ידי הממשלה הוראה לחסל את הטרור . 
" דבר נוסף שאנו צריכים להתאחד ולהחליט עליו הוסכם כבר במרכז הקודם , אלא 
שבמרכז הקודם היינו קצת נאיבים . לא אמרנו השיחות , אלא אמרנו המו"ם יתחיל . 
כעבור מספר ימים התקיימה פגישה עם גמיל טריפי , שהוא איש אש"ף . מששאלתי 
כיצד ייתכן הדבר , בטרם חוסלו האלימות והטרור , אמרו לי : במרכז לא הוסכם 
על שיחות , אלא על מו"ם . מו"ם זה משהו אחר . . . " כמו כן אפשר להתאחד 
סביב רוויזיה בעניין הכלכלי " , אמר שרון . 
