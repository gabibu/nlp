צריך להיות בעל טעם ספרותי וקולנועי משונה ביותר כדי לעבור מ"זכרונות אהבה 
בפירנצה " ו"מוריס " של א . ם . פורסטר לרב מכר על חיי הבוהמה הניו יורקית 
של שנות ה08 , " עבדי ניו יורק " של טמה ינוביץ , עליו מבוסס סרט זה . 
זה מה שעשה גיימס אייבורי . התוצאה היא החמצה מוחלטת . למרות שהתסריט נכתב 
על ידי ינוביץ עצמה ( שמוכיחה חוסר כישרון מוחלט בתחום זה ) , נדמה שאייבורי 
תקף את הנושא ואת הסביבה התרבותית , מכל הסיבות ומכל הזוויות המוטעות . 
הוא יצר תמיד קולנוע של תייר מזדמן , מתנשא , מרוחק ומנוכר . הוא נמשך 
אל האקזוטי , והיה בסרטיו תמיד משהו כבד ומסורבל . חסרים לו קלילות והומור , 
ובלעדיהן כמעט בלתי אפשרי להעביר את עולמה הטריוויאלי , אך המדויק , של 
ינוביץ אל הבד . סרטיו של אייבורי מלעיטים אותנו בתרבות ובכוונות טובות עד 
מחנק . אין ביכולתו ליצור סרט שפועם בקצבה של המציאות העירונית והעכשווית . 
זרותו , ההופכת לעתים למין איכות , פועלת הפעם בניגוד לכוונותיה המקוריות 
של ינוביץ . אין רגע של אמת בסביבה הניו - יורקית שהסרט מתאר . מצד אחד 
מנסה אייבורי להוכיח שחלומות יכולים להתגשם גם בסביבה כזו . מצד שני הוא 
נוקט בטון צדקני שמבקר קשות אורח חיים זה , ומתאר את כל הטיפוסים המאכלסים 
את סרטו כקורבנות או עבדים של השיטה . הצד החלש של אייבורי הוא הקצב של סרטיו 
והמבנה הדרמטי שלהם . הדבר בולט במיוחד בסרט זה , שמבוסס מלכתחילה על יצירה 
בעלת מבנה אפיזודי . את הסיפורים השונים אמורה היתה לאחד דמותה של אלינור 
( ברנדאט פיטרס ) , מתכננת כובעים , שמתגוררת עם צייר אגוצנטרי ואנטיפטי 
שרודה ובוגד בה , וחולמת לצאת לעצמאות כלכלית ורומנטית . דרכה אנו פוגשים 
בשלל דמויות , שאמורות לייצג עבורנו את פניה השונות של הבוהמה הניו יורקית . 
אין לאייבורי היכולת לאחד דמויות ועלילות אלו לחזון קומי ואנושי של ממש . 
דמותה של אלינור כה מטושטשת עד שאנו נותרים אדישים לחלוטין לגורלה . האם 
אלינור היא כמו כל שאר הדמויות סביבה , או שהיא אישה מפוקחת היודעת בדיוק 
מה רצונה ? גם אייבורי וגם פיטרס אינם יודעים את התשובה . פיטרס , שנראית 
אינטליגנטית ומבוגרת מדי לתפקיד , נבלעת בהדרגה בין שאר הדמויות . כל השאר 
הם קריקטורות או סטראוטופים מוכרים . אם ביקש אייבורי לתאר מציאות שהתמסחרה 
ואיבדה את חיוניותה הראשונית , הרי הסרט עצמו הוא סימפטום של תופעה זו . 
העיר עצמה פשוט אינה קיימת בסרט זה . אייבורי מנסה אמנם לאכלס את סרטו בטיפוסים 
ניו - יורקים מוכרים , ואפילו ינוביץ עצמה מופיעה בו בתפקיד קטן , אולם 
שום דבר לא יכול להציל סרט זה משיממונו המוחלט . אין דבר עצוב יותר מסרט 
מייגע על מנהטן , מקומדיה שאינה מצחיקה ומרומנסה עירונית שאינה מצליחה להלהיב . 
