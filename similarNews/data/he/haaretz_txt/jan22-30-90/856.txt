הנוצרים בביירות מבקשים לחדש את שיתוף הפעולה שלהם עם ישראל . מפקד צבא 
דרום לבנון , הגנראל אנטואן לחד , ביקר בימים האחרונים בביירות , בגלל 
מות אביו ומקורות לבנוניים מסרו אמש כי לחאד התבקש על ידי מנהיג הנוצרים 
הגנרל מישל עאון , לחדש את הקשר בין ישראל לבין האוכלוסיה הנוצרית ברחבי 
לבנון . לחאד נפגש גם עם נכבדים נוצרים שונים . יציאתו לביירות נשמרה בסוד , 
כדי למנוע נסיונות לפגוע בו ואין זו הפעם הראשונה שהוא שוהה בבירה הלבנונית 
ונועד עם מנהיגי הנוצרים . ארגון אמל לקח אתמול את האחריות להטמנת המוקשים 
בסוף השבוע , בגיזרה המערבית של אזור הביטחון . מהתפוצצות המוקשים נפצעו 
שלושה חיילי צה"ל . מקורות לבנוניים הדגישו כי ראשי ארגון אמל הותקפו לאחרונה 
כמה וכמה פעמים , על כך שהם משתפים פעולה עם ישראל וזו הסיבה שאמל החליט 
לבצע את הפיגוע נגד כוחות צה"ל באזור הביטחון . בפיקוד צפון נמשך בינתיים 
התחקיר , הקשור לאירועי סוף השבוע באזור הביטחון . ממפקדת חיל האו"ם בדרום 
לבנון נמסר , כי עדיין לא הוגשה מחאה רשמית של פיקוד הצפון , על שחיילי 
יוניפי"ל לא מנעו את הטמנת המוקשים , בקירבת עמדות החיילים האירלנדים ביוניפי"ל . 
בכוח האו"ם אומרים , כי התקבלה בינתיים רק שיחת טלפון מקצין צה"ל , אך 
מחאה רשמית לא הוגשה . ביוניפי"ל אומרים כי באזור שוהים דרך קבע , כוחות 
צה"ל וצד"ל ולכן לא ברור מדוע צה"ל תוקף את יוניפי"ל בפרשה זו . החזית הדמוקרטית 
של נאיף חוואתמה , פרסמה אתמול הודעה לפיה מודים ראשי הארגון כי אחד מאנשיהם 
נשבה על ידי צה"ל , בעת שחוליה שהשתייכה לחזית , עשתה דרכה לכיוון גדר 
הגבול בין ישראל ולבנון . 
