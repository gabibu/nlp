ביירות ( ע"ם ) . המלך חוסיין אמר בראיון לעיתון הלבנוני א - ספיר , 
כי ירדן אינה מתכוונת לשנות את החלטתה לגבי ניתוק הקשר עם הגדה . המלך נשאל 
לפשר הודעתו על ניתוק הקשר החוקי והלא התחיקתי עם הגדה , והאם ניתן להבין 
מהערפול , שירדן משאירה לעצמה אפיק פתוח לחזור בה מהצעד שנקטה . על כך 
השיב חוסיין : " אין שום אפיק פתוח כדי שנחזור בנו , אולם באותה העת אני 
סבור , כי ההודעה הקיפה את המכלול שבו היא עסקה . אש"ף מרוצה מכך וגם העולם 
הערבי " . עוד אמר חוסיין : " ההודעה שירתה את היעד שלנו , ושפכה אור על 
בעיית הזכות הפלשתינית על האדמה הלאומית הפלשתינית , כדי לאפשר לאש"ף למלא 
את תפקידו באופן הנכון . אנו מכירים בזכות הזו ותומכים בה " . לדברי המלך 
חוסיין , לא היה מנוס מקבלת ההחלטה להתנתק מהגדה , כדי שירדן תוכל לחדש 
את החיים הפרלמנטריים . על שאלת העיתון א - ספיר , מדוע רבים מתושבי ירדן 
לא השתתפו בהצבעה , השיב המלך חוסיין : " אני מקווה שהם יעשו זאת בבחירות 
הבאות , לאחר שהפרלמנט ישלים את משימותיו , ולאחר שהאמנה הלאומית החדשה 
תוצג למשאל - עם בפני הציבור " . 
