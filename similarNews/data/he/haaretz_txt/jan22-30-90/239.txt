זוכרים את הסרט " הגשר על נהר קוואי " ? בעלילה , המתרחשת במחנה שבויים 
יפאני , עמל חלק מהשבויים הבריטים בבניית גשר עבור הצבא היפאני , בעוד 
חלק אחר מתכנן במקביל איך להורסו כשתסתיים בנייתו . כך , פחות או יותר , 
עומדים כרגע היחסים בין רבין לפרס . רבין בונה את שלמות הממשלה , בעוד 
פרס חותר להביא להריסתה . פרס אמנם ראש מפלגתו , אך בפועל משקלו של רבין 
גדול יותר בלעדיו לא יוכל להביא לפיצוץ הממשלה . מה יעזור לפרס אם באמתחתו 
הסכם עם אגודת ישראל ובכיסו הסכם חשאי עם דגל התורה , המקנה לו על הנייר 
ממשלה צרה ? לא צריך מחשב כיס כדי לגלות שלממשלה זו לא יהיה אפילו רוב של 
26 , אם רבין וחבריו לא ירצו בה . השניים פועלים בכיוונים הפוכים מפני 
שאינם מצליחים להגיע להבנה ולקרוא לנערה בשמה . לפי פרס תהליך השלום קפא , 
ואין למפלגתו מה לחפש בממשלה הנוכחית . לפי רבין , תהליך השלום עוד לא 
מוצה ועוד מוקדם להספידו . מכאן שאין סיבה מספקת לדעתו לעשות צעד דראסטי . 
פרס לא היה כידוע שותף ברקימת יוזמת השלום של הממשלה , על כן גם יותר קל 
לו להודות שהממזר הזה לא יוצלח . רבין , שיזם את התוכנית עם שמיר ביחד , 
מתקשה להודות שהרעיון המרכזי בה שאפשר לשאת ולתת עם מנהיגות מקומית אותנטית 
תוך כדי עקיפת " אשף - תוניס " התגלה כעורבא פרח . והרי בלי אלמנט העקיפה , 
הופכת תוכנית הבחירות בשטחים למו"ם עם אש"ף על עצמאות פלשתינית . פרס רואה 
בדאגה רבה את החגורה הבין - לאומית הנכרכת סביב צווארנו . מהסנקציות של 
הפרלמנט האירופי ועד הדיבורים על הפגיעה בסיוע האמריקאי לישראל אנחנו מידרדרים , 
לדעתו , למשבר חמור . רבין , שאם לא מזלזל באירופה לפחות אינו מייחס 
לה אותה חשיבות , רואה את עצמו כמומחה מספר אחת לאמריקה . הוא חוזר משם 
אחרי כל ביקור ( כולל האחרון ) בתחושה שלא זו בלבד שמצבנו איתן ושיש לנו 
מרחב תמרון , אלא שהיחסים הדוקים מתמיד . היה מי שהשווה את יחסי שתי המדינות 
לרחובות ריינס ודיזנגוף , שנמשכים במקביל אך אינם נפגשים . רבין מגיע לריינס 
שם בעולם הפנטגון , שר ההגנה והגנרלים , מתמלא רבין תחושה שהיחסים מעולם 
לא היו הדוקים יותר . היחסים הביטחוניים לא רק מעמיקים , אלא שמביקור לביקור 
האמריקאים מתחייבים להשקיע יותר כסף בשיתוף פעולה אסטרטגי ובפרויקטים משותפים . 
פרס לעומתו רואה את דיזנגוף עם בייקר , " ואשינגטון פוסט " והאינטליגנציה , 
הרואה בנו נוגשים ומדכאים . לרבין תחושה שאילו היו מטילים עליו את ניהול 
תהליך השלום , היה מוצא פתרון . ואמנם עמיתי ישעיהו בן - פורת , במאמר 
מערכת ב"ידיעות אחרונות " שכותרתו " רבין יכול " , מציע להטיל על רבין 
את המלאכה . למרבה הצער הדבר אינו בידי רבין , אפילו לא בידי בן - פורת , 
אלא בידי שמיר . שמיר הוא שמנהל את מדינת ישראל ופרס קורא את המפה ויודע 
שמזה לא תצמח טובה . ואם שמיר לבדו לא אגוז די קשה , הוא חייב להתחשב במחשקיו 
הנושמים לו בעורפו . כדי שיצא מנצח וגיבור במרכז הליכוד הבא , הוא צריך 
להיות יותר חישוקאי ממחשקיו . פירושו של דבר שהוא עצמו יגביל את חופש תמרונו 
ויטיל על הממשלה אזיקים נוספים . וכך , בעוד רבין דבק עדיין בהנחה שרק ממשלת 
אחדות יכולה להביא לפתיחת תהליך השלום , גורס פרס שזו כבר לא בדיוק אותה 
ממשלת אחדות שהצטרף לה . זו ממשלת שמיר לכל דבר , וצודק ראש הממשלה כשהוא 
משוויץ בפורום מפלגתי ש"מצדי הם יכולים להיפגש בלילות ובימים , אנו הקובעים 
את קו הממשלה " . שמיר אינו נועץ בראשי העבודה במה שהוא עושה , ובעיקר אינו 
עושה . יום אחרי ששרון אמר בראיון לדן שילון שיש לגרש את פייסל אל חוסייני 
מהארץ , הוא נעצר . אולי לא מפליא שפרס לא ידע , אך זה בהחלט מפתיע שגם 
רבין לא ידע על הצעד , שגרם לנו נזק בין - לאומי גדול וחיזק עוד יותר את 
תדמיתנו כמי שמחסל את כל מי שיכול להיות בר - שיחנו . המחלוקת בין רבין 
לפרס האם התהליך קפוא או חי אינה סמנטית , היא סתם היפותטית . לא שהערבים 
קליינטים קלים אך במצב שבו נתונה הממשלה , לא יקרו נסים בתחום השלום . 
בנסיבות אלה נראית התנהגות העבודה כפרודיה של " הגשר על נהר קוואי " . 
זה בונה אותה , וזה חותר תחתיה . זה אומר אין תהליך , זה אומר יש . זה 
אומר ממשלה צרה , זה אומר קשקוש . וכל יום כזה שעובר נראית מפלגה זו פחות 
רצינית . הדבר החשוב יותר עתה הוא להביא קודם כל לפסגה בין פרס לרבין . 
הם , שחושבים שאפשר למצוא הבנה עם הערבים , צריכים להוכיח קודם כל שהם 
מסוגלים להגיע להבנה ביניהם אם מוצה התהליך או לא , מה אפשר לצפות ולא לצפות 
מאמריקה כשחמתה תבער בה . מה עוד צריך לקרות , כמה רמזים אנו צריכים עוד 
לקבל מאירופה ומאמריקה עד שיבינו ראשיה של מפלגה זו , שכל תחליף , ממשלה 
צרה ואפילו ישיבה באופוזיציה , יהיה טוב יותר מהכלום המזיק שיש לנו כיום ? 
