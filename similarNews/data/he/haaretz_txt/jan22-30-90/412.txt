המשטרה פתחה בהליכים כדי לזמן לחקירה פלילית את ראש עיריית נצרת , חבר הכנסת 
תופיק זיאד . זיאד ואשתו חשודים בתקיפת שוטר בליל סילבסטר האחרון במרכז 
נצרת . מאחר שמדובר בחקירה של חבר כנסת , הועבר העניין לטיפול בעלי דרגות 
בכירות במשטרה , האמורים לעדכן בנושא גם את יושב ראש הכנסת . התקרית בין 
ח"ך זיאד לבין השוטר התרחשה סמוך לחצות בליל סילבסטר האחרון , ליד המעיין 
ברחוב הראשי של נצרת . לפי גרסת המשטרה עברה במקום ניידת בילוש . כמה עשרות 
צעירים שהיו במקום התקהלו סביב הניידת , חסמו את דרכה והחלו להלום על גגה . 
שני הבלשים שהיו בניידת יצאו ממנה וביקשו מהצעירים לפנות את הדרך . במקום 
היה גם ח"ך תופיק זיאד . לטענת השוטרים הוא ניגש לאחד מהם וללא כל סיבה תקף 
ודחף אותו , לדבריהם גם אשתו של זיאד הצטרפה לבעלה ודחפה את השוטר . בלית 
ברירה , וכדי לא לחמם את האווירה יתר על המידה עזבו השוטרים את המקום . 
על - פי אחת הגרסאות קראו המתקהלים לעבר השוטרים : " אתם יותר גרועים 
מהסקוריטטה " . את תגובתו של ח"ך זיאד לא ניתן היה לקבל אתמול , עקב שהותו 
בחו"ל . מגירסתו שנמסרה לאחר התקרית עולה , עם זאת , כי הוא מכחיש שתקף 
שוטר . לדבריו הוא התערב בתקרית בין השוטרים לבין הצעירים שניפצו בקבוקים 
בליל הסילבסטר , לאות שמחה ולציון החג . על - פי גירסתו של זיאד ביקש למנוע 
מהשוטרים להיטפל לצעירים שחגגו . במשטרה סבורים עם זאת כי יש מקום לחקירה 
פלילית נגד ח"ך זיאד וכאשר יתקבל האישור לחקירתו הוא ייחקר כחשוד , תחת 
אזהרה , וייפתח נגדו תיק פלילי . 
