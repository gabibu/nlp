מקור צבאי בכיר רשמי אישר כי המשטרה הצבאית החוקרת ( מצ"ח ) מנהלת בימים 
האחרונים חקירה אינטנסיווית על חשד למעורבות חיילים וקצינים במפקדת חילות 
השדה , בחלוקת כרטיסי טיסה לאילת במטוסי ארקיע למי שלא היו מוסמכים לקבלם . 
מדובר בחקירה ראשונית . צוות של מצ"ח החל לחקור לפני ימים אחדים כיצד טסו 
אנשים , בחלקם אזרחים , בטיסות אזרחיות , שמומנו על ידי צה"ל . החקירה 
מתנהל בראשות קצין משטרה צבאית ראשי , בדרגת תת אלוף , ודבר פתיחתה נמסר 
לרמטכ"ל . ייתכן שיהיו מעצרים . האזרחים טסו לאילת על חשבון הצבא , ועל 
פי החשד , במקרים מסוימים גם בשמות מזויפים . כן נחקר חשד כי חיילים השתמשו 
בשמות של קצינים בכירים ואף זייפו מסמכים . צה"ל מקבל מארקיע , תמורת תשלום , 
מספר מסוים של כרטיסים לטיסות לאילת המיועדים לחיילים וקצינים , והכרטיסים 
נרשמים אישית . נחקר גם חשד שמשפחות של אזרחים טסו לאילת ובחזרה בטיסות צבאיות 
אף כי לא היו זכאיות לכך . החקירה , המתנהלת ברובה במפקדת חילות השדה , 
מקיפה חיילים רבים , ביניהם קצינים בכירים . ייתכן שמפקד חילות השדה האלוף 
אורי שגיא יתבקש לענות לשאלות החוקרים , אך לא כחשוד ולא כמעורב בפרשה . 
