משרד החוץ דחה את הצעתו של מ"ם ראש הממשלה ושר האוצר , שמעון פרס , לצרף 
נציג של אגף מזרח אירופה לביקורו בצכוסלובקיה . ההחלטה נפלה בהתייעצויות 
בין בכירי הדרג הפוליטי במשרד החוץ . פקידים במשרד החוץ הביעו פליאה על 
סירובו של הדרג הפוליטי במשרדם לשגר נציג של האגף לביקור ראשון במדינה , 
שאין בה נציגות ישראלית . בכך , לדבריהם , הוחמצה הזדמנות יחידה במינה 
לקשור קשרים עם משרד החוץ הצכי ולהשיג מידע על האישים המרכזיים שעימם נועד 
פרס . יצוין כי לביקורו של פרס בפולין לפני כחודשיים צורף ראש האגף למזרח 
אירופה , יוסף גוברין , והלה העביר בעקבות הביקור דיווח מפורט להנהלת המשרד 
על הפגישות שקיים עם צמרת משרד החוץ בוארשה ועל התרשמותו מראשי הממשל שעימם 
נפגש פרס בבירת פולין . דובר משרד החוץ מסר כי לאחר קבלת פנייתו של פרס הוחלט 
שאין מקום לצרף נציג מיוחד של המשרד לביקור זה שאליו הוזמן פרס על ידי שר 
האוצר של צכוסלובקיה . בעוד שבועיים ייצא שר החוץ , משה ארנס , לביקור 
בפראג בלווית משלחת של משרד החוץ , לצורך חתימה על הסכם לחידוש היחסים הדיפלומטיים . 
הנציג הקונסולרי של בריה"ם בישראל גיאורגי מרטירוסוב דחה הערה של פקיד במשרד 
החוץ בירושלים בעניין הסירוב להזמין את הנציג הקונסולרי , אריה לוין , 
לשיחת השר אדוארד שווארדנדזה עם השר עזר וייצמן . לדבריו , בעוד ביקור 
וייצמן היה מקרה יחיד בו לא הוזמן הנציג הקונסולרי הישראלי לפגישה עם מדינאי 
בכיר , הוא עצמו לא הוזמן להשתתף בלפחות עשרה ביקורים של אישים סובייטיים 
בכירים עם ראש הממשלה ושרים בכירים . 
