השר עזר וייצמן עשוי להתפטר בקרוב מהממשלה . כך מעריכים אחדים ממקורביו 
בעקבות שיחות והתייעצויות שקיימו בימים האחרונים עם שר המדע . להערכתם , 
קץ וייצמן בממשלת האחדות והוא רוצה עתה להיות מרוכז בטיהור שמו , ובהוכחה 
כי פעל במגעיו עם אנשי אש"ף , במסגרת תפקידו . בתגובה ל"הארץ " אמר אמש 
השר וייצמן כי לשונות רעות מפיצות עליו כי הוא עומד לעזוב את הממשלה . " אולי 
מישהו מעוניין מאוד שאני אלך הביתה . לא דובים ולא יער . יש פה רק לשונות 
רעות . עוד תתברר האמת . אני נותן עתה לגלגלי הצדק להתגלגל , ועוד יראו 
כולם , איך ולאן הם יתגלגלו " , אמר וייצמן . גורמים יודעי דבר העריכו בסוף 
השבוע כי בעקבות חקירת השר וייצמן ביום חמישי שעבר על ידי מפכ"ל המשטרה רב 
ניצב דוד קראוס ותנ"ץ יהודה וילק , יתבקש היועץ המשפטי לממשלה לתת הנחיות 
נוספות למשטרה בענין החקירה ומהלכיה . היועץ המשפטי לממשלה הוא שהנחה את 
המשטרה לפתוח בחקירה נגד וייצמן ואף הדריך את המפכ"ל באשר לדרך החקירה , 
מהלכיה והדגשים בה . כל הגורמים המעורבים בחקירה שומרים על שתיקה . וייצמן 
התבקש בחקירתו להשיב על שאלות אחדות בלבד , ואף שהביע את התנגדותו לעצם 
קיום הליך החקירה , השיב לשאלות , לאחר שהוזהר ונאמר לו במה הוא חשוד . 
החקירה התקיימה בלשכתו ונמשכה כשעה . ההערכה היא כי לא תידרש חקירה נוספת 
של השר וייצמן וכי החקירה תסתיים לכל היותר בתוך שבועיים ; זאת לאחר שייגבו 
עדויות מכמה אישים נוספים ששמם נקשר לפרשה , ובהם ממלא מקום ראש הממשלה 
שמעון פרס . ככל הנראה לא תצרף המשטרה בסיום חקירתה המלצות להמשך ההליכים , 
אלא תסכם את חומר החקירה ותשאיר את ההחלטה בענין ההעמדה לדין בידי היועץ 
המשפטי לממשלה . 
