אפשרות הקמתה של ממשלה צרה בראשות מפלגת העבודה נידונה אמש בפגישה סודית 
שהתקיימה בין שר הפנים , אריה דרעי , לשר הביטחון , יצחק רבין . היה 
זה כמה שעות בלבד לאחר שרבין הצהיר , בפגישה עם קבוצת חברי הכנסת הנצים 
במפלגת העבודה , כי אין לפרק את ממשלת האחדות כל עוד קיים סיכוי לקידום 
המהלך המדיני . הפגישה התקיימה ביוזמתו של הרב דרעי . דוברו של שר הביטחון , 
איתן הבר , סירב למסור פרטים על הפגישה . השר דרעי עצמו יצא הלילה לחו"ל 
ואחד ממקורביו הסביר כי הוא ניסה לשכנע את רבין להסכים לפירוק הממשלה , 
ככל הנראה בשליחותו של שמעון פרס . לפני צאתו לארצות הברית התייעץ השר דרעי 
עם מקורביו בצמרת ש"ס , דיווח להם על שיחתו עם שר הביטחון , אך ביקש לשמור 
על תוכנה בסוד . מקור בכיר בתנועת ש"ס אמר אמש ל"הארץ " כי לש"ס היה נוח 
יותר להצטרף לממשלת מערך צרה , אם בראשה היה עומד יצחק רבין . למרות שפרס 
הכריז אתמול כי הוא אינו עוסק בפירוק ממשלות או בהרכבה של ממשלה צרה , אלא 
בתהליך השלום , המשיכו מקורביו בשיחות בלתי רשמיות עם נציגי המפלגות הדתיות , 
לקראת האפשרות שמפלגת העבודה תיזום את פירוק הממשלה לאחר ישיבת מרכז הליכוד 
בשבעה בפברואר . מקורבי פרס בטוחים בהליכה המשותפת עם המפלגות הדתיות , 
בין היתר כתוצאה מהקשר החזק הנוצר בימים אלה בינן לסגן שר האוצר , יוסי 
ביילין , המנסה להגיע אתן לנוסחה מגובשת של חלוקת הכספיים היחודיים . שר 
החוץ , משה ארנס , אמר אתמול כי פרס מנסה לשחד כיום את המפלגות הדתיות , 
כדי שילכו אתו לממשלה צרה . בתגובה להכרזתו של פרס כי הוא אינו עוסק בפירוק 
הממשלה , פירסם דובר הליכוד הודעה לגלגנית על דבריו , שבה נאמר כי הליכוד 
מברך על הצהרתו . דובר הליכוד הביע תקווה שמעתה " ייפסקו ההפרעות לעבודת 
הממשלה , וסוף סוף יתאפשר לממשלה להתרכז בקידום היעדים הלאומיים העומדים 
על הפרק " . מזכירות מפ"ם עסקה אתמול גם היא באפשרות של פירוק הממשלה והקמת 
ממשלה צרה בראשות העבודה . מפ"ם יצאה בקריאה למפלגת העבודה ולגורמים מתונים 
במפלגות הדתיות " להציב יחד עם השמאל סכר בפני ההקצנה הימנית " . גם ח"ך 
רן כהן , מרץ , מקיים בימים האחרונים מגעים עם נציגים מהמפלגות הדתיות , 
כדי להסיר מוקשים עתידיים בפעילות משותפת שלהם . המפלגות הדתיות מנהלות 
דיונים בינן לבין עצמן כדי להגיע להסכמה על חלוקת התיקים ביניהן וכדי להתגבש 
לגוש דתי אחד , בעל דרישות אחידות ממפלגת העבודה בנושא הכספי ובתחום הדתי . 
