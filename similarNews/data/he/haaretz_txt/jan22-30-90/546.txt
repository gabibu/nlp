מכבי רמת גן יצא אתמול לווארשה , בדרכו לקובנה שבליטא , ללא שחקן הציר 
המצטיין שלו ארל וויליאמס שהוצא נגדו צו האוסר יציאתו מהארץ , בגלל חובות 
למס הכנסה . וויליאמס הגיע אתמול לנתב"ג וניסה לצאת עם דרכונו האמריקאי , 
אבל ללא הועיל . בלית ברירה המריאה המשלחת עם שמונה כדורסלנים בלבד ועוד 
22 מלווים . מכבי רמת גן ישחק ביום ג נגד זאלגיריס קובנה במישחק הקובע בבית 
רבע הגמר בגביע אירופה למחזיקות גביע . ראשי הקבוצה הרמת גנית שנשארו בארץ 
פנו לבית המשפט בבקשה לבטל את הצו , שהוצא במעמד צד אחד , ולדחות את הדיון 
לשבוע הבא . היום תשמע בבית המישפט בקשת עורכי הדין של הקבוצה . אמש אמר 
יו"ר מכבי רמת גן איתן גבריאלי : " לא ייתכן להוציא צו כזה יום לפני יציאה 
למישחק קובע בגביע אירופה . עד לדיון אני מאמין שארל ימציא את כל האישורים 
מכל האגודות בהן שיחק , המעידים שהפרישו את תשלומי המס . אבל בינתיים , 
בגלל הצו הזה , אנחנו עלולים לאבד את הצאנס הגדול לעלות לחצי הגמר . בלעדיו 
קשה להאמין שנצליח " . אם יסיר בית המישפט את הצו , ימריא עוד היום ארל בדרכו 
לווארשה ויצטרף לקבוצה שתצא בשבת לליטא . 
