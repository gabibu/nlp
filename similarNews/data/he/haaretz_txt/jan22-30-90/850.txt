( ע ) . בית משפט השלום בת"א הורה אתמול לעצור לחמישה ימים את חבר בורסת 
היהלומים צבי דרדיקמן ( 56 ) בחשד של סחיטה באיומים ובכוח וקשירת קשר לביצוע 
פשע . נציגי המשטרה מפקח - משנה אלון גרוסמן ורס"ם מרדכי לייבוביץ , טענו 
כי דרדיקמן , יהלומן בבורסה מזה 54 שנים , מימן מכספו אחרים שסחטו כספים 
מיהלומנים ישראלים בארץ ובחו"ל באמצעים אלימים , כגון פיצוץ מכוניותיהם 
וירי לעבר בתיהם , ובכמה מהם אף פגעו באורח פיסי . העבירות בוצעו בארה"ב , 
בריטניה , שווייץ , יוון , בלגיה וישראל , על רקע של סכסוכים עסקיים 
ואישיים , טענו נציגי המשטרה . לדבריהם , מדובר בחקירה סבוכה , קשה ומסועפת , 
ובפרשה מעורבים בכירים , יהלומנים , בעלי עסקים ידועים וכן בעלי עבר פלילי . 
שני אזרחים ישראלים נשפטו כבר בפרשה זו , וכן נעצרו חשודים נוספים בבלגיה , 
ביניהם בנו של דרדיקמן נאמר בבקשה למעצר . השופטת שרה גדות ציינה בהחלטתה 
כי חלק מהמעורבים בפרשה הנם אנשים הידועים כהגונים ובעלי מעמד ציבורי , 
והיא מסכימה עם המשטרה שמדובר בחקירה קשה ומסובכת , משום שמדובר בעסקי יהלומים , 
שמטיבם הם עסקים סודיים . השופטת אמרה כי מחומר החקירה עולה קשר ברור של 
החשוד עם בנו בבלגיה ועם מעורבים אחרים , " וכי החשוד נהג פעמים מספר בפעולות 
שאינן הולמות אדם נקי - כפיים " . השופטת הוסיפה שחומר החקירה , הכולל ראיות 
ועדויות , מבסס כמעט ללא ספק את המסקנה שהחשוד לא דיבר אמת בפרט רלוואנטי 
לחקירה , וביקש להעלימו . כיוון שכך , " יש מקום לקשור אותו לביצוע העבירות , 
ואין ספק שאם ישוחרר הוא עלול להמשיך ולשבש הליכים באותם אמצעים ושיטות 
שנזכרו בחומר החקירה " . 
