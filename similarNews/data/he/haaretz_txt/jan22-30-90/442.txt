אחד ממשתתפי הפורום , ד"ר גרלד שטיינברג מאוניברסיטת בר - אילן אמר , שהקו 
המנחה של הדיונים התרכז יותר מדי בהבטים מערכתיים של ייעוץ מדעי לממשל , 
ולא דנו די בניצול לרעה של המדע , וגם לא ביחסי הגומלין והחיכוכים בין 
יועצים מדעיים ליועצים מתחומים אחרים . משתתף אחר בכנס , שהיה מוכן לדבר 
רק בעילום - שם , אמר כי הכנס היה מאורגן למופת , בעצם מאורגן מדי , כך 
שלא היה למתדיינים חופש לסטות מסדר היום , והמסקנות היו די צפויות מהשאלות 
במסמך , ששלהבת פרייר הגדירן מראש . מי שניסה לסטות מן הקונסנסוס היה שר 
המדע והטכנולוגיה , עזר ויצמן , שהעיר לכלי התקשורת בסוף הכנס : " ההמלצות 
הן נפלאות . . . ממשלת ישראל תסתכל על זה , תחייך , ותשים בצד " . כאילו 
כדי להוכיח את הנחתו , נעדר ויצמן , כמו עמיתיו לממשלה , ממושבי העבודה . 
רוב ראשי המערכת המדעית גם הם לא השתתפו , אם מפני שלא הוזמנו ואם מפני 
שהיו בחו"ל . פרוף ברוך רז , מנהל המרכז הבין - תחומי לניתוח ולחיזוי טכנולוגי 
שליד אוניברסיטת תל - אביב , פסל את הטענות על ארגון - יתר , ואמר שלא 
היה אפשר לקוות לשבירת כלים . " אנשים ממעמד ציבורי רם נזהרים בדיבורם , 
וכאן אולי היה אחד הקשיים של הכנס הזה , שקשה היה לגרום להם שיגיעו למסקנות 
משותפות רדיקליות . אני חושב שחלק מהאנשים נצלו את העובדה שהכנס היה מאורגן 
טוב מאוד כדי לא לסטות מקונסנסוס . עבודה מדעית היא עבודה פרטנית . זה 
לא תחום שבו המגזר המדעי של מדינת ישראל הולך ימינה או שמאלה . ברמה פרטנית 
אני בטוח שכל אחד מן האנשים שהשתתף בכנס הזה הפיק תועלת . מבחינת שיחות , 
קשרים ופעולות בעתיד , אני חושב שלכנס יהיו משמעויות מרשימות " . 
