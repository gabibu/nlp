השבוע שעבר ייזכר אולי כקו פרשת המים ביחסי ישראל - ארה"ב . במהלכו הפך 
עתיד הסיוע האמריקאי מעניין ללחישות של פרוזדורים אחוריים לעניין פומבי ולגיטימי . 
בשבוע הזה אולי לא נולדה כפירה בעיקר , אבל החל מן השבוע הזה לא יהיה אפשר 
עוד להילחם בכופרים בשיטות הישנות . בסוף השבוע השמיע שר הביטחון , יצחק 
רבין , מלים מדהימות , מקץ ביקור עבודה בוואשינגטון . הוא אמר , באנגלית , 
לכתבים ישראליים , " העסקים כרגיל " . אין זה בדיוק סיכום טבעי ומתבקש 
מאליו לביקור שהתחיל בעימות טלוויזיה בין רבין ובין הסנאטור רוברט דול . 
אורחים זרים , הבאים לוואשינגטון לבקש כסף ועזרה אינם אוהבים להתחיל את 
ביקוריהם בהתנצחויות פומביות על הלגיטימיות של בקשותיהם . רבין לא היה יכול 
לאחל לעצמו התחלה גרועה יותר . אוזניו של שגריר לשעבר בוואשינגטון , אשר 
פקד אותה ב51 השנה האחרונות אולי בתכיפות גדולה יותר מכל מנהיג ישראלי אחר , 
היו צריכות להיזדקר לשמע אקורד הפתיחה הזה . הוא היה צריך להבין , שמשהו 
בסיסי מאוד משתנה במשוואת יחסי ישראל - ארה"ב . הוא היה צריך להבין , שהמסר 
לממשלתו ולעמו בסוף הביקור לא יוכל להיות רק פונקציה של ההבטחות החומריות 
שישמע במהלכו . קשה היה להאמין למשמע המלים האלה , בסוויטת המלון , שבה 
נאספו הכתבים הישראליים להאזין לשר הביטחון . כל מי שנמצא בוואשינגטון יותר 
משבוע , ואינו אוטם את אוזניו לחלוטין , יודע , כי בעיר הזו העסקים אינם 
כרגיל . זו עיר המוכה במגיפה קשה : אמיתות מהוללות מתות בה בהמוניהן . 
במשרד ההגנה שמע רבין הבטחות ודברי הרגעה . עוזריו אמרו , שההבטחות עלו 
על הציפיות . אבל משרד ההגנה של ארה"ב מנהל בחודשים האלה מלחמת מאסף . 
בקיץ שעבר אמר השר דיק צייני , כי לא יהיה שום קיצוץ בתקציב . כעבור חודש 
דיבר על קיצוץ של 081 מיליארד בחמש השנים הבאות . רבין יכול להקים עם צייני 
איגוד מקצועי של שרי הגנה מתגוננים . אבל אין הוא יכול לצאת באופוריה מפגישות 
אתו . אין כלל מנוס מן המסקנה ששר הביטחון של ישראל איננו מבין מה קורה בארה"ב . 
ייתכן מאוד שממשלת ישראל אינה מבינה . התגובות בישראל על יוזמת רוברט דול 
לקצץ את הסיוע נשארות על מישור פוליטי פרקטי . אל נכון , הציר לענייני 
קונגרס בשגרירות ישראל יעשה יד אחת עם הממונה על ענייני חקיקה באייפא"ק , 
הפתקים יישלחו , הטלפונים יורמו , החתימות ייאספו , ובעוד שבוע ייוולד 
מכתב חדש של תמיכה בסיוע לישראל , יחתמו עליו 011 סנאטורים ו055 צירי קונגרס , 
ושום דול לא יעז עוד להגיח ממאורתו . אבל מי שלוחם את מלחמות יום המחר בכלי 
הנשק של אתמול נידון להתקדם במהירות מסחררת אחורנית . לא יבשה הדיו על האופוריה 
השערורייתית של שר הביטחון , ומזכיר המדינה בייקר סר לביקור אצל שני מנהיגי 
הסנאט והציע להם לחלק מחדש רבע מיליארד דולר מתקציב סיוע החוץ . רבע המיליארד 
יילכו ל53 מדינות , לא רק מדינות של לבנים בשדמות אירופה המרכזית , אלא 
גם להרי האנדים ולים הקאריבי . מאיפה יבואו רבע מיליארד הדולרים ? בייקר 
אמר , כי אחד המקורות יהיה " קיצוץ לכל הרוחב " . הרוחב הוא 6 . 41 מיליארד . 
שלושה מיליארד מן הרוחב הזה תופסת ישראל . אין פירושו של דבר שהיא תאבד 
את החלק היחסי של רבע המיליארד , אבל פירושו החד - משמעי הוא שישראל תאבד 
משהו . מנחם בגין נאם פעם לפני יהודים בניו יורק , אחרי שהחליק באמבטיה 
ושבר את רגלו . הוא אמר ברוב חן : " שברתי את רגלי , אבל את ברכי איש 
לא יכופף " . רוברט דול איבד את היכולת להשתמש בידו הימנית ב4491 בחזית איטליה . 
אבל את ידו השמאלית קשה מאוד לכופף לא תמיד מעלה יתרה , אבל בהחלט ביטוי 
של כוח . יומיים אחרי פרץ האופוריה של שר הביטחון הופיע דול בראיון ברשת 
הטלוויזיה בכבלים סי - אן - אן . ריאיינו אותו שם שניים מן הקשים במבקרי 
ישראל בעיתונות האמריקאית , בעלי הטור רולנד אוואנס ורוברט נובאק . הם 
פתחו את הראיון בהצגת קטע קצרצר של רבין , המכריז באנגלית , " אני ערב 
לכם שלא יהיה קיצוץ " . נובאק העיר : " הוא נשמע כמו היה לו איזה צינור 
לוואשינגטון . האם הוא יודע על מה הוא מדבר ? בתשובה השמיע דול משא ביקורת 
קשה על שיטות העבודה של שתדלני ישראל בוואשינגטון . " אין פרות קדושות " , 
אמר הסנאטור המחוספס מקנזס . " צריכה להיות לך היכולת לדון בדברים באופן 
גלוי , מבלי שהשדולה הישראלית תחבוט בך . . . מבלי שכל האפאראט , ובראשו 
שגרירות ישראל , יזנק עליך " . השמיים אינם נופלים על ישראל . עדיין יש 
לה בסיס תמיכה רחב בוואשינגטון . עדיין יש לה מאגר עצום של ידידות . רוברט 
דול מייצג מיעוט , והמיעוט הזה אינו עומד ליהפך לרוב בעתיד המיידי . אבל 
יצחק רבין היה צריך ללמוד השבוע לקח בוואשינגטון : העתיד המיידי אינו מספיק . 
הוא היה צריך לחזור לישראל עם מסר פחות שאנן . הוא היה צריך לומר לממשלתו 
ולעמו , שבמות האמיתות הגדולות בוואשינגטון צריכה גם המערכת הפוליטית הישראלית 
לבקש כלי התמודדות חדשים . הוא יכול היה לעורר ויכוח ציבורי , לעודד אינטלקטואליזציה 
של התהליך הפוליטי , להפוך את הרב - שיח הישראלי על העתיד ליותר מקאקופוניה 
של עלבונות אישיים . הוא החמיץ את ההזדמנות . הוא גילה שוב את ההיקף המבהיל 
של הקיפאון האינטלקטואלי בישראל . בבריה"ם של גורבאצוב המציאו מושג מיוחד 
לתופעה הזו , שבה נסתמים עורקיו של דור פוליטי שלם : " סטגנציה " . 
