ממלא מקום ראש הממשלה ושר האוצר , שמעון פרס , ייפגש היום עם שר הביטחון , 
יצחק רבין , במאמץ להשיג את מלוא תמיכתו במהלכים המדיניים והמפלגתיים בימים 
הקרובים . ביום ראשון ידווח פרס לראש הממשלה יצחק שמיר על תוצאות ביקורו . 
פרס מבקש להביא בהקדם האפשרי להכרעת הקבינט את הנוסחאות המקובלות על ארה"ב , 
מצרים , הפלשתינאים ומפלגת העבודה . נוסחאות אלה כוללות , בין השאר , 
צירוף שני מגורשים למשלחת הפלשתינית וכן שיגור הזמנות לתושבי מזרח - ירושלים 
לכתובת נוספת שלהם בשטחים . כמו כן , סדר היום של מפגש קאהיר יכלול נאומי 
פתיחה פתוחים לפני הדיון על הבחירות , וכן התחייבות מוקדמת שהמשלחת הפלשתינית 
לא תציג עצמה כנציגת אש"ף . פרס יעדכן את רבין גם בפרטי ההצעה למנגנון מסירת 
ההודעה על הרכב שתי המשלחות . הצעה זו כבר זכתה בתמיכתו של ערפאת . מקורבי 
פרס סבורים כי הוא ייענה להצעתו של רבין לדחות את העימות עם הליכוד סביב 
נושאים אלה עד לאחר כינוס מרכז הליכוד , בעוד פחות משבועיים . על - פי 
ההסכם הקואליציוני , רשאי ראש הממשלה להביא לדיון נושאים שמעלה ממלא מקומו 
בתוך שבועיים . פרס יבקש לסכם עם רבין שתוספת חישוקים על ידי מרכז הליכוד 
תביא לאלתר לפירוק הממשלה , תוך מתן עדיפות למאמץ להקים ממשלה צרה בראשותו . 
גורמים מדיניים בירושלים העריכו אתמול כי ייתכן שהתבטאותו הזהירה והספקנית 
של מזכיר המדינה , גיימס בייקר , נועדה להקל על שמיר במאבקו נגד שרי החישוקים 
לקראת כינוס מרכז המפלגה . בשיחה עם יושב ראש בית הנבחרים של ונצואלה , 
חוזה רודריגז איטורבה , אמר שמיר כי ירושלים היא מחוץ לדיון בהיותה בירת 
ישראל , וכי גם בהסכמי קמף דייוויד היא אינה כלולה בתוכנית האוטונומיה . 
עוד אמר שמיר ש"זהו נושא שנוי במחלוקת כיוון שאש"ף רוצה לראות בירושלים 
את בירת המדינה הפלשתינית , ואנו לא נוותר לעולם על ירושלים המאוחדת כבירת 
ישראל " . בתגובה לבקשתו של דיפלומט ישראלי משגרירות ישראל בוואשינגטון , 
שארה"ב תמחוק מההבטחה שישראל לא תידרש לנהל מו"ם עם אש"ף את הסיפא " במאמץ 
הנוכחי " , אמר פקיד אמריקאי ממחלקת המדינה כי " מעולם לא הבטחנו לכם שאף 
פעם לא תתבקשו לדבר עם אש"ף " . בקשה דומה הפנה מזכיר הממשלה , אליקים רובינשטיין , 
לעוזר מזכיר המדינה , דניס רוס , בשיחת הטלפון ביניהם . באותה שיחה דחה 
רוס בקשה של רובינשטיין להוסיף למבוא ל"הנחות " שמבקשת ישראל , בנוסף למונח 
" ארה"ב מבינה ש . . . " גם את המילה " מקבלת " . רובינשטיין פירט 
שורה ארוכה של דרישות , ובהן פתיחה במשא ומתן בנוגע לסדר היום של מפגש קאהיר . 
מקורות אמריקאיים אמרו כי דרישה זו נדחתה , כמו דרישות אחרות , שכן הממשל 
אינו רואה בהן תרומה לזירוז התהליך . מקור דיפלומטי בכיר סיפר אתמול כי בדיונים 
פנימיים מביע מזכיר המדינה , גיימס בייקר , קוצר רוח נוכח הדרישות של רובינשטיין 
והתבטא ש"הפלפולים הניסוחיים של הבחור הזה גורמים לי לטפס על הקירות " . 
