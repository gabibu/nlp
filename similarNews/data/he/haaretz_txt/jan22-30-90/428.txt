ראש המטה הכללי של צבא ארה"ב ( צבא היבשה ) , הגנרל קרל וואונו , הגיע 
אתמול לביקור בן יומיים בצה"ל כאורח הרמטכ"ל דן שומרון . במהלך ביקורו ייפגש 
הגנרל האמריקאי עם שר הביטחון יצחק רבין ועם קצינים בכירים בצה"ל , ויבקר 
ביחידות צה"ל השונות . בפגישות עם קציני צה"ל ידון האורח בשורה ארוכה של 
פרויקטים משותפים ובקשרים בין צה"ל לצבא האמריקאי . נספח צה"ל בארה"ב האלוף 
אברהם בן שושן ילווה את הגנרל וואונו בעת ביקורו . דובר השגרירות האמריקאית 
בתל אביב הגדיר את הביקור כ"ביקור עבודה שיגרתי שהוא חלק מהיחסים הקרובים 
בין שתי המדינות בתחום הביטחוני והצבאי " . אחד הנושאים שיהיו על סדר יום 
הביקור הוא סיכום תוצאות הניסויים המשותפים שערכו צה"ל וצבא ארה"ב לשיפור 
תותח ההוביצר המתנייע מסוג אמ901 בקוטר 551 מ"ם . פרויקט שיתוף הפעולה בתחום 
זה התפרסם לאחר שבתחילת חודש נובמבר אשתקד , במהלך ניסויי ירי בתותח , 
התפוצץ אחד הפגזים בבית הסדן . שני חיילי צה " ל בשירות סדיר נהרגו בתאונה 
זו ( סמ"ר מרק איילון וסמל נחום גולן ) , ושניים אחרים נפצעו . בעקבות 
התאונה הופסקו לזמן מה הניסויים בצבא ארה"ב ולאחר זמן מה , במקביל לעבודת 
ועדת החקירה שהוקמה על - ידי האמריקאים בשיתוף עם הישראלים , ניתן אישור 
להמשיך בניסויים . הפרויקט המשותף לצה"ל ולצבא ארה"ב נועד לשפר את ביצועי 
התותח המתנייע שהינו כלי מרכזי בחילות התותחנים של שתי המדינות ובמדינות 
נאט"ו . ההסכם לפיתוח דגם משופר של התותח נחתם לפני ארבע שנים . 
