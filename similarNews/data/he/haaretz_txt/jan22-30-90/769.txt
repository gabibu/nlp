שר התעשייה והמסחר , אריאל שרון , נועד אתמול עם המשלחת הכלכלית מבריה"ם 
ואמר לחבריה כי יש לישראל עניין בקידום שיתוף הפעולה עם ארצם בתחומי התעשייה 
והמסחר . בפגישה שהיתה בלשכתו בירושלים הדגיש השר שרון כי הקשרים בין שתי 
המדינות יתבססו על הדדיות : תמורת ידידות תשלם ישראל בידידות ותמורת עסקים 
תשלם ישראל בעסקים . שרון הציע לחברי המשלחת להקים ועדה משותפת של משרד 
התעשייה והמסחר ושל גורמים ממשלתיים בבריה"ם שידונו בסידורים ההדדיים , 
מכסים , רשיונות וביטוחי סיכוני סחר חוץ . יו"ר המשלחת הסובייטית , יורי 
אלחוביקוב , אמר לשר שרון כי ניתן להרחיב את היחסים בין שתי המדינות על 
בסיס הבנה הדדית ואינטרסים משותפים . בפגישה התעניינו האורחים בנושא משק 
החלב ובפרויקט תעשייתי משותף לייצור רסק עגבניות . בפגישה עם שר התחבורה 
משה קצב גילו נציגי חברת איירופלוט והמינסטוריון לתעופה אזרחית הבנה לכך 
שיש להפעיל את ההסכם המסחרי עם אל על , פרט לנושא הטסת עולים חדשים , הקשור , 
לדבריהם , להחלטה של הגורמים הפוליטיים . הפגישה בין נציגי המשלחת , 
בראשותם של לב קוזניצוב ומיכאל סן , לשר התחבורה נמשכה שלוש שעות . לשר 
קצב הגיעו כל חברי המשלחת וכן ראש המשלחת הקונסולרית בישראל ד"ר גאורג מרטירוסוב . 
לדברי השר קצב בפגישה לא הסכם התעופה המסחרי גורם ליהודים לעלות לישראל , 
שכן ליהודים אלה מאפשרים שלטונות בריה"ם לעלות לישראל אך עושים זאת דרך 
מדינה שלישית . משום כך ביקש קצב לאפשר לאל על להטיס ע"י שתי החברות את 
העולים שיש בידיהם התרי יציאה . בפגישה השתתפו גם מנכ"ל אל על רפאל הר - 
לב , מנכ"ל משרד התחבורה , יעקב אבן , וראש מינהל התעופה שי שוהמי . בפגישה 
של אנשי המשלחת הסובייטית עם שר התיירות גדעון פת , אמר מנהל המחלקה לתיירות 
במועצה הממלכתית , יורי ברגוב , כי בריה"ם מעוניינת בגיבוש חבילות סיור 
משותפות עם ישראל לעידוד תנועת תיירות משותפת מארה"ב . הסובייטים הסכימו 
לארח סוכני נסיעות ותיירות מישראל בסיורים לימודיים בערים שונות בארצם , 
כבר באביב הקרוב . שר התיירות מצידו הזמין נציגי אמצעי תקשורת סובייטים , 
לבוא ולבקר בישראל , כדי לעמוד על אפשרויות הסיור בישראל . מבריה"ם ניתן 
כיום לצפות בעיקר לתנועת תיירות צליינית . פת הציע עוד לנציגי המשלחת מבריה"ם 
לשלוח ארצה עובדי מלונאות , כדי שישתלמו בבית הספר הממשלתי לתיירות בארץ . 
הן שר התיירות והן שר התחבורה ציינו בשיחותיהם עם הסובייטים כי ללא הפעלת 
קו תעופה ישיר בין שתי המדינות , קשה יהיה להרחיב את תנועת תיירות בין בריה"ם 
לישראל . הנציג הסובייטי הבטיח לעלות את הנושא לפני הממונים עליו במוסקווה . 
