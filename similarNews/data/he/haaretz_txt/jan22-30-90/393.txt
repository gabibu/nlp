ראש עיריית תל - אביב , שלמה להט , נתן אולטימטום לאנשי הקהילה הרפורמית 
לפנות עד סוף השבוע את המבנה המשמש כיום כמרכז קהילתי ובית - הכנסת של התנועה 
בשכונת רמת - אביב . להט הודיע לנציגי הרפורמים , כי אם לא יתפנו מרצונם , 
תפנה העירייה את המבנה מיושביו ביום ראשון הקרוב . הרב אשר הירש , מזכ"ל 
התנועה ליהדות מתקדמת , הודיע כי התנועה תפנה עד סוף השבוע לבית - המשפט , 
ותבקש צו מניעה נגד העירייה . מטעם התנועה הרפורמית נמסר כי חברי התנועה 
בארה"ב וראשיה יבטאו את מחאתם על התנהגותו של ראש עיריית תל - אביב , כאשר 
בעת מסעו הקרוב בארצות - הברית לגיוס כספים , יקשו עליו בגיוס תרומות לקרן 
תל - אביב . עיריית תל - אביב טוענת כי המבנה בו מדובר הועמד לרשות התנועה 
הרפורמית באורח זמני ועתה היא מסרבת לפנותו . לטענת העירייה המבנה מיועד 
למרפאה לאם ולילד הממוקמת כיום במבנה רעוע בשכונת רמת - אביב . עוד טוענת 
העירייה כי בימים אלה הולך ונשלם בית כנסת ומרכז קהילתי מפואר לתנועה הרפורמית 
על קרקע שהעירייה הקצתה בחינם בצפון העיר . התנועה הרפורמית טוענת שתהיה 
מוכנה לפנות את המבנה ברמת - אביב אם העירייה תעמיד לרשותה מבנה חלופי בשכונה . 
התנועה האשימה את ראש העיר ת"א ב"חוסר פלוראליזם ובכניעה לדתיים האורתודוקסים " . 
להט מצידו האשים את התנועה הרפורמית בסחטנות ובהשתלטות על נכס עירוני . 
