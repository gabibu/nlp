( ע . ) התיירת היוגוסלבית פטריציה קוזביץ ( 62 ) , החשודה בריגול 
למען ארגון פתח תגורש מישראל לאחר מסירת עדות מוקדמת נגד חברתה , העולה 
החדשה מיוגוסלוויה , ויקטוריה דויד ( דוידוביץ ) , המואשמת בריגול ובמסירת 
ידיעות לאוייב . סגן נשיא בית המשפט המחוזי בחיפה , השופט אליעזר דוד בר , 
האריך אתמול את מעצרה של ויקטוריה דויד עד תום ההליכים נגדה . זאת , לאחר 
שביום א הגישה סגן בכיר ראשון לפרקליטת מחוז חיפה , עו"ד סילביה פריימן , 
את כתב אישום נגדה לבית המשפט . השופט ראובן בן חורין , השופט התורן בבית 
משפט השלום בחיפה , נענה לבקשת המשטרה והאריך את מעצרה של פטריציה קוזביץ 
בשבעה ימים לצורך השלמת החקירה . נציג המשטרה , פקד נפתלי בן - טוב 
אמר בדיון , כי התיירת חשודה בהשתייכות לאירגון עויין ובמגע עם סוכן זר . 
לדבריו בשנתיים האחרונות היא העבירה , יחד עם ויקטוריה דויד , צילומים 
ומסמכים לנציג הפתח ביוגוסלביה . בן - טוב טען כי מעצרה של פטריציה דרוש 
לסיום ההליך המשפטי ולגירושה מן הארץ . במקביל , הוגשה לבית המשפט המחוזי 
בחיפה בקשה לגבות עדות מוקדמת מפטריציה לפני גירושה . בכתב האישום שהוגש 
לבית המשפט המחוזי בחיפה נגד ויקטוריה דויד מייחסת התביעה לנאשמת האשמות 
של מסירת ידיעות לאוייב העשויות להיות לתועלתו , חברות בהתאגדות אסורה , 
מגע עם סוכן זר ללא הסבר סביר ועשיית שירות עבור התאגדות אסורה . התביעה 
מגוללת את נסיבות גיוסה של ויקטוריה דויד לשירות הפתח , באמצעות שליח האירגון 
ביוגוסלוויה אשר העניק לה את הכינוי " חלילה " . בכתב האישום צויין עוד , 
כי הנאשמת לבדה , ויחד עם חברתה פטריציה שגוייסה אף היא לשירות המודיעין 
של הפתח , העבירו במרוצת השנים האחרונות מידע עדכני על מצבם של הערבים בישראל 
ליוגוסלוויה וכן צילומים של אתרים אסטרטגים בישראל , לרבות צילומים מבסיסי 
צבא , גבולות וכן קטעי עיתונות על מצב האינתיפאדה . התביעה טוענת , כי 
חלק מהחומר שאספו , נתפס על - ידי המשטרה , לאחר ששוגר באמצעות הדואר ליוגוסלוויה . 
סגן נשיא בית המשפט המחוזי בחיפה , השופט אליעזר דוד בר , האריך את מעצרה 
של ויקטוריה דויד עד ל5 בפברואר , מועד בו יקיים בית המשפט דיון בהשתתפות 
פרקליטה , עו"ד סלים ואקים בבקשת התביעה להאריך את מעצרה , עד תום ההליכים 
המשפטיים . 
