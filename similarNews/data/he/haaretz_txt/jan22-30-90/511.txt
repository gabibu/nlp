הורה שילדו לומד בבית ספר במגזר הערבי התלונן במשרד החינוך על לחצים המופעלים 
על ידי גורמים שונים להנהיג תלבושת אחידה לתלמידים , בצבעים של דגל פלשתין . 
התלונה שהגיעה לממונה על פניות הציבור במשרד החינוך , נתן בכרך , כלולה 
במסמך פנימי שהעביר בכרך להנהלת משרד החינוך . מהמסמך עולה , שבמגזר הערבי 
מופעלים לחצים לא רק להנהיג תלבושת אחידה בצבעים של דגל פלשתין , אלא שיש 
בכלל " לחץ ותעמולה בלתי נלאים להנהיג תלבושת אחידה , מוסלמית , לתלמידים " . 
ההורה ציין , כי הוא רואה בדאגה את הנסיונות להנהיג תלבושת מוסלמית - דתית , 
מפני שמשמעותם , לדבריו , נסיונות " להסיג את החברה הערבית חזרה לימי 
הביניים " . עוד טען , כי הוא חושש שהרצון להנהיג תלבושת זאת מבטא הקצנה 
לאומנית . ההורה ביקש לדעת מה עמדת המשרד בנוגע ללחצים אלה . מהדו"ח עולה , 
שהנושא הועבר לטיפול מנהל המחוז במשרד החינוך , המופקד על היישוב הערבי , 
וכי הנושא " ירד מסדר היום " . בכרך סירב אתמול להוסיף פרטים בנוגע לתלונה , 
באמרו שהמסמך היה פנימי וכי לא היה בכוונתו , כעובד מדינה , לתת לו פומבי . 
