סאלח טאריף , ראש המועצה המקומית גוליס , יצא אתמול בקריאה לחברי הכנסת 
מכל הסיעות ליזום את חקיקת חוק לדרוזים בנוסח " חוק הביצים " לתושבי הגליל . 
לדבריו חוק נוסח חוק הביצים לדרוזים יחייב את הממשלה לבצע את השיוויון התקציבי 
לרשויות המקומיות הדרוזיות , כפי שהובטח לא אחת , לאלתר . הפנייה באה בעקבות 
החלטה שהתקבלה ביום ג בכנסת , לפיה ייערך דיון מקיף במליאה , בנוכחות שרי 
הממשלה . זאת , בניגוד לדעתו של השר אולמרט שביקש להעביר את הדיון לוועדה 
מיוחדת . ראשי הישובים הדרוזים , ובתוכם ראש מועצת גוליס , חוששים , שאם 
בדיון הקרוב במליאה תתקבל החלטה להעביר את הנושא לוועדה מיוחדת , יישאר 
מצבם של הדרוזים בעינו . סאלח טאריף הדגיש , כי חרף העובדה שהחלטת הממשלה 
משנת 78 קבעה לסייע לישובים הדרוזים , בכל התחומים , החל בבריאות וכלה 
בחינוך ובדיור , לא נעשה דבר בנידון . כל הדיבורים על ברית דמים , או 
ברית חיים , נותרו כסיסמאות ריקות מתוכן שאין מאחוריהן ולא כלום . ראש מועצת 
גוליס , סאלח טאריף , שיגר אתמול מברקים לנשיא המדינה , לראש הממשלה וליו"ר 
הכנסת , בהם הוא אומר : העדה הדרוזית יקרה למדינה ואינה נושא למחלוקת פוליטית 
וזהו גם הרושם שהתקבל בדיון במליאה , אשר זכה לתמיכת כל סיעות הבית . אני 
פונה ומבקש כי תעשו למען יועבר הטיפול בענייני הדרוזים מידי השר אולמרט , 
שהוא השר לענייני ערבים ומיעוטים . איננו רואים עצמנו כמיעוט במדינה , 
אלא כחלק מעם ישראל . הנושא הינו עקרוני ואינו אישי . 
