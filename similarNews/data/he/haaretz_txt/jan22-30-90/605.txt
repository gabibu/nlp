באקו העבירה את אדולף היטלר על דעתו . הוא חמד את אוצרות הנפט שלה כל - 
כך שוויתר על כיבוש מוסקווה והורה לגנרלים שלו לדהור אל הקווקז . אילולא 
נכנסו בו הדיבוק של באקו , אולי לא היתה גרמניה הנאצית מתאבדת בסטלינגרד . 
אחרי באקו נועדו לפרסטרויקה רק פרפורי גסיסה מיוסרים . השבוע בהרי הקווקז 
התנדף חלומו של מיכאיל גורבצוב להפוך את הקיסרות הסובייטית לפדרציה ולונטארית 
של עמים חופשיים . אבל עד שיתחיל הפרק הבא , ובטרם תשקע אזרבייגאן ותלך 
בחשיכה , אולי כדאי לשאול שאלה שלא ממין העניין : אילו נראו הטנקים האלה 
ברחובות וילנה , אילו היו גלי הים הבאלטי ( לא הכספי ) לוחכים את החוף , 
אילו היו הפגרים האלה חיוורים ( לא שחומים ) , אילו היו האנשים האלה 
מצטלבים ( במקום לקרוא " אללהו אכבר " ) , אילו היו הסמטאות הצרות מזכירות 
לאירופה את אירופה ( ולא את אסיה המרכזית ) האם היה העולם המערבי מעניק 
השבוע למיכאיל גורבצוב רשיון לרצח ? בעולם שכבר העמיד הרבה סטנדרטים כפולים , 
הסטנדרטים האלה נראים כפולים במיוחד . רק שבועיים קודם - לכן העריצו מאות 
מיליונים את מראה של הדמוקרטיה הגורבצובית בפעולה . המזכיר הכללי התהלך 
ברחובות וילנה , ודיבר בהתרגשות עם הליטאים . הוא נופף בידיו , הוא האדים , 
הוא נזף , הוא שידל , הוא התחנן , הוא איים , הוא פיתה , הוא הזהיר . 
לבסוף אף אמר , בחצי - פה , כי לליטאים שמורה הזכות לפרוש מבריה"ם . העם 
היחיד שדיבר אליו בלילה שבו שיגר את הטנקים לבאקו , היה עמו שלו , הרוסים . 
הוא שיתף את בני עמו בתחושת הגועל שלו , לנוכח " הכוחות הקיצוניים " , 
המסרבים להטות אוזן ל"קול ההיגיון " . היה עליו לדעת , בלילה ההוא , כי 
אזרחים חפים מפשע ייפגעו , ורבים עוד יותר ירגישו כי נפלו טרף לתוקפנות . 
היה עליו לדעת שהוא עומד לעורר עליו איבת - עולם באומה גאה , לא רק בקרב 
" כוחות קיצוניים " . ואף - על - פי כן לא השמיע אף מלה , מסויגת ככל שתהיה , 
להביע צער אנושי או התנצלות . הוא , שלא ירד אף פעם לרחובות באקו במשך 
שנה של תסיסה אתנית , הטיף בלילה ההוא מוסר ל"קיצוניים " שדחו את " הקריאות 
לדו - שיח , לפיוס ולסובלנות " קריאות שהוא לא השמיע מעולם ברצינות . 
השבוע דרס צבא אירופי קולוניאלי את חירותו של עם טורקי - מוסלמי , שכיסופיו 
הקיבוציים הם ניגוד לכל מה שהעריץ המערב בחודשים האחרונים בפראג , בברלין 
ובבוקרשט . לילה לילה בסוף דצמבר , הפסיקה הטלוויזיה הצרפתית את תוכניותיה 
הרגילות , כדי להעביר בשידור חי את המהפיכה הרומנית . זקנות שבקושי ידעו 
איפה רומניה , התייפחו מול המקלטים כאשר מהפכנים רומנים דיברו אליהן בצרפתית 
רהוטה . משרדים נפתחו בחג המולד , לאסוף מזון לעם הרומני , החוזר אל חיק 
הציוויליזציה . בני אזרבייגאן , האזרים , לא עוררו שום תחושת הזדהות בלבה 
של אירופה . אירופה הלבנה , החופשית , הדמוקרטית ושוות - הזכויות גילתה 
השבוע את המכנה המשותף העיקרי שיש לה עם רוסיה : גזענות לבנה . מה לאירופה 
ולבריונים אסיאתים דוברי טורקית , שמצד הכרומוזומים שלהם הם מתייחסים על 
גנגיס חאן ועל הכנופיה המונגולית ? עניין אחד הוא הקרבתו של סטודנט בכיכר 
ונצסלס בפראג , ועניין אחר הוא דריסתם של מאות שיעים אזרים תחת השרשראות 
של טנקים רוסיים בבאקו . אירופאים ( איפיון אתני ותרבותי , לא גיאוגרפי ) 
אמרו כמעט בקול רם : האם זה לא מגיע להם , בעצם , לחומייניסטים האלה ? 
הרהורי חרטה עדיין לא התגנבו ללב גם בימים הבאים , כאשר מאות - אלפי אבלים 
ברחובות באקו שלחו מסר ברור : לא " קיצוניים " , אלא אזרבייגאן כולה עומדת 
עכשיו נגד מוסקווה . עד שעת כתיבתן של שורות אלו לא יצאה מגדרה שום ממשלה 
מערבית לגנות את ההפגזה הרצחנית של צי ושל טנקים על אוניות אזרחיות בכניסה 
לנמל באקו . באווירת השיכרון של המהפיכה הדמוקרטית באירופה , אנשים צובטים 
את עצמם ומדברים על הסיכוי הפנטסטי להתחיל בתיקון מקיף של ההיסטוריה החל 
מ4191 , אולי אף מ8481 . כתרים נקשרים לליברליזם המסורתי של אמצע המאה 
ה91 , באירופה המרכזית . אירופה מוכיחה , שמראשו של הליברליזם ההוא לא 
נפל לפחות כתר אחד : היכולת להאמין בזכותו של עם אחד לחירות טבעית , ובאותה 
שעה עצמה , שלילת החירות הטבעית מעם אחר . זו האודיסיאה של אירופה המרכזית 
ושל הבלקן . עמים לחמו שם בגבורה גדולה על חירותם . כאשר זכו בה , היה 
הביטוי העליון של עצמאותם היכולת לשלול חירות מעם אחר : הפולנים , ההונגרים , 
הרומנים , הבולגרים , היוונים , הסרבים , הקרואטים . ויליאם גלאדסטון , 
ראש הממשלה הליברלי של בריטניה , ניצל את דיכוי הבולגרים בטורקיה כדי לחזור 
אל השלטון ולהתחיל את החדירה האימפריאלית של ארצו אל המזרח התיכון . ליברלים 
צרפתים חשבו כי הניצול השיטתי של עמי אפריקה והודו - סין הוא בגדר זכות מוקנית 
להם מלידה . רפובליקאים אמריקאים , שהנחילו לעולם ערכים אוניוורסליים של 
זכויות - אדם , כוננו בדם ואש קיסרות פיליפינית . האם לא היה מוטב לאזרבייגאן 
לעשות כמעשה צכוסלובקיה , להיאסף בכיכר המרכזית , להמליך מחזאי רך - דיבור 
ולהפוך את באקו לבירה רנסאנסית ? אני חושב שאמנם מוטב היה . אבל אולי מן 
הטעם הזה , געגועיי הכמוסים ביותר אינם אל חולות הנגב , אלא אל חופי נהר 
הפריפייט . הכפר הגלובלי של לווייני הטלוויזיה לא הפיל את המחיצות , לא 
מחק תרבויות , ולא שינה טמפרמנטים . רגליה של אזרבייגאן נטועות בקרקע לא - 
אירופית . האם המוסלמים באזרבייגאן רשאים למדוד את חירותם במידות אחרות , 
בלי להיחשב לקנאים חשוכים , ומבלי שיותר דמם ? לאירופה רוב השאלות האלו 
תיאורטיות . אין הן תיאורטיות כלל לממשלה רוסית המנסה להיחלץ מאזיקים בולשוויקיים , 
או לממשלה ישראלית המנסה להתרגל לעובדה שהגיאוגרפיה לא זימנה לה ואצלב האוולים 
כשכנים . 
