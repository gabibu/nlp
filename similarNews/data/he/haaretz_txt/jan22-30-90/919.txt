" קיצוצי גרהאם - ראדמן - גורבצוב " כך הגדיר מכון ברוקינגס בוואשינגטון 
את הצמצומים בתקציב ההגנה , שנאלץ ממשל בוש להנהיג השנה ובשנים הבאות . 
הכוונה היא , מצד אחד , לחוק גרהאם - ראדמן המחייב חיסול הדרגתי של הגירעונות 
בתקציב הפדרלי הכולל , ומצד שני , לשינויים ביחסים בין מעצמות - העל , 
כתוצאה מהפרסטרויקה . אך ההצעה , שהובאה השבוע בפני הקונגרס , מסתפקת 
בקיצוץ של % 2 בלבד במונחים ריאליים . שר ההגנה של רייגן , קאספר וויינברגר , 
נהג להגיש תקציבים גדולים , שאפשרו לו להתפשר עם הקונגרס . שר ההגנה הנוכחי , 
ריצרד צייני , נוקט שיטה הפוכה : אחרי ויכוח פומבי עם זרועות הצבא , 
הוא מגיש תקציב מצומצם , בהנחה שהקונגרס יבין שאין עוד מה לקצץ . הפנטגון , 
כמובן , אינו שבע רצון מהקיצוץ שמציע צייני , בעוד שהקונגרס ידרוש בוודאי 
קיצוץ חד יותר . הפנטגון אומר , שהצמצום המוצע יחייב לסגור בסיסים צבאיים 
ולהפחית הזמנות ממפעלי תעשייה ברחבי ארה"ב . אלו הם דברים , שמצננים תמיד 
את להט החיסכון של חברי הקונגרס , שבוחריהם עלולים להיפגע מהצמצומים . הפעם 
יש לקיצוצים המוצעים משמעויות בין - לאומיות ברורות . צמצום המספר הכולל 
של אנשים בשירות פעיל יחזק את ידי חברי הקונגרס , הדורשים להוציא יותר חיילים 
אמריקאים ממדינות נאט"ו . לעומת זאת , אין בתקציב שהוגש השבוע קיצוצים 
נוספים בסעיף פיתוח " המפציץ הבלתי - נראה " ובסעיף " מלחמת הכוכבים " . 
יש בכך ביטוי לא רק ללחצים מצד הנצים , אלא גם לסימני השאלה לגבי עתיד הפרסטרויקה 
או , לפחות , לגבי הרצון להמשיך את הלחץ על גורבצוב . אך גם במוסקווה 
עדיין לא בטוחים שהגיעו ימות המשיח : תקציב הביטחון הסובייטי הכולל קוצץ 
אמנם , אך לא צומצמו בו הסכומים , המיועדים למודרניזציה של החימוש הגרעיני . 
