מנכ"ל חברת המוזיאונים של עיריית חיפה , דוד פלונסקי , התפטר ביום שישי 
מתפקידו בעקבות המלצות של ועדת בדיקה שמונתה לאחר השוד במוזיאון היפאני בעיר 
בנובמבר האחרון . הוועדה המליצה על פיטורי המנכ"ל ומנהל המוזיאון היפאני , 
אלי לנצמן . " אני דוחה בתוקף את המסקנות האישיות כלפי , וזה רק עניין 
של זמן שצידקתי תצא לאור . אך בנסיבות שנוצרו איני רואה דרך להמשך תפקידי " 
אמר פלונסקי לאחר שהודיע על התפטרותו . לטענתו לא יעלה על הדעת שמנכ"ל מוזיאונים 
ישא באחריות מחדל אחד ממנהליו , אשר , לטענתו , הותיר ביודעין את המוזיאון 
עליו הוא אחראי פתוח , לנוחותם של פורצים . בתגובה להאשמות אלו של פלונסקי 
הציג אלי לנצמן מסמכים מהשנים האחרונות בהם פנה למנכ"ל חברת המוזיאונים בבקשות 
להגביר את המיגון במוזיאון , אך נענה בשלילה . מסקנות ועדת הבדיקה שהוגשו 
בימים אלו לראש העיר גוראל קובעת כי מנכ"ל המוזיאונים , מנהל המוזיאון היפאני , 
סגנו של פלונסקי אילן אייזן , קצין הביטחון של המוזיאונים רמי זילברשטיין 
ומשה וייס , מנהל חברת השמירה של המוזיאונים , התרשלו ולא מנעו את המחדלים 
שהוליכו לשוד . על פי הדו"ח התנהל המוזיאון בצורה פרטיזנית תוך מאבקי שליטה 
וכוח שהפריעו לעבודה התקינה , ולא היה מוגן בשום אמצעי אלקטרוני או פיסי . 
כספים שהיו צריכים להיות מוזרמים למוזיאון לא הגיעו בשל סכסוכים אישיים בין 
המנהל לנצמן למנכ"ל פלונסקי . ועדת הבדיקה טענה כי פלונסקי פעל במקרים רבים 
מתוך שיקול דעת לא ברור , תוך שהוא מוציא ומבטל הוראות במחי יד , למשל , 
החלטה לבטל את השמירה בנשק על המוזיאון לאחר ששמע כי באחד המקרים הגיע השומר 
למקום כשהוא שיכור . ביקורת נמתחה גם נגד פלונסקי על כך שסגר את ברז התקציב 
למוזיאון היפאני על רקע יחסיו עם לנצמן , ובכספים שהתפנו רכש שטיחים למוזיאון 
חיפה . פלונסקי משיב על כך כי חויב על ידי מכבי האש לרכוש שטיחים חסיני אש 
בבניין מוזיאון חיפה על לנצמן נאמר במסקנות הוועדה כי הפקיר את המוזיאון 
מבחינה בטיחותית . על פי הדו"ח לא נסגרו תריסי הפח שמגינים על צידו המזרחי 
של המוזיאון . בשעת הפריצה היו התריסים פתוחים . גם שולחנות התצוגה בעת 
השוד לא היו נעולים . לטענת חברי הוועדה העדר נעילה היא פרצה הקוראת לגנב . 
עם זאת הכירה הוועדה בכך שלנצמן דרש בעקביות מפלונסקי שיותקנו אמצעי מיגון 
אלקטרוניים במוזיאון היפאני , אולם בגלל היחסים הבלתי תקינים והיעדר שיתוף 
הפעולה בינהם נדחו הבקשות על הסף . לנצמן נמנע מלהגיב על הדברים בפני " הארץ " , 
אך אמר כי לא יתפטר . בסוף השבוע התכנסה הנהלת המוזיאון היפאני על שם טיקוטין 
והחליטה להתייצב מאחורי מנהל המוזיאון אלי לנצמן ולהתנגד לפיטוריו . חברי 
הוועדה שבדקה את הנעשה במוזיאונים היו עו"ד אלכסנדר סמואל , יוסף שחורי 
ואליעזר נחמיאס . 
