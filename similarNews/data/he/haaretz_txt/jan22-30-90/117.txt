מנהליה של החברה ההונגרית " קונקסוס " שבבעלות ממשלת הונגריה הגיעו בשבוע 
שעבר לישראל כדי לדון בהמשך שיתוף הפעולה בין חברות בניה ישראליות לבין חברות 
בניה הונגריות . ביקור ההונגרים נערך בעקבות ביקור שנערך בהונגריה של משלחת 
של קבלנים , כולם חברי המוסד המאוחד לענף הבניה , לפני כחודשיים . ההונגרים 
גילו עד מהרה שההתלהבות של החברות הישראליות לפעול בהונגריה פחתה בעקבות 
הציפיות לגלי עליה שיספקו עבודה רבה בענף הבניה כאן . הקבלן דוד גת , 
יו"ר המוסד המאוחד לענף הבניה , אמר בשבוע שעבר לנציגי החברה ההונגרית 
בראשותו של ויקטור מלקר , כי המצב של הענף לפני חודשיים , בעת הביקור 
של הישראלים בהונגריה , היה שונה וכעת הוא הביע ספק אם קבלנים ישראלים יבקשו 
להשקיע חלק מההון שלהם בחו"ל . לדבריו החברות הישראליות יעדיפו להרתם כעת 
למאמצים לקליטת העליה . מנהלי החברה ההונגרית ציינו שהם מוכנים לשיתוף פעולה 
גם במסגרת מצומצמת יותר והציעו לשלוח לארץ מאות מומחים בענף הבניה החל ממהנדסים 
ועד לבעלי מקצוע רגילים . הם דרשו שכר לפי 8 דולר ממוצע לשעת עבודה ונתקלו 
בתגובה צוננת של הקבלנים הישראלים . אלה אמרו שבמחיר זה הם יכולים להשיג 
כח אדם גם בארץ . עוד הדגישו הישראלים את הקשיים שמערימה הממשלה על יבוא 
עובדים זרים . בדיונים הועלתה הצעה לשתף פעולה בבניה במדינות שלישיות 
( מחוץ להונגריה וישראל ) . בשלב זה לא סוכם דבר בין הצדדים . 
