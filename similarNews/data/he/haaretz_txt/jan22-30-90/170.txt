המשטרה תחל בקרוב בחקירתו של השר עזר וייצמן בפרשת המגעים שקיים עם אנשי 
אש"ף . היועץ המשפטי לממשלה , יוסף חריש , הורה למשטרה לפתוח בחקירה נגדו 
בחשד כי ביצע עבירה על הפקודה למניעת טרור , הקובעת בסעיף 4 ( ח ) כי 
" אדם או שהוא אזרח או תושב ישראל , המקיים ביודעין וללא סמכות כדין , 
מגע בארץ או בחו"ל עם אדם הממלא תפקיד בהנהלה , במועצה או בגוף אחר כיו"ב 
של ארגון שהממשלה הכריזה עליו לפי סעיף 8 כארגון טרוריסטי , או המשמש נציג 
של ארגון כאמור , יאשם בעבירה ובצאתו חייב בדין , יהא צפוי לעונש מאסר 
עד שלוש שנים " . ההחלטה לפתוח בחקירה התקבלה אצל חריש כבר לפני כשבועיים , 
אחרי שדן בנושא זה עם שר המשפטים דן מרידור ומפכ"ל המשטרה רב - ניצב דוד 
קראוס . אולם חריש החליט לדחות את מתן ההנחייה למשטרה לפתוח בחקירה , בגלל 
שהותו של השר וייצמן במוסקווה ורצונו לשוחח עמו לפני כן . שלשום , אחרי 
ישיבת הממשלה , שוחח חריש עם השר וייצמן בנושא החקירה והודיע לו על החלטתו . 
חריש הסביר לווייצמן שהחומר המודיעיני שנאסף על - ידי השב"ך בנושא זה , 
מחייב אותו להורות למשטרה לפתוח בחקירה פלילית . חריש גם שוחח אתמול טלפונית 
עם מפכ"ל המשטרה . בשיחה זו סוכמו נהלי החקירה של השר ודרכי העברת החומר 
המודיעיני ממשרד המשפטים למשטרה . גורמים משפטיים אמרו אמש כי ליועץ המשפטי 
לממשלה היו חששות שהחקירה המשטרתית בפרשת וייצמן , עלולה לגרום נזק ביטחוני , 
משום שהיא עלולה לחשוף את שיטות העבודה ואיסוף המידע של השב"ך ואף לפגוע 
בפעילותם של כמה סוכנים מחשש שייחשפו . אולם אחרי התייעצויות שקיים חריש 
עם גורמים ביטחוניים בכירים , ביניהם ראש השב"ך ופרקליטת המדינה דורית בייניש , 
הוא הגיע למסקנה שאין מנוס מחקירת הפרשה . ורם משפטי בכיר אמר אמש " אין 
ספק שחייבים להקפיד על השוויון בפני החוק ולכן לא מתקבל על הדעת שאחרי שאייבי 
נתן הועמד לדין והורשע בשל המגעים שקיים עם אנשי אש"ף והוא אף מרצה את עונש 
המאסר שנגזר עליו , יתעלם חריש מחשדות על מגעים עם אנשי אש"ף שקיים שר בממשלה , 
רק בשל היותו נבחר ציבור הנהנה מחסינות " . מפכ"ל המשטרה אמור לקבל בימים 
הקרובים מהיועץ המשפטי חריש את ההנחייה בכתב המורה למשטרה להתחיל בחקירה 
בעניינו של השר עזר ויצמן . לאחר עיון ראשוני בחומר שיועבר למשטרה יוקם 
ככל הנראה צוות חקירה בכיר מיוחד שישתתפו בו שניים שלושה קציני חקירות בכירים 
שיונחו בעבודתם באופן אישי על ידי המפכ"ל דוד קראוס וראש אגף החקירות ניצב 
יהושוע כספי . לנוכח נסיון העבר ייתכן אף שבראש צוות החוקרים יעמוד המפכ"ל 
עצמו . כך היה בעת שהמשטרה חקרה בשעתו בחשדות נגד אנשי השב"ך . החקירה עצמה 
לא תימשך זמן רב , מאחר שמרבית החומר בפרשה כבר הוכן ומצוי בידי גורמי הביטחון 
השונים . עיקר החקירה יתבסס על גביית עדויות מהמעורבים בפרשה ועימות והצלבה 
בין העדויות והמסמכים . פוי שוייצמן ייחקר תחת אזהרה . חקירת המשטרה תהיה 
טכנית בעיקרה ועדיין לא ברור אם בסיומה תצרף המשטרה המלצות בשאלה אם יש 
או אין מקום להעמידו לדין . במקרים רגישים מסוג זה , היו בעבר כמה מקרים 
בהם הסתפקה המשטרה בצירוף סיכומים בלבד ואת ההחלטה בעניין כתב האישום השאירה 
לגורמים משפטיים בכירים כמו הפרקליטות והיועץ המשפטי לממשלה שתיק החקירה 
ממילא מועבר מהמשטרה אליהם בתום החקירה . 
