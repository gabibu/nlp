אחד הסממנים הבולטים בהתפתחות התעשייה עתירת הידע בעולם המערבי בשני העשורים 
האחרונים הוא התפתחות קשרים בין האקדמיה והתעשייה . רבות מהתעשיות עתירות 
הידע החלו את דרכן במחקר אוניברסיטאי , וחלק ניכר מהן נוסדו ע"י ממציאים 
ומפתחים שהגו את רעיונותיהם במסגרת מחקריהם האקדמיים . התעשייה עתירת הידע 
בארץ נבנתה רובה ככולה על בסיס התשתית המדעית הרחבה שהתפתחה באוניברסיטאות , 
ועל בסיס ההשקעות המסיוויות שהשקיעה המדינה באוניברסיטאות בעבר , מתוך 
ראיית היתרון היחסי שיכול להתפתח בישראל בתחום המחקר המדעי ובתחום התעשייה 
המתוחכמת . לפני כ02 שנה היה ברור שבלא השקעות ניכרות במחקר מדעי לא תוכל 
לקום בארץ תעשייה עתירת ידע . כל הפרמטרים הכלכליים הצביעו על כך שבסוג 
תעשייה זה יתרון יחסי לישראל בשל מבנה האוכלוסייה ורמת השכלתה . עוד ברור 
היה שהבטחת תעסוקה לאקדמאים ואנשי מדע בארץ תתאפשר רק אם תיבנה תשתית רחבה 
של תעשיייה עתירת ידע , ושבסוג תעשייה זה נעוץ גם פתרון לקליטת מדענים ישראלים 
שמחפשים לשוב ולהשתלב בארץ , ולקליטת מדענים עולים . במקומות שונים בעולם 
הוכח שעיקר הגידול היחסי בתוצר התעשייתי בשנים האחרונות נבע דווקא מחברות 
קטנות שהוקמו , תוך שקצב הגידול שלהן היה המהיר ביותר והן שרשמו את הגידול 
הגבוה ביותר במספר המועסקים . חברות קטנות אלו סיפקו גם מספר הולך ועולה 
של מקומות תעסוקה לעובדים במגוון רחב . התעשייה עתירת הידע האמריקאית אשר 
ליוותה וניתחה את התהליך מבעוד מועד , לא עמדה מנגד , הבינה את אפשרויות 
כריית הזהב במגדלי השן האוניברסיטאיים והזרימה כספים ניכרים למימון מחקרים 
בתחומים שונים באוניברסיטאות . יש תעשיות ענק בארה"ב אשר מממנות מרכזי מחקר 
באוניברסיטאות בהיקף של מיליוני דולרים בשנה בתחומים עתידניים , כשברור 
לכל שטווח המחקר הנחוץ כדי להגיע למוצר חדש יכול להגיע ל01 שנים ויותר . 
לפי ניתוחים סטטיסטיים היקף המימון התעשייתי באוניברסיטאות בארה"ב עולה משנה 
לשנה ולאו דווקא בתחום המחקר היישומי המיידי , אלא בתחומים כלליים של מחקר 
בקשר לטכנולוגיות חדשות . בישראל קורה תהליך מדאיג . ישראל היתה מהמדינות 
הראשונות שבמוצהר ביססה הקמת תעשייה עתירת ידע על מחקר אוניברסיטאי , תוך 
הבנה שבמגבלות המשאבים הקיימים יש לבסס מצוינות במחקר האוניברסיטאי תוך קיום 
מחקר בסיסי ענף משולב במחקר יישומי , ובכך לעודד הקמת תעשייה שתעסוק בפיתוח 
אותם מחקרים בעלי סיכוי להפוך למוצרים . אין בישראל תעשייה שיכולה לקיים 
ממשאביה מחקר רחב , במובן האוניוורסלי , כפי שקיים בתעשיות הרב - לאומיות 
בעולם המערבי , ומי שניסה זאת שילם מחיר יקר . עם זאת , יכולה התעשייה 
עתירת הידע המקומית לבצע פיתוח תעשייתי על בסיס רעיונות , מחקרים והמצאות 
שמקורם באוניברסיטאות . התעשייה המתמודדת בבעיות קיומיות ממשיות מצפה ברובה 
שהאוניברסיטאות יעסקו ביתר שאת במחקר יישומי ספציפי על פי הצרכים התעשייתיים 
העכשוויים , בלי להבחין שהמושג " עכשיו " אינו רלוונטי במחקר . יתרונה 
של האקדמיה הוא בהיקף המחקר המבוצע בה , בפריסתו הרחבה ובאי תלותו . נכון 
לומר שצורכי האנושות הכתיבו תמיד כיווני מחקר , והדבר ניכר בתקופתנו במחקר 
הבסיסי הרחב שנעשה בתחום האיידס במטרה למצוא מזורלמחלה . . מי שרואה באוניברסיטה 
מעבדת פיתוח תעשייתית על כל המשתמע מכך , סופו שיתאכזב . מי שסבור שמחקר 
רחב על כל המשמעויות שבכך יכול להתבצע בתעשייה מקומית סופו שייווכח שטעה . 
האוניברסיטאות , מצדן , פתוחות היום יותר מתמיד לקשר עם התעשייה ומצפות 
לכך שהתעשייה המקומית תקלוט את ההמצאות הנעשות בתחומן תוך הזרמת כספים למחקר 
ליצירת היזון חוזר . ציפייה כזו אין לה סיכוי שתתממש באילוצים הכלכליים 
של התעשייה בארץ , אשר יכולה , במקרה הטוב , לבצע השקעה בטווחים קצרים 
בלבד , ובמקרה הפחות טוב אינה מרשה לעצמה השקעה במחקר מכל סוג שהוא . חסרים 
כלים פיננסיים ומסגרות שיאפשרו לתעשייה ולאוניברסיטאות לקיים שיתוף מחקרי 
למטרות של פיתוח מוצרים חדשים ושיאפשרו הקמת תעשיות עתירות ידע חדשות אשר 
יקלטו מדענים ויגדילו את רמת התעסוקה . גם עידוד כספי ממשי והשתתפות מדינה 
גבוהה יותר בהוצאות מחקר יכולים היו לסייע באופן ניכר בכיוון הנכון . התוצאה 
הבלתי נמנעת היא פחות שיתוף פעולה בין התעשייה המקומית והאוניברסיטאות למחקר 
ופיתוח משותפים . פועל יוצא מכך הוא שיותר רעיונות והמצאות שמקורם באוניברסיטאות 
נקלטים ע"י חברות מחו"ל . בטווח הארוך המשמעות היא פגיעה קשה בתעשייה עתירת 
הידע בארץ , תוך שהתעשייה הזרה תיהנה מתוצאת מחקרי האוניברסיטאות , בהסכמים 
ארוכי טווח למימון מחקרים . סידור זה פותר אמנם בעיה מיידית של מימון מחקרים 
באוניברסיטאות , אך בטווח הארוך יהיה הנזק למשק הלאומי גדול ורב . מאחר 
שמרבית התעשיות המקומיות אינן יכולות לממן ממשאביהן מו"ף לכיוון של טכנולוגיות 
חדשות , , ראוי שהתעשייה המקומית תתאגד , כדי ליצור מסגרות בעלות משאבים 
למימון מחקר ופיתוח של טכנולוגיות חדשות , שעל בסיסן יהיה אפשר לפתח מוצרים 
חדשים . העידן שבו התחרו התעשיות המקומיות זו בזו בפיתוחים חדשים הולך ונעלם , 
ובמקומו נוצר בעולם התעשייתי המפותח מצב אשר בו התעשייה הלאומית כולה בכל 
ארץ חייבת להתחרות בכיבוש נתחי השוק העולמי בתחומים שונים . שיתוף כזה חשוב 
שיזכה בתמיכה ממשלתית , כפי שמקובל בעולם , כדי לסייע בהעמדת המימון המתאים . 
שיתוף בין התעשייה והאוניברסיטאות הוא המפתח לפיתוח טכנולוגיות חדשות , 
פיתוח כלכלי ופיתוח מוצרים חדשים שיתחרו על נתחי השוק העולמי . בלא שיתוף 
פעולה , בלא התארגנות התעשייה בקבוצות גדולות ובלא יצירת מסגרות מתאימות 
לגיוסי הון לחברות מו"ף , יופנו הטכנולוגיות המפותחות באוניברסיטאות לאפיקים 
שלא יתרמו למשק הלאומי . 
