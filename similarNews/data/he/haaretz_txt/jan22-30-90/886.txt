צוות החקירה המיוחד של היחידה המרכזית של משטרת ת"א , העוסק בפרשת רצח מתווך 
היהלומים אורי שליבובסקי , צמצם את רשימת החשודים האפשריים שבידו . מחקירת 
המשטרה הוברר כי שליבובסקי נרצח לאחר השעה 03 . 1 בצהריים , ביום ששי האחרון . 
בידי החוקרים עדויות של אנשים שראו ושוחחו איתו בשעה זו . כמו כן קיבלו 
חוקרי המשטרה רישומי מחשב , הכוללים את פרטיהם של היוצאים והנכנסים לבורסה 
בשעות הרלוונטיות לחקירה . נראה כי רבים מבין אלה ששהו בבניין ביום ששי , 
בשעות הסמוכות לפני ולאחר רצח שליבובסקי , ייחקרו גם בפוליגרף כדי לצמצמם 
את מעגל החשודים . ההערכה היא כי שליבובסקי נשדד ונרצח על ידי יותר מאדם 
אחד וכי הכיר את רוצחיו שזימנו אותו לצורך ביצוע עיסקת יהלומים גדולה . 
שליבובסקי נהג להיפגש רק עם אנשים שהכיר , אם כי לחוקרים הוברר כי לעיתים 
נהג בחוסר זהירות ונענה לקריאות טלפוניות אנשים שהזדהו רק בשמות פרטיים . 
בעקבות המימצאים בזירת הרצח , הועלתה סברה כי לא היתה כוונה מראש לרצוח 
את שליבובסקי וכי רוצחיו התכוונו אולי רק לגרום לו להלם , ולשדוד את היהלומים 
בשווי מיליוני דולרים , שהיו ברשותו . יתכן כי שליבובסקי נאבק והצליח לזהות 
את השודד או השודדדים ואז נדקר במכשיר חד , שנמצא באופן קבוע במשרד . כבר 
לפני שלוש שנים ניסו אלמונים לשדוד משליבובסקי במגרש החנייה של הבורסה , 
בעת שהחזיק בידיו תיק שהכיל יהלומים בשווי של כמיליון . הוא נאבק עם השודדים 
שנמלטו , מבלי שהצליחו לשדוד את התיק . השודדים משכו אז את שליבובסקי לעבר 
המלכודת , לאחר שטילפנו אליו והציעו לקנות ממנו כמות גדולה של יהלומים . 
האדם שזימן את שליבובסקי למלכודת אז , הזדהה בשמו של יהלומן ששליבובסקי 
היה איתו בקשרים כמה שנים לפני כן ורכש את אמונו . בעת נסיון השוד , היו 
בתיקו של היהלומן יהלומים השייכים לעשרות סוחרים שניתנו לו בנאמנות . המשטרה 
בודקת קשר בין ניסיון השוד הזה , לבין השוד והרצח בסוף השבוע שעבר , מתוך 
הנחה שייתכן שקיים קשר בין שני המקרים . מבצעי נסיון השוד לפני שלוש שנים 
לא נתפסו . 
