סוכני הנסיעות והתיירות יחריפו את צעדיהם נגד חברת אל - על , במחאה על השיווק 
הישיר של חבילות סיור לחו"ל והרחבת מכירות שירותי הקרקע . ועדת החירום של 
התאחדות סוכני הנסיעות והתיירות החליטה על נקיטת שורה של צעדים נגד החברה , 
אם לא תיאות להיענות לדרישותיה . הצעדים החדשים כוללים החזרת דוכני מכירה 
וסירוב לקבל כל חומר פרסומי ושיווקי הקשור לחברת התעופה הלאומית . הוועדה 
מתכננת לכנס את סוכני הנסיעות והתיירות לאסיפת הסברה , שבה יוחלט ככל הנראה 
על הקטנה מכוונת של חלקה של אל - על בהיקף המכירות של חבילות הסיור לחו"ל . 
כמו כן , תועבר תלונה למבקרת המדינה ולרשות החברות הממשלתיות בדבר תחרות 
בלתי הוגנת , לכאורה , מצד חברה ממשלתית המתחרה במגזר עסקי פרטי ופוגעת 
בו . צפוי גם כינוס של גורמי תיירות מחו"ל , הנפגעים מפעילות השיווק הישיר 
של אל - על . משרדי הנסיעות והתיירות מחרימים את חבילות הנופש החדשות שמציעה 
אל - על , ובשבוע שעבר הם החזירו את חוברות השיווק " החורף היפה " של 
חברת התעופה . מזכ"ל התאחדות סוכני הנסיעות והתיירות הגדיר את הצעדים כ"קטנים 
ומכאיבים " והבהיר שהם נועדו להראות לאל - על כי המשרדים לא יעברו לסדר 
היום על הפגיעה בהם . לדבריו , מבקשים סוכני הנסיעות והתיירות לשתף פעולה 
עם החברה . הוא מתח ביקורת על אל - על , המוצאת לנכון להשקיע משאבים כספיים 
ניכרים בתוכניות פרסומת לשיווק חבילות סיור , אך אינה מוכנה לפצות את סוכני 
הנסיעות והתיירות על מאמציהם לסייע לחברת התעופה בתקופת משבר זו בתיירות . 
התאחדות הסוכנים פועלת נגד אל - על בשיתוף פעולה מלא עם לשכת מארגני התיירות 
הנכנסת . יו"ר הנהלת הלשכה , אבי פרידמן , פנה לשר התיירות , גדעון פת , 
שיתערב בסכסוך עם אל - על . מנכ"ל הלשכה , עמי אתגר , הביע פליאה על חברת 
אל - על ש"ניתקה מגע עם גורמי התיירות , במקום לנסות לשתף עמם פעולה " . 
דובר אל - על , נחמן קליימן , אמר אתמול בתגובה כי לא יתייחס לנושא באמצעי 
התקשורת . 
