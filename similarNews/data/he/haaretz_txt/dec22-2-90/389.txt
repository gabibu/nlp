בית העלמין בנחלת יצחק משדר תל אביביות כמעט חילונית . רבים מציינים כיום 
תאריכים לועזיים על המצבות , אמר לי הרב ישראל לאו ובקולו דאבון לב . רבים 
מהבאים השבוע להלווייתו של גרשום שוקן הילכו בגילוי ראש . צינה קלה עמדה 
באוויר , אירופאית כמוהו . לא כך , באיפוק חף מפאתוס , קוברים את המתים 
בירושלים . שלושה חברי כנסת היו בין מלוויו : אמנון רובינשטיין ויוסי שריד , 
שניהם משתתפים קבועים ב"הארץ " , ושמעון פרס . וכך נקבר גרשום שוקן כפי 
שבחר לחיות : מוקף אנשי תרבות , כשרון ויצירה , מרוחק מחברת פוליטיקאים . 
שוקן הכיר אישית רק מעטים מבין הפוליטיקאים שעיתונו סיקר ותקף בחמישים ואחת 
השנים שלו כעורך " הארץ " . פעם שאלתי אותו על - כך . עד כמה שאני מכיר 
אותם זאת היכרות מאוד שטחית , אמר . יש לזה ודאי חסרונות , אבל יש גם 
יתרונות הוסיף מפני שמי שקשור לפוליטיקאים חשוף ללחצים . פוליטיקאים פונים 
אליך ואומרים : " שמע נא , יש עניין כזה וכזה , היה אצלי כתב שלך , 
אני לא מעוניין שהדברים יתפרסמו " . אצלי זה לא קורה . כבר שנים רבות לא . 
אני חושב שהם לא מצלצלים כי הם יודעים שאין לזה ערך . דברים כאלה נודעים 
מהר מאוד . אצל שוקן לא כדאי . אין טעם . בזבוז זמן . לא . לא . אני 
בכלל , גם כשהייתי בכנסת , לא נוח לי לקלוט דברים בשמיעה . אני אוהב לקרוא . 
קשה לי להתרכז על נאום . לעקוב אחרי נאום . קורה לי תמיד כשאני שומע נאום , 
ודבר - מה שהנואם אומר מעורר אצלי איזשהו רעיון ואני מתחיל לחשוב על זה 
אני מאבד את הקשר עם מה שהוא ממשיך לומר . זו לא צורה שאני קולט דברים . 
לא האלמנט שלי . שאלתי על תקופת כהונתו בכנסת בשנות החמישים מטעם המפלגה 
הפרוגרסיווית . היתה תקופה לא בלתי מעניינת , השיב שוקן , אבל בשבילי 
לא כל כך חשובה . אדם שיש לו אופי של איש חברה , בשבילו זה בהחלט יכול 
להוסיף מימד בהתייחסות שלו אל החיים . אני אין לי הכישורים האלה , ולא 
העניין לפתח אותם . הפסקתי כי הגעתי למסקנה שזה לא בשבילי , וגם ראיתי 
שזה קצת מפריע לי מבחינת הזמן . שוקן לא הניח יומן . הוא חיבר כמה מאמרים 
יפים ובהם זיכרונות מבית אבא , בגרמניה , אך לא תיעד את שגרת עבודתו כעורך 
" הארץ " . זה יקשה על ההיסטוריון שיבוא פעם להעריך את מקומם של שוקן ועיתונו 
בתולדות הפוליטיקה , התרבות , הכלכלה והחברה הישראלית . אך בספטמבר 4891 
אירח אותי שוקן בביתו לשתי שיחות ארוכות . זה היה ראיון לפרסום בשבועון 
" כותרת ראשית " . היה קל מאוד לראיין אותו : הוא השיב על כל שאלה בגילוי 
לב . אחר כך היה צורך במשא ומתן עד שהסכמנו על הנוסח הסופי שיתפרסם . שוקן 
נרתע מחשיפה , אך גם ידע להעריך את העניין העיתונאי וההיסטורי של ההגדה 
לבית שוקן . בסופו של דבר מחק רק כמה אמירות אישיות מאוד , חלקן אינטימיות 
למדי . חלק מהדברים מיתן , חלק החריף . האישור הסופי שנתן לדבריו עשה 
אותם למסמך אוטוביוגרפי . השבוע הקשבתי שוב להקלטות ההן . שמתי לב שהוא 
הירבה לצחוק . בניגוד לדימויו הנוקשה , המסתגר והצונן , הוא ידע להיות 
איש שיחה לבבי , פעמים סנטימנטלי . באחד ממאמריו של שוקן מצאתי את השורות 
האלו : " מנהיגינו ועסקנינו הנמיכו את שיעור קומתם במריבות קטנוניות . 
כוח המשיכה שאולי היה להם לפנים פג , ועכשיו אופפת אותם אווירה של עקרות " . 
הצעתי לו לנחש מתי כתב זאת . שוקן לא זכר . זה היה במארס 0491 . שוקן : 
לא הייתי אומר את זה בצורה מפוצצת כזאת היום . כשהייתי צעיר היתה לי יותר 
חולשה לאמירות דפיניטיוויות , סופיות . אילו היום הייתי מוצא משפט כוללני 
כזה במאמר ב"הארץ " הייתי מוחק אותו . באופן עקרוני אין לי שום דבר נגד 
פוליטיקאים . חונכתי למעשה על הערצה לווייצמן , אבל במקרים המועטים שבהם 
היה לי מגע אישי עם וייצמן לא התרשמתי ממנו כל - כך . באביב 7491 , בזמן 
המאבק הפוליטי , הוא ישב ברחובות והיה מצב די קשה . ואני חשבתי , כדאי 
לשמוע מה וייצמן אומר . קיבלתי רשיון מיוחד לצאת מתל אביב , מה שלא היה 
כל כך קל בגלל המצב הצבאי , ונסעתי לרחובות ושוחחתי עם וייצמן . שאלתי 
אותו : מה דעתך , מה אנחנו צריכים לעשות . וייצמן , שאז נראה לי נורא 
זקן ( הוא היה בערך בגילי עכשיו ) אמר החולשה שלנו נובעת מהחולשה של האנגלים , 
וכשאנגליה שוב תתחזק אז יבואו ימים טובים יותר . אמרתי לווייצמן אני מבין 
שאפשר לראות זאת כך , אבל צריך להביא בחשבון שאנגליה לא תתחזק , שאנגליה 
תמשיך להיחלש . מה אנחנו צריכים לעשות אז ? וייצמן הניח את ידו על זרועי 
ואמר במקרה זה , גוסטב , אנחנו לא צריכים לעשות כלום , כי אז אנחנו אבודים . 
למדתי שמנהיג גדול יש לו שעתו . כשהשעה עוברת הוא לא גדול . שעתו של וייצמן 
היתה בימי מלחמת העולם הראשונה ובשנות העשרים . לא הבענו בשום מאמר התנגדות 
להכרזת העצמאות ב41 במאי . פשוט אי - אפשר למצוא דבר כזה . אי - אפשר למצוא . 
אבל אגדות נוצרות . נכון שדגלנו זמן מה באוריינטציה אנגלית , כמו וייצמן . 
אחר - כך התברר שהאנגלים לא רוצים להישאר פה . מאותו הרגע לא היה טעם להמשיך 
בקו הזה ואנחנו היינו בעד מדינה יהודית . מפני שאנחנו היינו ביקורתים , 
ואנחנו הרגזנו מאוד ועשינו דברים שהלכו בכיוון ההפוך מהקו של הסוכנות היהודית . 
היינו נגד הטרור , וגם נגד מה שנקרא אז מאבק מזוין נגד האנגלים . מאוד 
מאוד הסתייגנו מזה . למשל , כשהאנגלים דנו למוות את דב גרונר , אנחנו 
כתבנו נגד פסק הדין . בוועדת התגובה , מה שקדם לוועדת העורכים , החליטו 
שביום אחרי ההוצאה להורג כל העיתונים יופיעו עם מסגרת שחורה מסביב לעמוד 
הראשון . אנחנו לא הופענו עם מסגרת שחורה . היינו נגד ההוצאה להורג , 
אבל היינו נגד גלוריפיקציה של הבחור הזה . זה עלה לנו בהרבה קוראים . ( 
בארכיון המכון למורשת בן - גוריון שבשדה בוקר שמורים לפחות עשרים מכתבים 
שבן - גוריון שיגר לשוקן , החל משנות השלושים : רובם ככולם מכתבי תלונה 
נזעמים על דברים שפורסמו ב"הארץ " , ולדברי בן - גוריון היו דברי שקר ) . 
מה זה בכלל עיתון , אמר פעם בן - גוריון בעל בית שוכר פועלים ואומר להם 
מה לכתוב . זה ששוקן אמר לאנשים שלו תכתבו כך וכך , אז בגלל זה יש לזה 
חשיבות ? אך הוא שלח לו גם מכתבי שבח על ספרים שפורסמו בהוצאת שוקן . ההתכתבות 
בין השניים משדרת הערכה אישית וביקורת הדדית . בעקבות ביקורת שנמתחה ב"הארץ " 
על " מבצע כינרת " שנערך בדצמבר 5591 אמר בן - גוריון בין השאר : " אני 
יודע שיש הבדל בין בעלי עיתון חשוב וסופריו בתל אביב לבין דייגים בכינרת . 
בעל העיתון הוא בן טובים ואיש משכיל ועסקן חשוב , ודייגי הכינרת הם אנשי 
עבודה פשוטים המתפרנסים ממלאכתם הקשה על גלי כינרת ( . . . ) ; כמה 
מן המתיימרים להדריך את דעת הקהל בישראל ממעונותיהם השאננים בתל אביב אינם 
מבינים את האמת האלמנטרית ואולי הטרגית , שבלי הגנה יעילה על גבולות ישראל 
אין כל ביטחון גם לתושבי תל אביב . חבר הכנסת שוקן הפסיק את ראש הממשלה 
בקריאת ביניים : " במקרה הופצץ בית הארץ בימי מלחמת השחרור " . אחר - כך 
השמיע הודעה אישית ובה בין היתר הדברים האלה : " בתור עיתונאי ישראלי עלי 
לדחות מעל במה זו בכל תוקף את התורה , כאילו רשאים עיתונאים לכתוב רק על 
דברים שהם בתחום ניסיוננו היום - יומי . אילו נתקבלה התורה , היה זה סופו 
של חופש העיתונות בישראל . לא ציפיתי לשמוע טענות כאלה מראש ממשלת ישראל 
בכנסת . עלי להודות שטענות אלו הזכירו לי בתוכנן ובנימתן דברים שהיינו רגילים 
לשמוע אותם בארץ אחרת הידועה לי היטב , אך אינני רוצה לפרש כאן בשמה , 
משום כבוד הבית ומשום כבוד ראש הממשלה " . בן - גוריון , אמר לי שוקן , 
היה יותר מדי רוויזיוניסטי לטעמו : לא אחת הירהר על הדמיון בינו לבין מנחם 
בגין . השניים יצאו מאותו עולם , אמר שוקן , מאותו רקע נציונליסטי ; 
שניהם נטו להתייצב מול העולם עם גב יותר מדי זקוף וחזה קצת יותר מדי נפוח . 
פעם תקף בגין את שוקן על ש " הארץ " השמיץ את זאב זבוטינסקי . זה היה , 
כנראה , ב9291 . שוקן בתגובה : " אינני רואה את עצמי אחראי לידיעה שנדפסה 
בהארץ כשהייתי תלמיד גימנסיה בברלין " . הקשר הראשון שלו עם עיתון " הארץ " , 
אז בעריכתו של משה גליקסון , נוצר ב4391 , כשהביא שוקן מאמר שכתב בזכות 
הסכם ה"העברה " בין התנועה הציונית לממשלת גרמניה הנאצית . הוא השאיר את 
המאמר אצל המרכזנית , סיפר לי , והלך . המאמר לא פורסם מעולם ; הוא נגד 
את הקו של העיתון . " הארץ " היה שרוי במשבר כספי מתמיד . הגיליון החדש 
של " קשר " , שמוציא המכון לחקר העיתונות היהודית ( בהקמה ) של אוניברסיטת 
תל אביב , מעתיק מכתב שזאב זבוטינסקי כתב ב2291 להנהלה הציונית , ובו הצעה 
לרכוש את העיתון במקום לסבסד אותו בסתר , שכן בירושלים אין סודות . בסופו 
של דבר נרכש העיתון בידי זלמן שוקן . בנו גוסטב היה אז סטודנט ב"לונדון 
סקול אוף איקונומיקס " . הוא עסק תחילה בצד המינהלי של העיתון , וב9391 , 
לאחר מותו של גליקסון , לקח עליו את העריכה . בשיחתנו עברנו על הסיפורים 
הגדולים שסיקר , לרבות השואה והעלייה ההמונית של שנות החמישים . שוקן לא 
נטה לייחס לעיתונו השפעה אך גם במבט לאחור האמין שהקו שנקט היה הקו הנכון . 
שאלתי אותו איך הוא רואה את תמיכתו במלחמת ששת הימים . שוקן : אנחנו מאוד 
הצקנו אז ללוי אשכול . במאי 76 היינו נגד ההמתנה . למעשה היינו אז ביטאון 
של הצבא . זו היתה הדעה של האלופים שרצו לפעול . בן - גוריון , אגב , 
לא היה בעד המלחמה . התייעצתי אתו והוא היה נגד . זה היה שבוע לפני שהמלחמה 
פרצה . ערב אחד אני קורא את המאמר הראשי שכתב הדוקטור שלמה גרוס ( " פולס " ) 
, ובמאמר הזה הוא אומר שאין טעם לחכות יותר ויש לפעול מיד , לא להתמהמה 
יותר . מצד אחד אני גם כן הייתי בדעה הזו . מצד שני פתאום נזכרתי בחברה 
שהיינו שייכים אליה , בגרמניה הוויימארית . השתייכנו לשכבה שהיתה אנטי - 
מלחמתית , פציפיסטית , והדבר הפסול ביותר והגרוע ביותר היה הסתה למלחמה . 
והנה אני עומד לפרסם מאמר שבו אני קורא לפתוח במלחמה . זה הרתיע אותי . 
ואז באה לי הברקה . הרי נמצא בתל אביב המצביא הגדול ביותר של עם ישראל מאז 
דוד המלך . למה לא לשאול אותו . אני ידעתי שבאותה תקופה הוא היה בתל אביב 
ולא בשדה בוקר . טילפנתי וענתה פולה , כמובן . שאלתי אם אני יכול לבוא 
לבן - גוריון . אמרה למה כל - כך מאוחר . אמרתי שיש משהו חשוב , והיא 
הלכה ושאלה אותו , ואמרה אתה יכול לבוא . לקחתי את ההגהות ונסעתי לבן - 
גוריון . בן - גוריון שכב במיטה בחדר מאוד עלוב , וקרא איזה ספר על פילוסופיה 
יוונית , באנגלית . אמרתי יש לי פה מאמר שהייתי רוצה שתקרא אותו . לקח 
את המאמר , קרא אותו מהר מאוד והחזיר לי אותו . לא אמר מלה . אמרתי 
מה אתה אומר ? אמר יש לי רק בקשה אחת , אתם כותבים פה שבגלל המצב צריך 
לבקש את בן - גוריון לחזור לממשלה . תוציאו את זה . אמרתי ובאותו מאמר 
אנחנו דורשים לפתוח במלחמה . מה דעתך על כך ? בן - גוריון אמר אני חושב 
שזה אסון , אבל זה עניינכם . חזרתי למערכת והחלשתי את המאמר . אני לא מצטער 
על המלחמה הזאת . אני חושב שהיא היתה מחויבת המציאות . כן , אבל לא הייתי 
בעד סיפוח . בשבילי הגדה המערבית היא חלק מארץ ישראל . ככה אני גדלתי . 
קיבלנו חינוך ציוני בגרמניה . אצל אבי בחדר העבודה שלו , בצוויקאו , 
היתה תלויה מפת תבליט גדולה של ארץ ישראל . אבי אמר לנו שזאת הארץ שלנו . 
גבולות לא היו . אבל שטח המפה היה מדמשק עד סיני וכלל את עבר הירדן ( 
אגב , זאת לא היתה מפה ציונית כי אם פרוטסטנטית . שמה היה " ארץ הקודש " ) 
. עם המפה הזאת אני גדלתי . ב73 אמנם השלמתי עם הצעת החלוקה . אבל לא 
בלב שלם . לא הייתי מרוצה מן הגבולות המצומצמים . קיבלתי את הדין , והיום 
זה עדיין נושא מאוד פרובלמטי . הסיבה העיקרית שבגללה הארץ " בדעה שמוכרחים 
למצוא פתרון פוליטי , שבו השטחים עם אוכלוסייה ערבית צפופה לא יהיו חלק 
ממדינת ישראל , היא מטעמים דמוגרפיים . כי אנחנו באנו הנה כדי להקים מדינה 
יהודית , לא מדינה דו - לאומית . זאת הסיבה . לא מפני שאני חושב שאין 
לנו זכות להיות שם . יש לנו זכות להיות שם בדיוק כמו בתוך הקו הירוק . לאחר 
מותה של גולדה מאיר כתב שוקן : " שתי תכונות לא היו לה מקודם וגם לא התגלו 
בה כראש הממשלה : ראיית הנולד ודמיון לגבי השאלות המדיניות הגדולות המעיבות 
על המדינה . את מקומן של שתי תכונות אלו , שהן סימני ההיכר של מדינאי גדול , 
מילאה אצל גולדה העקשנות וההתחפרות במצב הנתון " . לעומת זאת היה לו לשוקן 
סיפור אהבה מוזר עם משה דיין . איש כל - כך כוחני וציני , אמרתי לו . שוקן : 
היה לו קסם רב מאוד . אני מודה בזה . כתבתי עליו שני שירים . אחד בחייו 
ושיר אחד שהופיע כמאמר ראשי ב"הארץ " עם מותו . היה לו סוד . הוא היה 
מקסים . יחד עם זה אנחנו גם רבנו אתו הרבה . בסופו של דבר הוא איכזב אותי . 
הוא לא היה המנהיג כפי שחשבתי שיהיה . הוא פחד להיות מנהיג . תמיד נדבק 
אל מישהו שיישא באחריות . אחרי מותו של אשכול , אנחנו חשבנו שהוא צריך 
להיות ראש הממשלה . ברור שהצמרת של מפא"י לא רצתה אותו וספיר הכניס את גולדה 
מאיר . אבל הדבר המעניין היה שמשה דיין היה מרוצה מזה . הוא פחד מהאחריות 
המוחלטת . היה לו חוש בריא למציאות הפוליטית וראייה חדשה , אך תפיסתו היתה 
מוגבלת על - ידי מעין קרתנות נהללית . חסרו לו האופקים הפוליטיים הרחבים 
והפרספקטיווה ההיסטורית שהיו לבן - גוריון . זאת היא בכלל חולשתם של הפוליטיקאים 
ילידי הארץ . אם רוצים להבין את מגבלותיו של דיין יש להסתכל באריק שרון 
וברפול , אשר שניהם בדעותיהם הפוליטיות קריקטורות אכזריות של משה דיין . 
היחס שלנו לבן - גוריון השתנה בעיקר אחרי שהוא פרש . אני פעם כתבתי מאמר 
על כרך המכתבים שלו , " דיוקנו של מנהיג כאדם צעיר " . מהכרך הזה אני ממש 
התלהבתי . ממש הקסים אותי כי גיליתי בן - גוריון חדש לגמרי . כשבן - גוריון 
קרא את המאמר הוא אמר , אני גיליתי שוקן חדש . שוחחנו הרבה על עולמו התרבותי 
וגם על זה של אביו . שלמה זלמן שוקן חיפש במקורות היהדות אלמנטים מקבילים 
לאוצרות התרבות הגרמניים . את מולדתו הרוחנית האידיאלית מצא בכתבי גתה , 
אמר שוקן . שאלתי אותו באיזו מידה אפשר להגיד זאת גם עליו . שוקן : היו 
תקופות שונות . כשעליתי ארצה היתה לי תגובה מאוד אמוציונלית על מה שקרה 
בגרמניה . השתדלתי להיכנס אל התרבות העברית , ורציתי להכיר את התרבות האנגלית . 
אני כותב באותה קלות בעברית , באנגלית ובגרמנית . את השירים שלי כתבתי 
בעיקר באנגלית וחלק גם בעברית . גם תרגמתי מספר שירים של גוטפריד בן מגרמנית 
לעברית . אבל כשרוצים פעילות קריאטיווית בתחום הלשון , צריך לשלוט בכל 
האקטיווה של השפה שבה כותבים . וזה אין לי . בגרמנית יש לי מזה יותר מאשר 
באנגלית או בעברית . אני לא יכול להגיד את זה . ברור לי לגמרי שבגרמניה 
אני זר ובישראל אינני זר , אך אינני יכול להגיד שאני מעורה בחברה הישראלית . 
הסיבה העיקרית לכך היא בוודאי שאינני איש חברותי . החברה הישראלית היא 
חברה של מהגרים . חברה מופרית על - ידי כל מיני השפעות מן החוץ , ומבחינה 
זו אף פעם לא הרגשתי ואינני מרגיש באיזה חוסר לגיטימיות במילוי התפקיד שלי . 
אין לי שום הרגשה כזאת . ב5891 פירסם שוקן , ליברל חילוני , את אחד המאמרים 
הפרובוקטיוויים ביותר שפורסמו אי - פעם בעיתונות הישראלית , ובו הגיגים 
על האפשרות שערביי ישראל יתמזגו באוכלוסיית הרוב היהודי . בין היתר כתב : 
" מאמר זה אינו בא להטיף לנישואים מעורבים . גם אילו היו אפשריים יש להניח 
שהיו נשארים תופעה שולית . אך כדי להבטיח את התהוותה של אומה ישראלית , 
שתכלול את כל הקבוצות האתניות במדינה , יש להפיל את המחיצות בין הקבוצות , 
וזה כולל גם את הסייגים על נישואים בין בני קבוצות שונות . אילולא הענקנו 
לרבנות את המונופולין בתחום האישות ואילו היה לנו חוק לנישואים אזרחיים 
מכשול רציני היה מוסר מהדרך . " האיסור של עזרא הסופר היה אולי מוצדק 
בתנאים של עדה דתית . לעם ריבוני החייב להגיע לדו - קיום עם בני מוצא אחר , 
וליצור יחסים נורמליים עם שכנים שמעבר לגבולותיו איסור זה , המסמל את 
הניכור בין היהודים לבין שאר הקבוצות , נהפך לקללה . אם הוא יתמיד , הוא 
יתרום להנצחת המתח בתוך הארץ ולהנצחת בידודה של ישראל באזור . עלינו להשתחרר 
מקללתו של עזרא " . מטבעו של עיתון פוליטי שהוא מתמקד בשלילה ובמצריך ביקורת . 
אך ברגע של אמת , אחרי מלחמת יום הכיפורים , ידע שוקן לכתוב מאמרי - עידוד 
אופטימיים מאוד . הציונות נכשלה , סבר , מפני שהעם היהודי לא קיבל את 
התזה הציונית , אבל מדינת ישראל לא נכשלה . מדינת ישראל , עם כל הבעיות 
שלה , היא סיפור הצלחה , אמר . 
