עקב המשבר במפרץ הפרסי , בגלל המתיחות באזור ובשל החשש מפעולות איבה נוספות , 
הוחלט במטה הכללי לעכב לפי שעה את חילופי הגברי בכמה תפקידי המפתח בצה"ל ; 
כך מסרו אתמול מקורות צבאיים . נודע כי בשל החלטה זו תידחה החלפת אלופי 
פיקודי צפון ומרכז , מפקד מפקדת חילות השדה וראש אמ"ן , ולא ימונה עוזר 
חדש לענייני מחקר לראש אמ"ן . המקורות מסרו כי ההחלטה התקבלה בעצה אחת עם 
שר הביטחון משה ארנס . החלפת הרמטכ"ל תתקיים במועד המתוכנן . לדבריהם , 
ההחלטה לעכב את חילופי הגברי נובעת מההערכה כי לא רצוי בשלב זה ליצור טלטלה 
בצמרת צה"ל . בעיקר מדובר בקצינים בכירים באמ"ן , המעורים היטב במשבר במפרץ 
הפרסי . נמסר כי אחרי שיתברר המצב במפרץ , ככל הנראה לאחר 51 בינואר , 
ייכנס לתפקידו ראש אמ"ן החדש , האלוף אורי שגיא ; האלוף אמנון שחק יתפוס 
את מקומו כסגן הרמטכ"ל ; האלוף עמנואל סקל , שהוחזר לצה"ל , ימונה למפקד 
חילות השדה ; אלוף פיקוד המרכז , יצחק מרדכי , יעבור לפיקוד הצפון והאלוף 
דני יתום ימונה לאלוף פיקוד המרכז . עדיין לא ברור מה יהיה עתידו של האלוף 
עמרם מצנע , האמור להודיע לשר הביטחון אם הוא מוכן לקבל את התפקיד ראש אגף 
התכנון , שהוצע לו . בסוף השבוע האחרון נטה מצנע לפרוש מצה"ל , אך עקב 
לחצים הן מגורמים פוליטיים במערך ובליכוד והן מקצינים בכירים בצה"ל , ייתכן 
שמצנע ישיב לשר הביטחון בחיוב , ויישאר בצה"ל . 
