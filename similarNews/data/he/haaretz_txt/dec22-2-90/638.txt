, הוא קלסיקה שבקלסיקה : אחד משני סרטים שזכו בארבעת פרסי האוסקר החשובים 
ביותר ( סרט , במאי , שחקן , שחקנית ) בכל הזמנים , וסרט שהמציא זאנר . 
קומדיות רומנטיות נוצרו כבר לפניו , גם בתקופת הראינוע וגם על - ידי במאים 
לא אופייניים , כגון ססיל ב דה - מיל . הצלחתו של סרט זה , שהופק בחברת 
" קולומביה " כשזו היתה עדיין אחת החברות הפחות חשובות , על - ידי במאי 
עדין לא מוכר כל - כך , פרנק קאפרה , הפכה את הקומדיה הרומנטית לגורם מרכזי 
בקולנוע האמריקאי של שנות השלושים . קומדיה רומנטית זאת תוקפת את מלחמת המינים 
בצורה ישירה ונועזת . גבר ואשה נפגשים , והקרב הפורץ ביניהם מערער את יסודות 
העולם . קומדיות אלה מצאו אוזן קשבת באמריקה של שנות השפל , באמריקה שיצאה 
פגועה מהסחרחורת של שנות העשרים וביקשה לממש את זכותה לאושר ולחיים טובים . 
גיבורי קומדיות אלה עוברים , במהלך העלילות הפרועות , תהליך של למידה 
שמאפשר להם להתאחד בסופו כבעל ואישה . הנישואין בסרטים אלה , שלא כמו היום , 
אינם מוצגים כבסיס שעליו מושתתת חברה תקינה , אלא כאידיאה שאליה חייבים 
גבר ואישה לחתור כדי ללמוד מהי אהבה ומהם החיים ביחד , בחופש , בשוויון 
ובדמוקרטיה . קומדיות רומנטיות , החל בסרט זה , הפכו לזאנר אמריקאי אותנטי , 
שעוסק בדרכו השנונה והמשעשעת בעיקריה של האידיאולוגיה האמריקאית . הן רציניות 
מאוד וגם מצחיקות מאוד , גדושות בהמצאות קומיות מופלאות ובדיאלוגים שנונים . 
הן פועלות בקצב רצחני שסוחף אותנו בשכרונו ומסווה , בקושי , את החרדה 
מאנרכיה הנמצאת בבסיסן . " זה קרה לילה אחד " הוא אחד הסרטים המוכרים ביותר 
בתולדות הקולנוע האמריקאי , וקל להבין מדוע : הוא חכם , מבריק , מצחיק 
ומרגש , מבוצע ומבוים להפליא . הוא הופך את המפגש הפטלי בינו לבינה להצהרה 
קיומית , שעם כל עמקותה אינה חדלה לרגע מלשעשע אותנו . העלילה , שאת תסריטה 
כתב רוברט ריסקין , על - פי סיפור קצר מאת סמיואל הופקינס אדמס , מפגישה 
יורשת עשירה שבורחת ביום כלולותיה עם עיתונאי קשוח שעולה על עקבותיה ומצטרף 
אליה במסעה כדי להשיג סקוף . זהו גם " סרט מסע " שמעביר את דמויותיו ממיאמי 
לניו - יורק באוטובוסים ובטרמפים . המרחבים האמריקאיים הופכים במהלך העלילה 
לטריטוריה סימבולית , שבה עוברים גיבורי הסרט סדרה של מבחנים ותהליכי למידה . 
הדמויות הנקרות על דרכם מייצגות אמריקה זו , והמפגשים עמן משמשים מעין 
תחנות מעבר . התסריט הוא הברקה , קאפרה מביים בווירטואוזיות והסרט גדוש 
בסצינות שהפכו חובה בכל אנתולוגיה של שיאי קולנוע . עם זאת , קשה לתאר 
אותו בלי שני כוכביו . קלודט קולבר , שעדיין חיה ופועלת , היתה אחת השחקניות 
המקסימות בתולדות הקולנוע : שנונה , אינטליגנטית , מדויקת . היא ייצגה 
דור של שחקניות שהיו גם סקסיות , גם נבונות וגם מצחיקות . שילוב קטלני 
שכמעט ואינו קיים בקולנוע היום . קלרק גייבל נפלא . הוא לא הופיע בדי סרטים 
טובים בקריירה הארוכה שלו , למרות מעמדו כסופרסטאר , ולפיכך אנו נוטים 
לשכוח שהוא היה אחד הגדולים באמת . כאן הוא בשיאו , וחבל שהוא לא הופיע 
במספר רב יותר של קומדיות . שניהם יחד טובים עוד יותר : התזמון שלהם מושלם 
ומפגין את המשיכה והרתיעה המאפיינות את היחסים המתפתחים ביניהם . אנחנו רק 
רוצים לראות אותם הופכים לזוג . זו הרי תשוקתה הטבעית של כל קומדיה רומנטית 
מוצלחת , אולם כאן אין היא נאיווית או אוטומטית : היא מבוקרת , מפוכחת , 
אירונית וגם רומנטית . בצד יצירת מופת שכזאת , אפילו " אשה יפה " המצליח 
נדמה לפתע כסתם חיקוי של המקור , ש65 שנה לאחר שנוצר , נראה לנו מבריק 
ונוצץ מתמיד . 
