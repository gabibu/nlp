כמו היה מדובר בגזירה משמיים , דיפלומטים ישראלים ואמריקאים מדברים על החודשים 
הספורים מתום המשבר במפרץ ועד צאתו של הממשל לפגרת הקיץ , כפרק הזמן האחרון 
ליוזמות שלום . אחר כך , מסכימים הכל , יהיו מעייניו של הנשיא , גורג 
בוש , נתונים למסע בחירות לתקופת נשיאות שנייה , וזה אינו מסתדר עם מהלכים 
שעלולים להרגיז את היהודים . לא בכדי כירכרו השבוע ראשי הליכוד סביב הגברת 
הראשונה של יהדות ארצות הברית , שושנה קרדין , שתעמוד בשנתיים הקרובות 
בראש ועידת הנשיאים של הארגונים היהודים . הם מקווים שהיא תלך בדרכו של 
היו"ר היוצא , סימור רייך , אשר עצר כמעט בגופו את המכבש הרבה לפני שזה 
הגיע לירושלים . דיפלומטים אמריקאים שלמדו להעריך את הכוח היהודי מודים , 
כי לעתים קרובות הם מוותרים מראש על כל ניסיון ללחוץ על ישראל להגמיש את 
עמדותיה . ניסיון השנים האחרונות מלמד אפוא שאשה אלמונית לגבי רוב הישראלים 
עשויה להכריע במידה רבה את גורלם . ועידת הנשיאים מצטיירת בשנים האחרונות 
כמוסד רב השפעה , שכוחו רב לו בעיקר בגבעת הקפיטול , וכצינור עיקרי להעברת 
מסרים ולחצים מהבית הלבן לגבעת רם ובחזרה . ואולם , מתחת למיתוס העוצמה 
מסתתר פורום שהומצא כדי לספק תעסוקה לעסקנים יהודים , שהגיעו אל קצה דרכם 
בארגוניהם . קרדין ( 46 ) , ילידת פלשתינה , שהוריה ירדו לארה"ב בהיותה 
בת שנתיים , עברה אף היא דרך ארוכה מהנהגת פדרציית הנשים של מדינת מרילנד , 
קרן הרווחה היהודית , המגבית , המועצה למען יהודי ברית המועצות , ועד 
לנשיאות מועצת הפדרציות , תפקיד רב - עוצמה שהקפיץ אותה אל צמרת ועידת הנשיאים . 
בתום פגישת ההיכרות של קרדין עם שר החוץ , דוד לוי , פורסמה הודעה שסיפרה 
כי הארגונים היהודים העבירו לממשל את " תחושת זעמם ותסכולם " מעמדת ארצות 
הברית במועצת הביטחון , שהתעלמה מהרצח הנפשע ביפו . הם טענו כי גירוש הארבעה 
מעזה היה מחויב המציאות . הודעה זו מאפיינת את היחסים בין ארגון הגג היהודי 
לבין ממשלת ישראל : זו יכולה לגרש ולעצור ללא משפט , לירות בילדים ערבים 
ולחון רוצחים יהודים . לעולם יאמרו אמן , גם כאשר אותה ממשלה תוקעת מקלות 
בגלגלי היוזמה שהיא עצמה הציעה לארצות הברית ולפלשתינאים . בשיחות פרטיות , 
לפני פגישותיו עם ראש הממשלה , אפשר היה לשמוע את רייך מבטיח : " הפעם 
אני אומר להם שהם מוכרחים לעשות משהו . . . " . אחרי הפגישה יצא המנהיג 
היהודי מלשכתו של המנהיג הישראלי , כשהוא משאיר מאחוריו ברכה בהסכמה או 
בשתיקה להמשך הדרך - לא - דרך . תקופתו של רייך בהנהגת ועידת הנשיאים תירשם 
בהיסטוריה של עם ישראל כתת - סעיף בפרק החמצת ההזדמנויות לשלום . מיודעיה 
של שושנה קרדין מעידים עליה שהיא אשה מפוכחת ואמיצה , ושמינויה מבשר שינוי 
לטובה . להלן מספר עצות צנועות לדרך החדשה : כמו חברייך בהנהגה היהודית , 
את מודאגת מן הסתם מבריחת הדור הצעיר שלכם מכל מעורבות בעניינים הנוגעים 
לציונות ולישראל . תהליך זה יימשך כל עוד הדו - שיח בין ישראל לתפוצות מתנהל 
כמונולוג ישראלי . אין שום הצדקה לכך שעסקנים ישראלים יכתיבו לך לאיזה נושא 
מותר לך להתגייס ומתי עליך ללחוץ על הממשל ; אך כאשר תנסי לטעון שהדבר אינו 
הגיוני , מוסרי או בר - ביצוע , יאמרו לך " אל תתערבי . זה עניין פנימי " . 
לא תמיד יוצאת תורה מציון , וגם אם דבר ה יוצא מירושלים , לא תמיד מפרשים 
אותנו כאן נכון . ההחלטה הסופית נתונה תמיד בידי אלה שנבחרו לצורך כך , 
אבל חובתך לא רק זכותך לומר להם היכן הם טועים , וללמוד לומר את המלה 
" לא " כאשר תמיכה במדיניות שלהם אינה מתיישבת עם השכל הישר ועם הבנתך 
את הזירה שעליה את מופקדת . בהעדר מנהיגות אמינה מזה ואופוזיציה רצינית 
מזה , קולך חיוני עשרת מונים . אל תהיי אנוכית . לא רק שאלת מיהו יהודי 
צריכה לעניין אותך . ישראלים רבים וטובים מתרחקים מכם , משום שלמדו כי 
העתיד היהודי של ילדיכם חשוב בעיניכם יותר מגורלם של ילדיהם במלחמה ושלום . 
עצה מעשית : אל תהיי הפודל של מלקולם הונליין . בשנים האחרונות , בעיקר 
נוכח חולשתו של רייך , הפך המנכ"ל שלך לדמות דומיננטית מדי . הוא סמוך 
מדי על שולחנו של בן - אהרון , הפקיד הקיצוני ביותר בממשל הישראלי , וינסה 
ודאי להפריד גם בינך לבין מקורות חשובים , ובהם נציגים ותיקים ומנוסים של 
הארגונים היהודים בישראל . אמצי את דרכו של הווארד סקוודרון , הנשיא האחרון 
שידע לעצב מדיניות עצמאית של הוועידה , לטובת האינטרסים של ישראל ויהדות 
ארצות הברית כאחד . כך תחזירי לארגון שלך את היוקרה שמשייריה הוא ניזון 
עד היום . 
