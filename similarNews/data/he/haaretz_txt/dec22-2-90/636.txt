פאריס ( מיוחד ל"הארץ " ) . הקהילייה האירופית בוחנת אפשרות לחדש את המגעים 
הדיפלומטיים עם עיראק , בניסיון למצוא פתרון לסכסוך במפרץ הפרסי לנוכח המבוי 
הסתום שאליו נקלעו המגעים בין האמריקאים לבין עיראק . שרי החוץ האירופים 
ייוועדו ביום ששי במושב חירום כדי לדון בצעדיהם . שר החוץ של לוקסמבורג , 
זאק פוס , הצהיר שהוא עשוי לצאת לבגדאד . הוא ציין כי הקהילייה האירופית 
עומדת על דעתה כי על עיראק לסגת נסיגה מלאה וללא תנאים מכוויית . לאחר שהאמריקאים 
והעיראקים הודיעו על כוונתם לקיים מגעים , הודיעו ראשי הקהילייה שלאחר מפגשים 
אלה יקיימו גם הם מגעים עם בגדאד . אחרי כישלון המגעים , החליטו ראשי הקהילייה 
להימנע מקשר עם בגדאד כדי לא ליצור תחושה אצל מנהיג עיראק שעלה בידו ליצור 
פירוד בין האמריקאים לאירופים . למרות זאת הודיע נשיא צרפת מיטראן שבדעתו 
לפתוח במגעים עם עיראק . הבית הלבן הגיב בזהירות על היוזמה . סנאטור בכיר 
אמר שבוש לא יהסס להלום אם עיראק תתעלם מהאולטימטום לסגת עד 51 בינואר . 
" אני סבור שאמינותו של הנשיא חזקה מאוד " , אמר הסנאטור הרפובליקאי ריצרד 
לוגאר . מבלי לנקוט עמדה רשמית כלפי היוזמה האירופית , חזר דובר הבית הלבן 
סטיבן הארט על העמדה כי הפתרון חייב להביא ליישום החלטות האו"ם , כלומר 
לנסיגה מלאה . הקונגרס יחדש ביום חמישי את דיוניו , שבמרכזם תעמוד הסכנה 
שכוחות ארה"ב יצטרכו לפתוח במתקפה כדי לאלץ את עיראק לסגת מכוויית . ביום 
חמישי ייפגש בוש עם ראשי הקונגרס כדי לסקור את המצב , פחות משבועיים לפני 
תום האולטימטום . משרד החוץ של עיראק שיגר בשבוע שעבר רמזים לדיפלומטים מערביים , 
שלפיהם תהיה עיראק מוכנה להתחייב שלא לפגוע בריבונותה ובמעמדה של ישראל 
באזור במסגרת הסדר עם המערב . כך מוסר ה"טיימס " הלונדוני . לפי הידיעות , 
תיאות עיראק לסגת תמורת הבטחה שמעמדה כמעצמה וכיצרנית נפט יישמר . לידיעה 
אין אישור ממקור אחר , אך היא עשויה להסביר את החלטת שרי החוץ של השוק האירופי 
המשותף להתכנס לישיבת החירום . נשיא מצרים , חוסני מובארק , הפנה אמש 
קריאה נרגשת ל"אחיו הערבי " , סדאם חוסיין , לרגל פרוס השנה . הוא ביקש 
" לחדול מהסיסמאות שבגללן איבדנו הרבה זכויות , נפשות וזמן , ולהכיר במציאות " . 
אמצעי התקשורת הירדניים המשיכו אתמול , אך במידה פחותה , להצביע על הצורך 
" בנקיטת צעדי כוננות לקידום תוקפנות ישראלית " . דברים אלה מתפרסמים על 
רקע התמרונים שעורך הצבא הירדני בקרבת הגבול עם ישראל . מקור ירדני רשמי 
אמר אתמול כי ירדן מנהלת תמרונים סמוך לגבול עם ישראל , מחשש כי זאת תתקוף 
את עיראק דרכה . המקור הגיב בכך על הידיעות לפיהן העבירה ירדן טנקים וחיילים 
לעבר הגבול עם ישראל . " לנוכח ההחרפה ברטוריקה הישראלית , יש להתכונן 
לכל אפשרות " , אמר מקור ממשלתי . עיראק הכריזה אתמול שהכנותיה למלחמה הושלמו 
והודיעה כי לא תנטוש את כוויית . הדברים עומדים בניגוד לרמזים במערב , 
לפיהם אפשר שצעדים דיפלומטיים ימנעו את המלחמה . 
