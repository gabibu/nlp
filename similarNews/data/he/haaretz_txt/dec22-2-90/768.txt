השבוע חתמו תשעת אנשי סיעת המערך , ארבעת חברי סיעת עוז ונציג זהב"י במועצת 
עיריית חולון , על הקמת גוש חוסם לליכוד במועצת העירייה קואליציה לעומתית . 
לחברי הגוש יש 41 נציגים מתוך 52 במועצת העירייה , לעומת תשעה חברי ליכוד 
שיישארו במיעוט . כצעד ראשון הגישו נציגי הסיעות דרישה לראש העירייה , 
משה רום , לכנס ישיבת מועצת עירייה שלא מן המניין , כדי לדון בהדחתו של 
סגן ראש העירייה , מרדכי שפיגל . צעד נוסף : מכתב התראה לשר הפנים , 
אריה דרעי , האומר שאם לא תכונס ישיבת מועצת העירייה תוך שבוע מיום הגשת 
הבקשה , יגישו הסיעות עתירה לבג"ץ בנושא . אחרי הדחתו של שפיגל מתכוונים 
חברי הקואליציה הלעומתית להחליף את כל נושאי התפקידים מטעם הליכוד בעירייה , 
כולל ראשי ועדות וחברות עירוניות , ולדרוש מרום את פיטוריו של מ"ם ראש 
העירייה , אורי אלמוג . כסגני ראש העירייה ימונו אפרים קורן מעוז , ואהרון 
נשיא מהמערך והכוונה היא לנהל את העירייה דרך מועצת העירייה , בה יש להם 
רוב . אין כוונה להחליף מנהלי אגפים , מנהלי מחלקות ופקידים , למעט אנשים 
שהוכנסו למערכת כמינויים פוליטיים . עיריית חולון מתנהלת כתשעה חודשים ללא 
קואליציה וישיבות מן המניין , לאחר שהקואליציה של הליכוד עם סיעת עוז התפרקה . 
מיד לאחר הפירוק , ובעצם , עוד לפניו , ניהל הליכוד מגעים על הקמת קואליציה 
עם חלק מסיעת המערך . מגעים אלה הגיעו עד לחתימת הסכם בין הסיעות , הסכם 
שלא התממש . 
