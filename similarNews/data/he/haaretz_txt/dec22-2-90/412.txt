חוק מימון המפלגות מאפשר למפלגות לממן את השתתפותן במערכות הבחירות לכנסת 
ולרשויות המקומיות , והמחוקק לא קפץ ידו בקביעת הסכום אותו זכאית מפלגה 
לקבל . מוצדק אפוא , כי אופן הוצאת כספים אלה נתון לביקורת של מבקר המדינה ; 
אין שוני , מבחינה זו , בין משרדי הממשלה ותאגידים , לבין המפלגות . 
מבקר המדינה רשאי על כן לדרוש מהמפלגות את כל המידע הנחוץ לו כדי למלא את 
תפקידו הממלכתי ; ואם הוא מגלה תקלות בניהול כספי התמיכה , הוא זכאי להעניש 
את המפלגה החוטאת , על ידי הטלת קנס כספי . ליתר דיוק : מבקר המדינה אינו 
קונס בעצמו . הוא מוסמך להמליץ בפני יושב ראש הכנסת לקנוס את העבריין , 
והיה אם מבקר המדינה מתרשם מתוך עבודת הביקורת שלו , כי מפלגה פלונית התחייבה 
בעבירה פלילית , עליה להעביר את ממצאיה ליועץ המשפטי לממשלה , והלה יעביר 
את החומר שנראה לו מרשיע - לכאורה , לידי המשטרה , כדי שזו תתחיל בחקירה 
פלילית . במקרה , המסעיר מאז שלשום את דעת הציבור , מתברר כי סיעת ש"ס 
עוררה חשדות בעיני המשטרה , מתוך הסתעפות חקירתה בפרשת השר אריה דרעי . 
הדבר אירע זמן רב לפני שהמבקרת מרים בן - פורת פירסמה את הדו"ח שלה על תקלות 
בניהול הכספים שגילתה עקב בדיקת הסיעה , על פי סמכותה לפי חוק מימון המפלגות . 
למעשה יוצא כי בדיקת המבקרת וחקירת המשטרה התנהלו במשך כמה חודשים באפיקים 
מקבילים , אם כי ללא קשר ביניהן . אנשי ש"ס מביעים זעם על דו"ח מבקרת המדינה , 
והרב עובדיה יוסף מרשה לעצמו לכנות את הגברת בן - פורת " אשה מרושעת ועוכרת 
ישראל " . יש למחות נמרצות נגד גידופיו ; מבקרת המדינה פעלה בהתאם לחוק 
המחייבה לבדוק את אופן הוצאת הכספים שהמפלגות מקבלות לצורך מוגדר מאוצר המדינה , 
והיא ראויה לשבח על שלא נרתעה מלחשוף את ממצאיה המדאיגים לעיני הציבור . 
נכון שמבקר המדינה איננו שופט ; אבל מסמכותו ומחובתו להוקיע על תקלות ולא 
להסתיר חשדות שנתעוררו אצלו עקב מלאכת הביקורת שלו . עורכי דין ויועצים 
משפטיים למיניהם אשר סיעת ש"ס תבקש לגייס את עזרתם , יטענו אולי כי כל אחד 
מממצאי הביקורת הוא בגדר חשד בלבד , כל עוד לא הוכח בעליל בהליך שיפוטי ; 
אבל הציבור אשר רוחש אמון למבקר המדינה כמוסד , ולמי שעומדת כעת בראשו 
יכול לתהות על מניעי סיעת ש"ס להעלים מעיני מבקרת המדינה נתונים שהיתה חייבת 
לחשוף בפניה . העובדה ששר התקשורת , רפאל פנחסי , סירב לענות על שאלות 
שהופנו אליו , מוסיפה להרגשה כי הסיעה השתמשה בכספים שהועמדו לרשותה באופן 
שאינו עולה בקנה אחד עם ניהול חשבונות תקין , וייתכן אף בדרכים שמעוררות 
חשד פלילי בשל העלמת מס . ואם סיעת ש"ס אכן העסיקה , באמצעות כספי מימון 
הבחירות , תלמידי ישיבות לצורך עבודה שכירה למען מערכת הבחירות , או אז 
יוצא כי אברכים אלה ניצלו לרעה את הפטור משירות הביטחון המוקנה להם בשל הטענה 
כי " תורתם אומנותם " . יושב ראש הכנסת , ח"ך דב שילנסקי , מצווה לקנוס 
את סיעת ש"ס בהתאם להמלצותיה של מבקרת המדינה ; על היועץ המשפטי להתעמק 
בלימודו את דו"ח מבקרת המדינה , ולא להירתע מלנסח כתבי אישום נגד אנשי הסיעה 
אשר נושאים אישית באחריות לעבירות , אם ישתכנע כי עליו לייחס אותן להם . 
העובדה כי סיעת ש"ס משמשת כאחד מעמודי התווך של הקואליציה הממשלתית , אסור 
שתרתיע את יוסף חריש ; קירבה למלכות אינה צריכה להיות מנוצלת כדי לטשטש 
שערורייה . היועץ המשפטי לממשלה , משטרת ישראל ופרקליטות המדינה חייבים 
לנהוג כלפי אנשי ש"ס כמו כלפי כל אזרח אחר , ואנו מצפים כי בית המשפט ימצה 
אתם את הדין . 
