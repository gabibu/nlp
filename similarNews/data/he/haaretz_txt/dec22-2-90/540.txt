במסיבה לרגל פתיחת עונת התיאטרון תשנ"א בתיאטרון הקאמרי , דובר רבות על 
" פרויקט הצעירים " של התיאטרון , שהוצג כאחד מהישגיו בעונה שעברה וכהבטחה 
משמעותית לעונה שתבוא . המנהל האמנותי , אילן רונן , הביע תקווה שהפרויקט 
יוכל , בשלב מסוים , לפעול כגוף עצמאי בתוך התיאטרון . הצגת " שלוש אחיות " 
של צכוב , בבימויו של אהרון אלמוג , היא ההפקה הראשונה של הפרויקט . הפרויקט 
מונה כעשרה שחקנים , רובם בוגרי הסטודיו למשחק של ניסן נתיב . ניסן נתיב 
מנהל את הפרויקט מבחינה פדגוגית , ואילן רונן מופקד עליו מבחינה אמנותית . 
לשחקנים יש חוזה עם התיאטרון , והם מקבלים משכורת חודשית . בעיני נתיב , 
השמח לראות את בוגריו עובדים , זה כשלעצמו הישג . " המספר עוד יגדל , 
והפרויקט לא יהיה מבוסס בהכרח על בוגרים של ניסן נתיב בלבד " , אומר רונן . 
נתיב אומר שבמשך שנים ניסה לעניין את מנהלי התיאטראות להקים פרויקט כזה , 
אבל " מנהלי התיאטראות לא חשבו אף פעם מספיק רחוק . הם חשבו קודם כל על 
הקופה " . נתיב שואף לבנות הפעם תוכנית קידום אישית לכל שחקן , מה שיאפשר 
לו לעבוד על תפקידים שבתיאטרון המסחרי לא היו נותנים לו לעשות . במקביל 
ימשיכו השחקנים הצעירים לקבל שיעורים בתחומים שונים . עם תחילת החזרות על 
" שלוש אחיות " , עברו השחקנים סדנה אינטנסיווית של שבועיים בהנחיית קובי 
אסף וצביקה פישזון . " תיאטרון חייב להשקיע בשחקן , אחרת הוא לא מתפתח 
ומהר מאוד נשחק " , אומר נתיב . רונן מדבר על הקמת להקה צעירה לתיאטרון . 
לדוגמה הוא מביא את ה"יאנג - ויק " המתקיים בלונדון לצד ה"אולד - ויק " . 
" בתיאטרון הישראלי נוצרה תופעה של תחנת רכבת , כששחקנים צעירים עוברים 
מתיאטרון לתיאטרון ולא יוצרים קשר ארוך עם תיאטרון אחד , גם בגלל שהתיאטרון 
לא תמיד נותן להם מספיק סיבות טובות להישאר . ככה אי אפשר לבנות אנסמבל 
וחבל , כי יש הרבה כוח באנסמבל מגובש שעובד ביחד לאורך תקופה " . ניידות 
גבוהה של שחקנים בין תיאטראות וקשיים בבניית אנסמבל מגובש שיעבוד לאורך זמן , 
היא בעיה הקיימת היום ברוב התיאטראות בעולם . כשביקר הקאמרי עם הצגת " מיכאל 
קולהאס " באנגליה , הוא זכה לשבחים גם על משחק האנסמבל שלו . רונן מודע 
לעובדה שהאנסמבל הנוכחי של תיאטרונו , המבוגר יחסית , חייב להילקח בחשבון 
גם כשבניית עתודה צעירה היא צו השעה . " הרי אי אפשר להחליט להתרכז פתאום 
רק בצעירים , ואת הוותיקים יותר , הנמצאים עדיין במיטב יכולתם , לשים 
בצד . אני מקווה ששחקנים ותיקים יוכלו להשתלב בעבודת הפרויקט " . בינתיים 
המצב הוא הפוך : שחקני הפרויקט משולבים בהפקות השונות של התיאטרון , וזה 
מקשה ומעכב . " הייתי רוצה שלקבוצה תהיה עבודה נפרדת ורפרטואר משלהם . 
כרגע , בעיקר בגלל בעיות תקציב , הדבר לא אפשרי . קשה מאוד היום לשכנע 
גופים מממנים לתת כסף ליוזמות מהסוג הזה " . רונן מגדיר את התקופה הנוכחית 
בפעילות הפרויקט כ"תקופת ביניים " . בימים אלה עובדים על גיבוש של צוות מורים 
בנושאים של פיתוח קול ותנועה . ההפקה הבאה תהיה " כטוב בעיניכם " של שייקספיר , 
בבימויו של מיקי גורביץ , כשהחזרות מתוכננות לחודש מארס . ההפקה המתוכננת 
השלישית תהיה " המלך אובו " של זארי , בבימויו של רונן . 
