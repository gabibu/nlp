אלי יריב , חבר מועצת עיריית בת ים מטעם סיעת המערך , שיגר ביום שלישי 
השבוע מכתב למנכ"ל משרד הפנים , דב קהת , בבקשה לחייב את ראש העירייה , 
אהוד קנמון , להחזיר לקופה העירונית כספים שהוצאו על ידי העירייה עבור 
טיול בן ארבעה ימים שערכה ביוון המשלחת העירונית ליוגוסלביה . בחודש אוקטובר 
יצאה לעיר קרגוביץ ביוגוסלביה משלחת מבת ים , באישור מועצת העירייה , לשם 
יצירת קשרי ידידות בין שתי הערים . המשלחת מנתה שבעה חברים , ביניהם ראש 
העירייה ואשתו . בימים אלה התברר ליריב כי בדרך ליוגוסלביה עצרו שבעת החברים 
למשך ארבעה ימים ביוון , סיירו וביקרו באתריה , כאשר האירוח מומן מהתקציב 
העירוני ללא אישור מועצת העירייה . לחברי המשלחת הרשמית לא היו משימות ביוון 
מטעם העירייה והחנייה שם היתה למטרות טיול בלבד . " בהתאם לפקודת העיריות 
אסור היה לבצע תשלום עבור הוצאות הביקור ביוון מקופת העירייה , הואיל ולא 
היתה החלטת מועצה לביקור שם , אלא רק אישור לביקור רשמי ביוגוסלביה . יתרה 
מכך , תושבי בת ים אינם צריכים לממן שהותם של ראש העירייה וחבריו בטיול 
ביוון ויש לראות בהוצאה זאת בזבוז כספי ציבור " , כותב יריב . סעיף 122 לפקודת 
העיריות אומר כי הממונה מטעם משרד הפנים רשאי וחייב לפסול כל פריט בחשבון 
שהוא בניגוד לדין , ויש לחייב בתשלום הפריט " את האדם ששילם או הרשה את 
התשלום הבלתי חוקי " . יריב ביקש מקהת לפעול על פי הפקודה ולחייב את מי שאישר 
את ההוצאה הכספית המיותרת , לדבריו , בגין ההטבה שקיבלו חברי המשלחת בחניית 
הביניים ביוון . דובר העירייה , שמחה מורצקי , שנמנה אף הוא עם חברי המשלחת , 
אומר בתגובה כי בגלל אילוצים הקשורים בקווי הטיסה ליוגוסלביה , לא התאפשר 
להגיע ליעד ישירות וצריך היה לעבור דרך אתונה כתחנת ביניים . מעבר לכך , 
אומר מורצקי , כי לאחר שהנסיעה אושרה על ידי מועצת העירייה , מסלולה לא 
חייב באישור נוסף . 
