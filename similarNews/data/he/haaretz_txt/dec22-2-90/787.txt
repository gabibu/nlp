בסוף השבוע שעבר החלו הופעות ה"שלושרים על גשר הירקון " . בני אמדורסקי , 
ישראל גוריון ( " הדודאים " ) וחנן יובל מבצעים את " אהבת פועלי הבניין " , 
" סימן שאתה צעיר " , " איילת אהבים " , " צרות טובות " , " לילי שלי " 
ושירים רבים אחרים שביצעו בשנות הששים " שלישיית גשר הירקון " וה"שלושרים " . 
אמדורסקי , אריק איינשטיין וישראל גוריון ( שהחליף את יהורם גאון ) היו 
" שלישיית גשר הירקון " . יובל ואמדורסקי עם שלום חנוך היו ה"שלושרים " . 
הרעיון להפקת המופע עלה פעמים אחדות בעבר , אך עד כה חששו השלושה לפגוע 
בקלסיקות מקומיות , אלו היפות כל כך . מופע ספונטני משותף בפסטיבל ערד , 
שבו ביצעו ללא חזרות כמה משירי ה"שלושרים " , הצליח מעבר למצופה , ושיכנע 
אותם שהרעיון ריאלי מבחינה אמנותית ומסחרית . השלושה החלו להיפגש בביתו של 
אמדורסקי ושקדו במשך שבועות על לימוד ההרמוניות הקוליות מהתקליטים הישנים , 
כשהם מלווים עצמם בשתי גיטרות . אז פנו אל המפיק דני שלם , ואז גם צירפו 
להרכב את הקלידן רונן בן - דוד , שהחל לעבוד עמם על העיבודים . המלודיות 
הארץ - ישראליות היפות , בעלות האלמנטים הרוקנרולים והשנסוניים , נותרו 
במרכז , תוך שחזור מדויק של ההרמוניות הקוליות המקוריות . הקלידים ומכונת 
התופים של בן - דוד , בעלי הצליל העכשווי יותר , משמשים בעיקר לתפקידי 
חטיבת הקצב , ומותירים את הצליל דומה מאוד למקור . זאת לא חלטורה שמתבססת 
על נוסטלגיה . שלושתם עסוקים רוב הזמן ומרוויחים לא רע גם בלי זה . אמדורסקי 
וגוריון ממשיכים להופיע כ"דודאים " . גוריון מביים הצגות ל"קאמרי " ולתיאטרון 
לילדים ולנוער . יובל הוציא לפני כחודש וחצי אלבום , עובד כרגע אל אלבום 
נוסף ומרבה להופיע . הם עושים את זה בעיקר להנאה האישית שלהם . גוריון : 
" אחרי שאתה משלים את תהליך ההתבססות הכלכלית ונפטר מכל מיני צרכים שהאגו 
מכתיב לך , אתה מגיע לשלב של עשיית הדברים המהנים באמת . המופע הזה מורכב 
מהשירים היותר יפים שנכתבו כאן , והוא פשוט תענוג אמיתי " . הם אינם מתוסכלים 
משחזור שיאי העבר שלהם , שעליהם לא יחזרו כנראה בעתיד . יובל : " אין 
לנו שום סיבה להרגיש מתוסכלים . טוב לנו מאוד עם עצמנו כיום . אף אחד מאתנו 
לא חש בגעגוע או בהתרפקות על השנים ההן . כולנו שבעי רצון עם הדברים שהספקנו 
לעשות עד היום " . הם גם לא חוששים מטענות על מיחזור חומרים מצליחים מהעבר . 
גוריון : " אלו דברים שאנחנו , כאמנים ותיקים , הפסקנו מזמן להביא בחשבון . 
תמיד יהיו טענות . כשנוגעים בנוסטלגיה יש טענות על מיחזור , וכששרים על 
אהבה אומרים שאתה לא נוקט עמדה . גם אם היינו מבצעים היום שירים מיליטנטיים 
ואקטואליים , מישהו היה טוען שזה לא מתאים לנו " . המופע מיועד לאולמות קטנים 
בקיבוצים , ברשת אולמי מופת ובצוותאות . רוב ההשקעה הכספית במופע היא עצמית , 
וחלקו של המפיק דני שלם מצומצם יחסית . השלושה מעריכים שהמופע יצליח . 
הם כבר מכרו הופעות שלמות , ויש ביקוש רב לכרטיסים ב"חמאם " . אמדורסקי : 
זה יהיה מצער אם ניכשל , אבל לא יותר מכך . בשואו - ביזנס צריך גם לדעת 
ליפול , ואנחנו הרי ותיקים בתחום . חוץ מזה , אף אחד מאתנו לא תלוי כלכלית 
בהפקה הזאת . שלושתנו נוכל להישאר בחיים , גם אם היא תיכשל " . 
