הרעיון אינו חדש . הוא הוצע בכמה ערים צפופות בארה"ב בגלל ההגירה הגדולה 
למדינת קליפורניה . לפני כשנה פורסם על כך ב"ניו - יורק טיימס " . בארה"ב 
עורר הניסיון הזה בעיות של קיטוב חברתי , משום שהורים שביקשו לעקוף את השיטה 
הזו , שלחו את ילדיהם לבתי"ס פרטיים . צריך לקחת בחשבון שאצלנו ההתפרסות 
הדמוגרפית אינה זהה בכל רחבי הארץ . כלומר , לא בכל מקום תיגרם צפיפות 
בבתיה"ס עקב גלי העלייה . מערכת החינוך אינה שולחן חול שניתן לחלק אותו 
לרובעים ולהנהיג רוטציה של תלמידים לפי חופשות . יהיו בתי"ס בעיקר בערי פיתוח , 
בהם גלי העלייה לוחצים ולכן הצפיפות תהיה רבה יותר . לעומת זאת , הבעיה 
לא תתעורר בקיבוצים או בבתי"ס בצפון תל - אביב בהם שיעור העולים שייקלטו 
יהיה מצומצם ולכן באופן אובייקטיווי לא יהיה צורך להנהיג את השיטה המוצעת 
ואם היא תונהג שם , הדבר יהיה מלאכותי . לא רק שאיני פוסל את ההצעה , אלא 
אני משבח את שר החינוך שהוא גמיש דיו כדי להתמודד עם הבעיה . אבל אני מניח 
שלא יהיה צורך להנהיג שיטה זו אוטומטית בכל מקום , כי אין צורך במאמץ שווה 
בכל הארץ . אין ספק שמערכת החינוך נתונה עתה בלחץ חמור מאד של צפיפות שתלך 
ותגבר , בעיקר בישובים קולטי עלייה . חובה על מערכת החינוך להתמודד עם 
המצב . אפשר לעשות זאת על - ידי פריסת הלימודים על כל חודשי השנה או בהנהגת 
משמרת שנייה . החופש הגדול אינו דבר מקודש . אני מבין שכיוון שמדובר בבעיה 
חולפת הכוונה היא להנהיג את השיטה לתקופה מוגבלת לכמה שנים בלבד . אין ספק 
שתתעוררנה בעיות . אני יכול לחזות שהורים שבדרך כלל מקבלים את חופשותיהם 
בקיץ , ילחצו שילדיהם ימשיכו לצאת לחופשה בחודשי הקיץ . הנושא הבעייתי 
ביותר הוא התיאום עם המורים וההורים . לעולם הצעה זו לא תעבור , אם לא 
תהיה הכנה מוקדמת ושכנוע של המורים וההורים . בעבר היתה בארץ משמרת שנייה 
ואף אחד לא מת מזה . ישנן מדינות מבוססות ומסודרות כמו יפאן ומצרים , בהן 
לומדים בשתי משמרות בבתיה"ס . אבל אצלנו במשך כל השנים ההורים התנגדו בחריפות 
רבה למשמרת שנייה ומערכת החינוך דחתה תמיד את הרעיון . אני חושב שההצעה 
החדשה לפרוס את הלימודים על פני כל חודשי השנה עדיפה , אם הפריסה תתוכנן 
באופן צודק . אני מעדיף שכל התלמידים יסיימו את לימודיהם בשעות הצהריים 
ולא ייאלצו להישאר בשעות הבוקר לבדם בבית , כשהוריהם בעבודה , ולצאת לביה"ס 
עייפים בצהרים ולחזור הביתה בשעות הערב החשוכות . 
