ביום שבת , 32 בדצמבר , בא משב רוח ארקטי ממוסקווה לוואשינגטון . פתאום 
היה נדמה שהמלחמה הקרה , אשר הסתיימה רשמית , לא הסתיימה כלל . ולאדימיר 
קרוצקוב , יושב ראש הוועדה לביטחון המדינה , הידועה יותר בראשי התיבות 
הרוסיים ק - ג - ב , האשים את הסי - איי - אי וסוכנויות ביון מערביות אחרות 
בהפחת מדנים בתוך בריה"ם , בסיוע כספי לתנועות לאומניות בדלניות ובעידוד 
של " בריחת מוחות " . יש להניח שהוא חשב , לפחות חלקית , על היציאה ההמונית 
של יהודים לישראל . הוא אפילו השמיע עלילת - דם לכל דבר , במיטב המסורת 
הסטאליניסטית והצאריסטית : המערב מספק לבריה"ם סחורות פגומות , " חיטה 
רזה , ולפעמים אפילו מזוהמת , ומוצרי מזון עם שיעור גבוה מן המותר של רדיואקטיוויות 
וכימיקלים מזיקים " . הוא לא הסביר מדוע מנסים הקפיטליסטים להרעיל את אזרחי 
בריה"ם , אבל הדברים לא היו צריכים הסבר . יומיים אחרי התפטרותו הסנסציונית 
של אדוארד שווארדנדזה מכהונת שר החוץ , עמדה סיעת הביטחון הלאומי בקרמלין 
בעיצומה של מתקפה כבדה . ביום ב השבוע קיבל הנשיא גורבצוב את סמכויות החירום 
חסרות התקדים שביקש מן הפרלמנט . חברי " קונגרס הצירים של העם " , פרלמנט - 
העל הענקי של בריה"ם , קינחו את השלב החדש בפרסטרויקה בהצבעה נגד השמטת 
התואר " סוציאליסטיות " משמה הרשמי של ברית המועצות ( " ברית הרפובליקות 
הסוציאליסטיות הסובייטיות " ) . שעות אחדות אחרי הצבעת הפרלמנט אמר יועץ 
בכיר של בוריס ילצין , נשיא הרפובליקה הרוסית ומנהיג האופוזיציה הבולט ביותר 
בבריה"ם , בראיון לבי - בי - סי : " אתם במערב אינכם מבינים את המשמעות 
האמיתית של נאום שווארדנדזה . בבריה"ם מתחוללת והולכת הפיכה צבאית " . בוואשינגטון 
התחיל האגף השמרני של המפלגה הרפובליקאית לרטון . נשיא מרכז המחקר בעל ההשפעה 
של קרן הריטג השמרנית , אדווין פיולנר , פירסם הודעה ארוכה , שבה חזה 
הפיכה בבריה"ם " כבר באמצע ינואר " . הוא קרא לממשל בוש להקדים ולהודיע 
למוסקווה , כי במקרה כזה יטיל עליה את הסנקציות הבאות : ביטול ביקורו של 
בוש בבריה"ם , שנועד ל11 בפברואר ; ביטול מיידי של אשראי אמריקאי , בסך 
מיליארד דולר , לרכישת מזון ; תוכנית רחבה של סיוע ישיר לתנועות העצמאות 
בבריה"ם ; עיכוב המשא - ומתן על צמצום הנשק האסטרטגי , וסירוב להגיש לאישור 
הסנאט את האמנה לצמצום הכוחות הקונוונציונליים באירופה ; מעקב מודיעיני , 
בשיתוף בעלי הברית האירופיים , אחרי פעולות הדיכוי בבריה"ם ופירסום פרטיהן . 
לפי שעה , הרעיונות האלה אינם בדיוק שיחת העיר בוואשינגטון , הן מפני שתשומת 
הלב נתונה למפרץ הפרסי , והן מפני שארה"ב שקעה בתנומת החגים הנוצריים של 
סוף דצמבר . אבל ביטויים לחרדה נתנו בתחילת השבוע מנהיג הרוב הדמוקרטי בסנאט , 
גורג מיצל , והיועץ לשעבר לביטחון לאומי , זביגנייב בזזינסקי . מיצל 
אמר כי יחייב את הפסקת הסיוע במקרה של דיכוי . בזזינסקי , המאמין שדיכוי 
כזה מתקרב והולך , הזהיר כי גורבצוב עשוי לנצל מלחמה במפרץ הפרסי , כדי 
לטפל ברפובליקות הבאלטיות ובמולדובה ( לשעבר מולדאוויה ) . זה חלום הבלהות 
של שמרנים בארה"ב . רובם אינם מאושרים מן ההתפתחויות במפרץ , ומתנגדים 
למלחמה . בעיניהם , פירוק בריה"ם מוסיף להיות עדיפות עליונה ; ואהדתם 
הטבעית נתונה ללאומנים ולדמוקרטים ברפובליקות הסובייטיות , לא לשייחים של 
כוויית . מדברים בוואשינגטון על חזרה אפשרית של מאורעות 6591 , כאשר מלחמה 
במזרח התיכון העניקה מסך עשן נוח לניקיטה חרושצוב לרסק את המרד הדמוקרטי 
בהונגריה . המהירות והדרמטיות של המאורעות בבריה"ם עשויות לקבוע אם תצא ארה"ב 
למלחמה נגד עיראק , או מה תהיה מידת גמישותה . תבערה גדולת ממדים באירופה 
המזרחית תכריח את הנשיא בוש להקדיש פחות תשומת לב למפרץ , ואולי תשכנע אותו 
לנסות ולסיים את פרשת כוויית בדרכים פוליטיות . זה ניחוש בלבד , וההערכה 
הזו לא נשמעה לפי שעה מפי אנשי ממשל , מזוהים או אנונימים . אף פעם אחת 
בשנתיים האחרונות , לא ריחפו יותר סימני שאלה על התקדמות יחסי מזרח ומערב . 
ברור בהחלט , או לפחות סביר להניח , שהגלגל לא יחזור אחור באירופה המזרחית . 
שם פשוט מאוחר מדי . אילו היו בווארשה ובפראג משטרים קומוניסטיים ליברליים , 
היו קומוניסטים שמרנים יכולים לחולל נגדם הפיכות חצר , בהשראת שמרנים סובייטיים . 
אבל עם האוול ועם ואלנסה אפשר לשער שאירופה המזרחית ניצלה . לא ניצלו כלל 
ליטא , לאטוויה , אסטוניה , מולדובה , גרוזיה , ארמניה וחלקים מאוקראינה . 
בתחילת השבוע הציג גורבצוב אולטימטום של עשרה ימים לממשלת מולדובה לבטל 
את החוק , שהחליף את הרוסית ברומנית כלשון רשמית ; ולפרק את המיליציות 
שהקימה . במידה שניסיון החודשים האחרונים במולדובה מלמד משהו , אין מנוס 
מלהניח שהמולדובים ידחו את האולטימטום . קשה לראות איך יוכל אז גורבצוב 
להימנע מלפזר את ממשלת מולדובה , ולהטיל " ממשל נשיאותי " ישיר . הזכות 
לעשות כן , חד - צדדית , הוענקה לו על ידי הפרלמנט במוסקווה . אם לא יעשה 
כן , הוא יאשר את תלונות השמרנים במפלגה הקומוניסטית , שהוא איבד את הרצון 
להחזיר על כנם את החוק והסדר בבריה"ם . " ממשל נשיאותי " הוא תחליף לגאליסטי 
למלים " כיבוש צבאי " . אפשר רק לנחש מה יקרה , כאשר ייכנסו הטנקים לקישינב . 
יתכן מרחץ דמים . קרבת מולדובה לרומניה מבטיחה , שהמוני פליטים יספרו 
מיד למערב מה קורה ברפובליקה הקטנה , שסופחה לבריה"ם על יסוד הסכמי ריבנטרוף - 
מולוטוב ( היא היתה חלק של רומניה בין שתי מלחמות העולם ) . אם יקרה כדבר 
הזה סביב 5 בינואר , או אפילו סביב 51 בינואר האם יצליח גורג בוש לשכנע 
את הפוליטיקאים ואת דעת הקהל , שסדאם חוסיין הוא עדיין הבעיה העיקרית ? 
השמועות על " ממשל נשיאותי " מוסיפות להתהלך ברפובליקות הבאלטיות . תחרות 
סמויה על מצבו - של - מי - חמור - יותר התפתחה בימים האחרונים בין לאטוויה 
לליטא . ציר ליטאי בסובייט העליון במוסקווה התבטא בתחילת השבוע בטלוויזיה 
האמריקאית במידה מדהימה של פסימיות : " השאלה אם ליטאים כבר נשלחים בהמוניהם 
לסיביר " , אמר , " היא עכשיו טכנית בלבד " . לאטוויה עשויה להיות יעד אטרקטיווי 
יותר לצבא הסובייטי , מפני שאחוז האוכלוסייה הרוסית בה הוא הגדול ביותר 
באזור הבאלטי . יתר על כן , שניים מחסידי החוק והסדר הבולטים ביותר במוסקווה 
עכשיו הם קומוניסטים לאטווים . אחד הוא שר הפנים החדש , בוריס ג , לשעבר 
מפקד הק - ג - ב בלאטוויה , שמסופר עליו כי דיכא ללא רחם לאומנים לאטוויים 
בתחילת שנות ה08 ; והשני הוא קולונל ויקטור אלקסניס , ראש הסיעה הפרלמנטרית 
" סויוז " , המאגדת כ005 צירי פרלמנט שמרניים . אלקסניס הוא בשבועות האחרונים 
הכוכב הבולט ביותר של הימין הסובייטי . הוא היה הראשון שקרא לסילוקו של 
שר הפנים הליברלי , ואדים באקאטין ( גורבצוב נענה כמעט מיד ) . הוא גם 
איים ליזום הצבעת אי - אמון בגורבצוב עצמו . שווארדנדזה התכוון לאלקסניס , 
כאשר הזהיר בנאומו מפני " הצעירים בעלי כותפות הקולונלים " , המנהלים את 
המאבק לטובת דיקטטורה . הקולונל , המחלק ראיונות אגרסיוויים לעיתונות הסובייטית , 
דיבר באחד מהם בגלוי על מאמציו להחזיר את הקומוניסטים הלאטוויים לשלטון . 
הם הובסו בבחירות של האביב שעבר . גרוזיה היא יעד אפשרי אחר ל"ממשל נשיאותי " . 
בסוף השבוע שעבר היו ספקולציות , כי פעולה אפשרית נגד גרוזיה היתה הקש 
ששבר את גב שווארדנדזה , גרוזיני בעצמו . ארמניה היא יעד אחר . המשותף 
לשש הרפובליקות האלה הוא סירובן החד - משמעי לחתום על אמנה חדשה , שתגדיר 
את יחסי הממשלה המרכזית עם הרפובליקות . כל השש רוצות עצמאות במהירות האפשרית . 
את כולן מנהלות ממשלות לא - קומוניסטיות או אנטי - קומוניסטיות , ובכמה 
מהן שורר מצב של סף - התלקחות בין הקבוצה האתנית הדומיננטית ובין מיעוטים 
לשוניים ותרבותיים . השאלה העיקרית היא אם בריה"ם עדיין ניתנת להצלה . זביגנייב 
בזזינסקי , למשל , חושב שמאוחר מדי . הוא אמנם מניח , שגורבצוב ינסה , 
אבל ייכשל . בזזינסקי , ולא מעט אנשי ימין בוואשינגטון , מייעצים לממשל 
בוש לרופף את קשריו עם גורבצוב , וליצור יחסים דו - צדדיים עם כל אחת מן 
הרפובליקות . סובייטולוג שמאלני בולט , פרוף סטיוון כהן מאוניברסיטת פרינסטון , 
חולק על המרשם הזה . הוא מציע מסקנה אחרת ממאורעות הימים האחרונים : בניגוד 
לציפייה , שגורבצוב יאבד כוח לליברלים ולרדיקלים ( ילצין ושותפיו ) , 
קוראי התיגר העיקרים על שלטונו הם השמרנים , במפלגה ובכוחות הביטחון . 
כהן מציע איפוא , שארה"ב תחזק ולא תחליש את מחויבותה לגורבצוב . סובייטולוג 
בולט אחר , פרוף גרי האף מאוניברסיטת דיק , מציע קו שמרני קלאסי , שקדם 
למלחמה הקרה : תהיה מדיניות הפנים של גורבצוב אשר תהיה , כל זמן שהוא לא 
יסכן אינטרסים בין - לאומיים אמריקאיים , אין סיבה שארה"ב לא תעשה אתו עסקים . 
כך או כך , נוכח משבר כלכלי בארה"ב פנימה , ערב מלחמה במפרץ , וערב - 
מי - יודע - מה בבריה"ם , האופוריה של סוף 9891 מתפוגגת . ההודעה החגיגית 
של ההיסטוריון פרנסיס פוקויאמה , לפני שנה וחצי , כי ניצחון המערב על המזרח 
הביא את ההיסטוריה אל קצה , מקבלת עכשיו את התשובה הראויה . שוב מתברר , 
שההיסטוריה היא המשך של ההיסטוריה בדרכים אחרות . 
