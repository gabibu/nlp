הממשל האמריקאי הצליח לשכנע את סעודיה , לנטוש את תוכניתה לפתח נשק גרעיני , 
בטענה שהמצב באזור אינו מסכן אותה . פרטים על הפרשה גילו מקורות בקונגרס 
האמריקאי . מתברר כי שליטי סעודיה החליטו לפני כמה שנים להקצות משאבים ניכרים 
לפיתוח תוכנית גרעינית , שיעדה הסופי יהיה הצטיידות בנשק גרעיני מבצעי . 
הכוונה היתה לרכוש את הטכנולוגיה הנחוצה , בעיקר באמצעות מדענים זרים , 
שיזכו לתשלום גבוה עבור פעילותם . כשנודע לממשל האמריקאי על כוונות הסעודים , 
מיהרו נציגיו לפעול לביטול התוכנית . בין השאר טענו אנשי הממשל האמריקאי , 
כי לסעודיה אין צורך ביטחוני ברכישת יכולת גרעינית , משום שאין לה אוייב 
המחייב היערכות מסוג זה . בתגובה לטענת הסעודים , בדבר ההתפתחות העתידית 
של מדינות אחרות באזור , הבהירו נציגי הממשל , כי תסריט של שימוש בנשק 
גרעיני בעתיד במזרח התיכון , אינו סביר . לאחר שהופעל הלחץ האמריקאי , 
נאותו הסעודים לוותר על רעיון התוכנית הגרעינית . לא ידוע אם הממשל פיצה 
את הסעודים על נכונותם לוותר , אך ייתכן שחלק מעסקות הנשק עם סעודיה , 
עליהן החליט הממשל בשנים האחרונות , מקורן בהסכמה של הסעודים למשוך ידיהם 
ממימוש הרעיון של פיתוח נשק גרעיני . מומחים בארה"ב מעריכים , כי לכשיסתיים 
משבר המפרץ , יפנה הממשל האמריקאי מאמצים להשגת הסדר פיקוח על נושא הנשק 
הגרעיני במזרח התיכון . כזכור , הצהיר ראש הממשלה , יצחק שמיר , מספר 
פעמים על נכונותו לשקול הסדר לפירוק הנשק הלא - קונוונציונלי במזרח התיכון . 
שמיר אף אמר דברים ברוח זו , במהלך נאומו באו"ם . 
