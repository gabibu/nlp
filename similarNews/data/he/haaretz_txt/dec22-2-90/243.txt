פיטורי מבקר מועצת רמת השרון , שמחה שנקר , שבוטלו בהתערבות מבקרת המדינה , 
מרים בן - פורת , חשפו את הצורך הדחוף בחוק שיעגן את מעמדו של מבקר הפנים , 
כדי שיוכל לבצע את מלאכתו נאמנה . חוק כזה עבר באחרונה הליכי חקיקה ראשוניים 
ועדיין לא נכנס לתוקפו , אך גם הוא לא ימנע לגמרי פיטורים שרירותיים של 
מבקרים והתערבות בעבודתם . החוק מחייב ראש רשות מקומית , המבקש להעביר 
מבקר מתפקידו , ברוב מיוחס במועצת הרשות , ומצב זה עדיין מאפשר לחלק נכבד 
מראשי הרשויות , שלהם רוב במועצה , לנצל את שליטתם במועצה כדי להעביר החלטות 
שהם חפצים בהן . הניסיון מוכיח כי מרבית המבקרים שפוטרו עד היום לא ניצלו 
את זכותם לעתור לבג"ץ , ולא משום שגרסו כי הדחתם נעשתה כדין . לא פחות מארבעה 
מבקרים פנימיים בעיריות גדולות פוטרו בשנתיים האחרונות מעבודתם על רקע אי 
שביעות רצון של המבוקרים הראשיים מדו"חות הביקורת . במקרה של שנקר , הוא 
חזר אמנם לעבודתו בהוראת מבקרת המדינה , אולם ראש המועצה , אפרים חירם , 
על פי דיווחים בעיתונים , הורה לעובדי המועצה לא לשתף עמו פעולה . ללמדך , 
שאם ראש רשות מקומית רוצה , אפילו מבקרת המדינה לא תועיל למבקר פנים של 
רשות מקומית . זהו מצב שהדעת אינה סובלת ועל המחוקק לתת על כך את הדעת , 
אולי בדרך של הפקעת הסמכות לפטר מבקר מהרשויות המקומיות , אלא רק באישור 
ועדה בלתי תלויה , שבה יהיו חברים נציג מבקר המדינה , נציג משרד הפנים , 
נציג מרכז השלטון המקומי ונציג איגוד מבקרי הפנים . זאת ועוד , חולשתם 
של מבקרי הפנים ברשויות המקומיות נובעת בחלקה מן העובדה שהם מתמנים ישירות 
על - ידי ראשי הרשויות , והם גם כפופים להם . שכרם ותנאי עבודתם נקבעים 
על - ידם וקידומם בדרגות ובשכר תלוי בהם . לא מעט ראשי רשויות רואים במערכת 
הביקורת הפנימית מערכת עוינת . הם אינם מבינים כי מערכת הביקורת יכולה 
לשמש אותם ככלי המאפשר לעמוד על תפקוד המערכת שבאחריותם ושעשוי לשפרה . 
יש מבקרים המנהלים מעין מסע צלב נגד ראש הרשות המקומית בהזניחם תחומי ביקורת 
אחרים , ובכך מסייעים ליצירת התדמית המעוותת . אבל אלה הם יוצאים מן הכלל 
שאינם מלמדים בהכרח על הכלל . הקריסה הכלכלית של מרבית הרשויות המקומיות , 
שהביאה לצורך להסדיר להן , בפעם השלישית בתוך פחות מעשור , הסדרי פריסת 
חובות על חשבון קופת המדינה , נובעת במידה לא מעטה מחולשת הביקורת , הן 
הפנימית והן של מבקר המדינה . מחקר שערך ד"ר אשר פרידברג מאוניברסיטת חיפה , 
חשף כי רק בכ03 רשויות מקומיות , מכלל למעלה מ002 , פועל כיום מבקר פנים . 
בעת עריכת הסקר לא פעל מבקר פנים ב21 עיריות החייבות במינוי מבקר . על - 
פי החוק , כל עירייה שחולשת על אוכלוסייה של יותר מ03 אלף איש מחויבת במינוי 
מבקר . על - פי החוק החדש , חובה זו תחול על כל העיריות , בלא להתחשב 
בגודל אוכלוסייתן . מועצות מקומיות לא חייבות למנות מבקר , ותפקיד הביקורת 
הפנימית מוטל על ועדה שבה חברים חברי מועצה , על - פי מפתח מפלגתי . אבל 
גם במקומות שבהם מונה מבקר , אין זה מבטיח פעולת ביקורת תקינה . במקומות 
שבהם רוצה ראש הרשות לסרס את הביקורת הוא מונע תקציבים וכוח אדם . כמו כן , 
לא בכל מקום משריינים למבקר תקציבים מינימליים להעסקת בעלי מקצוע חיצוניים , 
ובכך נמנעת ביקורת יעילה על מחלקות מקצועיות בעירייה , כמו מהנדס העירייה 
או מנהל הכספים . במקומות שהחוק קבע חובת מינוי מבקר הוא לא ציין אם העסקתו 
תהיה במשרה מלאה , או במשרה חלקית . גם לא נקבעו הכישורים הדרושים , כדי 
למנוע מצב שמועמדים שכישוריהם מסתכמים בקרבתם לראש הרשות ימונו לתפקיד . 
לדוחו"ת הביקורת של מבקר פנים ברשות מקומית יכולה להיות השפעה מכרעת יותר 
מדו"ח מבקר המדינה על משרד ממשלתי , שכן בניגוד לשרים , ראשי הרשויות המקומיות 
נבחרים בבחירות ישירות , ודו"חות ביקורת עלולים לחרוץ את גורלם הפוליטי . 
אולם כדי שמבקר יוכל למלא את תפקידו נאמנה יש לעגן את מעמדו וסמכויותיו 
בחוק . הנטייה הטבעית של ראשי הרשויות היא להימנע ממינוי מבקרים . אם החוק 
יכפה זאת עליהם הם עשויים לבחור באנשים שאינם מתאימים , או כאלה שאינם יכולים 
לממש את יכולתם בשל אי העמדת אמצעים מינימליים לעבודה , כמו תקציב וכוח 
אדם . לכן יש לקבוע מפתח מחייב לפיו יחושב תקן כוח האדם והתקציב במשרדי 
המבקרים הפנימיים ברשויות . איכות חייו של האזרח נקבעת לפי טיב השירותים 
שמספק לו השלטון המקומי . אחת הדרכים להבטיח את טיב השירותים היא שבכל רשות 
מקומית תפעל מערכת ביקורת יעילה . מינוי מבקר איננו עניין פנימי של מועצה 
מקומית או של עירייה ; הוא צריך להיות מעניינו של כל אזרח . פיטורי מבקרים 
או הצרת צעדיהם לא צריכים אפוא להדאיג רק קומץ חברי מועצה , אלא את כלל 
הציבור . 
