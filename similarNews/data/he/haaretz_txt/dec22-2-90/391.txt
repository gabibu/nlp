במושגים המקובלים בחברת אנשים מן היישוב היתה רשימת מגרעותיו של מרשוקן 
פונטית זה היה שמו ארוכה לאין ערוך מרשימת מעלותיו . אולם הוא לא רק היה 
מודע לכך , הוא היה גאה בכך . לא אחת הוא ציטט באוזני בחיוך נוהר אמרה 
של מאן דהוא שכינה אי - פעם את הארץ בעריכתו " עיתון בלתי - מצודד " , ושנינו 
ידענו שהוא והעיתון הם אחד . הוא אהב מאוד את הכינוי הקולע הזה , ואני 
משוכנע שבסתר לבו התברך בחסרונות שעטרו לראשו כתר זה . בעיני רוחי אני רואה 
אותו כשהוא בפרטיותו שולף את הכתר הזה ממחבואו , מניחו על קרחתו הגדולה , 
מתקשט בו רגע מול הראי , ושב ומטמינו . אולי בשל יכולתו להתברך בחסרונותיו 
עלה בידו להפוך חוסר - ביטחון סמוי ומורא מקשר - עין עם הזולת , שאיפיינו 
אותו בבחרותו , לאפוד - מגן בלתי - חדיר בקשישותו . למי שהכירוהו בעבודה 
ובמשרד שבהם בילה את רוב שעותיו הוא לא היה איש רעים ולא איש מסביר פנים . 
במסדרון היה עובר כשפניו מוסבים לכותל , כמו כדי להימנע מברכת - שלום . 
אפשר היה לחשוב שחשש , כאיש - הקש , ממגע עם הבריות כמפני אש . לחיצת - 
יד לא היתה קיימת לדידו , והוא שמר אותה פרט למקרי - חירום רשמיים מעטים 
ליקרים לו מכל ; על כן נצר כל - כך בזיכרונו את כף - ידו החמה של אביו . 
פגישה ראשונה עמו בביתו , כמארח , או בנסיבות פרטיות אחרות , היתה בגדר 
תגלית מרעישה : הוא יכול להיות איש - שיחה מקסים , לבבי ומעניין להפליא . 
יתר - על - כן , גם קמצנותו האגדית אנחנו , עיתונאי הארץ , היינו הולכים 
ברגל , או נוסעים באוטובוס , שעה שעמיתינו בעיתונים אחרים כבר נסעו במוניות 
או במכוניות פרטיות גם היא התחלפה כבמטה - קסם ביד רחבה ( אבל לעולם לא 
מוגזמת ) . כך התברר שמרשוקן אינו כפי שמעיד עליו שמו " אחד מהחברה " , 
וגם אין הוא בדיוק ככל האדם . למי שעיניהם פקוחות הסתבר שפנימיותו עשויה 
מחיצות מחיצות יחסיו האישיים והמשפחתיים , הספרות הגרמנית במאה הי"ט , 
פייטנותו , אהבתו לאמנות הציור , התבוננותו במכריו וכולי שאת חלקן נעל 
לתמיד ואת חלקן היה פותח - סוגר , כשנחה עליו הרוח , בפני מקורביו , ואפילו , 
במפתיע , בפני נוכרים לא - מוכרים מעיתונים ומכלי - תקשורת אחרים . ושוב 
אני מדמה אותו , בעיני רוחי , מציץ מאחורי מחיצותיו , לפעמים בעיניים 
חרדות ולפעמים במשובה . למי שזכה להיות עד לרגע של גילוי , התברר שאין 
הוא עשוי מקשה אחת ושגם רשימת - סתירותיו ארוכה ומגוונת מרשימת - שלמויותיו . 
אולם , בידוע הוא שלא תמיד עדיפה הוודאות על הספק , ויש שהסתר עדיף על 
השלם . מנקודת - מבט זו גם רשימת - המגרעות שלו נראית , בחלק לא מבוטל 
שלה , כרשימת - מעלות . בראש וראשונה הוא היה איש - עבודה , עד כדי כך 
שעבודה רבה , מעניינת , היתה לדידו הפרס הגדול עלי אדמות . " עבודה טובה " 
הוא ברח ממלים גדולות כמו " יצירה " ו"איכות " היתה בעיניו תכלית - 
כל . בעבודת - העיתון היא היתה שם נרדף ל"אמת " , אמת עיתונאית שהוא לא 
עירבבה מימיו עם יחסי - ציבור וטובת - הנאה . לא שהיה " פרפקציוניסט " 
חס וחלילה : אדרבה , שגיאות - דפוס , שגיאות - תחביר ואפילו שגיאות שבעובדה 
לא טרדוהו כעורך כשם שתכנון שגוי וציוד לקוי לא הדריכו את מנוחתו כבעל - 
העיתון . חשובה בעיניו היתה האמת היסודית , ולאו דווקא פרטי - פרטיה ; 
ובהבאתה לידיעת - ציבור רחב ככל האפשר ראה את עיקר תפקידו . למילויו לא 
נרתע משום אמצעי . כאן , על דרך הפרדוקס , היו לו מגרעותיו לעזר : כשחשב 
שבאמצעות אנשים מסוימים ישיג את מטרתו , הוא מינה לתפקידים בעיתון גם אנשים 
ש"פרפקציוניסט " לא היה מעסיקם אפילו כשומרים במגרש - חנייה ; כשגרס שמאמר 
או ידיעה חושפים אמת מסוימת שעל הציבור לדעתה , ולוא רק בקוויה הכלליים , 
הוא פירסם אותם גם כשידע שאין הם נקיים מטעויות . ייתכן שמגרעותיו הגדולות 
כאדם הן שעשו אותו עורך גדול . ביחסו אל הכותבים בעיתונו הוא היה חסר - 
פניות וחסר גינונים : יהיה הסופר ששלח לו מפרי עטו מהולל ונערץ , יהיה 
השר ששלח לו לפרסום הגיגים ומחשבות דגול ומורם מעם , יהיה חבר - המערכת 
חשוב ואהוד אם לא עמדו במבחן " העבודה הטובה " יחזיר להם מרשוקן את פרי - 
עטם , אפילו היתה בכך הפרת הבטחה או התחייבות . הוא לא היה איש של מקדשים , 
וודאי לא איש של קדושים , ודומני שגם לא איש של " ערכים מקודשים " . כאמור , 
האמת בקוויה היסודיים , כפי שנתגלמה ונתעצמה בחיי יום - יום , היא שריתקה 
את לבו , והיא שהכתיבה לו את שליחותו . אף - על - פי - כן ראה בעיתונו 
היכל - קודש שרק הממלאים את חובת " העבודה הטובה " רשאים לשמש בו . ושוב 
על דרך הדימוי : העיתון היה לדידו השכל הקולקטיווי של הציבור החושב והוא 
לא הירשה , אפילו לא בעיקר לא לבעלי שררה , שם ואמצעים , שיחדירו לתוכו 
דבר הבל ותרמית . כאיש הביטחון בכניסה הוא היה מפשפש בכליהם של המבקשים 
לבוא בשערי היכל הקודש שהקים . זוהי כשלעצמה אחת הסתירות שאיפיינו אותו , 
שהרי לאמיתו של דבר נכנסו להיכל - הקודש הזה , על דעתו ובידיעתו , גם 
עושי מלאכות פחותות . כ"עיקריסט " אולי יוכל מרשוקן להצדיק את עיתונו , 
אבל לעולם לא כ"פרפקציוניסט " . נשאלת אפוא השאלה מה טוב נמצא בעורך שהוא 
איש מסתגר , חסר - טקט ואינו מודרך על - ידי " ערכים קדושים " מרשוקן 
איש - השלום בירך על " מבצע סיני " כמו רעיון - על לאומי , חברתי או 
תרבותי ? התשובה מצויה ביחסו לחיים עצמם , בראייתו אותם כתהליך עיקרי , 
מדריך ומכוון , וממילא גם ביחסיו עם העובדים במחיצתו . מבחינה זו ניחן 
במעלות מצוינות : הוא לא היה יהיר ולא נפוח , והיה מוכן להטות אוזן לכל 
אדם שהיה בפיו דבר . היה בו כשרון ההקשבה , וכל בן - שיח יכול היה לקטוע 
אותו ולהיכנס לתוך דיבורו : מרשוקן תמיד העדיף להשתתק ולכרות אוזן . תכונת 
ההקשבה סייעה לתכונתו האחרת סקרנותו הטבעית ונסתייעה בה . סקרנות אמיתית , 
בלתי - מזויפת , שוקקת , רעבה ותובעת . דומה ששום דבר לא סייע לו בעבודת - 
העורך שלו כמו הסקרנות . אמנם היא לא היתה חובקת - כל , ותחומים לא מעטים 
ספורט , אופנה , עולם - האשה וענפים אחרים כגון אלה , שרבים כל - כך 
מוצאים בהם עניין השאירוהו אדיש . אבל בתחומים שהתעניין בהם היתה סקרנותו 
כה אדירה שיכול היה להדביק אחרים . שכן איזהו העורך הטוב ? זה שהכותבים 
רוצים לכתוב למענו ולזכות בשבחיו . מרשוקן היה עורך כזה . ושוב נשאלת השאלה 
הכיצד , כלום מגרעותיו האישיות הרבות לא עמדו לו לשטן ? אדם שאינו אומר 
שלום במסדרון , איננו מחייך ואינו נזקק לקרבה של שום אדם , וגם מי שזוכה 
לגילוי של קרבה מצדו לא יכול לסמוך עליה כדבר - של - קבע . אולם כנגד מגרעותיו 
עמדה לו מעלה : הענייניות . הענייניות היתה לו טבע ראשון , ושוב , תכונה 
זו , שהכשילה אותו ביחסיו עם הנזקקים לחום ולחיבה , היא שסייעה לו כעורך . 
יחסו לחומר שהוגש לו היה יחס ענייני גרידא , ואם עשית " עבודה טובה " , 
שום פגם בהתנהגותך אפילו כלפי בני - משפחתו לא יכול היה להעיב על הערכתו 
כלפיך . למשל : אריה זיו ז"ל היה עורך - לילה מעולה , חד - תפיסה ורב - 
השכלה . אולם הטיפה המרה היתה חביבה עליו , ולא אחת שאב מבקבוק הוודקה 
שעמו עוז לנבל את פיו גם כלפי מרשוקן . לילה אחד נעל את עצמו עם בקבוקו 
בבית הכבוד שבמערכת , והודיע שלא יחזור לשולחן - העריכה , אלא אם כן העורך 
הראשי בכבודו ובעצמו יחלץ אותו מכלאו . שעת - סגירת הגיליון קרבה , ובלית - 
ברירה הוזעק מרשוקן ממיטתו והחזיר את זיו הקרח והחכלילי למשמרתו . מי שניבאו 
אז את פיטורי זיו נתבדו . התקרית הזאת לא נחשבה כלל . הסקרנות , הענייניות 
ואמת חיי היום - יום ולאו דווקא האידיאל הרם והמעורבות הרגשית הם שהיו 
חלקה האחד של מנהיגותו של מרשוקן . חלקה האחר היו ההסתכלות האובייקטיווית 
ואומץ - הלב האזרחי . לא שמרשוקן היה אובייקטיווי במובן הטהור של המושג , 
אלא שהיה מסוגל למידה רבה יותר של אובייקטיוויות וענייניות מעורכי - עיתונים 
אחרים . היה נהיר לכל שהוא אינו מחויב לשום אידיאל ויחסי - ציבור אינם חשובים 
בעיניו , לא עם הממשלה ולא עם כל חלק אחר של הממסד . עורכי עיתונים אחרים 
התהלכו שלובי - זרוע עם פנחס ספיר או עם גולדה מאיר ז"ל ; חושבני שהיה נרתע 
מכך , ולוא מפאת השיעמום . בשנותיו האחרונות גדלה הערכתו לבן - גוריון , 
שאף הוא לא נהג לשלב זרוע בזרוע . אומר זאת בפה מלא : מרשוקן היה האדם 
הקרוב ביותר לאובייקטיוויזציה שהיכרתי מימיי . כאשר הסקרנות והאומץ עומדים 
מאחורי תכונה זו , דע שאתה עומד בפני אדם גדול . 
