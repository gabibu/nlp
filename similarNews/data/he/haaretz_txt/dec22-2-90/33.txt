בודפשט ( מיוחד ל"הארץ " ) . לך ואלנסה הושבע אתמול בצהריים ב"סיים " 
( הפרלמנט ) כנשיאה של " הרפובליקה הפולנית השלישית " . ואלנסה , בן 
ה74 , נשבע " להיות נאמן לחוקה , לשמור על כבוד האומה ועל ריבונותה וביטחונה 
של המדינה " . לאחר ההשבעה קמו חברי הפרלמנט על רגליהם ומחאו כפיים זמן ממושך , 
שעה שוואלנסה החניק דמעותיו בעת נגינת ההמנון הלאומי . " מרגע זה מתחילה 
הרפובליקה הפולנית השלישית " , אמר ואלנסה . " נגמרה התקופה הרעה של שלטון 
הרשע , בה הנהגת מדינתנו נבחרה תחת לחץ מבחוץ כתוצאה מפשרה שנכפתה עלינו . 
היום אנו נוקטים בצעד הבסיסי בדרך הארוכה ועקובת הדם לבנייה מחדש של עצמאותנו " . 
בנאומו אמר כי פולין רוצה להצטרף לאירופה , אך תוכל לעשות כן רק לאחר ביצוע 
רפורמות מקיפות בכלכלתה . הוא קרא להקמת " פולין של בעלי קניין " , שבה 
בבעלותו של כל אזרח יהיה חלק מנכסי האומה . הנשיא היוצא , הגנרל יארוזלסקי , 
לא הוזמן לטקס . הוא העיר במרירות , כי הדבר ודאי נעשה בהתאם לרצונם של 
מארגני הטקס אך הוא יעקוב אחר מהלכו בטלוויזיה . השבעתו של ואלנסה עדיין 
לא פתרה את המשבר החוקתי , שנוצר עקב אי יכולתו למצוא מועמד מתאים לראשות 
הממשלה . יאן אולשבסקי , שוואלנסה ביקש ממנו לנהל שיחות על הרכבת הממשלה , 
הסתלק מן התפקיד , כנראה משום שלא היה מוכן להשלים עם הפקדת סמכויות מיוחדות 
בידי שר האוצר לשק בלצרוביץ ( ששמו הוזכר גם כמועמד לראשות הממשלה ) . 
בווארשה רווחות שמועות , כי ואלנסה יטיל את התפקיד על העיתונאי יאן קזישטוף 
בייליצקי מגדאנסק , הבלתי מוכר כמעט בווארשה . ואלנסה העלה בינתיים שתי 
הצעות אלטרנטיוויות : אם ימנה ראש ממשלה חדש , יידחו הבחירות לפרלמנט מן 
האביב עד החורף הבא ; או שעד הבחירות באביב תישאר בתפקידה ממשלתו של תדיאוש 
מזובייצקי , שה"סיים " כבר קיבל את התפטרותה . אילו נתקבלה ההצעה השנייה , 
תומכיו של ואלנסה היו יכולים לבוא לבחירות באביב בלי שישאו באחריות למצב 
הכלכלי המייאש . אולם כל המשקיפים תמימי דעים , כי מזובייצקי לא יתן את 
ידו לכך . שתי ההצעות מעידות על המבוכה של ואלנסה ומחנה תומכיו : במערכת 
הבחירות הוא תקף בחריפות את ממשלת מזובייצקי והאשים אותה בהאטת תהליך השינויים 
הדמוקרטיים אך דחיית הבחירות לסוף השנה הבאה אינה יכולה להתפרש אלא כהאטת 
הדמוקרטיזציה . 
