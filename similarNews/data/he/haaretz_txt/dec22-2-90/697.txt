ראש עיריית ראשון לציון , מאיר ניצן , התפטר מתפקידו כמ"ם יו"ר מרכז השלטון 
המקומי . הרקע להתפטרות הוא אי - מינויו ליו"ר בנק אוצר השלטון המקומי , 
תפקיד שהובטח לו על ידי מקסים לוי , יו"ר המרכז , במסגרת הסכם קואליציוני 
שנעשה ביניהם . מקסים לוי הבטיח בסכם זה שורה של תפקידים לאנשי המערך במרכז 
השלטון המקומי בתמורה לתמיכתם בניסיון להדיח את אלי לנדאו מתפקידו בהנהלת 
המרכז . מקסים לוי אמנם ניסה להביא לבחירתו של ניצן ליו"ר בנק אוצר השלטון 
המקומי , אולם אנשי ליכוד מתומכיו של לנדאו הכשילו מהלך זה ובאופן מפתיע 
נבחר בשבוע שעבר לתפקיד יו"ר בפועל של הבנק נציג משרד האוצר , חבר מרכז 
הליכוד ויו"ר אירגון משווקי התוצרת החקלאית , יעקב פיינר . שר האוצר , 
יצחק מודעי , ניצל את זכותה של הממשלה והמליץ על מינויו של פיינר לתפקיד , 
שהתפנה לאחר שמקסים לוי , יו"ר מרכז השלטון המקומי הדיח את היו"ר הקודם , 
איש המערך , צבי הרר , ראש עיריית קרית אתא לשעבר . לישיבת הדירקטוריון 
של הבנק , שהתקיימה ביום חמישי שעבר , לא הופיע ניצן . בכך ביקש למחות 
על הדרך שבה הודיע לוי להרר על החלפתו בנייר סטנסיל , ללא הודעה מראש . 
אנשי הליכוד ניצלו את העדרותם של כמה מנציגי המערך ובחרו בפיינר כיו"ר בפועל 
של הבנק ועכשיו הם מתכוונים להציע אותו כיו"ר קבוע של דירקטוריון הבנק . 
במועצת המנהלים של בנק אוצר השלטון המקומים נציגים למרכז השלטון המקומי , 
למשרדי ממשלה ולשלושת הבנקים הגדולים . 
