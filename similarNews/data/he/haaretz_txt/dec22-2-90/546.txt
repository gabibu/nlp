מולייר היה גאון . אחת ההוכחות לכך , לא היחידה , היא העובדה שהמחזה בו 
הוא שם ללעג ולקלס את הרופאים ( מה שללא ספק היה במקומו בראשית המאה ה71 ) 
נשאר תקף בסוף המאה ה02 , כשאנחנו כבר יודעים שרפואה איננה שרלטנות . 
אפשר לחיות עם טענתו של מולייר נגד הרפואה מכיוון שיש במחזה הזה עומק קומי , 
וירטואוזיות תיאטרונית ותבונה פסיכולוגית בשרטוט הדמויות , ובראשן ארגן , 
החולה המדומה . הבמאי מיכאל גורביץ מרחיב בתוכנייה על בעיותיו שלו עם מולייר 
וסגנונו גדוש המאניירה הבארוקית המסוגננת , כפי שחווה אותו בילדותו . מקובל 
לכנות את המעטפת הצורנית שמעניקים להצגה בשם " סגנון " . גינוני הבארוק 
הם סגנון נוח להציג את מולייר והם תואמים את הרוח בה נכתב , אך אינם הכרחיים . 
זה לא כל כך חשוב מדוע המחזות של מולייר איבדו את חיותם בעיני גורביץ . 
הרבה יותר חשוב מה הוא עושה כדי להחזיר את אותה חיות . את התפאורה הבארוקית 
תפסה במה המעוצבת בסתמיות , שמאפשרת לעתים , בהורדת מסך או העלאתו , רגע 
מרשים יותר . ההצגה אינה מתרכזת במחזה , אלא בהצחקה לשמה . אין ספק שיש 
לכך הצדקה היסטורית : מולייר היה מחזאי גאון , אבל גם מנהל תיאטרון ממולח 
שידע כי חייו תלויים בצחוקו של הקהל . את רוב האלמנטים המצחיקים אפשר למצוא 
בטקסט של מולייר . וצריך מידה גדושה של דמיון , טעם , תנופה ויכולת אמירה 
כדי לשפר את מולייר , בעיקר אם עוקפים את העיקר שהוא נשמת המחזה , ועוסקים 
בגינונים האמורים להצחיק . מצדי זה בסדר גמור שתיקי דיין , בתפקיד המשרתת 
( העשוי בחן , בלי מעצורים , ובעיקר באנרגיה מדבקת ) תפתח את ההצגה במבטא 
צרפתי ותעלה את השחקנים לבמה כשהיא קוראת להם בשמם האמיתי , ואילו הם מקפצים 
בקידות משונות . זה בסדר גמור להשתולל בתמונה שבה מביא דוקטור דיאפוארוס 
את בנו , כששחקן כמו ארז שפריר עושה מאלכה מצוינת ומרוכזת ביצירת רובוט - 
אנושי מגוחך . אפשר , ואולי צריך , להפקיד את התרגום בידי אדם שחי את העברית 
היום , ולשחרר אותו מסגנונו של אלתרמן , אם כי הייתי מעדיף שהשחקנים יוכיחו 
לי קודם שהם מסוגלים לשחק על הבמה עברית אלתרמנית לפני שירצו " להשתחרר " 
ממנה . אין לי טענה כלפי נסים אלוני כשהוא הופך את דוקטור פורגון ומסיה 
פלרן לדוקטור דה - קק ומסייה שאלשאל . במחזה הזה הבדיחות מסתובבות על ציר 
החוקן . אבל אני לא משוכנע שאם אומרים על הבמה שמגג " זה מצחיק במיוחד . 
גם לא שמעתי על הבמה הברקה בעברית נסים - אלונית ראויה לצחוק בפני עצמה . 
כדי שתיקי דיין תדבר על כך שהיא עומדת להמריא עם אלברט כהן לאיסטנבול , 
כדי " להסתנל " , לא מוכרחים את מולייר . נבצר מבינתי כליל מדוע הוחלט 
להפקיד את תפקידי הנשים בידי שחקנים גברים . רמי הויברגר הוא דווקא שחקן 
בעל איכות מעניינת שיכול לשחק אשה , אפילו בתפקיד אנגליק , הבת שארגן רוצה 
לחתן עם רופא , כי הוא צריך חתן - רופא . אלא שהוא עושה זאת במחזה הלא 
נכון . אפילו אצל מולייר אפשר למצוא מחזות שבהם תיצור להקה של גברים בלבד 
משמעות , כמו " בית ספר לנשים " או אפילו " מיזנטרוף " . להכריח שחקנים 
גברים לשחק נשים מבלי להגיד דבר על הנושא הנכבד של זהות מינית , נראה לי 
דבר שרירותי , שנועד רק להצחיק . המנהל האמנותי של התיאטרון צריך היה לנסות 
לשכנע את הבמאי לוותר עליו . נכון שזה מחזה על מחלות ועל פחד מוות , אבל 
במהלך עלילתו מדובר גם על אב שמדכא את האהבה האמיתית של בתו לצרכיו המטורפים . 
כדי שתהיה להצגה משמעות , זו צריכה להיות מראית עין של אהבה אמיתית , 
ולא שני שחקנים מפזזים , כשהאחד מהם לבוש בחצאית . גורביץ כותב בתוכנייה 
שהגבול בין האימה להצחקה דק מאוד במחזות של מולייר , ושמולייר עשה הכל כדי 
להצחיק . אגב , מולייר נטע בתוך ההצגה שלו , המצחיקה כשלעצמה , גם איי 
בידור לשמו בצורת אינטרלודים , שאת חלקם אכן מנצלים בהצגה זו בעזרת המוסיקה 
היפה של יוני רכטר . אבל על פי ההצגה נראה שהבמאי לא סומך על מולייר המצחיק , 
ומנסה להוסיף לו . על כל מה שתואר לעיל צריך להוסיף גם הומור פיזי פרוע 
ולחוץ . המאמץ להצחיק ניכר בהצגה הזאת ואין דבר מצחיק פחות מן המאמץ להצחיק . 
רק פעם אחת מחריף גורביץ את הצד השני , המאיים , של המחזה הזה . אחיו 
של ארגן , ברלד ( בעיצוב מרושל , ללא כל החלטה ברורה על מהות תפקידו , 
של אלברט כהן ) מגרש את הרוקח , ולכן הרופאים מנדים את החולה המדומה ומאיימים 
עליו במחלות אמיתיות . זו פרשנות בימתית נכונה של רובד הקיים אצל מולייר , 
ובניגוד לשטויות האחרות שעל הבמה היא נובעת מהמחזה . תמונה זו , בהשתתפות 
השחקנים הצעירים בבגדים ופאות גרוטסקיים , מראה מה גורביץ יכול היה לעשות 
אילו התרכז ברצינות במחזה , ולא התעסק בסגנון ובהצחקה . כשהבמאי סומך על 
מולייר , בחלקה השני של ההצגה , הטוב בהרבה מן החלק הראשון בתמונות בהן 
מעמידה טואנט פני רופא , וארגן מעמיד פני מת וחושף את הרגשות האמיתיים של 
אשתו ובתו זה מצחיק ואפילו מרגש . אבל כשהוא מנסה להצדיק את הסגנון , 
להצחיק לשם הצחקה ולשפר את מולייר , ברוב חלקה הראשון של ההצגה , הוא יוצר 
מעמדים מייגעים העשויים לרוב בטעם רע . לא כל טיפשות מצחיקה , כמו שאומרת 
אחת הדמויות . אבנר חזקיהו הוא שחקן חביב מאוד ומוכר מאוד . המאניירה ההתנהגותית 
שלו היא כמעט סמל מסחרי : קול חנוק ומשתנק , תנועות ידיים חתוכות המלוות 
את הדיבור בקונטרפונקט משונה , מצחיק כשלעצמו , היכולת להיות אבוד על הבמה . 
בכל אלה לא די כדי לגלם את החולה המדומה , שמתפכח במחזה זה , בכאבים , 
מטירוף של היפוכונדריה , כדי להפוך לרופא מגוחך בעצמו . אין בו עומק , 
עוצמה או תחושת טירוף . אם ההצגה הזאת עוברת בלי שנתרגש לרגע , בתוך הצחוק , 
ממה שקורה לדמות , אז משהו במשחק פגום . ובהצגה הזו , אם אנחנו מתרגשים , 
זה מכיוון שמולייר ידע לכתוב , או מכיוון שגורביץ יצר מעמד מרשים בסוף 
החלק הראשון . השחקנים הצעירים מביאה לבמה אנרגיה , ואני לא מזלזל בכך . 
אבל האנרגיה הזאת איננה משרתת את המחזה או את הדמויות , אלא את רצונו של 
הבמאי והתיאטרון להצחיק בכל מחיר . יכול להיות שכך הם מביאים יותר ועדי 
עובדים לתיאטרון , ואני לא מזלזל בצורך החשוב הזה . אבל בדרך זו הם גם 
משחיתים את הטעם של אותו קהל , בעוד שבמאמץ קטן יחסית , עם המחזה הזה עצמו , 
הם היו יכולים לנסות ולהשביח את הטעם הזה . 
