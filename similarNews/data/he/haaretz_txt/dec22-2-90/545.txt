הקריאה הפופולרית , שלא לומר הפופוליסטית , לכינון חוקה בישראל הולכת ומתפשטת 
בקרב שכבות רחבות בציבור . התמיכה בכינון חוקה כתובה מתבססת על העיקרון , 
שבסיס הציות בחברה הוא החוקים , שלהם חייב האזרח להישמע , ולא השליט , 
הכפוף אף הוא לחוקים אלה . יכולתה של המערכת המשפטית להוות חסם לפוליטיזציה 
של החוק תלויה באופטימיזציה של שתי תכונות עיקריות שלה : הראשונה היא אוטונומיה 
של המשפט . פירוש הדבר הוא , כי המערכת המשפטית שואבת את החלטותיה מקריטריונים 
פנימיים שלה , במנותק מהאינטרסים של השליט . מרגע שאושר חוק והפך לחלק 
מהפנתיאון המשפטי , יתבסס תהליך קבלת ההחלטות המשפטיות על פירוש חוק זה 
ולא על ערכי השליט או על השקפת עולמו , שהם חיצוניים למערכת . התכונה השנייה 
היא אוניוורסליות של המערכת , כלומר שיפוט זהה לגבי כל אדם , בלא הבדלי 
מין , דת , לאום וסטאטוס חברתי - כלכלי . המערכת אמורה להיות פתוחה בפני 
כולם , קוהרנטית ואחדותית . האמונה הציבורית בקיומן של שתי תכונות אלה היא 
המקנה למערכת המשפטית את רמת האמינות הגבוהה והלגיטימציה שלהן היא זוכה . 
כתוצאה מכך , מקבלות גם החלטותיה אמינות ציבורית גבוהה במיוחד . על - פי 
תפיסת מציאות זאת נראה כינונה של חוקה כצורך מתבקש . חוקה תגביר , לכאורה , 
את האוטונומיה של המערכת המשפטית , בכך שתכפיף את החוקים עצמם , שהם תוצר 
של המערכת הפוליטית , לקודקס משפטי . כך יורחב תחום התערבותם של בתי המשפט 
משיפוט אירועים ספציפיים לשפיטת החוקים עצמם , כיוון שיוכלו לפסול חוקים 
הנוגדים את החוקה . במצב המשפטי כיום , אם נחקק חוק הסותר חוקים קודמים , 
העיקרון המנחה הוא " האחרון קובע " . חוקי יסוד אינם שונים מבחינה זאת 
מכל חוק אחר , למעט סעיפים בודדים בהם , המכונים סעיפים משוריינים , שכדי 
לשנותם מוגדר הצורך ברוב מיוחס . חוק הנוגד סעיף משוריין , אם התקבל ברוב 
רגיל , יהיה חסר תוקף . לעומת זאת , אם תיכון חוקה יהיו כל החוקים כפופים 
לכל סעיפיה . מבלי להיכנס לשאלות מהותיות לגבי דרך כינונה של חוקה , האמורה 
לשקף את ערכי היסוד של כל מרכיבי החברה , לגבי הגוף שיגבש אותה ולגבי יכולתה 
של מדינת ישראל להתמודד עם כינון חוקה , עולות כמה בעיות מהותיות , הנובעות 
מהשקפת העולם שהוצגה לעיל . בחינה ביקורתית של המציאות מגלה , כי שתי תכונות 
היסוד האוטונומיה והאוניוורסליות אינן קיימות למעשה ואין הן אלא מיתוסים 
בלבד . ניתוח תהליכי קבלת החלטות משפטיות מגלה , כי הקשר בין חוק ופוליטיקה , 
ויותר מכך : הקשר בין המערכת המשפטית לאליטה החברתית , הדוק ביותר . מערכת 
משפטית היא מטבעה מערכת שמרנית , המחזקת למעשה את עוצמתו של השלטון ושל 
המחזיקים בו ומצדיקה אי - שוויון חברתי , הן בין המדינה לאזרח והן בין חברות 
וקבוצות בעלות כוח והשפעה לבין גופים החסרים אותם , על - ידי מתן לגיטימציה 
לסדר החברתי הנתון . המערכת , שקבעה לעצמה את תחום עיסוקה בפירוש החוק בלבד , 
הוציאה מתחומי התייחסותה כמעט לחלוטין שיקולים מהותיים של מוסר וצדק , 
ותופסת את תפקידה במימוש קודקס החוקים הקיים . ככזאת היא מנציחה את המבנה 
הריבודי בחברה ואת חלוקת הכוח בה . בהיותה מערכת פרשנית הופכת השקפת העולם 
של העוסקים בה למהותית . מחקרים דוגמת אלה של הסוציולוג האמריקאי קייריס 
( ) מעידים על כך , שתהליך קבלת ההחלטות השיפוטיות אינו שאוב כולו מההיגיון 
המשפטי ואינו נגזר מעקרונות משפטיים ומתקדימים בלבד . קייריס מראה , כי 
ההחלטות השיפוטיות נקבעות בעיקר על - פי השקפת עולמו של השופט , הבוחר 
תקדימים ספציפיים , שיצדיקו את החלטתו , מתוך שורה של תקדימים אלטרנטיוויים , 
שאותם ביכולתו לאמץ . כינונה של חוקה לא ישנה מצב זה , כיוון שלא ישנה 
את מהות ההחלטה השיפוטית וינציח למעשה את רוב העיוותים במצב הקיים . אולם , 
חוקה תגביר את המיתוס של קיום תכונות אלה במערכת המשפטית . התחזקותו של 
המיתוס תביא , מצד אחד , להגברת הנטייה של המערכת להתערב בתחומים נוספים , 
ובכללם תחומים פוליטיים , שאליהם נטה בית המשפט לפחות עד עידן השופט אהרן 
ברק להתייחס כבלתי - שפיטים , ומצד שני תעמיק את הלגיטימציה של ההחלטות . 
שתי תופעות אלה , של התערבות מאסיווית מזה ולגיטימיות גבוהה מזה , יהפכו 
את המערכת המשפטית למסוכנת מנקודת ראותה של המערכת הפוליטית . איום זה יגביר 
את המוטיווציה של האוחזים ברסן השלטון להתערב בשיקולי המערכת המשפטית ולנווט 
את החלטותיה כרצונם . הדרך הפשוטה והנוחה לבצע זאת , מבלי לחרוג מגבולות 
ההסכמה החברתית , תהיה על - ידי הגדלת משקל השיקולים הפוליטיים במינוי שופטים . 
שליטה פוליטית מוגברת במערכת המשפטית תשרת , מבחינת השלטון , שתי מטרות : 
נטרול הסכנה הנשקפת לו ממערכת משפטית רבת - סמכויות והרחבת הבסיס הלגיטימי 
של החלטותיו , על - ידי מתן גושפנקה משפטית להן . קיומה או העדרה של חוקה 
במקרה כזה , לא ישנה את המצב . אם יחליט השליט לפגוע בזכויות המוקנות בה , 
יפרש בית המשפט את החוקה בדרך שתאפשר זאת . תהליך כזה יערער את האמונה במיתוסים 
הבסיסיים , העומדים ביסוד התפיסה הציבורית של המערכת המשפטית . עקב כך 
תאבד הלגיטימיות שלה , כשם שהתערערה הלגיטימיות של המערכת הפוליטית והצבאית 
בישראל . בטווח ארוך יצטרפו למערכת המשפטית יותר ויותר מעושי דברו של השלטון , 
שיאמצו את דרכו של יוסף חריש במקום את זאת של ברק . התומכים בחוקה מצדדים 
בכינונה בשל חוסר נחת מהחלטות המערכת הפוליטית ומתוך תחושה , כי אין כיום 
חסם בפני החלטות אלה , זולת המערכת המשפטית . הם אינם רואים , או מעדיפים 
לעצום את עיניהם למול הסכנה , כי הרחבת תחומי השפיטה תביא לשיפור המצב 
לטווח קצר בלבד . בטווח הארוך תאבד המערכת גם את הכוח שבידיה כיום . אולם , 
אם האוטונומיה המשפטית היא אכן רק מיתוס , האם יהא מחיר אובדנו גבוה כל - 
כך ? התשובה לכך היא , כי למיתוסים חשיבות בפני עצמם . קיומו של המיתוס 
מצביע על הרצון , ברמה האידיאולוגית לפחות , לקיים מערכת משפטית אוטונומית . 
ויתור עליו פירושו , כי אנו מוכנים לתת לגיטימציה לפוליטיזציה נרחבת של 
מערכת זאת . מוטב , אם כן , לשמור על מערכת משפטית בעלת תחום שיפוטי צר 
יחסית . לישראל , כמו לכל מדינה דמוקרטית , נורמות חברתיות וחוקים מהותיים 
המגדירים זכויות יסוד , שנתפסות כמובנות מאליהן . זכויות אלה קיימות מתוקף 
הסכמה חברתית עקרונית , גם אם אינן כתובות בצורה מפורשת , ויש לשמרן . 
כינון חוקה או תהליך הרחבה בלתי - מבוקרת של תחומי השפיטה על - פי אסכולת 
ברק לא יבטיח את שמירת הזכויות האלמנטריות ואף עלול לקרב אותנו , בסופו 
של תהליך , לא לארצות הברית כי אם למדינות החצר האחורית שלה , שוויתרו 
על השאיפה למערכת משפט אוטונומית ואוניוורסלית . 
