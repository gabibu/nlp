" תרגיל ביחסי ציבור " , כך כינה אתמול מזכ"ל הסתדרות המורים , יצחק ולבר , 
את הצעת שר החינוך , זבולון המר , לבטל את החופש הגדול בעל - יסודיים 
ולקיים לימודים במחזורים , לקבוצות תלמידים , עם חופשות קצרות בין מחזור 
למחזור . הצעת המר באה למנוע לימודים במשמרת שנייה , נוכח הצורך לקלוט את 
המוני התלמידים מברית המועצות . לפי הצעת שר החינוך , ינוצלו המבנים של 
בתי הספר בשיטת " הכיתה החמה " . אוכלוסיית התלמידים , לרבות העולים , 
תחולק לקבוצות , כאשר כל קבוצה תלמד חודשים אחדים , תצא לחופשה בת כשלושה 
שבועות ובאותו זמן , תלמד בבית הספר קבוצת תלמידים ממחזור אחר . ולבר טען 
כי הצעת המר אינה רצינית מפני שאי אפשר ללמוד וללמד בחופש הגדול , בשל החום 
הכבד . " שר החינוך שוכח שביולי - אוגוסט הוא יושב בחדר ממוזג , אבל המורים 
והילדים לא יוכלו ללמוד בחום . לא ייתכן מצב שבו שליש מהתלמידים יהיו כל 
הזמן בחופשה " . לדברי מזכ"ל הסתדרות המורים , " הצעת המר היא סימפטום למה 
שקורה היום בכל מדינת ישראל בנושא קליטת העלייה " . הוא אמר כי משרד החינוך 
לא התייעץ עם הסתדרות המורים , אף לא פעם אחת בחודשים האחרונים , בנוגע 
לקליטת התלמידים מבריה"ם במערכת החינוך . ולבר מסביר שכיום ישנן כיתות בהן 
לומדים למעלה מ04 תלמידים ומופעלים לחצים כבדים , גם על הגננות , לאכלס 
את כיתות הגן מעל לתקן המותר . ולבר הוסיף כי גם לו היתה הצעת המר ברת - 
ביצוע , היא נוגעת רק לעל - יסודיים , ואינה פותרת את בעיית כמות התלמידים 
הגדלה ביסודיים ובגני הילדים , בהם לומדים מרבית התלמידים ( כמיליון בקירוב ) 
. " אני לא נבהל ממשמרת שנייה " , הדגיש ולבר . אתמול שיגר מזכ"ל הסתדרות 
המורים מברק להמר , בו הוא מבקש לא לפרסם ידיעות בכלי התקשורת בנוגע לשינויים 
במבנה מערכת החינוך , ללא משא ומתן עם הסתדרות המורים . הצעת המר היתה רק 
אחד הרעיונות שהועלו לדיון אתמול , בישיבה הראשונה של קבינט הקליטה שהוקם 
במשרד החינוך . דובר גם באפשרות להנהיג בבתי הספר שעורים בנוסח האוניברסיטה . 
כלומר , יהיו כיתות בהן ילמדו טבע , חשבון או עברית והתלמידים יעברו מכתה 
לכתה . שיטה זו אמורה לנצל באופן מירבי את חדרי הלימוד . עוד רעיון שהוצע 
אתמול היה ליצור חדרי לימוד בבתי מלון או במחנות צה"ל בהם משכנים עתה את 
העולים . המורים יגיעו לבתי הספר הללו , התלמידים יקבלו ספרי לימוד ובמשך 
חודשיים - שלושה הם ילמדו רק עברית . אחרי שיעברו עם הוריהם לדירת - קבע , 
ייקלטו בבתי הספר וילמדו בכיתות רגילות . כן הוצע להסב מתנ"סים לבתי ספר , 
ולחילופין לנצל חדרי לימוד פנויים בבתי ספר לפתיחת כיתות אולפן למבוגרים . 
רעיון נוסף : להפוך חללים לא מנוצלים בבתי ספר לחדרי לימוד . המר הדגיש 
בדיון אתמול , כי מדובר רק בבחינה של רעיונות וכי שום שינוי לא ייעשה במערכת 
בלא הסכמת ארגוני המורים וארגון ההורים . מנכ"ל משרד החינוך , זבולון אורלב , 
הדגיש כי ההצעות שיגבש משרדו יועלו בכינוס ראשי הרשויות הגדולות שייערך 
בעוד שלושה שבועות , ביוזמת משרד החינוך . אורלב אמר כי אין כוונה להנחית 
דגם מסויים על כל המערכת אלא לאפשר לכל ישוב לאמץ את הדגם המתאים לצרכיו . 
