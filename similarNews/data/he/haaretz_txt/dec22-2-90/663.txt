יחלפו ימים אחדים ותדעך , עד לפעם הבאה , הפרשנות החגיגית של סוף שנהסוף 
מאה על מה שקורה בעולם ומדוע . כדאי לנצל את שעת החסד הזאת של שרטוט המצב 
במשיכות קולמוס רחבות כדי להסתכל באותו אופן על התמונה הפוליטית אצלנו . 
העיסוק בה רדוף תמיד בשברי עניינים : מה אמר שרון על פרץ , מה שח לוי 
לבייקר , האם לצקת דירות לעולים בחללי החנייה שבין הבתים בערי ישראל , 
האם לגרש מנהיג פלשתיני פלוני או לעצור את פלמוני . וייתכן ששר ההיסטוריה 
מתבונן עלינו עכשיו וצוחק . התהליך העמוק ביותר שמתרחש סביבנו הוא פרץ חזק 
של תחושות לאומיות ושל יצרי חופש . הוא מפורר את האימפריה הסובייטית . 
ממרר את חיינו בשטחים . מביא הנה מאות אלפי עולים . נותן תנופה לשיטה המערבית , 
שיסודה במימוש הכוחות האלה בהיסטוריה החדשה . אצלנו מוצא התהליך הזה את 
ביטויו תוך כדי סתירות חריפות . אנחנו מאושרים מהביטוי של דחף לאומי שמחזק 
את שורותינו בזרם עלייה , אבל בעת ובעונה אחת עסוקים בדיכוי הדחף של עם 
אחר למימוש שאיפותיו הלאומיות . מארה"ב אנחנו תובעים הבנה ואף סיוע לשתי 
המגמות הסותרות האלה גם יחד : למעשה הלאומי הגדול של קליטת העלייה , אך 
גם לבלימת המהלך ההיסטורי של מאבק הפלשתינאים להכרה בהם כאומה . ישנה סתירה 
גם בדרך ההשתלבות שלנו בהיקפה הרחב של המדיניות האמריקאית . מעבר לאירועים 
הקטנים והמתחלפים ביחסינו עם אמריקה , פועלים בהם שני כוחות מנוגדים . 
מצד אחד אנחנו נכס אסטרטגי למערב ונמשיך להיות מרכיב חשוב בכל סדר אמריקאי 
באזור . באותה עת , ישראל היא גורם מפריע בכינונו של סדר חדש כזה . המעברים 
הרבים - מספור בין נסיבות משבר ( לעתים כל כך קרובות אומרים עליו שהוא " ללא 
תקדים " ) ביחסי ישראלארה"ב לבין אווירת פוצימוצי הם מהירים ומבלבלים . 
אך החוט העיקרי של המדיניות האמריקאית נמתח לאורך אינטרס חזק של ואשינגטון 
לשים קץ לסכסוך הלאומי בינינו לבין הפלשתינאים : בהדרגה הסכסוך משבש את 
הדיפלומטיה שלה באזור באופן בלתי נסבל . קו זה הוא העיקר , והשאר הם סלסולים 
סביבו . הוא מחובר אל הזרם העולמי האיתן של הדחפים למימוש זכויות לאומיות . 
הדבר המצער והמעיק ביותר אפשר לומר , המייאש במהלכים הפוליטיים של ישראל 
הוא באמת זה שאנחנו הולכים נגד ההיסטוריה . בוויכוח הישן , המתעורר לכבוד 
כל תאריך עגול , בין תפקידם של אישים לבין מקומם של תהליכים בהיסטוריה , 
יש לראות את התנהגותנו באזור כחורגת מאישיותו של מנהיג זה או אחר . אנחנו 
ניצבים בפני כורח היסטורי : אישים יכולים לזרזו או לעכבו , אך לא לסלק 
אותו מהבימה שלנו . הזמן יביא בהכרח לעימות מכריע על הזכות הלאומית של הפלשתינאים . 
ייתכן שהנסיבות לכך לא הבשילו עדיין . אבל אם יש תפקיד לתבונת האישים מול 
עורמת ההיסטוריה הוא לפחות זה : לחוש את התהליכים המכריעים ולהכין את האומות 
שלהם לקראתם . מבחינה זו אנחנו לוקים מאוד . התוצאה ההולכת ומחמירה היא , 
בין היתר , סינכרוניזציה משובשת בינינו לבין האמריקאים . לא כיוון שארה"ב 
זכתה במנהיגות דגולה . העניין אחר לגמרי : העכבות שמפריעות לישראלים רבים 
ובעיקר למנהיגותם הנוכחית לראות את ההכרח ההיסטורי שבהפסקת הכיבוש , אינן 
קיימות אצל האמריקאים . ובהדרגה , ההבנה שלהם לחלק מהשיקולים הישראליים 
הולכת ונשחקת נוכח כוחות חזקים יותר . מנהיגות שאינה תופסת נכון את הכיוון 
הזה של ההיסטוריה האזורית צפויה להמיט עלינו אסון . אבל הרי אותה מנהיגות 
נבחרה על ידי רוב דמוקרטי של הישראלים : האין גם זה תהליך רחב העובר עלינו 
כאן בארץ והוא שמכתיב את טיב הממשלה ? והאם לא צריך להבין לפיכך את התנגדות 
הממשל הישראל להסדר פוליטי נועז כחלק ממגמה עמוקה ? ומהי אותה מגמה : לאומנות 
מקצינה ? היסט פסיכולוגי המוני ששורשיו בחרדות השואה ובאימת הכיליון ? זהו 
סוג השאלות שקשה להשיב עליהן , גם אם באותה שעת - חסד של מבט חובק זרועות 
עולם מתאמצים להתבונן בתהליכים ולא רק בשברי עובדות המרכיבים אותם . במקרים 
כאלה , דרך ההתחמקות הנפוצה היא לומר שהזמן יעשה את שלו : התהליכים יהיו 
חזקים יותר מאשר הפוליטיקאים . הצרה היא שגם אותו מאמץ לראייה נכוחה , 
רחבה , לא יאפשר לנו להשקיף אל העתיד ולשער כמה זמן נותר לפני שיגיע כאן 
מועד גבייתו של מחיר יקר על שגיאותינו . חוסר הוודאות הזה הוא מפלטם של הפוליטיקאים : 
הרי כולם פטריוטים שוחרי טוב גם אם הם מבצעים עכשיו בישראל מה שיתברר בבוא 
היום כמעשה נבלה כלפי עמם . 
