מי שהכיר מקרוב את כאמל אל - אסד , שהיה יו"ר הפרלמנט הלבנוני בתקופת מלחמת 
לבנון , משתומם לשמע הצהרותיו בביירות בדבר הצורך ב"שחרור הדרום מהאויב 
הציוני " . כאמל , בן למשפחת מנהיגים שיעית מאזור צור , מקובל על חוגים 
פוליטיים מכל העדות בלבנון . בעת כהונתו הראה נאמנות לאינטרסים הלאומיים 
של לבנון והעז להוקיע בפומבי את מעשי הרצח וההתנכלויות של ארגוני אש"ף 
לכפרים שיעיים בדרום . כאמל ניצח על בחירת בשיר גמייל לנשיאות ועל אשרור 
הסכם 41 במאי 3891 עם ישראל . כיום הוא נאלץ להיפרד מהעקרונות שדגל בהם , 
כדי לשוב בהדרגה לחיים ציבוריים ופוליטיים . כאמל אינו האישיות הפוליטית 
הלבנונית , או הערבית , היחידה הנוהגת כך . אישים ערבים , ובנסיבות 
מיוחדות גם שליחי ממשלים ערביים , נהגו להתדפק על דלתות אש"ף כדי לקבל 
הכשר לנאמנותם לעניין הלאומי הערבי ולפעילותם למען הבעיה הפלשתינית . יש 
להבין , אומר אחד האישים הללו בשיחות סגורות , כי ערכה של " פוליסת הלאומיות " 
שלנו גדל כשרמת ההתקפות המילוליות על ישראל עולה . בכך גם טמון פשרן של 
בקשות עקיפות חוזרות מצד אישים ערבים לזכות בהתקפות מילוליות קשות עליהם 
מצד ישראל , באמצעות אישיה המרכזיים או אמצעי התקשורת הישראליים , ובמיוחד 
בערבית . הזמר המצרי המנוח מוחמד עבד אל - מוטלב אמר לי פעם , כי אין לצפות 
שזמר מצרי יבוא לישראל לביקור עסקי בלי שיסכן את פרנסתו , שמקורה בעולם 
הערבי . דומה כי קביעה זו אינה מתאימה לעיתונאים בכירים , המזוהים עם 
הממשל או המשרתים באמצעי תקשורת ממלכתיים . סלאח אל - דין חאפד , סגן העורך 
הראשי של היומון הקהירי " אל - אהראם " והאחראי למהדורה הבין - לאומית 
של העיתון , אינו זקוק להכשר לא מאש"ף ולא מגורם אחר . הוא גם אינו מתכוון 
לגדף את ישראל ולהזמין אצלה התקפה אישית עליו . בסך הכל ביקש , במאמר מרכזי 
בעיתון היוקרתי " אל - חיאת " , המופיע בלונדון , לבטא את הלוך הרוח " הברור 
והאמיתי במוחם ובלבם של כל המצרים , פוליטיקאים , אנשי צבא , משכילים 
ופשוטי העם " . העיתונאי המצרי קובע כי המלחמה עם ישראל תבוא , במוקדם או 
במאוחר , וכי המצרים כולם תמימי דעים עם קביעה זו . לדידו , השלום עם 
ישראל הוא פורמלי וקלוש ואינו מושתת על השלמה ( סולחה ) אמיתית . ללמדך , 
כי על - פי מנהגי החברה הערבית השבטית , נקמת הדם שרירה וקיימת כל עוד 
לא נערכה סולחה בין הצדדים הנוגעים בדבר . ומכאן , שדמו של היריב מתר 
בכל אמצעי , ובכל עת שייראה למחויב בנקמה . סלאח אל - דין גורס כי העוינות 
בין המצרים ליהודים תחילתה ביציאת בני ישראל ממצרים , אולם יש סיבות נוספות 
שהניעו את החיילים המצרים " השקטים והשקולים " סלימאן חאטר ( בפרשת רצח 
התיירים הישראלים בראס בורקה ב5891 ) ואימן חסן ( רצח ארבעה ופציעת 32 
ישראלים סמוך לגבול ליד אילת ) לירות ביהודים . העיתונאי המצרי מונה 
בהקשר זה גם את רוצחו של הרב כהנא , אמריקאי ממוצא מצרי " שקט ומנומס " . 
לדעתו , אין להיתפס למה שנאמר בחוגים הרשמיים במצרים , שהרי " העיניים 
המצריות אינן נמות לנוכח המתרחש מאחורי הגבול , כאשר הימים החולפים מזינים 
את הספקות ביחס לבניית כוח צבאי ויכולת גרעינית וכימית " . הוא שואל : " האם 
כל זה לא נועד אלא להשפיל את המצרים ? " וקובע כי סיבות אלה די בהן להניע 
לא רק את חאטר וחסן , אלא גם " את הסלע " , לעבור את הגבול ולנקום . דבריהם 
של סלאח אל - דין ועמיתיו באמצעי התקשורת המצריים , הממלכתיים והאחרים , 
המגדפים את ישראל השכם והערב , אינם עולים בקנה אחד עם מה שאירע בארמון 
הנשיאות לפני שבועיים , כאשר מובארק נתן ביטוי חיובי להסכם השלום עם ישראל 
בטקס קבלת כתב האמנתו של השגריר הישראלי החדש , אפרים דובק . חמורים יותר 
הם הפרסומים המכוונים של הימים האחרונים ממקורות רשמיים בקהיר , באמצעות 
רדיו מונטה קרלו , " המזהירים " את ישראל מאיום על הביטחון הלאומי המצרי . 
והרי דווקא בשבועיים הקרובים של תום האולטימטום במפרץ וחידוש משפטו של 
החייל המצרי אימן חסן צפויים יחסי מצרים - ישראל לעבור שוב מבחן קשה . 
הדבר מחייב קיום מגעים רצופים , בדרגים גבוהים , כדי להכשיל ניסיונות לפגוע 
ביחסי שתי המדינות על רקע המתיחות באזור . באותה מידה אפשר לצפות לשיתוף 
פעולה מצד מצרים , שאינה זקוקה להכשר מגורם כלשהו . 
