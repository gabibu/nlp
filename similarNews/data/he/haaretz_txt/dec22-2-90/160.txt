במהלך הדיונים שהתנהלו בשנות השבעים לקביעת האתר שבו תוקם תחנת הכוח החדשה 
של חברת החשמל , הובטח לתושבי אזור חדרה והשרון , כי כפיצוי על ההחלטה 
להקים את התחנה על החוף מצפון לנחל חדרה , יוכשר לציבור פארק בגדות הנחל . 
ההחלטה אושרה במועצה הארצית לתכנון ולבנייה , ובהמשך גם על ידי הממשלה . 
מימון הקמת הפארק הוטל על חברת החשמל , משרד הפנים ומשרד האוצר , והכוונה 
היתה כי הפארק יוכשר לרווחת התושבים במועד שבו תחל התחנה לפעול . היחידה 
הראשונה החלה לייצר חשמל בראשית שנות השמונים , אולם עד היום לא הוקם הפארק . 
יתרה מכך , כל ארבע יחידות הפחם של התחנה מייצרות חשמל זה שנים , ובימים 
אלה עוסקים באתר בהקמת תחנה כוח חדשה , שלפי התכנון תחל לייצר חשמל במחצית 
שנות התשעים . תמונת המצב היום מעוררת חשש , כי גם עד אז לא יקום דבר , 
ודומה כי מה שהובטח לציבור ועוגן בהחלטות אין חובה לקיים . השירות לשמירת 
איכות הסביבה , ומאז הקמתו המשרד לאיכות הסביבה היה הגורם היחיד שניסה 
כל השנים לדחוף להקמת הפארק . עד מהרה התברר כי אין סיכוי שמשרדי הממשלה 
יממשו את חלקם במימון הפארק . חברת החשמל אמנם דאגה להכריז כל השנים כי 
היא מוכנה לתת את חלקה , ואף העמידה תקציבים לקידום התכנון , אולם בפועל 
לא עשתה דבר למימוש ההבטחות שניתנו לציבור . מבחינה מוסרית לפחות יש כאן 
מחדל מתמשך של חברת החשמל . סיכוי מחודש מתעורר עתה עם כניסתו של סילבן שלום 
לתפקיד יו"ר חברת החשמל . בפגישה שהתקיימה בראשית אוגוסט האחרון סיכמו ביניהם 
מנכ"ל המשרד לאיכות הסביבה , ד"ר אורי מרינוב , מנכ"ל משרד האנרגיה דאז , 
סילבן שלום , ויו"ר חברת החשמל דאז , ד"ר אהוד קופמן , כי כפוף לתנאים 
מסוימים תעמיד חברת החשמל סכום של חמישה מיליון דולר לביצוע הקמתו של שלב 
א במתכונת שונה ומצומצמת מזו שתוכננה בתחילה כדי להתחיל לממש את ההבטחה 
שניתנה לציבור . קופמן , בניגוד לדעתו של המנכ"ל הפורש של חברת החשמל , 
יצחק חופי , אף דאג להעביר החלטה בנושא במועצת המנהלים של החברה . אולם 
מאז לא אירע דבר , בין השאר בשל התנגדותו של חופי . סילבן שלום , כאחת 
ממשימותיו הראשונות , צריך לדאוג שחברת החשמל אכן תעמיד את התקציב הנדרש 
להקמת שלב א של הפארק , ברוח סיכום הפגישה שהיה שותף לה . יש לקוות שהשטר 
שנתן בתפקידו כמנכ"ל משרד האנרגיה אכן ייפרע עתה , כשהוא מכהן כיו"ר חברת 
החשמל . 
