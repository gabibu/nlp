שוחרי הצדק נשמו לרווחה : היועץ המשפטי לממשלה הורה להגיש את כתבי האישום 
נגד הבנקים , הבנקאים , רואי חשבון ואחרים בפרשת הוויסות . סוף - סוף 
הצדק לא רק ייראה והרי החשודים , ברובם , הודחו , פרשו והועמדו אל עמוד 
הקלון זה מכבר אלא גם ימוצה באולם בית - המשפט . משפט אחד לדל ולשוע . 
על תחושת הסיפוק מעיבה עננה . נכון שהבנקאים ועוזריהם היו הנבלים הראשיים 
בפרשת הוויסות , איש לא ייטול מהם את זכות הראשונים : " הבנקים בהחלטתם 
היו הגורם היחיד שהביא לוויסות המניות הבנקאיות " , קבעה ועדת בייסקי ( 
עם 28 ) , אך הוסיפה : " עניין ויסות המניות הבנקאיות לא יכול היה להתפתח 
ולהגיע לממדים כפי שהגיע אלמלא עמדו בנק ישראל והפיקוח על הבנקים מן הצד , 
ואיפשרו בקלות כזאת לבנקים לפתח את הוויסות כמעט ללא מצרים " ( עם 182 ) 
. ולהלן : " ראשי האוצר לא פעלו במשך כל השנים למילוי חובותיהם הבסיסיות 
בנושא הוויסות " ( עם 703 ) . אחריות במידות שונות מוטלת גם על גורמים 
אחרים . ככל הידוע , אף לא אחד מגורמים אלה , כלומר האנשים שעמדו בראש 
האוצר , בנק ישראל , הרשות לניירות ערך ואחרים , אינו זוכה להיזכר בכתבי 
האישום שהכינה הפרקליטות . גם דו"ח ועדת בייסקי , בדונו על עבירות חוקיות 
והאפשרות להגיש בגינן כתבי אישום , מתייחס במפורש רק ל"בנקים ונושאי תפקידים 
בבנקים " , חרף העובדה שמחדליהם של נושאי תפקידים רשמיים נידונים בדו"ח בפירוט . 
מה צריך ההדיוט להסיק מכך שלא קיימים " סעיפים " המתאימים למחדלים של 
נושאי תפקידים אלה ? או שמא יש ממש בתחושה הרווחת בציבור כי שם , בחלונות 
הגבוהים , מותקנים מאז ומעולם סורגים המחסנים את יושביהם מפני ידו הארוכה 
של החוק ? אילו עמדה על הפרק הפלילי עבירה אחת בלבד : הוויסות במובן הצר 
ביותר של המלה , כלומר הקנייה של מניות הבנקים בידי עצמם או בידי שלוחיהם , 
האסורה לפי סעיף מפורש בפקודת החברות , כי אז היה מקום לסגור מזמן את תיקיהם 
של הבנקאים ועוזריהם . לגבי עניין זה אפשר לומר כי כולם ידעו , לרבות אנשי 
הממשל ; הכנסת אפילו נתנה לכך גושפנקה עקיפה בחקיקה ( טענתה של ועדת בייסקי , 
שכוונת המחוקק לא יכלה להיות ל"וויסות " כפי שבוצע בפועל , אינה משכנעת ) 
; והציבור הרחב , ברובו הגדול , השתתף באופן פעיל בחגיגה ונהנה ממנה 
במשך שנים . אם מוחלים לגורמים האחראים בממשל , ראוי למחול גם לבנקאים 
ולעוזריהם . אך על הפרק הפלילי עומדות עבירות אחרות שהיו כרוכות בביצוע 
הוויסות , וביניהן למשל הצגת נתונים כוזבים בדו"חות כספיים , עסקות לא 
חוקיות במניות בארץ , עסקות לא חוקיות עם חברות בחו"ל ועד מתן עדות לא 
נכונה בפני ועדת בייסקי . אין כל הוכחה כי אנשי הממשל היו שותפים לעבירות 
אלו , אפילו לא בידיעה . לעבירות אלו התכוון בית - המשפט העליון כאשר ציווה 
על היועץ המשפטי לחזור ולבדוק אם קיים לכאורה חומר ראיות מספיק להעמדת חשודים 
לדין . אי אפשר להתעלם מעבירות אלה משום שהן עומדות במלוא חומרתן גם אם 
מסלקים את הרקע שעליו בוצעו , כלומר את הוויסות . האינטרס הציבורי מצווה 
אם כן להעמיד את החשודים לדין , אבל אותו אינטרס מחייב לשקול מסקנות נוספות , 
ואפשר להזכיר שלוש . עברו שבע שנים מאז בוצעו העבירות האחרונות בפרשת הוויסות 
( ארבע וחצי שנים מאז מתן העדויות המפוקפקות בפני ועדת בייסקי ) . כאמור , 
החשודים ברובם הגדול הודחו , פרשו והועמדו אל עמוד הקלון הציבורי . האם 
יש טעם בניהול הליכים משפטיים מדוקדקים בשנות התשעים , כדי להעלות מתהום 
הנשייה את עוללות שנות השבעים , ששיגעו את המדינה במשך כל שנות השמונים ? 
האינטרס הציבורי מחייב לסיים את ההליכים במהירות , ואפשר רק לקוות , שהתביעה 
תציע , והנאשמים בפכחונם יסכימו לקבל , הסכם טיעון הוגן , שיסיים את הפרשה 
ללא דיחוי נוסף . ככל הידוע , גם הבנקים כתאגידים עשויים לעמוד לדין . 
יש לקוות שהמדינה לא תירה לעצמה כדור ברגל : הבנקים שייכים למדינה , והם 
עומדים למכירה . כל קנס שיושת , ישולם מכיס לכיס , וכל משפט שיתנהל נגד 
הבנקים , יכביד על מכירתם . יש למחוק את הבנקים מכתבי האישום . שאלה קשה 
יותר היא אם זה לא הזמן וזו לא העילה להפסיק את תהליך מכירת הבנקים , ומכל 
מקום שלושת הגדולים שבהם . העובדות מוכיחות כי לא הבנקים ולא התנאים בשלים 
למכירה מוצלחת , וכי הממשלה עשויה אך להרוויח מדחיית המכירה ומביצועה בשיטה 
אחרת מזו שננקטה . אמנם אפשר יהיה להתריס במקבלי ההחלטות כי הם חוזרים בהם 
מהחלטות שהתקבלו בעבר , אך המדינה כבר הוכיחה כי היא פועלת בעניין הזה אך 
ורק לפי שיקולי כדאיות ( היא התכחשה להתחייבותה החוזית מ3891 כלפי בעלי 
השליטה בבנקים והפקיעה ביד רמה , כלומר בלחץ איום בחקיקה , את זכויותיהם ) 
, ואם כך דחיית המכירה היא עניין המתבקש כמעט מאליו . 
