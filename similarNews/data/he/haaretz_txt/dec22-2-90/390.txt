מר עגנון היקר , לפני עשר שנים ישב אבי בפונטרזינה , במרחק של כמה עשרות 
קילומטרים מכאן , וכתב את ברכתו ליום הולדתך השבעים , שנדפסה ב"הארץ " . 
היום הגיע תורי לברך אותך ליום הולדתך השמונים . אריכות ימיך היא אחד האותות 
החיצוניים לערך הקיים של מפעלך הגדול , כי הרי חוסן גופני ואריכות ימים 
הם מאז ומתמיד מסימני ההיכר של אפיקנים גדולים רבים ( אם גם לא של כולם ) 
. ושוב אני נזכר באבי אשר ביובלך החמישים נתן ביטוי לאמונתו , כי כאפיקנים 
דגולים אחרים , שהזכירם בשמותיהם , עתיד אתה לתת את מיטב פרייך בשנות זקנתך : 
והרי נתקיימה בך נבואה טובה זאת . בידי הפקיד אבי את הדאגה למפעלך . איני 
יודע , אם היטבתי לשמור על פיקדון זה ולטפח אותו כראוי . אך תמיד ראיתי 
אותו כאחת הירושות היקרות שקיבלתי מידיו . יתכן , שגם בלי הנסיבות המשפחתיות 
המיוחדות הייתי מוצא את הדרך אל מפעלך , כרבים מבני גילי ובני מוצא דומה . 
אך כאחד ממקרי המזל שאירעוני חושב אני שיכולתי להיות קשור אל מפעלך " בשירות 
פעיל " . אך לא עלי יש לדבר , כי אם עליך . נדמה לי שרשאי אתה לראות את 
עצמך כבר מזל בלתי רגיל ( וברור שמזל זה האיר לך לא במקרה כי אם בזכות ) 
: לא רק שיצירתך כבשה את הקהל , ולא רק ששמך נתפרסם בכל העולם , כי אם 
זכית לקוראים מבינים . כאן אני חושב בראש ובראשונה על קורצווייל , שהוא 
בעיני הקורא הקונגניאלי של סיפוריך , ובזכות טביעת עינו ובזכות כושר הביטוי 
שלו פקח עיניו של דור שלם למשמעות יצירתך ולגודלה . אני שייך לדור זה , 
גם אם קראתי בהנאה ספרים שלך לפני שקראתי שורה אחת של קורצווייל . בשבילי 
ובוודאי בשביל רבים כמוני אתה סופר של משבר , של משבר גדול , של משבר 
תהומי . ובשורת המשבר הבוקעת מסיפוריך משכנעת פי כמה , משום שהיא באה ממך , 
מפיו של איש אשכולות , השולט שליטה מלאה בכל האוצרות של העולם הרוחני הגדול , 
שבתוכו חיו וממנו התפרנסו כל הדורות , עד לדור אבות אבותינו . בשבילנו 
גדולתך היא שאתה מבטא את המשבר אולי לא את כל צדי המשבר , הפוקד את התרבות , 
שהרבנים האמריקאים מכנים אותה התרבות היהודית - נוצרית אך צדדים חשובים 
מאוד , צדדים הנוגעים אלינו במישרין , וצדדים אלה של המשבר הגדול אתה מבטא 
ללא התגנדרות וללא ציניות , כי אם הנך נותן לו ביטוי טהור ואותנטי , וזהו 
מתת שאין לו שיעור , כי הרי ההתקרבות אל ידיעת המשבר היא ההתקרבות היחידה 
אל האמת בתחום הרוח , האפשרית לדורי . נדמה לי , שחשוב לומר זאת , ואף 
חשוב לומר זאת לך , כי בשנים האחרונות , בעיקר מאז שטוקהולם , הנך מוקף 
דוברים רשמיים ורשמיים - למחצה המרבים לדבר בשבחך ובשבח מפעלך בשפת מנדרינים 
גרוטסקית ואנכרוניסטית , העשויה להכביד על הגישה אל יצירתך ולהרחיק ממנה 
קוראים רבים , בעיקר בנוער . הנוער אינו יכול להיות מעוניין במונומנטים 
היסטוריים ( ועוד פחות , כשהמונומנט הוא מעשה ידיהם של פסלים לא - יוצלחים ) 
. הנוער יכול להימשך אל יצירה חיה , המבטאת כאחת את המורשה ואת המשבר 
שבתוכו הוא נתון . רבים , שכאילו נותנים לך כבוד או משתמשים בך כקישוט 
במעמדות רשמיים , אינם עושים לך טובה . כבר כתב ביאליק : שחה נפשי לעפר 
תחת משא אהבתכם . אך אז זה היה עוד עניין תמים ומשפחתי באופן יחסי . אהבה 
רשמית , המסתייעת בכל אביזרי השררה , אינה תמימה כלל . ואינך ראוי לטיפול 
כזה , כי הרי יכולני להעיד , כי בעבודתך הספרותית ( כולל קביעת מועדי 
ההדפסה ) לא התפשרת מעולם עם מצפונך כאמן , מעולם לא שקלת שיקולים של שוק , 
של פופולריות , של ריצוי אנשי שררה ( אף לא של רבנים ) . נדמה לי כי 
מלבדך , ומלבד אצ"ג , אין עוד אמן כה טהור בישראל , אמן המתייחס אל עבודתו 
אך ורק כאל עבודת קודש . ודווקא תכונות אלה יכולות לקרב אליך את טובי הנוער , 
שגילו תכונות דומות במבחנים שבהם הועמדו . מר עגנון היקר , אין זה מכתב 
ברכה אל בן שמונים . איני יכול לראותך כאדם שפועלו מאחוריו . בשבילי אתה 
דמות גדולה בנוף הישראלי , המסוגלת להשרות את השראתה על דור בני , לא פחות 
מאשר על דורי . אני מאחל לך ולכולנו שתוסיף להאיר לנו את דרכנו עוד שנים 
רבות . 
