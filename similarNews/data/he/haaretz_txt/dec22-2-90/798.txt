העלייה מברית - המועצות היא הדבר הכי טוב שקרה למדינת ישראל בארבעים השנים 
האחרונות . המדינה הזאת שלנו מדוע נכחד היתה בתהליך של שקיעה , ופתאום 
באה העלייה ומייצבת אותה , ומחזירה את הרוח אל המפרשים הרפויים . אני תמה 
באיזו מידה מכיר בעל - הנס בנסו . ישראל כפי שהיא , אינה ערוכה לקליטה של 
מאות - אלפים , וקליטה של מיליון יהודים או אפילו שניים , היא משימה דמיונית 
לחלוטין . נס העלייה לא חולל נס קליטה , ומסע הטפה נוטף לא ייצור יש מאין . 
מקומות עבודה לא ייפתחו כמטריות גשם , ובתים לא יצוצו כפטריות לאחר גשם , 
ואפילו האטריות שמוכרים לנו יאזלו בקרוב . אטרייה אחת היא בדבר נכונותם 
של העולים לעשות כל מלאכה . הם מוכנים כך מוכרים לנו לבוא במקומם של הפועלים 
הערבים ולתפוס את מקומם בתחתית הסולם . זה נכון שלפי שעה ובלית - ברירה 
אפשר למצוא אותם בין הסירים והמטאטאים , אך מי שבונה על המהנדסים והרופאים 
האלה כעל מדיחי כלים וגורפי ביבים יתאכזב . סבלנותם תפקע עד - מהרה , 
והם ישליכו את המטאטא בזעם , וכך ישימו קץ להזיה החסודה כאילו חוזרת הציונות 
אל העבודה הפשוטה , ברוח א"ד גורדון . יש בינינו מי שזוכרים את הפרופסור 
ההוא מהעלייה הגרמנית , שהמיר את דוכן המרצים בדוכן נקניקיות , והיו רוצים 
לראות את נשמתו - עדן מתגלגלת בפרופסור מהעלייה הרוסית , ייבדל לחיים ארוכים , 
אלא שכל הסיפור הזה הוא נקניקייה או אטרייה אחת גדולה . והאטריה השנייה 
היא בדבר האפשרות כביכול לשכן מיליון עולים מבלי שיקומו בעתיד הקרוב שכונות 
מרודות של אוהלים סחופים , ומבלי שיקום לנו כאן מעמד של חסרי - בית . אריאל 
שרון , אובד עצות ועשתונות , מעלה ומוריד את הקרוואנים ( שאינם וגם לא 
יהיו במספרים הנחוצים ) מהחצרות אל הגגות ובחזרה , כאילו זאת הבעיה . 
והשרים , כאיש אחד ששמו יצחק מודעי , תובעים מאתנו קורבן אישי עוד לפני 
שמודעי עצמו פינה חדר מששת חדריו המרווחים למשפחה עולים , ואף לפני ששרון 
ויתר למענה על בית משלושת בתיו השמורים היטב , ולא הביע עד כה הסכמה להציב 
קרוואנים בחוותו רחבת - הידיים . העלייה העצומה עשתה לנו דבר עצום : היא 
אישרה מחדש את מעמדה של ישראל כבית - לאומי לעם היהודי . העלייה צריך להודות 
באה אלינו יותר מכוח הדחיפה ופחות מכוח המשיכה . גם הדחיפה לא היתה מספיקה 
אילו נמצאו לנדחפים מקומות אחרים להידחף אליהם . אבל ארצות - הברית סגורה , 
ואירופה מסוגרת , ולא נותר להם לאן לברוח אלא לכאן . לא נורא : גם אם 
לא בדיוק בית - לאומי , אז לפחות מקלט , שערוך ומוכן תמיד למלא את יעודו 
הטבעי וההיסטורי ביום סגריר . הציונות הקטסטרופלית גם היא ציונות שאין להתבייש 
בה , ולו נמצא בשעתו לעמנו מקלט בטוח , היינו נושעים ולא היינו נשמדים . 
אם חס וחלילה יתברר בעוד כמה חודשים , שמדינת ישראל אינה מסוגלת לשמש אפילו 
כמקלט , כי אז הדבר הכי טוב שקורה לה יהפוך לדבר הכי רע . אם לא תהיה עבודה 
ולא יהיה שיכון , והעולים החדשים ישאו את עיניהם אל המדינות העשירות לעזרה , 
ובהדרגה הם יעזבו ואנחנו ניעזב , לא נוכל עוד לחלום את שיבת ציון . כשהחלום 
הגדול יתפוגג , זה גם יהיה הסוף של הציונות . כמה זמן תמשיך המדינה הציונית 
להתקיים ? לצורך קליטת העלייה זקוקה ישראל לעשרים וחמישה מיליארד דולר , 
אם לא יותר . את היתר נשלם מן הסתם לכל אנשי אריק , שתוך כדי ליחוך פנכתו , 
הם ילחכו גם את צלחתנו בתיאבונם הגדול והמפורסם . הם עוד ימלאו את ידיה 
של מבקרת המדינה עבודה . קו בר - לב יהיה נקודה , יהיה פסיק , לעומת קו 
שרון שהולך ונבנה לנגד עינינו . עשרים וחמישה מיליארד סכום עתק , שבתנאים 
המדיניים הקיימים אין שום סיכוי לגייס אותו . אנשי משק , שחוזרים בימים 
אלה מהעולם , יודעים לדווח שסכומים קטנים פי כמה גם הם מעבר להישג היד , 
תהיה ידנו הפשוטה ארוכה ככל שתהיה . אף אחד לא ילווה עכשיו כסף לעיראק , 
וכמעט אף אחד לא ילווה לישראל . הקהילה הבין - לאומית השקיעה הרבה מאמץ 
ורצון טוב בפתיחת שערי ברית - המועצות ליהודים , על אף שישראל גמלה לה תמיד 
בצפצוף ארוך . וכנראה שנמאס לקהילה להמשיך ולמלא את תפקיד הכלב שהזנב הישראלי 
מכשכש בו . עכשיו היא מצפצפת עלינו : הם הצילו לנו את היהודים , אך את 
קליטתם כבר נצטרך להציל בעצמנו . אם ניכשל , שוב תצא הרוח הגדולה מהמפרשים , 
ותהליך השקיעה יתחדש . יש רק דרך אחת לגייס את ההון הדרוש , שבלעדיו תפשוט 
המדינה הזאת יד , ואחר - כך היא תפשוט רגל . אפילו לחסידי ארץ - ישראל - 
השלמה ציונים טובים רובם לא תהיה ברירה אלא להוציא את השטחים הכבושים למכירה , 
כל עוד יש להם מחיר . מי שרואה בגדה המערבית חלק בלתי נפרד מישראל , איבר 
מאיבריה , יצטרך להתייחס אל מכירת השטחים כאל מכירת כליה לשם הצלת חיים . 
ההשקעה היחידה בישראל , שבאה עכשיו בחשבון מבחינת הקהילה הבין - לאומית , 
היא בפתרון הסכסוך , בייצוב האזור , ובשלום . כל השקעה אחרת היא תקוות - 
שווא . הבחירה היא אפוא חדה , חותכת , ואף מכאיבה מאוד , למי שעוקרים 
את כלייתם : שני מיליון פלשתינאים או שני מיליון יהודים מברית - המועצות 
תמורתם . האם זהו מחיר מופרז בעד הציונות ? לאחר מאת שנות ציונות מדינית , 
זאת ההזדמנות לעסקת המאה . 
