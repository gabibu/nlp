ספר הראשון שקניתי ברוסיה , ספר שיריו של ניקולאי גומיליוב , " קולצאן " 
למלה הזאת צליל מזרחי - טאטארי מקסים , ולא אתפלא אם מוצאה טורקי או קווקאזי 
במהדורת - תצלום של הפרסום הראשון משנת 6191 , היה במידה רבה סימן לבאות . 
מעתה עתיד הייתי לגלות את גומיליוב בכל מקום שפניתי אליו : בעת שהותי במוסקווה 
הופיע ספר שכלל את כל הקטעים הדרמאטיים ומאמריו של גומיליוב על הדראמה ותרגומי - 
מחזות שהתקין . כאשר נכנסתי לחנות הספרים המרכזית בשדרת קאלינין הבחנתי 
באנשים המתגודדים ליד ערימת ספרים חדשים : היה זה האוסף של כתבי גומיליוב 
בתחום המחזאות , אנשים חטפוהו כמוצאי שלל רב , סימן מני רבים לאופנה שממנה 
נהנה עתה גומיליוב , שבעים שנה לאחר הוצאתו להורג בידי הבולשוויקים . האוסף 
הדרמאטי כולל פרקי - יצירה המתפרסמים כעת לראשונה , מתוך ארכיונים חסויים 
וכתבי עת נידחים שמלפני המהפיכה . אחרי הרכישה הגומיליובית השנייה הזאת באו 
" מציאות " אחרות . כמעט בכל פינה נקרה לי משהו מתחום הקשור למשורר הזה 
דווקא . בלנינגרד , בקיוסק מקרי , רכשתי את המהדורה הסובייטית של כל שיריו 
( מוסקווה , 0991 ) במחיר מופקע , אך עדיין כדאי בהחלט . באסופה , 
כפי שהסתבר לי , כחמישה - עשר שירים שלא הופיעו במהדורת כל הכתבים של גומיליוב 
שהופיעה בשנות הששים בארה"ב והמצויה , ברוב כרכיה , בספרייתי בתל - אביב . 
אבל לא רק בשל הקניות הללו עמדה נסיעתי הספרותית לרוסיה בסימנו של המשורר 
שנרצח , המוכר יחסית מעט לחובבי השירה הרוסית . ניקולאי גומיליוב ( 12916881 ) 
היה אחד ממקימי האסכולה האקמאיסטית ששניים ממשורריה מנדלשטאם ואחמטובה 
נמנים בדרך כלל עם " ארבעת הגדולים " של השירה הרוסית בת המאה הזאת . 
אף שלכאורה עשוי היה גומיליוב להרחיב את המעגל ולהיות לאחד מ"חמשת הגדולים " 
גרמו סיבות שונות להדחתו ולהשכחתו היחסית . בין הסיבות הללו לא - פחותה 
בחשיבותה היא העובדה שאשתו ואם - בנו , אנה אחמטובה , זכתה לתפקיד הגברת 
הראשונה של השירה הרוסית , ואיכשהו הקשר הזה כמו הוריד אותו בדרגה , אף - 
על - פי שאחמטובה , עם כל התמורות שעברו על יחסיה עם גומיליוב בחייו ואחרי 
מותו , הוקירה תמיד את שירתו וראתה בו את מורה - השירה הראשון הגדול שלה . 
שני המהדירים המערביים הראשיים של שירת רוסיה במאה הזאת , סטרובה ופיליפוב , 
ההדירו גם את כתביו של גומיליוב ופירסמו אותם בשנות השישים בארה"ב . אך 
ברור שהיעדרותו בת שבעים השנים מספריותיהם של קוראי השירה ברוסיה עצמה גם 
היא עשתה את שלה . קיצורו של דבר : פעולתה והשפעתה המחודשת של שירת גומיליוב 
רק מתחילה עכשיו . ודרך אגב : עקבות שירתו יימצאו לרוב גם בשירה העברית 
של דור שלונסקי : זכור לי במעורפל מאמר של שלונסקי עצמו על שירי גומיליוב 
( ב"ילקוט אש"ל " ? ) וכמה שירים משלו , משנות העשרים , טבועים אולי 
בחותם ההשפעה הזאת ( הפואמה " הונולולו " ) . וכמובן יש לציין את התרגומים 
לשירי גומיליוב בספר " שירת רוסיה " הבחירה בשירי המשורר הזה לא היתה 
מובנת מאליה בשנים שבהן הותקנה האנתולוגיה המהוללת ההיא ! פרשת חייו ואישיותו 
הצבעונית להפליא של גומיליוב הן עניין לעצמו . אלה חיי המשורר הרומנטי הארכיטיפי . 
בשירתו הוא מעצב בקפידה את הדמות הזאת , ועל רקעה של השירה המערבית היא 
דמות אנאכרוניסטית במיוחד , כמעט מגוחכת . גומיליוב איננו חושש מפני האנאכרוניזם 
ואפילו מפני הגיחוך : הוא בונה מלכתחילה את דמותו השירית כ"קונקוויסטאדור " 
( שם הקובץ הראשון שלו , משנת 5091 , הוא " נתיב הקונקוויסטאדורים " ) 
, כובש הרואי של מרחבים גיאוגרפיים ומנטליים . גומיליוב היה נוסע גדול 
ונועז . מפורסם היה במסעות החקר שלו לאפריקה : נושאים של כמה פואמות ארוכות 
שלו הם " היער הטרופי " , " סודן " , " ניגר " , " מדגאסקר " , " זמבזי " 
ועוד . הוא עשה , כמוהו כרמבו , זמן רב בהרים וביערות - העד של חבש , 
ואף כתב שירים על חיי הפרא הללו . חייו היו חיי הרפתקאה לא - פוסקים , 
חיי גבורה וסכנה . נדמה אפילו שמותו לפני כיתת - יורים , באשמת קשר מלוכני 
נגד המדינה הסובייטית , הוא בבחינת מוות הגיוני , שלכמוהו עשוי להתאוות 
משורר גיבור מסוגו ( על כך אם היה ממש בהאשמה שבה הואשם יש ויכוח עד היום ) 
. כבר פרסומו הראשון , שהתגלה זה לא כבר בעיתון רוסי - גרוזיני נידח משנת 
2091 ופורסם מחדש רק השנה , מבשר את עניין הבריחה והנדודים שהוא עיסוק - 
היסוד של שירתו : שמו " מן הערים ברחתי אל היער . . . " . אינני יודע 
אם כינה מישהו את גומיליוב בתואר " ארתור רמבו הרוסי " , אך נדמה שזאת השוואה 
העולה מאליה על הדעת . כמו רמבו ביקש גם גומיליוב לברוח מן הציוויליזאציה 
העירונית , לשוב ולמצוא את ראשוניותה של החוויה הפרימיטיווית . כמעט טבעי 
שנמצא את ניטשה בין אבותיו הרוחניים : בקובץ השני שלו ( " חרב ונשיקה " ) 
מצוי שיר ושמו " שירת זרתוסטרא " . אך הנטיות ה"אנטי - תרבותיות " שבתכנים 
עטויות בצורות קלאסיות למופת : גומיליוב הוא אמן בית - השיר הקלאסי , התחביר 
הברור , המכתם השירי . מבחינה זו הוא אבי האסכולה האקמאיסטית ששמה לה מטרה 
להוציא את השירה הרוסית מן הערל והאפילה הסימבוליסטיים . כאן מתחבר גומיליוב 
אל אחמטובה . לא בכדי הוא היה המגלה שלה , בעודה תלמידת בית - ספר : בכתב - 
עת " סיריוס " שערך בעת שהותו כסטודנט בפאריס בעשור הראשון של המאה , 
פורסם שירה הראשון של אחמטובה . הוא הכיר אותה עוד מן העיירה שבה גדלו שניהם : 
צארסקויה סילו , כפר הצארים הסמוך לפטרבורג , עיירה הקשורה במיטב מסורותיה 
של השירה הרוסית , שם למד פושקין ושם לימד לימים בגימנסיה מורהו של גומיליוב , 
המשורר הקלאסיציסט אינוקנטי אננסקי שהקובץ " קולצאן " ( " אשפת - חצים " ) 
נפתח בשיר נהדר לזכרו . על דמותה של אחמטובה ועל שירתה אין צורך להרחיב 
את הדיבור : היא מוכרת יפה לקורא העברי , באמצעות תרגומים רבים , מאז 
רחל המשוררת ועד זוסמן והרשב , ובאמצעות חיקויים רבים עוד יותר : כמו ברוסיה 
עצמה , כך גם בארץ עיצבה אחמטובה כביכול את הדמות האידיאלית של המשוררת 
במשך כשלושה דורות . דמותה במולדתה שם מתה בשנת 6691 הולכת ומתעצמת עם 
השנים . ושוב , אין זו רק דמות המשוררת , אלא הדמות האנושית יוצאת - הדופן , 
סמל הגורל הרוסי במאה הזאת . מספרי - הזיכרונות עליה המופיעים חדשים לבקרים 
הצלחתי למצוא בלנינגרד את ספר הרשימות של המזכיר היהודי שלה , המשורר ניימן , 
וכן גם מחקרים ביצירתה , ביניהם כאלה המנתחים את הפואמה הארוכה שחיברה 
במשך עשורים רבים , " פואמה בלי גיבור " ( שלא תורגמה לעברית ) פואמה 
רבת - משמעויות ומנוגדת לרוחה הבהירה של השירה המוקדמת של אחמטובה שהוציאה 
לה את המוניטין שלה . הרבה נכתב גם על יחסה של אנה אחמטובה לגומיליוב , 
הבעל שנפרד ממנה אך נשאר " האהבה הגדולה של חייה " ( כהגדרתו של יוסף 
ברודסקי , ידידה ובן - חסותה הלנינגרדי השל המשוררת , בראיון הזיכרונות 
הארוך שלו שערך סולומון וולקוב על אודות אחמטובה , בכתב - העת " קונטיננט " ) 
. היא עצמה כתבה עליו שירים אחדים , כגון : השיר המפורסם משנת 3191 על 
" שלושת הדברים שהוא אהב יותר מכל " והם : " טווסים לבנים , מוסיקה 
ומפות בלויות של אמריקה " . האזכור הנודע ביותר שלו בשירתה , בכל מקרה , 
הוא אל - נכון זה המופיע בפואמה " רקוויאם " , המספרת על ייסוריה בעת מאסרו 
של בנם המשותף , לב גומיליוב , בעת הרדיפות של שלהי שנות השלושים . המבוא 
לכל שירי גומיליוב בספר הסובייטי שבידי עכשיו מתחיל בהבאת השורות הפשוטות 
האימתניות ההן : " בעל בקבר בן בכלא רחמו עלי " . כעשרים שנה לאחר שנפרדו , 
כשבע - עשרה שנה לאחר מותו , היה גומיליוב בשביל אחמטובה " הבעל " . הצאצא 
של הזוג המלכותי הזה של השירה הרוסית , לב גומיליוב , זה ה"בן בכלא " 
המאוזכר בשיר , הוא סיפור בפני עצמו . בלי להיות משורר כפשוטו , לב גומיליוב 
הוא מן היוצרים המעניינים ביותר בבריה"ם של העשורים האחרונים . הוא מחברם 
של ספרי מחקר והיסטוריה בעלי ערכים ספרותיים נדירים , הנקראים כפואמות רחבות 
בפרוזה . הוא יליד שנת 2191 שהתחנך בילדותו בכפר אוקראיני , הרחק מאמו 
שלא היתה מעולם אימהית ביותר ( ברודסקי מספר , בראיון הנ"ל , על יחסו 
הדו - משמעי של " ליובה " אל אמו ) , ולמרות חייו הקשים רכש השכלה נדירה 
בתחומי ההיסטוריה והגיאוגרפיה . הוא מומחה לרוסיה הקדומה ולמזרח המונגולי . 
בשנים האחרונות פרסם גם שני חיבורים בתחום הפילוסופיה של ההיסטוריה , עם 
תיזות המזכירות במשהו את ההיסטוריוסופיה בנוסח שפנגלר - טוינבי . על מידת 
אמינותם המדעית של ספרי לב גומיליוב נסב ויכוח שאת עקבותיו ראיתי גם בעיתונות 
ההיסטוריוגרפית במערב , שם הופיע זה לא כבר ספרו " בחיפוש אחר הממלכה האבודה " . 
הצלחתי להשיג שניים מספריו , ומכיוון שהם נחטפים מיד עם הופעתם לא היה 
זה דבר של מה בכך . בשביל ספר מן השנה שעברה , " רוס הקדומה והערבה הגדולה " , 
שמחירו הנומינלי שבעה רובל , שילמתי ששים בשוק השחור של הספרים בלנינגרד . 
עודני קורא בספרים עצומי - מידות אלה , הגדושים בסיפורים ובתיאוריות ובציטטות 
מן השירה הרוסית , בין השאר הרבה משירת אביו . ואמנם נראה שלב גומיליוב 
יכול לראות את עצמו , אולי רואה את עצמו , כממשיכו של אביו באמצעים אחרים : 
גם הוא כובש ממלכות נועז , חוקר העבר האפל ביותר של רוסיה , מגלה צפונות 
ותעלומות במעוף של מלומד ומשורר . לא פחות מאשר בספרי - המחקר של לב גומיליוב 
מצאתי עניין בספר קטן שפירסם השנה ביחד עם היסטוריון צעיר ושמו פאנצנקו . 
זהו דיאלוג ושמו " לבל יכבה הנר " ( על יסוד דבריו של אחד מנסיכי רוס 
הקדומה המובאים כמוטו לספר : " לבל יישכח זכר אבותינו ולבל יכבה נרנו הישן " ) 
, והוא מוקדש לטיפוח התודעה ההיסטורית הרוסית . מתוך דבריו של לב גומיליוב , 
ששוב הזכירו לי הרבה את התיזות של שפנגלר ( הוא עצמו תלמידו הרוחני של 
ניטשה , שהשפיע על גומיליוב האב ! ) מ"שקיעת המערב " . מתוך " לבל יכבה 
הנר " עולה אותו פטריוטיזם רוסי נלהב , לאומני בעליל , שאנו נוטים לקשר 
עם הצהרותיו של סולזניצין ואולי גם עם תנועת " פאמיאט " הלאומנית והאנטישמית . 
רעיונות ברוח לאומנית זו אני מוצא גם בדברי לב גומיליוב , אסירם לשעבר של 
מחנות סטאלין , בנם של שני משוררים רוסיים גדולים . אני מדמה להבחין בחוט 
המקשר את יצירותיהם השונות מאוד של האב , האם והבן , כמעט בדרך הגליאנית . 
ספרי לב גומיליוב הם מין סינתיזה של שתי השירות הנוגדות ברוחן של האב ושל 
האם . על הכל מרחפת רוח השירה , סוחפת , מלהיבה ומפחידה לא - מעט , רוח 
השירה הרוסית הגדולה של המאה שלנו שהתמקדה - כמו במשפחה המופלאה הזאת . 
