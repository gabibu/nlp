" זוהי שליפה מהמותן " , כך מגדירים גורמים בעיריית חולון את צעדו המפתיע 
של ראש העירייה , משה רום , שהחליט השבוע על שורה של שינויי תפקידים באגפי 
העירייה . " זוהי תגובה על הקמת הקואליציה הלעומתית והדרישה לכינוס מועצת 
העירייה לישיבה שלא מן המניין להדחת סגן ראש העירייה , מרדכי שפיגל " , 
טוענים אותם גורמים . ביום שלישי השבוע הודיע ראש העירייה , משה רום , 
על השינויים ומעניין לציין כי כולם נעשו ללא ידיעת ועד העובדים וללא הסכמתו . 
מנהלי האגפים זומנו אל רום , קיבלו ביד מסמך המודיע להם על השינוי או הקידום 
במעמדם , ונאמר להם כי המינוי רטרואקטיבי מבוקרו של אותו יום . כדי להבהיר 
שזהו אינו נוהל מקובל , נציין כי מנהל אגף החינוך , משה לביא , למשל , 
שהיה איש אגף החינוך במשך 52 שנה , עבד בחפיפה עם מנהל אגף החינוך הקודם , 
זאב ברנע , במשך כשנה , עד שנכנס לתפקיד . המינוים החדשים אותם ביצע 
רום : גזבר העירייה , יצחק וידבסקי , קיבל מינוי רשמי כמ"ם מנכ"ל העירייה . 
ממזכיר העירייה , בוריס צוקרשטיין , נלקח אגף המינהל הכללי ונמסר ליצחק 
רוקיניאן , שממנו נלקח אגף איכות הסביבה . רוקיניאן , אגב , קיבל את 
מינויו אישית מרום רק לפני שנה ולאחר שנת נסיון , ורום עצמו הביע לא פעם 
את שביעות רצונו מתפקוד האגף ומנקיון העיר . את אגף איכות הסביבה קיבל נחום 
פלד , מנהל מחלקת התברואה , איש ליכוד ושכנו של חבר סיעת מועצת העירייה , 
שמעון וינציגסטר . פלד עובד בעיריית חולון כשבעה חודשים ונחשב למינוי פוליטי . 
אגף החינוך פוצל לשניים : לאגף חינוך ולאגף תרבות . לביא יהיה מנהל אגף 
התרבות ואגף החינוך יינתן לשמעון דובדבני , מנהל מחלקת החינוך היסודי . 
דובדבני עובד כיום במשרה חלקית ומתכוון לפרוש וחלוקת האגף מיועדת ליצור 
משרה למנהל מחלקת החינוך העל יסודי , איתן אהרוני , איש ליכוד , שקיבל 
קביעות בתפקידו מרום למרות אי שביעות רצונו של לביא מתפקודו . מחלקת הרווחה 
הופכת לאגף , אותו תנהל המנהלת הנוכחית , אסא בן יוסף . זהו רק השלב הראשון 
ואחריו , כנראה , יבואו גם שינויים בפקידות הנמוכה יותר ופיטורים . את 
תרגיל ההדחות והשינויים ניסה רום לבצע בשנה שעברה ללא הצלחה יתרה . חלק 
ממנהלי האגפים בהם מדובר היו מעוניינים לפרוש מתפקידם בצורה מסודרת , תוך 
קבלת פיצויי פרישה , אלא שרום לא ישב איתם ולא הציע להם כל הסדר . ברור 
שצעדים אלו נעשו כדי " להפגין שרירים " ולפגוע בשליטתם של אנשי המערך ברוב 
האגפים והמחלקות העירייה . לדעת משפטנים יש כאן הפרה של הסכמים קיבוציים 
ושינויים אלו לא יוכלו לעמוד במבחן משפטי , אם הנפגעים מהם יפנו לערכאות . 
משה רינת , מזכיר מועצת פועלי חולון , אומר כי לפי סעיף 22 של חוקת העבודה 
לעובדי רשויות מקומיות , הנהלת העירייה לא יכולה לעשות שינויים פרסונליים 
לא בתנאים ולא בשום דבר אחר ללא התייעצות עם ועד העובדים . " זוהי רמייה , 
כזב והולכת שולל של ראש העירייה והדובר שלו במשך תקופה ממושכת בנסיון לחפות 
על העבירות שראש העירייה עושה . גם בעניין זה הוא נהג בניגוד לחוקת העבודה 
וישנה כאן גם עבירה על דיני הרשויות המקומיות . אם הוא משנה מבנה של אגפי 
עירייה והופך מחלקות לאגפים , משנה עלויות וחורג מהתקציב שאושר לאגפים אלו , 
הרי שכל הדברים האלו מחייבים את אישורה של מועצת העירייה " . רינת , לגבי 
הנושא האישי של העובדים : " אם הוא לא מגיע להסדר עם ועד העובדים והסתדרות 
הפקידים , הנושא עובר למרכז הסתדרות הפקידים ורק אז אפשר להגיע למסקנות . 
כל זה לא נעשה . הכל במגמות פוליטיות שקופות וברורות למרות ההסוואה המטופשת " . 
דוד גולן , דובר עיריית חולון : " זכותו של ראש עיר לעשות שינויים פרסונליים 
במצבת העובדים , כשלא מדובר בעובדים סטטוטורים . ראש העיר עשה את השינויים 
האלו מתוך ראייה לצרכים של שנת 19 . מוטב שמזכיר מועצת הפועלים יבדוק טוב 
טוב בציציותיו הוא , לפני שהוא יוצא בהכרזות כאלה , שהן בבחינת הוצאת לשון 
הרע " . 
