כמי שעוסק בעריכת עיתון " הארץ " כבר קרוב לארבעים שנה , התרגלתי לקבל 
מדי פעם מכתבים מקוראים שכולם כתובים פחות או יותר באותו נוסח : " זה שנים 
רבות אני נמנה עם קוראי הארץ ותמיד הערכתי את העיתון בגלל הנייטרליות והאובייקטיוויות 
שלו . לאחרונה שיניתם לגמרי את הקו שלכם , נהפכתם לתומכים עיוורים של . 
. . ( שם הגוף שאנו תומכים בו תמיכה עיוורת משתנה לפי הצורך ) , ונימת 
מאמריכם היא חד - צדדית וסובייקטיווית . הארץ אינו עוד אותו העיתון שהייתי 
רגיל לקרוא אותו " . קוראים נרגזים במיוחד גם מודיעים על ביטול המנוי . 
מכתבים כאלה קיבלתי לפני 03 שנה , לפני 02 שנה , לפני 51 שנה , ועכשיו 
שוב בימים אלה . המעניין הוא שגם כותבי המכתבים בימים אלה טוענים שעד לפני 
זמן קצר היינו " נייטרליים ואובייקטיוויים " , בה בשעה שיש לי , כאמור , 
עדויות בכתב מלפני עשרות שנים , שכבר אז נהפכנו לעיתון סובייקטיווי וחד - 
צדדי . זוהי ראיה נוספת שבני אדם נוטים לצייר את העבר בצבעים ורודים , 
כאשר משווים אותו עם ההווה השחור והמכוער . אין להתפלא על כך שעונות המכתבים 
הנ"ל חלות תמיד , כאשר נושאים מדיניים וחברתיים קשים מעסיקים ומסעירים את 
הציבור . ועכשיו , עם " המהפך " במשטר הפוליטי , עם חבלי הרכבת ממשלת 
בגין וערב מסעו של ראש הממשלה לוואשינגטון , טבעי הוא ששוב נפתחה עונת המכתבים . 
כדאי להתעכב רגע על כינוי " הארץ " ( הטוב ) הנייטרלי והאובייקטיווי , 
ו"הארץ " ( הרע ) החד - צדדי והסובייקטיווי . מתוך ניסיון של שנים רבות 
במשך עשרות השנים קראתי מאות ואולי יותר מאלף מכתבים כאלה למדתי שכותבי 
המכתבים משתמשים במונחים הנ"ל בצורה מאוד חופשית . המונח נייטרלי פירושו 
אי - נקיטת עמדה . אם יש מלחמה בין שתי מדינות ומדינה שלישית עומדת מן הצד 
( כמו , למשל , שווייץ ) , קוראים למדינה השלישית נייטרלית . אך כאשר 
כותבי המכתבים כותבים ש"הארץ " הינו , או היה , נייטרלי , הם רוצים תמיד 
לומר שהדעות ש"הארץ מביע אותן במאמריו מזדהות עם דעותיהם . כאשר אנו מביעים 
את דעת הקורא , אנחנו עיתון נייטרלי ואובייקטיווי . אך כאשר דעתו של הקורא , 
כותב המכתב , מנוגדת לדעתנו , אזי " הארץ " הוא עיתון חד - צדדי וסובייקטיווי . 
האמת היא שבתקופה הארוכה שעליה אני יכול לדבר מתוך ניסיון אישי , " הארץ " 
מעולם לא היה עיתון נייטרלי . " הארץ " היה תמיד ויוסיף להיות בעתיד עיתון 
פוליטי הנוקט עמדה ברוב השאלות המעסיקות את הציבוריות הישראלית ובוודאי בכל 
השאלות החשובות . מה שגורם כנראה לקוראים לא מעטים מבוכה הוא ש"הארץ " 
קובע את עמדותיו לא לפי קו מפלגתי ; כלומר , " הארץ " מעולם לא הזדהה 
עם מפלגה מסוימת . אך טבעי הוא שדעות ש"הארץ " מביע במאמריו הראשיים , 
שהן אך ורק תוצאה של דיונים פנימיים של קבוצה קטנה של חברי מערכת בכירים , 
קרובות מדי פעם לדעות שמפלגה זו או אחרת דוגלת בהן בפעולתה הפוליטית . " הארץ " 
הוא תמיד עיתון פוליטי , אך לא מפלגתי . משום כך למונחים " נייטרלי " 
ו"סובייקטיווי " אין משמעות כתיאור עמדותיו של העיתון . גם המונח אובייקטיווי 
יכול לחול עלינו רק במשמעות מצומצמת , אם רוצים לומר שכאשר " הארץ " מביע 
דעה , אין לו אינטרס מפלגתי או אחר להביע דעה זאת . אם אנו כותבים למשל 
על השאלה של מימון מפלגות על - ידי הכנסת , אין לנו עניין מפלגתי בקיומו 
ובגודלו של מימון זה . אנו כותבים מה שנראה לנו , לפי עניות דעתנו , רצוי 
לחברה הישראלית . מבחינה זאת אולי אפשר לומר שנקודת המוצא שממנה קובע " הארץ " 
את עמדותיו היא אובייקטיווית . כך או אחרת , אנו שוב בעונת המכתבים , ואני 
מצפה שבעוד מספר שנים תיפתח עונת מכתבים חדשה ויאשימו אותנו שנטשנו את " הנייטרליות " 
המסורתית שלנו , כלומר , אז כבר ישכחו הקוראים את " חוסר הנייטרליות " 
שבה מאשימים אותנו קוראים אחדים היום . בסך הכל אפשר לחיות עם זה , והלוואי 
שלא נדע צרות גדולות יותר . 
