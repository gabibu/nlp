עובדים במספנות ישראל ובמסוף הכימיקלים הצפוני בנמל חיפה התלוננו ביומיים 
האחרונים באיגוד ערים חיפה לאיכות הסביבה על ריחות קשים של חומר בלתי מזוהה , 
הגורמים לבחילות והקאות ולצריבות בעיניים , ואשר הביאו לפינויים של שניים 
מהעובדים לבית חולים . מבדיקות התברר כי הריחות נובעים מחומר כימי מסוכן , 
הנקרא אתיל אקרליט , ואשר משתמשים בו בתעשיית הפולימרים . שלשום בלילה 
נפרקה במסוף הכימיקלים בנמל אנייה עם מטען של חומר זה בשביל חברת גדות . 
כנראה שלאחר תום הפריקה פתח קברניט האנייה את פתחי האוורור של המיכל המרוקן , 
וכתוצאה מכך דלפו גזים רעילים . עם קבלת התלונות באיגוד ערים לאיכות הסביבה 
ניתנה הוראה לאטום את המיכל , אולם במשך הבוקר המשיכו להגיע תלונות נוספות . 
התברר כי היתה גם דליפה בעת העברת החומר ממיכל האחסון למיכלית . מממלאת 
מקום מנהל איגוד ערים חיפה לאיכות הסביבה , הד"ר ברננדה פליקשטיין , שיגרה 
אתמול מכתב לסמנכ"ל התפעול של נמל חיפה , אריה סחיש ולמנהל חברת גדות מסופים , 
יהושע סמוחה . במכתב נאמר כי האיגוד רואה בחומרה רבה את העובדה כי הוחל 
בשינוע ובאכסון החומר המסוכן , ללא קבלת אישור לכך מהאיגוד , וללא נקיטת 
אמצעים למניעת דליפה . " אסור היה לכם לאכסן ולשנע את החומר הנדון , מאחר 
שלא נכלל ברשימות שהגשתם לאיגוד . עד קבלת האישור לשינוע חומר מסוכן זה , 
עליכם להפסיק לאלתר את שינועו " , נאמר במכתב . 
