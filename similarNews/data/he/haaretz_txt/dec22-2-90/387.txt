השאלה אם יפגעו העיראקים בישראל כפי שמאיים סדאם חוסיין , אפילו ללא פרובוקציה 
מצדנו , מעסיקה מאוד גם את ואשינגטון . היא עלתה כנושא חשוב במשחק - מלחמה 
שנערך בפנטגון . גם בדיונים צבאיים שנערכו לאחרונה במטה נאט"ו נדונה שאלת 
תגובותיהן האפשריות של ארצות הברית וישראל אם תפגע עיראק בישראל . ידוע 
כי לוויינים אמריקאיים מקיימים תצפית קבועה על אתרי שיגור הטילים במערבה 
של עיראק ( 2 ו3 ) . ממקורות אמריקאים הבינותי כי באחרונה נצפתה באתרים 
אלה תנועה יתרה , שייתכן כי היא מהווה חלק ממלחמת העצבים , או סתם פעילות 
טכנית של בדיקת המשגרים . גם את התמרון הגדול בירדן יש לראות כחלק מהפעילות 
הקשורה לאפשרות של מלחמה . ירדן ממשיכה לקיים שיתוף פעולה צבאי עם עיראק 
בעיקר בתחום האווירי . בתמרון הירדני יש גם משום איתות כי הממלכה ההאשמית 
לא תתיר לישראל לחצות את שטחה באוויר וביבשה , בתגובה על פגיעה עיראקית . 
ואכן , מומחים זרים סבורים כי ירדן לא תשב במקרה כזה בחיבוק ידיים . האמריקאים 
מוטרדים מאוד מהאפשרות שהמלחמה תתפשט מערבה . ישראל תיאלץ אז להגיב נמרצות 
על פגיעה בה , וזה עלול לסבך במלחמה את ירדן . הסורים מיהרו להכריז כי 
במצב כזה הם יסייעו לה . החלפת מהלומות בין עיראק לישראל עלולה להידרדר 
לשימוש בנשק בלתי - קונוונציונלי . משום כך מטרתה של ואשינגטון היא להרחיק 
את העיראקים מכל פעילות במערב , ולהשפיע על ישראל לשמור על פרופיל נמוך . 
לכן גם נמנעים האמריקאים מללחוץ על סוריה לרכז כוחות בגבולה עם עיראק , 
משום שלדבריהם תוצאת מהלך כזה תהיה שיגור כוחות עיראקיים לגבול עם סוריה , 
והתקרבותם לירדן ולישראל . במשחק - המלחמה שנערך בפנטגון עלתה המסקנה , 
שאם רוצים למנוע מעורבות צבאית ישראלית גדולה , על ארצות הברית להגיב במהירות 
ולפעול בעצמה במערב עיראק . למסקנה זו יש משמעויות אופרטיוויות שונות ; 
האחת , ואשינגטון תימנע מלספק לישראל מודיעין בזמן אמיתי על המתרחש באתרי 
הטילים העיראקיים . אם ייאמר לישראלים כי העיראקים מתדלקים את טיליהם או 
מרכיבים ראשי קרב , עלולה ישראל ללחוץ מיד על ההדק כדי למנוע פגיעה באזרחיה ; 
כך עלולה ואשינגטון לאבד את האופציה לפעולה שהיא רוצה לשמור לעצמה . השנייה , 
ארה"ב תמהר לפעול נגד אתרי הטילים המכוונים לישראל , כדי למנוע מהאחרונה 
נקיטת פעולה עצמאית . אמנם לא יאסרו על ישראל לעשות זאת , אך במקרה של 
פגיעה בישראל היא תקבל הודעה בהולה שהמטוסים האמריקאיים כבר בדרכם לשטח , 
ואל לה להפריע . המשמעות השלישית היא שלא מן הנמנע כי אתרי הטילים יהוו 
מטרה מועדפת על האמריקאים גם במקרה שיוחלט על פעולת מנע . האמריקאים מבינים 
כי אף ממשלה , ובוודאי שלא ממשלת ישראל , תסכים שזרים יקבלו על עצמם את 
האחריות להגן על אזרחיה . הדבר מסובך יותר משום שוואשינגטון נמנעת מתיאום 
מבצעי מלא עם ישראל במשבר המפרץ . היא מסתפקת לכל היותר בשאלות כלליות . 
למשל , האם במקרה של פגיעה בשטחה ובאזרחיה תסתפק ישראל בפעולה אמריקאית ? 
לוואשינגטון ודאי ברור כי אינה יכולה להבטיח שישראל לא תעשה דבר במקרה כזה . 
קיימת גם הבעיה המבצעית הנובעת מהקושי לאתר מטרות קטנות יחסית כטילים , 
ולפגוע בהן במדויק ובמהירות ; גם בסיוע לוויין , אין מובטחת הצלחה מבצעית . 
מעל לכל צריך כושר מבצעי שטייסי ישראל ניחנו בו יותר מטייסים אחרים . לישראל 
יש גם חישובים נוספים . הבלגה ישראלית על פגיעה עיראקית קשה משמעותה ערעור 
כושר ההרתעה של ישראל בעיני הערבים . זאת ועוד , ספק רב אם ישראל תסכים 
שקואליציה אמריקאית - ערבית תקבל על עצמה להגן על אזרחיה , אפילו אם בפועל 
מדובר במטוסים אמריקאיים . אל מול אפשרות כזו קשה לראות את ישראל יושבת 
בחיבוק ידיים , ומשאירה לאחרים לעשות עבורה את מלאכת ההתגוננות . המסקנה 
היא לכאורה שישראל תגיב ויהי מה על פגיעה בה . הרבה תלוי בתוצאות הפגיעה 
העיראקית . פגיעה קשה לא תשאיר בידי ישראל ברירה . העיראקים יכולים גם לכוון 
את חציהם נגד מטרה כמו הכור הגרעיני בדימונה עקב החשבון שיש להם עמנו בתחום 
זה . ישראל דרוכה לכל האפשרויות . אם העיראקים ישתגעו ויפעילו גז נגד אוכלוסייה 
אזרחית ויגרמו לאבידות רבות , עלולה לפרוץ התלקחות שתירשם בספרי ההיסטוריה . 
מכאן אין להסיק כי על פגיעות מתמשכות שלא באמצעות נשק כימי תהיה ישראל מוכנה 
לעבור לסדר היום . אם בבגדד משתעשעים ברעיון שיוכלו לחזור גם מול ישראל 
על מלחמת הערים שקיימו עם איראן , טעות רבה בידם . 
