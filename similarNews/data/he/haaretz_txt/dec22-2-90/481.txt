במקרה או שלא במקרה , המחישו החדשות את המעמד המיוחד שממלאת ש"ס בפוליטיקה 
הישראלית . דברי הרב שך על הקשר בין אי - שמירת מצוות לשואה ; דבריו של 
הרב פרץ שהממשלה קיימת בזכות הרב שך דברים מרגיזים אך נכונים ואמיתיים ; 
ולבסוף , הדו"ח המזעזע של מבקרת המדינה על ניהול כספי המפלגה כולם חברו 
יחדיו כדי להמחיש את הבעיה המרכזית של השיטה הפוליטית הישראלית . הבעיה היא 
כפולה : ראשית , בשיטת הבחירות היחסיות ניתן כוח מיוחד ל"לשון המאזניים " . 
לשון מאזניים זו , מפלגת מיעוט , גובה מחיר גבוה תמורת השתתפותה בממשלה , 
וזה מטביע את חותמו על המדינה כולה . שנית , בעוד שמדינות אירופה שבהן 
נהוגות בחירות יחסיות לשון המאזניים הן מפלגות מרכז , בישראל אלו המפלגות 
החרדיות . זהו הבדל יסודי ותהומי : בבחירות האחרונות בגרמניה ובדנמרק לא 
קיבלה שום מפלגה רוב מוחלט , והרכבת הממשלה תלויה בחסדיהן של מפלגות מיעוט . 
אך אלה הן מפלגות ליברליות המצויות במרכז הקונסנסוס הלאומי . יש אצלנו מלומדים 
הרואים בכוחו של המחנה החרדי את מחיר הדמוקרטיה , ועושים השוואה בינינו 
לבין גרמניה , שבה העבירה המפלגה הליברלית את השלטון מהשמאל לימין . איזו 
השוואה מוזרה . שם מדובר במפלגה ליברלית , שיש לה מוסדות דמוקרטיים וציבור 
נאור המגיב על מעשיה ( כאשר עברה המפלגה ממחנה למחנה , נענשה קשות על - 
ידי בוחריה וכמעט ולא עברה את אחוז החסימה ) . כאן מדובר במי שאינו מצוי 
בתווך , אלא מחוץ להסכמה הלאומית בנושא מרכזי וקיומי כמו הגיוס לצה"ל , 
שאינו מכיר בסמליה של המדינה ובגופים שאין להם מבנה דמוקרטי , הנשלטים 
על - ידי מועצות רבנים החסינים בפני דעת הקהל . מי שגוזר גזירה שווה בין 
השניים משול למי שאינו מבחין בין השימושיות של מקרר בסהרה או באלסקה . אכן , 
העובדה כי הכוח האמיתי נתון בישראל בידי המחנה החרדי מסכנת את עצם קיומו 
של המשטר הדמוקרטי : בהדרגה נעלם היסוד החיוני לקיומו אמון הציבור בו וביכולתו 
לבטא את רצון הרוב . מה חשובות הבחירות הבאות כאשר כבר היום אנו יודעים 
כי הרבי מלובביץ והרב שך יקבעו מי יעמוד בראש הממשלה ? זאב שטרנהל ( " הארץ " , 
21 . 12 ) מתעלם מסכנה זו . הוא מציע לנו תרופות שונות לשיפור הדמוקרטיה , 
אך תרופותיו אינן מצויות כלל בבית - המרקחת הפוליטי שלנו וגם אין בהן מרפא 
למחלה ממנה אנו סובלים . טל , למשל , את שינוי שיטת הבחירות לשיטה של בחירת 
נציגים אישיים שבה הוא תומך . אין זה נכון שהכנסת גנזה רעיון זה . החוק 
שקבע שיטת בחירות יחסית - אזורית עבר בקריאה ראשונה ברוב מיוחס . הוא נגנז 
בוועדה אך ורק בגלל הווט החרדי . זו עובדה ששטרנהל מתעלם ממנה . יתר - 
על - כן , החוק בגרסה המקובלת על הרוב בכנסת אינו משנה את הייצוג היחסי 
בכנסת , ומשאיר את המפלגות החרדיות כלשון מאזניים . פרוף שטרנהל מציע אפוא 
תרופה לא - קיימת ולא - אפקטיווית כאחד . שטרנהל תובע בצדק רב את חקיקתו 
של חוק יסוד האדם , ומאשים את הכנסת בגניזתו . אך גם כאן הוטל וטו חרדי 
יעיל על חקיקתו מיד לאחר שהחוק עבר ביוזמתי בקריאה מוקדמת בשנה שעברה . 
ואין פלא שווטו זה הוטל , שכן חוק זה היה מונע את פסטיבל החקיקה הדתית 
הנוכחית . מה המסקנה ? להמשיך ולכתוב מאמרי זעם ולהפגין במשמרות מחאה ? 
להציע הצעות שאין להן שום סיכוי ? אני מוכן גם לספורט עקר זה : אין לי 
ספק כי פרוף שטרנהל ואני היינו יכולים לחבר חוקה נאורה ויפה . הצרה היא 
שזו היתה נשארת על הנייר . תפקידם של חברי - כנסת הוא שונה : לבחור בין 
חלופות ריאליות ולהצעיד את ישראל קדימה . הצעד האחד האפשרי היום הוא בחירה 
ישירה של ראש ממשלה והגדלת סמכויות הכנסת . צעד זה יאפשר רפורמה נוספת . 
גם בשיטת הבחירות , גם על - ידי מתן חוקה נאורה . החלופה לשינוי שיטת הממשל 
היא רק זו : ש"ס תמשיך להיות לשון מאזניים , על כל הסכנות הנובעות מכך 
למשטר הדמוקרטי בישראל . 
