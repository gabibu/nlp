בתחילת שנת הלימודים הודיעה עיריית חולון על פתיחת פעוטון לבני שנתיים - 
שלוש במתנ"ס " שאול שאול " בעיר . להורים הובטח שהגננת המוסמכת , ריקי 
רז , אותה הכירו , תעבוד בפעוטון . כעבור כמה חודשים הפסיקה הגננת רז 
לעבוד ובמקומה מתכוונים להביא מטפלת מוסמכת . כרגע מנהלות את הפעוטון עוזרת 
ועובדת נוספת . ביום שהגננת המוסמכת הפסיקה לעבוד , החליטו ההורים שלא לשלוח 
את ילדיהם לפעוטון . קודם לכן הם פנו לגורמים שונים בעירייה בנסיון לשנות 
את החלטתה . ההורים דרשו את חזרתה של רז לעבודה או , לחילופין , להביא 
במקומה גננת מוסמכת אחרת . " הלכנו לעירייה להתלונן כבר לפני חודשיים " , 
מספרת אחת האמהות , " ואמרו לנו שלא נתערב בענייני מינוי גננות והם ידאגו 
למחליפה " . לדברי ההורים , הובטח להם בשבוע שעבר שתימצא גננת מוסמכת אחרת . 
ביום שני התייצבו ההורים בלשכת ראש עיריית חולון . " דיברנו עם ראש הלשכה 
של רום , גיל זילברשטיין , עם שמואל להר , מנהל מחלקת הנוער , ועם הרבה 
אחרים וכולם הצדיקו את תביעתנו " , מספרים ההורים . " רשמנו את ילדינו 
לגן על סמך ההבטחה שתהיה בו גננת מוסמכת . יש לנו הרגשה שמשחקים בהורים , 
ומי שיוצא נפסד הם הילדים הקטנים , שסובלים בגלל מלחמות פנימיות בעירייה " . 
דובר העירייה : " הגננת הקודמת התפטרה מתפקידה . עכשיו מחפש אגף החינוך 
גננת במקומה " . 
