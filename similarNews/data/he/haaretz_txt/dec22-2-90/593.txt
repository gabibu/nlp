את הגרסה הראשונה של מאמר זה כתבתי לפני כחודשיים ואף שלחתיה לפרסום באחד 
העיתונים אך גנזתי אותה . הנושא נראה לי אז רגיש מדי . אלא שבהתפטרותו 
המפתיעה של שר החוץ שוורדנדזה העלה הוא עצמו אל פני השטח את השאלה המטרידה : 
כמה זמן תישאר ברית - המועצות ברית - המועצות ? אף אחד אינו יודע את התשובה . 
לפי דעת מומחים שונים , אין זה מן הנמנע שהמעצמה הכבירה הזאת תידרדר לאנרכיה 
ותתפרק מן הרפובליקות שלה בתוך זמן קצר . כיהודים וכישראלים יש לנו עניין 
מיוחד שהתפתחות כזאת לא תתרחש . אבל אין להתעלם מן האפשרות ההפוכה . באחרונה 
אנו שומעים על הברית המוזרה ההולכת ונרקמת בין הארגון האנטישמי הקיצוני " פאמיאט " 
לבין השמרנים הקומוניסטים המתנגדים לפרסטרויקה . " פאמיאט " מתעצם . 
הוא חודר לצבא , למשרדי הממשלה , לחוגי הכלכלה . הוא מקים מיליציות חמושות 
וסוחף את בני הנוער . " פאמיאט " מסית לקיצוץ בכוחם של היהודים ולסילוקם , 
בטענה שיש להפסיק את הרעלת הנפש הסלאווית ע"י הציונות . אמנם מרבית יהודי 
בריה"ם אינם יודעים דבר וחצי - דבר על תולדות עמנו באלף השנים האחרונות באירופה , 
אבל בחושים בריאים הם קולטים לקח חשוב : בתקופה של שלטון מתמוטט , נשקפת 
סכנה ליהודים . אם אכן יתמוטט השלטון בבריה"ם , יתחדשו התפרצויות אלימות , 
ובמקביל לכך תגבר דרישת היהודים שם : לצאת . לא חשוב אם אין קרוואנים , 
לא חשוב אם אין פרנסה , העיקר לצאת מן התופת הבוערת . לפני כשנה וחצי , 
בוועדת הקליטה של הכנסת , הגדרתי את תנועת היציאה העלולה להתפתח בבריה"ם , 
כ"בולמוס של בריחה " . תחזית זו מתגשמת לעינינו . אם יגבר " בולמוס הבריחה " , 
קרוב לוודאי שכמעט כל יהודי בריה"ם ( בין שניים לשלושה מיליון נפש ) ירצו 
לעלות ארצה . במקרה זה נצטרך להיערך לפינוי המוני ומיידי של יהודי בריה"ם . 
המשימה לא תהיה עלייה , אלא חילוץ . לא אימיגרציה אלא אווקואציה . לא 
כמה מאות אלפים בשנה , אפילו לא חמש - מאות אלף , כפי שמתכננים כרגע , 
אלא מיליון או שניים במשך זמן קצר . אפשרות זו ומי יכחיש שהיא קיימת מחייבת 
היערכות שונה לגמרי מהיערכותנו הנוכחית . עלינו להכין תוכנית חירום לאומית 
לפינוי המוני של יהודי בריה"ם : בחוץ בהכשרת נתיבי יציאה נוספים , בהכנת 
תשתית רחבה יותר לרכבות אוויר וקרקע , בקשירת קשרים עם גורמים שונים בבריה"ם 
ומחוצה לה על מנת לאפשר את המעבר . ובתוך הארץ בהכנת התנאים הפיסיים הדרושים 
למתן מחסה ושירותים אלמנטריים להמוני בני - אדם במהירות האפשרית . אמרתי : 
" מחסה " ולא קורת - גג , כי ברור שבתנאים של עלייה מסיווית כזו לא תהיה 
אפשרות להקים בתי - דירות בקצב שיתחרה עם קצב הגעת העולים . מה שאני רוצה 
להטעים הוא שצריך להבחין בין שתי משימות : אחת חילוץ ההמונים וקליטתם " הארעית " 
בארץ . והשנייה קליטת הקבע עם כל המשתמע מזה . בעוד שקליטת הקבע דורשת 
גיוס משאבי ענק ומהפך שלטוני וכלכלי בארץ ( התייחסתי לזה בהזדמנויות אחרות ) 
, הרי שמבצע החירום לפינוי דורש משאבים בהיקף קטן יחסית , ובעיקר הוא 
דורש שינוי בתפיסה והיערכות מבצעית מיידית . קפמאבינתוכנית החירום צריכה 
להתחיל בשחרור רב היקף של אדמות מדינה לעשרות רבות של מאחזי קליטה . בכל 
מאחז כזה יגורו אלפי משפחות באוהלים משוכללים המותאמים לתנאי האקלים בארץ , 
עם שירותים קהילתיים שייבנו במבני קבע וישרתו את יישובי הקבע שייבנו על 
ידם . אדם יכול לחיות באוהל ביתר קלות אם הוא רואה את ביתו נבנה מול עיניו , 
כפי שראינו בהתנחלויות ובמצפים . עלינו לעודד ולהמריץ מספר רב של עולים 
לעבור הסבה מקצועית לענף הבנייה , מה שיתן תעסוקה מיידית לעולים ותחושת 
שייכות ליישובים שהם בונים . כדי להשיג כל זאת , נצטרך לקצר את התהליכים 
הביורוקרטיים על ידי החלת מוראטוריום הכנסת תצטרך לחוקק את כל החוקים הדרושים 
לצורך תוכנית חירום זו בתוך 06 יום , מתוך ידיעה שמה שלא יוחלט עליו בכנסת 
יבוצע על ידי צווי חירום . יהיו בוודאי כאלה שישאלו מדוע למהר ? הרי בכל 
מצב שיתפתח בבריה"ם יישארו השערים פתוחים ליציאה . אני לא שותף להנחה זו . 
זהו , בוודאי , האינטרס האובייקטיווי של כל ממשל סובייטי , אבל מדינות , 
ביחוד מדינות תחת לחץ , לעתים פועלות בניגוד לאינטרסים שלהן . אי - אפשר 
להוציא מכלל אפשרות שיטילו הגבלות חמורות על היציאה ( כבר עכשיו אנו שומעים 
על טענות נגד " בריחת מוחות " והצעות להטלת מס גולגולת על כל יוצא ) . 
אין אנו יודעים אילו הגבלות יוטלו אם השלטון הנוכחי יוחלף בשלטון עוין . 
וקיימת גם האפשרות שאם יקרוס השלטון הנוכחי , ישתרר מצב של תוהו ובוהו 
שבו תהיה הוצאת היהודים מבריה"ם קשה ויקרה עוד יותר ומי יודע אם תהיה אפשרית 
כלל . הכנתה של תוכנית חירום לפינוי המוני של יהודי רוסיה אינה צריכה להיות 
מותנית בקריסה בפועל של המשטר הקיים בבריה"ם ובהידרדרות המצב שם לאנדרלמוסיה . 
לא צריך לחכות . מיליון יהודים רוסים מוכנים לעלות לישראל בשום פנים 
ואופן אסור לדחות את עלייתם לארץ " עד שיוכשרו התנאים " כאן או עד שישתבשו 
שם . קיימת האפשרות להוצאתם , ואפשרות זו אסור להחמיץ . 
