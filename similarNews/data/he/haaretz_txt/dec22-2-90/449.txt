התרגלנו כבר שלתיאטרון יש משמעות מעבר למה שרואים על הבמה . או שזו קלסיקה , 
המפגישה אותנו עם פסגת התרבות האמורה להגיד לנו גם משהו על עצמנו ; או 
שזה מחזה מקורי , שכוחו ברלוונטיות שבו ; או שזהו מחזמר המאפשר לנו ולשכוח 
מעצמנו לרגע . אך יש סוג אחד של תיאטרון שאיננו כל אלה : זהו הסוג המספר 
לנו סיפור על דמויות החיות במצב מסוים . זהו סוג הסיפורים שאנחנו יכולים 
לפגוש בסרט טלוויזיה , בדרך כלל בהפקה אנגלית . מה שחשוב זו מציאות אמינה 
על בימה , שמחזיקה אותנו במתח ועניין מתון מהתחלה ועד הסוף בעולם של אנשים 
כמונו , אבל בסיטואציה שספק אם היתה מתרחשת לנו . זה מה שקורה בהצגה הזו : 
אישה צעירה מחכה בביתה המטופח לבעלה . מגיע אורח , המוכר קלושות לה ולבעלה , 
ואחר כך מגיע גם הבעל . האורח מחזיק את בעלי הבית במתח גובר תוך איום על 
חייהם ושלוותם . אילו אפשר היה לגלות את הסוף , אפשר היה גם לומר משהו 
על משמעות המתח הזה , ומשמעות היותו אמיתי או מדומה . אבל עם כל מה שיש 
למנהלי תיאטרונים נגד מבקרי התיאטרון , לא אוסיף את האשמה שאנחנו מגלים 
את הסוף . להצגה הזאת הולכים כדי לשבת בה עד הסוף . מבחנה הוא ביכולת היוצרים 
ליצור את המציאות האמינה שתגרום לנו לשבת עד הסוף , מבלי שיהיה דבר שיסיח 
את דעתנו לעניינים משניים לזה . אם נעצור לתהות על איכות המשחק ( או התפאורה , 
או התרגום ) , כבר התנפצה הבועה הזאת ששמה תיאטרון . יצירת אמינות היא 
משימה קשה , אבל ההצגה הזאת עומדת בה בכבוד . לדפנה רכטר איכויות נדירות 
של שחקנית צעירה על הבימה העברית : היא " אירופאית " במה שהיא מקרינה 
באישיותה , טבעית לגמרי ללא שמץ של מאניירה , ונוסף לזה גם צעירה ויפה . 
ברגע אחד בהצגה פתאום מתלקח מזגה , ואתה רואה כמה טוב היא שולטת באנרגיות 
שלה כשחקנית . רפי תבור מגלם את בעלה , בתפקיד הקשה שבין השלושה , והוא 
היחיד שבמאמץ להיות טבעי , שוקע כמעט למשחק חרישי , בינו לבין עצמו . 
זה מקשה לפעמים לשמוע אותו . אוהד שחר הוא האורח הלא - קרוא , וניכר שהוא 
נהנה מן המעמד המקנה לו שליטה מוחלטת על הבימה , על שתי הדמויות האחרות 
ועל הצופים . משחקו הוא הקרוב ביותר לתפקיד - אופי , אבל כמעט ללא הגזמה . 
זהו תיאטרון שהוא בפירוש לא - חשוב : לא אמיתות גדולות על החיים או על האנשים , 
אלא רק שעה ורבע של עלילה . העובדה שבשביל זה אנשים מוכנים לצאת ביום ששי 
מהבית , מעידה על כוחו של המדיום הזה ששמו תיאטרון . ההצגה הזאת מראה את 
התיאטרון כמקצוע , ויש הנאה גם בצפייה בעבודה של בעלי מקצוע טובים . התפאורה 
מבוצעת כהלכה , וכן התאורה והמוסיקה . הכל משרת את אשליית המציאות , אבל 
מחייב בימה מצוידת , שאיני בטוח כי יש רבות כמוהה ברחבי הארץ . 
