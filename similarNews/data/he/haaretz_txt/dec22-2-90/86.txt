גרשום שוקן לא היה איש של ניגודים . אבל היה ניגוד אחד שסיבך במיוחד את 
פענוחו של האדם המסוגר הזה . קשה לחשוב על עוד אדם בתוכנו , שעמד במשך 
זמן כה רב בחזית הציבורית ועם זאת שמר כמוהו על מידה דומה של אוטונומיה אישית 
מבוצרת . בחברה דביקה , שאנשיה תלויים כל כך בסממני הפולחן החברתי , הוא 
היה סגור , כמעט הרמטי , לכאורה לא זקוק לחיזוקים מן החוץ . שלא כרבים 
במעמדו ובתחום עיסוקו , הוא לא התחכך עם הבריות . היה לו קשה אפילו לגעת 
בהם . רבים נפגעו במשך השנים מהשלום הצונן שאמר להם , אם בכלל . אבל הפעילה 
אותו מעורבות חזקה ובלתי מתפשרת בכל מה שהיה חשוב בעיניו , והיא עשתה אותו 
לאחד המשקיפים האכפתיים והנוקבים ביותר על החברה , שמפניה הוא לכאורה הסתגר . 
העניין הרב שהיה לו בטיבה הבלתי מספק של ההנהגה הישראלית קשור לתכונה הזאת . 
לפעמים היה נדמה כאילו התנהגותו ואורח חייו היו הפצרה אילמת באישי השלטון 
לנהוג כמותו , באותה נחישות נאורה שאינה תלויה במה - יאמרו . כיוון שהבוז 
הזה לפופוליזם אינו אפשרי אצל פוליטיקאים , הוא נותר תמיד ספקני וצונן גם 
כלפיהם . אבל תוך כדי השמירה על ריחוק , הוא היה בעל אינטנסיוויות אישית 
בלתי רגילה . היא גרמה למכריו לשאול את עצמם לפעמים אם לא שכן בו רצון כבוש 
ליצירת קשר הדוק וחם יותר עם סביבתו , שעליה השקיף בעיניים קרות , לעתים 
מאיימות . הוא לא נידב רמזים לקיומו של הצורך הזה . רק רישומו החיצוני 
של האיש דיבר בעד עצמו . אדם מבודד מרצון אך מעורה , שעצמאותו האישית איפשרה 
לו מה שמעטים מאוד מסוגלים לממש : את היכולת לומר ולעשות במשך עשרות שנים 
רק מה שנראה לו נכון באותו זמן . אלה אולי מותרות של אדם שאינו צריך להיות 
תלוי בסביבתו . אבל תמיד היה נדמה לי שהניגוד הזה בין התעניינות עמוקה לבין 
שמירת מרחק היה מאפיין אותו גם אלמלא היה איש רב - השפעה . הוא היה דוגמה 
בלתי מצויה אצלנו של מי שתובע מעצמו ריחוק , כדי להבחין טוב יותר ; מי 
שמגונן על עצמו מהסביבה , כדי להיחשף אליה באופן המזוקק ביותר . הוא יחסר 
מאוד בנוף הישראלי בגלל תכונות מצוינות רבות שלו , ובמידה רבה דווקא כיוון 
שלא נמרח באותו נוף ההולך ומעכיר . היה לו עניין אמיתי באנשים ספורים בלבד . 
בבן - גוריון , במבקר ד"ר ברוך קורצווייל ( שתצלום דיוקנו , הדומה במקצת 
לשלו , נשמר מתחת לזכוכית של שולחן עבודתו ) , במשה דיין , בעגנון . 
אך בעוד שתקשורת אישית היתה כה קשה עליו , הוא פיתח חושים דקים ועזים ביותר 
לביטויים האנושיים בספרות , בשירה , בציור . הקשר הקרוב שלו אל המכניקה 
העדינה של ההתנהגות האנושית כאילו דרש את העיקוף הזה דרך האמנות . בשירים 
שפירסם ( בשם בדוי ) אפשר היה להבחין היטב באותה תערובת של ניגודים שבין 
שכלתנות קרה לבין חושניות המתקשה לפרוץ . באופן פשטני מדי נהגו תמיד לומר 
עליו שהיה איש קשה . על הקושי שלו עם עצמו , בגלל תכונת הריחוק , המעיטו 
לתת את הדעת . שמירת המרחק לצורך חדות הראייה לא היתה מבחינתו בגדר קורבן : 
כך היה בנוי . אבל אנשים שחדרו מדי פעם מבעד למעטה , שבו עטף את עצמו , 
ראו חיזיון של פער מדהים בין האיפוק החיצוני לבין סערה פנימית שלא נתנה 
לו מנוח . הוא הלך בזמן שהכל כל - כך סמוכים וצפופים אלה לאלה באחיזה אלימה 
ומיוזעת של יריבות ושל תן - וקח ושל רכילות נמוכה ושל אחוות המבוכה והאינטימיות 
המתישה של חרדה משותפת . הצינה שלו , שהיתה לא פעם טבולה בחוש טרגי אפל , 
דווקא היא תחסר : אותו סוג של קרירות מעורבת בדאגה עמוקה שהביאה אותו ביום 
השלישי של מלחמת יום הכיפורים להטביע על הימים ההם את המושג רעידת אדמה . 
אולי לא במקרה אמר פעם על עצמו שהוא מיטיב לכתוב על אנשים לאחר המוות . 
" כמו אדם שבשניות האחרונות לפני מותו מדמה שהוא רואה לפניו את כל חייו , 
כך קורה לי " , כתב גרשום שוקן , " כשאדם איננו . אני פתאום רואה אותו 
כפי שלא ראיתיו כל ימי חייו " . 
