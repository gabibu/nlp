אחד הדברים המטרידים בפרשת תת - אלוף דותן הוא שהשחיתות האדירה התגלתה במקרה , 
לא כתוצאה מפעולה פנימית במערכת הביטחון , אלא עקב נכונותו של אדם זר למסור 
מידע לחברו הישראלי . חבר זה , מנכ"ל משרד הביטחון לשעבר ומי שהיה גם נספח 
צה"ל בוואשינגטון , אלוף ( מיל ) מנדי מרון , הוא שהניע את גלגל החקירות 
בישראל . לולא זאת ספק אם פרשת השחיתות הגדולה ביותר שידע צה"ל מעודו היתה 
מתגלה . בלעדי המידע מחו"ל , ייתכן שהשחיתות היתה נמשכת עוד שנים . הראיה , 
שהביקורת לא גילתה דבר מאז החל מתן השוחד ב4858 . דותן היה יכול לכסות 
על מעשיו גם בשיטה אחרת , למשל אם היה מחליט להשתחרר מצה"ל . היתה לו הזדמנות 
טובה כאשר התנהל הוויכוח אם להעלותו לדרגת תת - אלוף . זה היה אחרי שוועדת 
החקירה הראשונה בעניינו ( ועדת צלניר ) סיימה את עבודתה . דותן יכול היה 
להעמיד פני נעלב ולהודיע על הליכתו . האווירה היתה נרגעת , הפרסומים על 
אודותיו היו שוקעים והוא היה עוזב כשבכיסו עשרה מיליון דולר . מערכת הבקרה 
היתה ממשיכה לטחון מים , עד ששוב היה מגיע אדם ערמומי וציני ונוטל שוחד 
במיליונים . אלא שדותן פיתח כנראה אורח התנהגות של מהמר ולא עזב בשלב זה . 
אחרי שהצליח במעשיו במשך יותר מחמש שנים , הגיע כנראה למסקנה שמערכת הביקורת 
במשרד הביטחון וצה"ל היא גוף שאינו מאיים עליו . לא הועילה הביקורת בתוך 
חיל האוויר , ולא זו של משלחת הרכש בניו - יורק ; לא הביקורת של מינהל 
ההרכשה במשרד הביטחון ולא של מבקר מערכת הביטחון . מה שפרשת דותן חשפה באמת 
הוא כישלונה של מערכת שלמה , ולא רק של הביקורת . דותן הצליח לנטרל בדרך 
גם גורמים נוספים . כשהסתיימה עבודתה של ועדת צלניר סיכם הפרקליט הצבאי 
הראשי , אמנון סטרשנוב , כי בחקירה אין ממצאים פליליים . את קידומו בדרגה 
השאיר דותן להחלטת מפקדיו . שני גורמים הציעו לרמטכ"ל שדותן יעבור בדיקה 
במכונת אמת אם מתכוונים להעלותו בדרגה . דותן התחמק בטענות בריאותיות . 
הוא עבר גם בדיקה ביטחונית מעמיקה לקראת ההעלאה . שוב חמק ממכונת האמת . 
ההחלטה להעניק לו דרגת תת - אלוף בעת שמתנהלת החקירה היתה טעות מוסרית קשה . 
שני קצינים בכירים , סטרשנוב ומזכירו הצבאי של שר הביטחון , קותי מור , 
שימשו מעין מפשרים בוויכוח הפנימי . לבסוף הוחלט , בהסכמת השר , להעניק 
לו את הדרגה אך להמשיך בחקירה . מנכ"ל משרד הביטחון , דוד עברי , שהתעקשותו 
גרמה לחידוש החקירה , ביטל רק בשלב זה את איום ההתפטרות שלו . המשיכה בחקירה 
הוועדה החדשה בראשותו של אלוף ( מיל ) מנחם עינן . אלמלא הסתייעה במודיע 
מחוץ לארץ , ייתכן שגם ועדה זו לא היתה מגלה ממצאים פליליים . בהקשר לכך 
יש לציין את תפקידה של העיתונות , ובעיקר של הכתב - חוקר אלוף בן מ"הארץ " . 
קרוב לוודאי שפרסומים אלה הם שהניעו את המקור הזר להביא את המידע החשוב . 
האלוף מרון הביא את המידע החדש למבקר מערכת הביטחון , משה גדרון , ולאלוף 
עינן . ההמשך היה שמרון ועינן נסעו להיפגש עם המקור בחו"ל . זה חיטט בתיקיו 
ומצא העתק חשבון מהבנק השווייצי על העברת הכספים שהתבקש לעשות הרולד כץ . 
החקירה קיבלה תפנית ראשונה . בחשבון התגלו כתשעה מיליון דולר , אך הוא 
היה על שם חברת קש . דותן עשה טעות , בעת שהעביר מחשבון זה סכום כסף לחשבונו 
בבנק הבינלאומי הראשון . מעתה היה ברור כי הוא שולט בחברת הקש שלה שייך , 
כביכול , החשבון בשווייץ . כאשר הוצע שהחקירה הסמויה תועבר למשטרה , התעוררה 
התנגדות בצמרת צה"ל . הטענה היתה שהדברים ידלפו מהמשטרה . חששו כנראה כי 
ייוודע שקרה דבר מביש ב"משפחה " . בדותן תטפל המערכת המשפטית , אך מה שנשאר 
פתוח לטיפולם של שר הביטחון , מנכ"ל משרדו והרמטכ"ל הבא , הוא שיקום מערכת 
הבקרה . הדבר חשוב גם משום שהאמריקאים , המעורבים ישירות בפרשה , פנו 
כבר רשמית למשרד המשפטים וביקשו את ממצאי החקירות . לא יהיה אפשר לדחות 
אותם לזמן רב . השאלה היא , אם אלה שנכשלו צריכים במקרה זה לחקור את עצמם , 
או שהביקורת צריכה לבוא מבחוץ . ראוי שבעניין זה תקום ועדת בדיקה עצמאית 
ברמה גבוהה . ולא נמצא בעתיד , אם יהיה מישהו מבחוץ שימסור מידע , ששוב 
הזמין החור את הגנב הבא לעשות ככל העולה על נפשו . 
