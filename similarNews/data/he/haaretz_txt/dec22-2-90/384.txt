ככל שגובר המתח המלחמתי במפרץ וכל אחד מאיים על השני בכליה כאשר יפוג האולטימטום 
שהציבה מועצת הביטחון , אני מתחיל לתהות האם שני הגנטלמנים הללו , בוש 
וסדאם , לא עושים צחוק מהעולם . קודם כל , זו הפעם הראשונה שננקב מראש 
תאריך קובע להתחלת מלחמה . אם להאמין לשבועון " ניוזוויק " , נקבע תאריך 
זה ולא אחר מפני שהוא חל בין שני חגים מוסלמיים : חג הראגאב , שבו על פי 
מצוות מוחמד אסור על המוסלמים להילחם , והרמדאן , שבו אמנם מותר להילחם , 
אך החיילים יהיה תשושים בגלל הצום . טוב לפחות שלא ביררו עם סדאם האם מועד 
המלחמה לא מתנגש עם החופשה השנתית שלו . אשר לגורם ההפתעה מכיוון ש51 בינואר 
נקבע כמועד הסופי לאולטימטום , מנחשים הפרשנים כי ודאי לא תפרוץ מלחמה דווקא 
ביום ששליט עיראק מחכה לה . ומאחר שבוש יודע שסדאם יודע שזה לא יהיה באותו 
יום , אולי תתחיל ההתקפה דווקא באותו יום . אך מכיוון שסדאם יודע שבוש 
יודע שסדאם יודע וכן הלאה וכן הלאה מתעוררת השאלה האם שני האישים הללו מתכוונים 
ברצינות לאיומיהם ולהצהרותיהם המתלהמות , והאם כל ההר הזה של צחצוח חרבות 
לא יוליד בסופו של דבר עכברון בצורת הסדרון . במבט לאחור נראה שכאשר פרץ 
המשבר היו בוש וסדאם האישים היחידים שלא האמינו שתהיה ביניהם מלחמה . עובדה 
שהאחד שיחק גולף וטניס וגם יצא לדוג , בעוד האחר משתלט בלי שום חשש על כוויית , 
מספח אותה פורמלית לעיראק , ועושה בה טרנספר . כל אחד עשה מה שהיה צפוי 
שיעשה בנסיבות אלה . בוש החל לשלוח צבא לאזור , וסדאם הפסיק בן - לילה 
את מצב המלחמה עם איראן והחל מרכז את כוחותיו , מאיים בטילים ובהצתת שדות 
הנפט . למרות הכנות אלה למלחמה נראה היה ששני המנהיגים עדיין המשיכו לא להאמין 
שאכן תהיה . אחרת איך אפשר להסביר את התגרותו של סדאם בבוש עד כדי השפלתו , 
ואת העובדה שהאחרון פיטר את מפקד חיל האוויר האמריקאי רק משום שהעז לומר 
איך מתעתד צבא ארצות - הברית לעשות קציצות מסדאם . לעומת זאת נשאר על כנו 
גנרל שהצהיר אחרי 000 , 054 חיילים ו003 , 2 מטוסים בסעודיה שהצבא האמריקאי 
עוד לא מוכן למלחמה . מכיוון שלא בוש ולא סדאם האמינו שתהיה מלחמה , הרשו 
לעצמם לחרף זה את זה ולאיים זה על זה כשהראשון מאמין שהאחרון ייבהל וייסוג , 
והאחרון מאמין שהראשון יירתע וישלים עם המצב . אבל איומי מלחמה מטבעם צוברים 
תנופה , וכששני האישים מצאו עצמם פתאום בנתיב המלחמה , התברר ששניהם לא 
רוצים במלחמה . לא צריך להיות פרופסור באסטרטגיה צבאית כדי להבין מדוע . 
סדאם , שאפשר לכנותו בכל שמות הגנאי האפשריים , דבר אחד הוא לא : הוא 
לא טיפש . הוא יודע שאם הצבא האמריקאי יעלה עליו בכל כוחו , יגמרו אתו 
אפילו אם יישאר בחיים . אשר לבוש , הוא לא הצליח להעביר בביתו את המסר 
על מה ייהרגו מאות ואולי אלפי בחורים אמריקאים . עקב כך הלכה ונבנתה התנגדות 
מבית , כולל בקונגרס , לפעולה צבאית . יש גם סימנים לכך שראשי הצבא מאותתים 
על היסוסים וקשיים . בוש וסדאם , שבמלחמה אינם רוצים , מצפים שהצד השני 
יתקפל וימנע אותה . וסביב השאלה איך לרדת מהעץ בכבוד מרוכז עתה עיקר מאמציהם , 
למרות שהאיומים ההדדיים הגיעו לשיאם ומנשבות רוחות מלחמה . שיקולו העיקרי 
של בוש הוא , איך ייראה כתוצאה מפעולה צבאית ואיך ייראה בלי פעולה ; איך 
לצאת מכל העניין מבלי שיאבד את עולמו בבית . שיקולו של סדאם הוא , איך 
למנוע את המתקפה ולהיראות כמי שהשיג את מה שרצה , בעיקר בעיני העולם הערבי . 
במבחן כוח זה , שנראה אישי מאוד , כמעט כמו רגע העימות בין שני בוקרים 
בצהרי היום , בינתיים ידו של סדאם על העליונה . לפחות במלחמה הפסיכולוגית 
המתנהלת ביניהם הוא הצליח לערער את הגיבוי של האמריקאים לבוש יותר משהצליח 
בוש לערער את הגיבוי הביתי של סדאם . עובדה : עד היום לא הרגו אותו ולא 
הפילו אותו . שניהם משחקים את הקשוחים . סדאם , עם הדחיות החוזרות והנשנות 
לביקור בייקר , נראה כגרי המושך בזנבו של טום . הוא כל הזמן היוזם ובוש 
המגיב . המשחק שלו עם בני הערובה נראה כמלאכת מחשבת . אם בכל זאת תפרוץ 
מלחמה , לא תפרוץ מתוך חישוב אלא מתוך טעות בחישוב . כי מתחת לפני השטח 
שניהם עושים מאמצים נואשים להגיע להסדר . ההליכה על הסף מחושבת משני הצדדים , 
והיא חלק מהמשא ומתן . יעדה להגיע לפתרון שבו כל אחד יקבל פחות ממה שהוא 
רוצה , וכל אחד יוכל לטעון שהשיג את שלו . לסדאם הרבה שפנים בכובע , ועד 
51 בינואר יש לו מלוא הטנא אופציות למנוע את המתקפה עליו . אם ייסוג , 
למשל , מרוב שטחה של כוויית , וישאיר לעצמו רק את מה שחשוב לו , לבוש 
יהיו פחות עילות לתקוף . האמריקאים יצהלו , וסדאם , שכל התשתית הצבאית 
שלו תישאר שלמה , יהיה הנאצר החדש של הערבים . הכל ידברו על הצורך בהסדרים 
חדשים באזור ושליחים יבואו וייצאו . בסוף , כפי שאומרת מלינה מרקורי בסרט 
" רק לא ביום ראשון " , יילכו כולם לשפת הים . כולם , חוץ מאתנו אנחנו 
גם נהיה חלק מהמחיר וגם נישאר עם האיום . 
