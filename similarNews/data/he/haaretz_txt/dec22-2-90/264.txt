ככל שיתקרב התאריך שמועצת הביטחון של האו"ם קבעה לסדאם חוסיין כמועד האחרון , 
שבו עליו להסיג את צבא עיראק מתחום הנסיכות של כוויית , אחרת יופעל נגדו 
כוח צבאי תלך ותגבר המתיחות ברחבי האזור . ישראל אינה צד בקונפליקט ושומרת 
על פרופיל נמוך . אבל השליט העיראקי מסמן את תל - אביב כמטרה ראשונה למתקפה 
מצדו , אם ישראל תתקוף את עיראק ; ואין לבטל את החשד , כי מאחורי ההודעה , 
שמדברת בלשון חסודה על תגמול בלבד לתוקפנות ישראלית , מסתתר איום רציני 
לשלוח טילים נגד מטרות אזרחיות בישראל . לכן צריך היה להזהיר את השליט שבבגדד 
מהרפתקנות . ראש הממשלה אמר שלשום , כי " מי שמאיים על ישראל , מאיים 
על עצמו " , ובחוזרו על אזהרה זאת , הוסיף ואמר , כי " מי שיעז לפגוע 
בישראל , עליו לדעת כי ייפגע בצורה קשה וחמורה ביותר " . נבצר מאתנו לדעת 
אם סדאם חוסיין מתכנן לתקוף אותנו מתוך תקווה כי מצרים , סעודיה וסוריה 
יפרשו מהשותפות עם ארה"ב , אם ישראל תגיב , ואז יצליח להסיח את דעת העולם 
מסיפוח כוויית , ומדינות ערב ירגישו עצמן חייבות לעשות אתו יד אחת נגד ישראל . 
גם אם נייחס סבירות נמוכה לאפשרות זאת אזהרת ראש הממשלה אינה מיותרת . 
עם זאת , הממשלה עושה מאמץ כדי להוריד את המתח , עד כמה שהדבר יכול להיות 
תלוי בה . שר הביטחון אמר בפומבי , כי " ישראל לא תפתח במלחמה " , ושר 
התחבורה אף גילה אתמול , כי ישראל התחייבה כלפי ואשינגטון , מותר לשער 
שלא לפתוח בפעולה צבאית נגד עיראק . שר החוץ , דוד לוי , ביקש להרגיע 
את המלך חוסיין , בהבטיחו שלישראל עניין רב ביציבות בממלכה ההאשמית הירדנית . 
התגבורת לכוחות צה"ל לאורך בקעת הירדן אינה מעידה על כוונה תוקפנית , 
והיא נחוצה בגלל תכיפות המקרים של הסתננות רצחנית . אולם נחוץ לקרוא את 
דברי ההרגעה של שר החוץ עם דברי האזהרה , כי " ישראל מעוניינת שירדן לא 
תשמש גשר למתקפה עליה " . הוא הבהיר , שישראל לא תתיר לשום הרפתקן להשתמש 
בשטח ירדן או במרחב האווירי שלה לצורך התקפה עליה . באווירה של מתח , שסדאם 
חוסיין אינו נלאה מלגרום להחרפתה , גדולה הלהיטות להעלות על הדעת תרחישים 
שונים , מה עשוי לקרות אם סדאם חוסיין יסרב להוציא את צבאו מכוויית ; או 
אם יקדים להנחית מהלומה עלינו או על חיל המשלוח הרב - לאומי הנערך נגדו במדבר 
הסעודי , או על הכוח הזה ועל ישראל בעת ובעונה אחת , לפני מועד פקיעת האולטימטום . 
אנו סומכים על צה"ל שהוא נותן דעתו למגוון של אפשרויות , ולא ישאיר את 
הממשלה בלי ייעוץ מקצועי מפורט , כך שלא תיאלץ להחליט במקרה שיהיה צורך 
להחליט בדרך של אלתור . בינתיים אנו עוקבים בדריכות אחרי השתלשלות העניינים , 
אבל הדריכות אינה צריכה לגרום לעצבנות . טוב שחיל האוויר וצהל בכללו הועמדו 
במצב של כוננות עליונה . אסור שנופתע מכל גילוי של איבה פעילה , צפוי או 
בלתי - צפוי . אבל דרגה זאת של כוננות צבאית אין לפרשה כסימן לכך שישראל 
מתכוונת לפתוח במלחמת מנע . היא כן אומרת , כדברי שר הבטחון , ש"אם נתקף 
נילחם " . 
