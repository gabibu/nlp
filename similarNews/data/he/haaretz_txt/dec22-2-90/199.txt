פאריס ( מיוחד ל"הארץ " ) . הארגון הבין - לאומי לשמירת איכות הסביבה " גרינפיס " , 
טוען כי ממצאי הבדיקות האחרונות שקיים באחרונה באי מורורה אטול בדרום האוקיינוס 
השקט , המשמש את צרפת לניסויים גרעיניים , אישרו את קיומם של שרידי קרינה 
רדיו - אקטיווית . השלטונות הצרפתיים הודיעו קודם לכן , כי בדיקות שביצעו 
מדעניהם באזור , מצביעים על כך שאין כל שרידים של קרינה רדיו - אקטיווית . 
אנשי ארגון " גרינפיס " טוענים , כי הממצאים של השלטונות הצרפתיים אינם 
בהכרח סותרים את ממצאיהם , וזאת לאור העובדה שהציוד בו משתמש הארגון הוא 
רגיש יותר מזה הצרפתי וביכולתו למדוד רמות רדיו - אקטיוויות נמוכות יותר . 
יצויין , כי בדיקותיהם של אנשי ארגון גרינפיס נעשו על קו אזור המים הטריטוריאליים 
הצרפתיים . ניסיונותיהם ובקשותיהם של אנשי הארגון לאיכות הסביבה לבצע בדיקות 
באזור הניסויים עצמו , נענו בשלילה על ידי השלטונות הצרפתיים . בשבוע שעבר 
גורשו מפולינזיה הצרפתית שלושה אזרחים זרים , שהשתתפו במשימת ארגון גרינפיס 
ובכוונת השלטונות הצרפתיים להעמיד לדין שניים מראשי הסניף הצרפתי של הארגון , 
אלן קונאן וגסטון ברנדינו , על הניסיון להיכנס לתחום המים הטריטוריאליים 
הצרפתיים באזור האי מורורה בדרום האוקיינוס השקט . ספינת ה"גרינפיס " " ריינבו 
וורייר 2 " עזבה עקב כך את אזור מורורה , לאחר שנכשלה בביצוע תוכניתה , 
לבדוק את ההשפעות הרדיואקטיוויות של הפעילות הגרעינית הצרפתית באזור . זה 
שנים אחדות תובעים אנשי הארגון מהממשלה הצרפתית , לחדול מכל ניסוי גרעיני 
באזור , משום שהדבר גורם לנזקים אקולוגיים חמורים . בתחילת חודש ספטמבר 
השנה תבעו 51 מדינות הפורום של הפסיפיק הדרומי מצרפת , לעצור את כל ניסוייה 
הגרעיניים באזור מורורה . זאת , בעקבות דו"ח של מדען אמריקאי בשם נורמן 
בוסק , אשר פרסם ברוויו הבריטי " ניו סיינטיסט " , את עובדת הימצאותם של 
הסימנים הרדיואקטיוויים הנובעים מהפעילות הצרפתית . צרפת דחתה את המידע " הכוזב " 
הזה וטענה , כי ניסוייה הינם מוגנים לחלוטין , בכל הקשור לאיכות הסביבה . 
אנשי ארגון " גרינפיס " פנו לממשלה הצרפתית , בבקשה לקיים במקום בדיקות , 
אולם לא נענו . 
