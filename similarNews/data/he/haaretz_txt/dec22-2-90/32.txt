מוסקווה ( שירות " הארץ " ) . בין אם דיקטטורה חדשה ממשמשת ובאה בבריה"ם 
ובין אם לא , למחרת התפטרותו הדרמאטית של אדוארד שוורדנאדזה החליפה הדיקטטורה 
את המחסור בבשר כנושא השיחה העיקרי במוסקווה התפתחות ראויה ביום השנה ה111 
להולדת סטאלין . העיתונות היתה מלאה בספקולציות , והפוליטיקאים רבי - המלל 
של בריה"ם לא הציגו אלא שאלה אחת : האם בריה"ם מתקרבת אל הדיקטטורה ? עד 
כמה היא קרובה ? כיצד היא תגיע ? כיצד תיראה ? מי ינהל אותה ? ומדי פעם 
גם הוצגה השאלה : האם דיקטטורה היא בעצם רעיון כל כך רע ? " עד אתמול לא 
הייתי מודאג " , אמר פאוול ניץ , כלכלן וחבר קונגרס צירי העם ( הפרלמנט ) 
. " אבל אם שוורדנאדזה מודאג , יתכן שהוא יודע משהו שאנחנו איננו יודעים " . 
שוורדנאדזה עצמו השאיר את פרטי תסריט הבלהות שלו פתוחים לפירושים , כאשר 
הכריז בנאומו : " אין איש יודע כיצד תיראה הדיקטטורה , איזה סוג של דיקטטור 
יעלה לשלטון , ואיזה מין סדר ייכון " . ההשקפה הרווחת בין ליברלים היתה ששוורדנאדזה 
ניסה להזהיר את גורבצוב מפני הפיכה לבן - ערובה בידי כוחות בעלי נטיות אוטוריטאריות , 
דוגמת הנמנקלאטרה , כפי שמכונה הביורוקרטיה רבת טובות ההנאה . על פי ההשקפה 
הזו , הכוחות האלה גמרו אומר לחסל את הדמוקרטיה המפרפרת של בריה"ם . ליברלים 
מאוכזבים רואים בפרישת שוורדנאדזה סימן נוסף , שגורבצוב דוחק מעמדות השפעה 
את אחרוני יועציו הפרוגרסיוויים , שניחנו בשיעור הקומה ובאומץ הדרושים לדבר 
אתו בגלוי . הליברלים מזכירים בהקשר הזה את הדחתו של ואדים באקאטין , שהיה 
עד תחילת החודש שר הפנים , ונאבק נגד שליטת המפלגה הקומוניסטית במשטרה ; 
ואת הסתלקותו הצפויה של אלכסנדר יאקובלב , מראשוני הוגיה של הרפורמה . 
יאקובלב ובאקאטין , שנראו יוצאים יחד מן הקרמלין לארוחת צהריים ביום ו , 
אמרו , כי לאיש מהם לא הוצע תפקיד בצוות החדש , שגורבצוב אוסף סביבו בימים 
האלה . " יש הפיכה זוחלת " , הכריז ביום ו ציר הקונגרס האוקראיני ולאדימיר 
צרניאק , פרופסור לכלכלה . " הקרבנות הם יאקובלב , באקאטין ושוורדנאדזה " . 
" בראש ההפיכה הזו " , הוסיף צרניאק , " מתייצב גורבצוב . יתכן שהוא 
עצמו עדיין איננו יודע זאת . אבל בשעה שהוא דורש סמכויות חדשות , הוא יוצר 
את הבסיס לדיקטטורה " . ניקולאי פיודורוב , המשמש שר המשפטים של ממשלת הרפובליקה 
הפדרטיווית הרוסית , השמיע את הדעה המקובלת על רבים , כי גורבצוב רוצה 
לצדו אומרי - הן בלבד , כאשר הוא מתכונן לקראת עימות עם הרפובליקות שוחרות 
העצמאות . " גורבצוב מארגן את צוותו החדש , כדי לשמור על מסגרת ברית המועצות " , 
אמר פיודורוב . " אנשים דוגמת שוורדנאדזה , יאקובלב ובאקטין הלומדים 
את המצב , ומנתחים אותו , ואומרים בכנות מה הם חושבים אין הוא רוצה עכשיו 
באנשים כאלה " . רבים חוששים , כי בידודו של גורבצוב מבעלי בריתו הראשונים 
חושף אותו יותר מתמיד לחבורת חסידי הקו הנוקשה , אשר ינסו לפתותו לנוע לעבר 
דיקטטורה , בהציעם לו בתמורה את נוחיות השליטה . " לגורבצוב עצמו אין נשקף 
איום " , אמר איגור גרייאזין , חבר פרלמנט מאסטוניה . " רק לצד הדמוקרטי 
של גורבצוב נשקף איום " . גורבצוב ביקש מן הקונגרס , המכונס עכשיו במוסקווה 
למושבו החצי - שנתי , להעניק לנשיא סמכות ביצועית מכרעת , שאינה שונה הרבה 
משיטות נשיאותיות במערב . אבל כמה אנשים ברפובליקות חוששים , שזה יבוא 
על חשבון סמכויותיהם שלהם . " זה עניין נורמלי , ואין בינו ובין דיקטטורה 
ולא כלום " , אמר גיאורגי שאחנאזארוב , מעוזרי גורבצוב , שבילה שעות ארוכות 
ביום ו בפרוזדורי הקונגרס , כדי לשכך את החששות מפני דיקטטורה . " זה 
שלטון שיהיה מיוסד על חוק , על פרלמנט , על בחירות חופשיות , על עיתונות 
חופשית , וכו " . תיאורטית כבר יש לגורבצוב הזכות להטיל " שלטון נשיאותי " 
באזורי התלקחות , ובכלל זה היכולת להשתמש בכוחות הביטחון , ולהשעות את 
החרויות האזרחיות אבל הוא לא ניצל את הזכות עד כה . אחרים אומרים , כי 
אם דיקטטורה מצטיירת עכשיו כאפשרות ממשית , הרי זה לפחות חלקית בגלל הבילבול 
בשורות האופוזיציה , וההתקוטטות אשר שיתקה את כל דרגי הממשלה , ומוטטה 
קווי אספקה מסורתיים של מזון ושל מוצרים אחרים . " אם , במרוצת הימים הבאים , 
לא ייחתם הסכם כלכלי בין הרפובליקות לשנת 1991 , יהיה עלינו ללכת בעצמנו 
אל הצבא , ולבקש מהם לשלוט בנו " , הכריז ראש העיר הרדיקלי של לנינגרד , 
אנאטולי סובצאק , חסיד מובהק של הרפורמות . אלכסנדר יאקובלב אמר לעיתון 
" מוסקובסקי קומסומולץ " , כי האשמה מתחלקת בין ריאקציונרים " נקמניים 
וחסרי רחמים " , ובין הדמוקרטים עצמם . " אני מודאג עד מאד מן האדישות , 
העייפות והדכדוך שירדו עלינו ; מן המחלוקת בין הכוחות הדמוקרטיים על עניינים 
של מה בכך " , אמר יאקובלב . קריאות ליד חזקה בממשלה המרכזית באות לא רק 
מצד חסידי הקו הנוקשה בצבא ובמפלגה הקומוניסטית , אלא גם מצד ליברלים , 
החוששים שהדמוקרטיה מועמדת בסכנה על ידי חולשותיה שלה . כמה מחוקקים אמרו , 
כי הם לא יירתעו מפני דיקטטורה בנוסח זו של גנרל אוגוסטו פינוצט בצילה , 
אשר השתמשה באמצעים אוטוריטאריים כדי להנהיג כלכלה חופשית . סרגיי סטאנקביץ , 
סגן ראש העיר הדמוקרטי של מוסקווה , אמר , כי הוא יתמוך בהענקת סמכויות 
יוצאות מן הכלל לגורבצוב , ובלבד שהפרלמנט יגדיר את מגבלותיהן הספציפיות , 
ויקבע לוח זמנים . 
