המהומה שהתחוללה במערכת הפוליטית סביב השידור החי בטלוויזיה אשר הונהג לאחרונה 
מדיוני מליאת הכנסת , עלולה ליצור רושם שהכוונה בכך אינה לשרת את הציבור , 
אלא לשדר תשדיר - שירות לח"כים . חברי הבית התרעמו ; סגן היו"ר , דן 
תיכון , פרש בכעס ממושב הנשיאות ; ח"כים אחרים כיעכעו בגרונם לקראת השידור 
הישיר , היטיבו לבושם ונכזבו מרה כאשר הוכנס בסדר היום שינוי שמנע את העברת 
דברם אל העם . יו"ר הבית , דב שילנסקי , הודיע על השעיית השידורים הישירים 
שבהם החל הערוץ השני לפני כשבועיים . ההחלטה לפתוח את דיוני המליאה של בית 
המחוקקים לשידורי טלוויזיה ישירים איננה המצאה ישראלית , והיא נהוגה בדמוקרטיות 
שונות ובכללן אף בריטניה , הידועה בשמרנותה . מטרת השידור היא להפחית מן 
החציצות שבין הציבור לבין נבחריו בפעולה . שידור מן הכנסת אמור להגיש תמונה 
ברורה ושלמה יותר של עבודת הבית . ההחלטה על השידור היא שלב מתבקש בתהליך 
חדירת כלי התקשורת אל זירות ציבוריות , שהיו חסומות בפניו של רוב הציבור ; 
אל אותם " חדרים אפופי עשן סיגריות " מן המסורת הישנה של פוליטיקה מאחורי 
הקלעים . שידור אל האזרחים בבית הוא גם הרחבה טבעית של מצב קיים בכל פרלמנט ; 
האפשרות הניתנת לציבור לבוא , במסגרת אילוצי המקום , ולצפות בדיוני הבית 
מן היציע . אולם הצעד שננקט היה מהוסס ורווי בשיקולים שאינם ממין העניין . 
הרשות לאשר שידור חי מן המליאה ניתנה עד כה , על - פי הנוהג , בידי יו"ר 
הכנסת . למעשה לא נהג הערוץ הראשון , מחמת הזמן המצומצם שעומד לרשותו , 
להעביר שידורים חיים מן המליאה אלא במקרים יוצאי דופן , והסתפק בהקרנת 
תקצירים ערוכים במהדורות החדשות . לאחרונה , עם התרחבות אפיקי השידור , 
החל הערוץ השני להעביר שידורים חיים בחלק משעות הדיון במליאה ועד מהרה 
הפכו שעות אלה לנכס תקשורתי שאותו ניסו חברי הבית לנצל לצורכיהם או לחוסמו 
בפני יריביהם . תפקידה של הכנסת הוא לעסוק בחקיקה ובדיון פוליטי וחובתה לפתוח 
את אולם המליאה שלה לעין המצלמה והמיקרופון בכל עת וללא הגבלה . אין הבדל , 
לצורך עניין זה , בין העדשה של מצלמת הטלוויזיה לבין אמצעי הדיווח הקיימים : 
עיתונאים , צלמים , פרשנים . כשם שלא יציע איש להצר את צעדיהם של אלה 
בבית הנבחרים , אין מקום לשיקולים מגבילים כלשהם כלפי הטלוויזיה . אמת ונכון , 
שהעברה ישירה באמצעים רבי - עוצמה כטלוויזיה מעוררת קשיים מוכרים , הנובעים 
מאיכותה המיוחדת של התקשורת האלקטרונית : חברי הבית יתגנדרו בדבריהם ובשפת 
הגוף שלהם , והאקרן עשוי להפוך לזירה המזמינה פופוליזם זול . אבל כאלו 
הן הנסיבות המורכבות של הזיקה בין המוסדות הפוליטיים לבין הציבור בעידן הטלוויזיה . 
יש להתרגל אליהן , לטוב ולרע . נדמה שאין עוד לכנסת ולנשיאותה דרך נסיגה 
מההחלטה לאפשר שידורים ישירים . זה חלק מרוח הזמן . עתה דרושה ההבנה כי 
אין כל טעם והצדקה בניסיון הכנסת וחבריה ליזום שידורים , להגביל אותם , 
לערוך אותם או לחלקם בין גורמים שונים . ההחלטה מה ישודר ומתי צריכה להיות 
באופן חופשי ובלעדי בידיהן העצמאיות של מערכות הערוצים המשדרים . לשון 
ריבוי נחוצה כאן ; כמו בכל נושא אחר , אסור להקנות מונופול על השידורים 
מהכנסת לערוץ הראשון או השני . לא קבוצות לחץ ואף לא יו"ר הבית יקבעו מתי 
על הנואמים לפדר את אפיהם ומתי לחזור לאלמוניות ולשגרת פעילותם . ואם תוצאת 
השידורים תהיה תמונה בלתי רצויה לחברי - הכנסת , יהיה זה חלק מאותו קח - 
תן נרחב שבין הפוליטיקאים לציבור . דיוני הבית חייבים להיות פתוחים , והציבור 
יראה ויבחר . 
