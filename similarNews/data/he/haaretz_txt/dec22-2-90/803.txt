יצירת המופת של צכוב על כמיהה לחיים אחרים במוסקווה , זוכה לגרסה בימתית 
מאופקת ומעניינת למדי בשתי המערכות הראשונות , שמגיעה לכדי היסטריה טוטאלית 
במערכה השלישית , עד כדי כך שקשה לשחקנים לחזור לתלם ולשליטה במערכה הרביעית . 
התחלה מבטיחה הופכת לרסיסים . יש בהצגה כמה הישגי משחק יפים : רפי תבור 
בתפקיד וורשינין , הקולונל המאוהב , מצליח ליצור דמות מגוחכת , אך עם 
זאת אנושית ומעוררת הזדהות . כמוהו גם נתן דטנר בתפקיד אנדרי תקוות האחיות 
שהכזיבה , ודורון תבורי בתפקיד הברון טוזנבך . שבתאי קונורטי יוצר דמות 
משכנעת ושלמה בתפקיד המורה קוליגין , וזו אשמת הבימוי שהרגעים הנוגעים ללב 
שלו מתקבלים בקהל בפרצי צחוק . אלבי גבריאל לא מצליח לעצב את החלק המאיים 
והדוחה בדמותו של סוליוני ורבקה נוימן גולשת בתפקיד נטשה לקריקטורה קולנית 
ודוחה . גם זו בעיקר בעיה של בימוי . מבין שלוש האחיות , המשכנעת ביותר 
היא דפנה רכטר בתפקיד האחות הצעירה , וחבל שבמערכה השלישית נכפתה עליה היסטריה 
ילדותית . לליאורה ריבלין יש רגעים יפים בתפקיד מאשה , אבל רוב הזמן נראה 
כאילו היא מביעה את דעתה האירונית על דמותה . חגית בן עמי אינה מצליחה ליצור 
נוכחות שלמה בתפקיד האחות הבכירה , אולגה . עיקר הבעיה היא בחוסר חוש מידה 
בעיצוב הדמויות והאווירה . הבימוי נע בין יצירת אשליית אמת והזדהות , לבין 
גלישה לקריקטורה . זהו פח שקל ליפול בו , מה גם שצכוב התעקש שאין הוא כותב 
טרגדיות , אלא קומדיות דווקא . גדליה בסר יצר רגעים יפים , אבל לא הצליח 
ליצור תחושה של עולם שלם שמתפורר . 
