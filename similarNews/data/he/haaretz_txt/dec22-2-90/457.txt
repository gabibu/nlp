החלילן הצעיר מקסלו ארליך , בן 62 , הגיש תוכנית מגוונת שכללה , מלבד 
רפרטואר קלאסי , גם יצירות רבות בנות המאה העשרים , כולל יצירה ישראלית . 
נגינתו נשמעה אמנם מעט מכנית וצליל חלילו חלש מעוצמת הפסנתר בסונסטה בלה 
מזור של באך , אך זה צפוי כאשר משמש הפסנתר תחליף לצמבלו . הוא הפיק צליל 
זמרתי נקי וצלול בקטעי הסולו בפנטזיות של טלמן , והפגין יכולת אלתור גמישה 
ב"אימפרוביזציות " של אוהאנא , מלחין צרפתי בן זמננו . סגולה זו התפתחה 
עד כדי וירטואוזיות בסונטינה של סאנקאן , אף הוא צרפתי מודרני . ביצירת 
הסולו הישראלית סונטה של מיכאל דמיאן שקד על עיצובו הברור של המבנה המוסיקלי 
ועל הבעה אינטנסיווית , שהובילה אל נקודת רגיעה חרישית בסיום . רם סופר , 
בן 52 , הוא פסנתרן קשוב ואמין בנגינה משותפת , ואת קטע הסולו היחיד שלו 
נוקטורן של פורה ניגן במגע רך ובגווני צליל מעודנים . נגן - הבסון גד 
לדרמן , בן 22 , בסונטינה לחליל ולבסון של וצא , הפיק מן הכלי הן את הרוך 
הפיוטי והן את האיכויות הקומיות של כובד - תנועתו , ומיצה את תחושת הניגודיות 
בין צליליו הנמוכים לבין הצלילים הגבוהים של החליל . 
