מינהלת חדשה לפרוייקט מערכת הגנה נגד טילים בליסטיים הוקמה במשרד הביטחון . 
ההחלטה על הקמת המנהלת , המכונה " מינהלת חומה " , התקבלה לאחר ששר הביטחון , 
משה ארנס , קבע שיש לתת עדיפות לפיתוח פרוייקט החץ . החץ , המפותח במסגרת 
האס - די - איי ( תוכנית מלחמת הכוכבים של הממשל האמריקאי ) הוא טיל נגד 
טילים . במשרד הביטחון נוהגים להקים מינהלת בכל פעם שעוסקים בפרויקט גדול , 
מאלה המכונים " פרוייקט לאומי " . בעבר הוקמה מינהלת לתוכנית מטוס הלביא 
וקיימת גם מינהלת לתוכנית טנק המרכבה . החץ אמור להשתלב במערכת הגנה כוללת , 
האמורה לספק לישראל הגנה מול איום הטילים הבליסטיים שבידי מדינות ערב . 
מערכת מסוג זה אמורה לכלול , בנוסף לטילי החץ , גם מערכות שליטה ובקרה 
מתקדמות , מכ"מים לטווח ארוך , וייתכן שגם מערכות נשק נוספות שיתמודדו 
עם האיום . בראש מינהלת חומה יעמוד עוזי רובין , איש משרד הביטחון . במנהלת 
ישתתפו גם אנשי חיל האוויר , והיא תפעל בתוך משרד הביטחון . מנהלת חומה 
תפעל מול גורמים ישראליים ולא מול גורמי החוץ האמריקאיים . רובין עמד בעבר 
בראש מינהלת כרמל במשרד הביטחון , שפועלת מול גורמים אמריקאיים בכל הקשור 
למעורבות ישראל באס - די - איי . מעורבות זו כוללת גם פיתוח סימולטור לבדיקת 
מערך הגנה מפני טילים המפותח על ידי תדיראן , ופיתוחו של תותח בעל מהירות 
לוע גבוהה מאד המפותח על ידי הקריה למחקר גרעיני בנחל שורק . לראש המינהלת 
הזו ימונה אהרון מוס , ששימש עד עתה כנציג מערכת הביטחון בוושינגטון לנושא 
האס - די - איי . 
