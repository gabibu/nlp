מנילה ( ע"ץ ) . כוחות הצבא בפיליפינים הועמדו בדרגת הכוננות השניה בחשיבותה , 
לנוכח החששות מפני ניסיונות הפיכה וחבלה של אנשי צבא מורדים במהלך חופשת 
חג המולד . כך הודיע רמטכ"ל הצבא , הגנרל רנאטו דה וילה . הגנרל אמר כי 
תפיסתם ביום ששי של שני אנשי צבא לשעבר ושני אזרחים שתיכננו לפוצץ מטוס , 
מוכיחה כי המורדים עדיין מוכנים לבצע פעולות טרור . ארבעת העצורים חשודים 
בחברות בארגוני הימין הקיצוני , שיזמו עד כה שבעה ניסיונות הפיכה נגד אקינו . 
" אנו נמצאים במצב כוננות כחול מפני שיש צורך לנוח בחג המולד , ומחצית 
החיילים קיבלו חופשה לרגל החג " , אמר הגנרל דה וילה . במצב כוננות כחול , 
על מחצית מכוחות הצבא להימצא בבסיסים ולהיות נכונים לקריאה מיידית . הגנרל 
הפיליפיני טען כי למורדים אין יכולת ליזום פעולות גדולות , אולם הוא רוצה 
למנוע מהם לבצע כל פעולה שעלולה להביך את הממשלה . 
