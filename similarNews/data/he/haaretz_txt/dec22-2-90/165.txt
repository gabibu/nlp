השתלחותו של חבר - הכנסת מיכאל בר - זוהר בצנזור הצבאי הראשי , מצביעה על 
המשך מגמת ההסתה שמנהלים פוליטיקאים נגד התקשורת . הפעם נבחר הצנזור כמי 
שראוי לגינוי , משום שמילא את תפקיד שליחה של התקשורת , מי שמביא וחושף 
את הבשורות הרעות . הקצף יצא על הצנזור , משום שאישר את פרסומם של פרטים 
מתחקיר שנערך בצה"ל , בעקבות פעולת חיילי גבעתי בלבנון שבמהלכה נהרגו חמישה 
חיילים . פרסום זה יעלה לצה"ל דם רב וקורבנות מיותרים , טען בר - זוהר . 
" דמם של קורבנות אלה על ראשכם " , התריס חבר - הכנסת לעבר הצנזורה , 
וחצה בכך את הגבול שבין ביקורת לגיטימית לבין הסתה פרועה ומסוכנת . אחת מתוצאותיה 
המיידיות של הביקורת הקשה שניחתה על הצנזור הצבאי , באה לידי ביטוי בתגובתו 
של שר הביטחון , משה ארנס . לחברי ועדת החוץ והביטחון של הכנסת הבהיר השר 
כי החליף " מלים קשות " עם הצנזור , " שחייב היה למנוע פרסומים מפורטים 
על תחקיר ההיתקלות של אנשי גבעתי בדרום לבנון " . בעת שעלה הנושא בכנסת , 
ניצל שר הביטחון את ההזדמנות כדי למתוח ביקורת על העיתונות . " לא כל 
מה שמתפרסם בעיתון הוא נכון . אולי זו תעודת עניות לעיתונות שלנו " , אמר 
בעת שהציע להעביר את הנושא לדיון בוועדה . במקרה זה , למרבה האירוניה , 
הושלכו העיתונות והצנזור הצבאי על - ידי פוליטיקאים אל תוך סירה אחת . 
זהו מצב שגלומה בו מידה רבה של אירוניה , משום שדווקא התקשורת הסובלת יום 
יום מנחת זרועו הפוסלת של הצנזור היא המנסה לסוכך עליו ולתבוע את עלבונו . 
ההסתה כלפי התקשורת ופרסומיה אינה חדשה באווירת הימים האלה . הגדיל לעשות 
חבר - הכנסת עוזי לנדאו , שהסכים אמנם לאמץ את הצעת פרקליטת המדינה להעניק 
לעיתונאים הגנה , בדומה לעובדי ציבור , אך לא לכולם . אלה שכתיבתם אינה 
מתיישבת עם דעותיו והשקפת עולמו של לנדאו , אינם ראויים לדעתו להגנה . 
אין להחמיר עם תוקפי עיתונאים , טען חבר - הכנסת לנדאו , כי יש ביניהם 
תומכי אש"ף מוצהרים . במדינה שבה חבר - כנסת מתיר כך את דמם של עיתונאים , 
אין פלא כי הם משמשים מטרה מועדפת לאספסוף . אך מרגע שגם הצנזור הצבאי 
סומן כמטרה ומואשם בחוסר אחריות משווע העלול לגרום לקורבנות מיותרים , חייבים 
להתריע . מערכת יחסיה של העיתונות הצבאית עם הצנזור רצופה חיכוכים ומאבקים . 
לא פעם פסילותיו של הצנזור מקוממות את העיתונאים , והם מוצאים את עצמם 
חורקים שיניים מול החלטותיו ופסיקותיו . אך גם במקרים כאלה , ובהתלהט 
הוויכוח בין הכותב לפוסל , ברור לשני הצדדים כי אחד מנכסיו החשובים של המופקד 
על הצנזורה היא עצמאותו . הניסיון לכרסם בה ולהכפיף את שיקוליו של הצנזור 
לתכתיביהם של פוליטיקאים , חייב להדליק נורה אדומה לא רק בקרב אנשי תקשורת . 
הצנזור הוא חייל . שר הביטחון הוא הממנה אותו לתפקידו המקצועי כצנזור , 
מכוח תקנות ההגנה ( שעת חירום ) 5491 . הרמטכ"ל ממנה אותו למפקד יחידת 
הצנזורה , שהיא יחידה צבאית . למרות כל אלה הצנזור , תת - אלוף יצחק 
שני , עצמאי בהפעלת שיקול דעתו . אין גורמי הביטחון , ובכללם שר הביטחון 
והרמטכ"ל , יכולים להורות לו דבר בשאלת מניעתו או התרתו של פרסום . שאלת 
עצמאותו של הצנזור הצבאי בהפעלת שיקול דעתו , כלפי הממונים עליו במערכת 
הצבאית , התעוררה במערכת זו עצמה . בינואר 6691 נתן הפרקליט הצבאי דאז 
ונשיא בית - המשפט העליון דהיום , מאיר שמגר , חוות דעת בנושא שהופנתה 
לגורמי הביטחון . ראוי שראשי מערכת הביטחון יחזרו ויקראו בה . " ככל 
רשות " , כתב שמגר , " גם הצנזור רשאי להתייעץ , ללמוד ולבקש עצה והדרכה 
מן הממונים עליו , ואם שוכנע גם לאמץ לעצמו את דעתם . אולם ההחלטה הסופית 
חייבת להיות דעתו הוא " . על שיקול דעתו הבלעדי של הצנזור נוספה בינואר 9891 , 
בעקבות ההחלטה בבג"ץ " שניצר נגד הצנזור הצבאי הראשי " ( בעניין הכתבה 
ב"העיר " על ראש המוסד ) , עוד מגבלה . לפי מגבלה זו , כותב ד"ר זאב 
סגל בניתוח משפטי מפורט בנושא הצנזורה , " חייב שיקול דעת הצנזור להיעשות 
בתום לב , בלא שרירות , תוך שקילת השיקולים הרלוונטיים בלבד , ותוך מתן 
משקל ראוי לכל אחד מן השיקולים הרלוונטיים " . בג"ץ קבע גם כי אין הצנזור 
מוסמך לפסול , אלא אם כן נראה , אובייקטיווית , כי יש בפרסום משום " ודאות 
קרובה " לפגיעה ממשית בביטחון המדינה , שלום הציבור או בסדר הציבורי . 
ברור כי אין בשום אופן בפרסומים אותם אישר הצנזור , בתום לב ובלא שרירות , 
בנושא פעולת חיילי גבעתי בלבנון משום " ודאות קרובה " לפגיעה ממשית בביטחון 
המדינה . לא צריך להיות מומחה גדול לענייני צבא כדי להבין כי הטענה לפיה 
יגרמו הפרסומים האלה לקורבנות מיותרים היא אבסורדית , ויותר מכל מרושעת . 
מוסד הצנזורה ונוהלי פעולתו אינם נקיים מליקויים . ראוי היה לבחון מחדש 
את מעמדו , את ההסכם בינו לבין ועדת העורכים ואת רשימת הנושאים " טעוני 
הצנזורה " . כל אלה טעונים ללא ספק תיקון ושיפור . ועדת משנה של ועדת החוץ 
והביטחון , בראשות ח"ך יוסי שריד , פירסמה ביוני השנה את מסקנותיה בנושאים 
אלה . מסקנות אלה אינן מצביעות על הפתרונות כולם , אך יש בהן משום התקדמות 
ניכרת לעומת המצב היום . ראוי לפעול למימושן ולהמשיך ולעסוק בנושא . עד 
אז , על הפוליטיקאים להניח לצנזור הצבאי הראשי . ההשתלחות בו אינה משפרת 
את מצב הביטחון , אך היא עלולה לערער את חופש העיתונות . 
