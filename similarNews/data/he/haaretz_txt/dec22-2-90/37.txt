מנילה ( ע"ר ) . נשיאת הפיליפינים , קוראזון אקינו , מינתה ביום שישי 
את הגנרל שסייע לדיכוי נסיון ההפיכה השישי נגדה , לרמטכ"ל החדש , והורתה 
לטהר את הצבא מבוגדים . בנאום בפני חיילים בבסיס אגינאלדו , אמרה אקינו 
כי מנהיגי ההפיכה ייענשו בחומרה מרובה . בתום שבועות של ספקולאציות , הכריזה 
אקינו , לקול תשואות החיילים , על בחירתו של מייגור - גנרל רודולפו ביאזון , 
כמחליפו של הרמטכ"ל , גנרל רנאטו דה ווילה , שיסיים את תפקידו בינואר . 
ביאזון יכהן בתפקיד רק עד לפרישתו לגמלאות באפריל 1991 , כאשר ימלאו לו 
65 שנה . מקורות צבאיים אמרו כי המינוי נועד לגמול לו על תפקיד המפתח שמילא 
במיגור נסיון ההפיכה בדצמבר . ביאזון , שסיים בהצטיינות אימונים בחיל הנחתים 
האמריקאי , הוא אחד הגנרלים הנאמנים ביותר לאקינו , אולם מינויו לרמטכ"ל 
שנוי במחלוקת . לביאזון , הידוע בקשיחותו , אויבים בקרב הצבא , הקונגרס 
ותנועת העבודה . הוא גדל באחד מפרברי העוני של מנילה ועבד כמצחצח נעלים . 
