מועצת פועלי חולון וארנון שאול , יו"ר ועד עובדי עיריית חולון , פנו ביום 
רביעי השבוע לבית הדין האזורי לעבודה בתל אביב בבקשה לדיון בסכסוך קיבוצי 
נגד עיריית חולון . את ועד העובדים ומועצת הפועלים מייצג עו"ד מרדכי איינהורן . 
בבקשה נטען כי העירייה מפירה באורח שיטתי את ההסכם הקיבוצי בין העירייה להסתדרות , 
משנה דירוג עובדים ותנאי עבודתם ללא דיון עם ועד העובדים , עובדים מועברים 
מתפקיד לתפקיד תוך פגיעה במעמדם ובסמכויותיהם ויוצרים תפקידים חדשים בלא 
תקנים ובלא תקציב מאושר . השבוע קרא ראש העירייה , משה רום , למנהלי אגפים 
והודיע להם על העברתם לתפקידים אחרים תוך פיצול אגפים והעברת סמכויותיהם 
מהיום להיום , ללא דיון מוקדם עם ועד העובדים . לשאול נמסר כי השינויים 
האלה הם פרי תכנון מוקדם ויבואו שינויים נוספים . הבקשה אומרת כי המינויים 
האלה מהיום להיום יצרו אנדרלמוסיה בעירייה , כאשר העובדים אינם יודעים כיצד 
לנהוג ואת הוראותיו של מי למלא . שאול נפגש ביום רביעי עם רום ואף הגיש 
לו מכתב בשם ועד עובדי העירייה , האומר כי ארגון עובדי העירייה תומך ברה - 
ארגון במערכת ובקידום עובדים , אך לא יקבל כל שינוי ארגוני הנעשה באופן 
חד צדדי , ודורש מרום לעצור את כל ההליכים ולהיכנס לדיונים עם ועד העובדים . 
רום ושאול לא הגיעו לסיכומים בדיון וייפגשו לדיון נוסף . בפועל לא התרחש 
עדיין שום שינוי בעירייה וכל מנהלי האגפים ממשיכים כרגיל בתפקידיהם ובעבודתם . 
מקורות בעירייה מספרים כי רום איבד שליטה בנושא ואינו יודע איך לצאת מן 
הסבך . 
