" הם משתלטים על הארץ " , " נדחפים " , " מקבלים כבוד יותר מהראוי להם " , 
" למה שלא יעלו לארץ אחרת ? ! " , אלו אחדות מההתבטאויות של תלמידי כיתה 
ט בתיכון סוקולוב - לאור ביפו , על העולים מבריה"ם . התלמידים התבקשו על 
ידי המחנכת , סיגל גולן , לכתוב מהן האסוציאציות שמעלה אצלם ההגדרה " עולים 
חדשים " . בסוקולוב - לאור , נפתחה אחרי חנוכה כיתה ט לעולים וזאת לרבות 
עולים נוספים שנקלטו קודם לכן בכיתות רגילות . גולן אמרה כי ביקשה לעמוד 
על תחושות תלמידיה , נוכח הבעיות הרבות שהתעוררו מאז נפתחה כיתת העולים 
בחדר - לימוד הסמוך לחדר כיתתה . לדבריה , רוב תלמידיה מתגוררים בבת - 
ים ומיעוטם ביפו ובחולון . לרבים מההורים אין דירות והם מתגוררים בשכירות . 
האסוציאציות שהעלו התלמידים היו מגוונות . " נערות רוסיות " , " זנות " , 
" בעיות פרנסה " , " אבטלה " . היו תלמידים שהרחיבו : " יש עלייה במחירי 
הדיור " , כתב אחד הילדים " וכתוצאה מכך נוצרים האוהלים והמעברות של פעם . 
. . נוצרת גם בעיה לזוגות צעירים , לקנות או להשכיר דירה העולה ביוקר 
ואין את הכסף הדרוש , כנ"ל בעבודה שאין בחוץ " . אסוציאציה אחרת : " כוח 
נגד הערבים וסילוקם מעירנו וגם טוב שהעולים עובדים בזבל וכך אנחנו לא צריכים 
ערבים בעירנו ובמדינתנו כלל " . תלמיד אחר כתב : " זה שלילי שהביאו אותם , 
כי מדברים פחות על הערבים ורק על עלייה " . אסוציאציה מסוימת התיחסה לזנות : 
" רואים שהן לא מבינות את ערך הכסף , בגלל שהן לוקחות 51 שקל אם לא פחות " . 
אחד התלמידים טען כי העלייה גורמת ל"יותר טיסות ורעש המביא לקשיים בלימודים " . 
היו גם אסוציאציות חיוביות ובתוכן : " חברים חדשים " , " אופנה חדשה " , 
" כוח צבאי רב יותר " , " אוכלוסייה רבה " , " כוח נגד הערבים " . אחרי 
שהמחנכת ליבנה את הסוגיה עם התלמידים , היא חילקה להם דפים ובהם חוק השבות 
וקטע ממגילת העצמאות . לדברי מנהל בית הספר , משה זמיר , למעט בכיתה ט 
בה נערכה בדיקת האסוציאציות , קליטת התלמידים העולים בשאר הכיתות עלתה יפה . 
הסיבה לפתיחת כיתה נבדלת לעולים , היתה ההצפה , כהגדרתו , בפניות של 
עולים ושל נציגי אולפנים אליו , בגין המגמה לטכנאות שיניים בבית ספרו , 
שהיא היחידה בסוגה בגוש דן . זמיר ציין כי בקרוב יוצמד לכל תלמיד בכיתת 
העולים , חונך מהכיתה המקבילה . כן ייערכו טיולים משותפים לכיתת העולים 
ולכיתות אחרות ויאוחדו חלק משעורי החברה . המנהל הוסיף , כי כל המחנכים 
בבית הספר פועלים לקירוב התלמידים הישראלים לתלמידים העולים . 
