בסרטו הראשון של שבי גביזון יש כל - כך הרבה רגעים מוצלחים , סצינות כתובות 
ומבוצעות היטב וסימני כשרון , שחבל שהסרט אינו מצליח להיות יותר ממה שהוא . 
הפרדוקס המאפיין אותו , נובע מהעובדה שכמעט כל דבר שניתן לומר לזכותו , 
פועל גם לרעתו . אבל יש לזכור שזה סרט ראשון , והפרדוקס מאפיין את לבטיו 
של יוצר בראשית דרכו , המבקש להגדיר את סגנונו , זהותו ומקומו בתוך התרבות 
המקומית . התסריט , שנכתב בידי גביזון ויונתן ארוך ( שגם הפיק בשיתוף עם 
יוחנן רביב ) , מתאר את קורותיו של טיפוס ששמו אשר ישורון , האוסף סביבו 
עדה של מאמינים בדעותיו ובכוחותיו המיסטיים . מסגרת עלילתית זו היא צדו 
החלש ביותר של הסרט . תפקידה אמנם רק לספק בסיס לסיטואציות שמאכלסות אותה 
ולתיאור קורותיהן של שאר הדמויות , אולם המבנה הרעוע שלה מפחית מעוצמתם 
של כל השאר . מנקודת מוצא עלילתית זו עובר הסרט לתאר את קורותיהן של הדמויות 
המעורבות בחייו ובגורלו של ישורון : אישתו , אביו הנכה שאינו מוציא מלה 
מפיו , חברתו וטיפוסים נוספים . אחת האיכויות הניכרות ביותר של הסרט היא 
הדרכת השחקנים שלו : כולם מצוינים , וצריך להזכיר בהערכה מיוחדת את קרן 
מור , את אהובה קרן ואת אלברט אילוז , המגלם את דמותו של נהג מונית בכמה 
מהסצינות המוצלחות ביותר בסרט . הסרט כמעט שאינו מפספס בנושא הליהוק והמשחק , 
אבל הוא שייך בעיקר למשה איבגי , שמגלם את התפקיד הראשי . איבגי הוא שחקן 
קולנוע מעולה , מדויק ואינטליגנטי , והוא מעניק לסרט כולו את מידת החומרה , 
הקיצוניות והרגש שכל - כך חסרים בו . בצד כל בדיחה מוצלחת בסרט ( ויש רבות 
כאלו ) , יש כמה שנופלות על פניהן בשל אופיין או בשל תזמון לוקה . קשה 
לשמור על אינטנסיוויות קומית ברמה אחידה לאורך שעה וחצי , וגביזון גם לא 
הצליח להחליט לאיזה כיוון קומי הוא מבקש ללכת . יש משהו מעודן בסגנון הבימוי 
שלו , ועידון זה מפתיע וגורם הנאה , אך הוא גם יוצר תחושה של הימנעות מהתמודדות 
ישירה עם האלמנטים הקומיים , האנושיים והחברתיים שמהם מורכב הסרט . זו קומדיה 
קרה מאוד , והעידון פועל גם כמין שסתום ביטחון שמונע מכל פאתוס של ממש מלחדור 
לסרט . זהו סרט זהיר מאוד : נוגע ולא נוגע , ונרתע מיד חזרה . לעתים 
גם נדמה שגביזון אינו מודע להשלכותיהם של החומרים שבהם הוא משתמש . אני 
פשוט מקווה שבסרטו הבא הוא יעז יותר . מבט ונימת דיבור קומיים ייחודיים של 
גביזון מעניקים לסרט את איכותו הקומית , אולם לעתים נדמה שהוא חושש מהאקסצנטריות 
של עצמו ונסוג להומור חביב אך חסר זהות . חשש זה מטשטש עוד יותר את המוקד 
שסביבו נעות עלילת הסרט והאפיזודות המרכיבות אותה . לכאורה זו קומדיה תל - 
אביבית , אך יחסו של גביזון לעירו אף הוא אמביוולנטי : הוא מצלם אותה ( 
בעזרתו של יואב קוש ) בסגנון הזייתי , שמטשטש את סימני ההיכר האופייניים 
שלה ומנסה להירתע מסטריאוטיפיות , עד שקשה אפילו לעתים לזהות היכן הסיטואציות 
מתרחשות . יש בו כמה סצינות סהרוריות שפועלות היטב , אולם , בכללותו זהו 
סרט שמחפש סגנון . לא רק פאתוס חסר בסרט , אלא קודם כל משמעות . ישורון , 
פעמיים במהלך הסרט , מדבר על כך שהוא נמצא במצב נפשי קשה . עם אמירה זו 
ניתן , ודאי היום בארץ , להזדהות , והיא יכלה לשמש מניע לסרט כולו . 
גם בנקודה זו גביזון נמנע מהתמודדות של ממש . חסר לסרט אותו משהו שהיה סוחף 
אותו רחוק יותר . קומדיה אמיתית יודעת שרק כאשר היא שואפת אל הרציני באמת , 
עד כדי דיכאון , יש לה סיכוי להצליח . גביזון משתלט על הקומי שבחלקים 
מסוימים בסרטו . הרציני נמצא מחוץ לתחום שלו . גם כשהוא מתקרב , הוא תופש 
מרחק . התוצאה היא קומדיה קטנה , מפתיעה לעתים , שיש בה רגעים שמבשרים 
על הסרט שיכול היה להיות . זהו סרט ראשון , המציג בפני יוצרו את שתי הדרכים 
שבהן הוא יכול ללכת . מה שחסר בסרט זה תחושה של מחויבות לנושאיו , לדמויותיו 
ולאופני הייצוג של הקולנוע שבהם הוא משתמש . המיומנות אינה יכולה לשמש לה 
תחליף . היא הופכת מהר מדי לשאננות ולחוסר אחריות . 
