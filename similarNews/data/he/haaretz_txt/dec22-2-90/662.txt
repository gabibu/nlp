הנה הצעה שרוב חברי הכנסת , בגלל הגינותם , לא יוכלו לסרב לה : ליזום 
תיקון בחוק חסינות חברי הכנסת זכויותיהם וחובותיהם , באופן שיפלה אותם 
לרעה משאר בני תמותה וישלול מהם את זכות השתיקה במקרה של חקירה פלילית . 
תיקון כזה יאזן את זכויות היתר שמעניק כיום החוק לחברי הכנסת , והוא מתבקש 
מאותו טעם ממש , שהניע את חברי הכנסת להעניק לעצמם חסינות מיוחדת לפני 04 
שנה . כדאי לדפדף בדברי הכנסת , המתעדים את דיוניה בהצעת חוק חסינות חברי 
הכנסת , כדי לחוש את הרקע שעליו צמחה . ב1591 , כאשר נדונה ההצעה , לא 
עלה על דעתם של יוזמיה שמי מהם , או מהבאים אחריהם לבית הנבחרים , יהיה 
חשוד אי פעם בעבירות פליליות . אסתר רזיאל - נאור נתנה ביטוי פסקני להלוך 
רוח זה כאשר אמרה : " . . . אין מה לפחד . לא גנבים ולא כל מי שאינו 
עומד בפני ביקורת המוסר הפשוט , האלמנטרי , לא יצליחו בוודאי להסתנן באיזה 
אופן שהוא אל הכנסת " . הח"כים של השנים הראשונות לקום המדינה היו טרודים 
בשאלה אחרת : מעל הדיון בהצעת חוק החסינות ריחפה אווירת חשדנות חריפה מפני 
בגידה . הממשלה , בראשות דוד בן גוריון , לא התלהבה מהצעת החוק בגלל אפודי 
המגן שהעניקה לכלל חברי הכנסת , בהם אנשי מפ"ם ומק"י . נציגי מפא"י בדיון 
הסתייגו מאחדים מסעיפי החוק , שנועדו למנוע מרשויות הביטחון לחטט בתיקיהם 
או בחדריהם של חברי הכנסת , ובן גוריון הרעיש אז את המדינה כאשר הכריז כי 
ישנם בתים של חברי כנסת אשר עלולים להתגלות כמרכזי ריגול . חוק החסינות צמח 
על רקע חשדנות זו . הוא נועד לשלול מהממשלה , או מזרועות הביטחון המסורות 
לשליטתה , את היכולת להפריע לפעילותם של הח"כים , לעכב את בואם לכנסת בעת 
הצבעות מכריעות , להטיל מגבלות על תנועתם במדינה , לשבש את אורח חייהם 
בגלל פעילותם הציבורית . הימים ימי הממשל הצבאי והגנה זו נראתה אז צורך 
חיוני לרוב חברי הכנסת . התוצאה היתה חוק גורף שמעניק לח"כים שני סוגי חסינות : 
מקצועית ונוהלית . החסינות המקצועית מבטיחה את הח"ך מפני אחריות פלילית 
או אזרחית בעטיים של הצבעה , הבעת דעה , מעשה שעשה בכנסת או מחוצה לה , 
אם כל אלה היו כרוכים במילוי תפקידו או למען מילוי תפקידו ; החסינות הנוהלית 
מבטיחה לו שלא יועמד לדין פלילי ( על עניינים שכרוכים , או אינם כרוכים , 
במילוי תפקידו ) אלא לאחר שהוסרה חסינותו . בכך נקבע לחברי הכנסת מעמד 
מיוחס : בניגוד לשאר האזרחים , החשופים למשפט פלילי ברגע שנוסח נגדם כתב 
אישום , פטורים מכך הח"כים , אלא אם החליטה הכנסת ( ברוב מיוחד ) להסיר 
את חסינותם . מאז , כידוע , זרם הרבה מידע בתיקי המשטרה , וחברי כנסת , 
כמו אהרון אבו חצירא , שמואל פלטו - שרון ושמואל רכטמן , מצאו את עצמם 
בבתי משפט . עתה עומדת על הפרק שאלת אחריותם הפלילית של כמה ח"כים מש"ס , 
ובראשם השר אריה דרעי ( שאינו ח"ך , אך בהיותו חבר ממשלה חל עליו חוק 
החסינות ) והיא מעוררת את הצורך לשנות במקצת את חוק החסינות . החוק הפלילי 
מקנה לכל חשוד את זכות השתיקה . כלל זה מסתמך על העיקרון העתיק שאין אדם 
משים עצמו רשע ; אדם זכאי שלא להפליל את עצמו . זה אחד העקרונות שהח"כים 
של ש"ס נצמדים אליו בחוזקה בשנה האחרונה , כאילו היה הלכה למשה מסיני . 
על יסוד ניצולו המלא של סעיף זה בעת החקירה המשטרתית , יתחמקו , כנראה , 
הח"כים של ש"ס מהאי - נעימות הכרוכה בבירור משפטי בתיקים הנוגעים לטובות 
הנאה אישיות שהפיקו , לכאורה , משליטתם על כספי ציבור . משום כך מתעורר 
הצורך להניע את הכנסת כולה להתעשת ולהתבונן בגלגול המעוות שקיבל חוק חסינות 
חברי הכנסת , ארבעים שנה לאחר שנחקק . לכנסת ה11 וה21 הגיעה קבוצה מגובשת 
של נבחרים שיש לה דפוס התנהגות המזכיר את היחסים המקובלים בארגוני המאפיה . 
הם מחפים איש על רעהו ושומרים בקנאות על זכות השתיקה לגבי חשדות פליליים 
שהתעוררו כלפיהם . כאשר נחקק חוק החסינות , לא העלה איש על דעתו שזה יהיה 
פרצופם של חברי כנסת , כעבור 04 שנה . מתבקש אפוא תיקון שיעניק שיווי משקל 
לזכויות היתר שקובע חוק החסינות : כשם שהוא מרים את חברי הכנסת מעם , בחסינות 
המיוחדת שהוא מאציל עליהם , כך עליו לחייב אותם לדבר בעת שהם נחקרים במשטרה . 
הגיונו של היתרון שהעניק המחוקק לח"כים נעוץ בתפקידם ובצורך לאפשר להם למלא 
אותו ללא הפרעה ; אותו היגיון עצמו מצדיק לגרוע מהם את זכות השתיקה , העומדת 
לכל אדם , בחקירות הנוגעות לדרך שבה הם ממלאים את תפקידיהם הציבוריים . 
