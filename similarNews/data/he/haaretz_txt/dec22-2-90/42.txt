ירי טיל הקרקע - קרקע של ישראל , עליו הודיעו האמריקאים ( אם אכן התבצע ) 
, צריך להתקבל לדעתי כאזהרה נוספת של ישראל לסדאם חוסיין לקראת תום מועד 
האולטימטום שהציבה מועצת הביטחון לעיראק . שיגור הטיל מבלי להודיע על כך 
לארה"ב , כפי שטענה ואשינגטון , עשוי ללמד כי ישראל נחושה לשמור לעצמה 
חופש החלטה בנושא רגיש זה , במקרה שעיראק תפגע באוכלסיה הישראלית . ישראל 
עושה הכל כדי לשמור על פרופיל נמוך בסכסוך המפרץ , אך לא כאשר מדובר באפשרות 
של פגיעה עיראקית באוכלוסיה הישראלית ובמיוחד אם מדובר בשימוש בנשק כימי 
ולא קונוונציונאלי אחר . בגלל המשבר במפרץ הרגישות כיום כפולה . אם אכן 
ערכה ישראל ניסוי בטיל , המסקנה היא כי החליטה אחד מהשניים : " העסקים " 
בתחום זה צריכים להימשך כרגיל , בלי להתחשב במה שקורה במפרץ הפרסי ; או 
שמלכתחילה נועד הדבר להזהיר את סדאם חוסיין . יש לזכור כי לפני מספר שבועות 
ירו העיראקים שלושה טילים לכיוון מערב , שנפלו לא הרחק מגבול עיראק - ירדן . 
השאלה היא האם טרחו האמריקאים להודיע מיד לישראל עם הירי כי שלושה טילים 
עיראקים טסים מערבה לכיוון הכללי של ישראל ? ! בהודעה האמריקאית נאמר , 
בנימה של תוכחה , כי ישראל לא הודיעה לוואשינגטון מראש על ירי הטיל . 
יש לציין כי כאשר שוגרו הטילים שהכניסו את הלוויין הישראלי אופק לחלל , 
לא הודיעה ישראל מראש לוואשינגטון על השיגור . רק דקות לאחר שהטיל נכנס 
למסלולו נמסרה הודעה על השיגור לשגרירות ארה"ב בישראל . כך בספטמבר 88 וכך 
גם באפריל 09 . ( שיגור הלוויין אופק 2 בוצע זמן קצר אחרי שסדאם חוסיין 
איים שישרוף מחציתה של ישראל ) . במקרים אחרים היתה זו ואשינגטון , ובמקרה 
אחד גם מוסקווה , שהודיעו או הדליפו כי ישראל ערכה ניסוי טילים וכי הטיל 
נפל במרחק מאות קילומטרים בים התיכון . מכאן שבכל מקרה לא ראתה ישראל חובה 
או צורך להודיע מראש שהיא מתכוונת לשגר טיל או לוויין . ארה"ב ובריה"ם מסוגלות 
לגלות ירי טילים ולעקוב אחר מעופם בעזרת מערכת הלוויינים שלהן . לוויינים 
אלה מגלים מיד את מקור השיגור ואת הכיוון הכללי של מעוף הטיל . מכאן שלטענה 
כי האמריקאים נכנסו לכוננות בגלל הירי הישראלי אין על מה להסתמך . 
