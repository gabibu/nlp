בעת האחרונה הצטברו סימנים שונים החושפים את קיומו של תהליך משברי ביחסיה 
של הקהילה היהודית האמריקאית עם ישראל . לפני שבועות אחדים ביטלו כמה פדרציות 
יהודיות נסיעת משלחות ענק מטעמן לישראל . מושבם של כינוסי ארגונים יהודיים , 
שנועדו להתקיים בארץ , הועתק לארה"ב ( למשל , כינוס המועצה השנתית של 
נשי אורט , הועבר מירושלים לוואשינגטון ) . לתופעה זו יש כמובן משמעות 
קשה במיוחד נוכח תחושת הבדידות בישראל , כאשר בעיצומו של משבר המפרץ מפגין 
הממשל האמריקאי התעלמות והתנכרות כלפיה , וכאשר המדינה היהודית נאנקת תחת 
עול הקליטה של יהודי בריה"ם . זאת ועוד : בשנים עברו זכו נציגיה הרשמיים 
של ישראל בצפון אמריקה למקום מכובד במרכז הבמות של פדרציות וארגונים יהודיים , 
בעצרות ובטקסים שהם קיימו בנושאים לאומיים כגון ימי זיכרון לשואה . בכך 
ניתן ביטוי לתפיסת מרכזיותה של ישראל בחייה הלאומיים של הקהילה היהודית בתפוצה . 
אך לא עוד . מתרבים והולכים הסימנים להתעלמות מנציגיה הרשמיים של ישראל 
ולנטיית הקהילה היהודית לראות בטקסים הלאומיים עניין פנימי השייך לה לעצמה . 
לעומת ההצלחה של " מבצע אקסודוס " , על פי נקודת ראותם של חלקים מסוימים 
בממסד היהודי האמריקאי ( התרמה של למעלה מ004 מיליון דולר לקליטת יהודי 
בריה"ם בישראל ) , ניכרת דאגה נוכח הקיפאון , אם לא הירידה בהתרמה השגרתית 
של המגבית , שישראל היתה תמיד יעדה העיקרי . לכל אחד מן הסימפטומים שהוזכרו 
ולכאלה שלא הוזכרו יש כמובן הסברים . כך למשל כורכים את ביטולי הנסיעות 
לישראל עם חלוקת מסיכות הגז והיותו של המזרח התיכון " אזור סיכון גבוה " . 
אולם ההישענות על הסברים נפרדים ואקראיים לכל אחד מן הסימפטומים , במקום 
להתמודד עם הסיבות העמוקות , היא כשלעצמה סימן מסימניו של התהליך המשברי 
האמור , ההולך ומעמיק כבר למעלה מעשור שנים . בתשתית התהליך המשברי הזה 
מונח פער גדל והולך בין תפיסות ; פער בין האופן שבו יהודי ארה"ב תופסים 
את עצמם ואת ישראל לבין האופן שבו הישראלים תופסים את יהודי ארה"ב ואת עצמם . 
היהדות האמריקאית תופסת את עצמה , אם לנקוט לשון מכלילה , כקהילה דינמית 
רוית חיוניות יהודית ; כזו שהמיצוי המלא והשלם כמעט של החירות המערבית 
איפשר ליסודות האתניים - תרבותיים שלה להגיע להבשלה ולביטוי עצמי , בלא 
שהללו פוגעים כמלוא הנימה באזרחיות האמריקאית של כל אחד מחבריה ובנאמנותם 
לערכי האזרחיות הזו . נהפוך הוא , רבים רואים באמריקאיות וביהודיות שבתוכה 
גורמים שהשתלבו והשלימו האחד את השני . בארה"ב יש כיום כ007 , 2 מוסדות חינוך 
יהודיים ( בהם כ007 בתי ספר מלאים ) ; 072 מרכזים קהילתיים יהודיים וכ002 
פדרציות . כל אלה מקנים את התחושה שההתמודדות עם הבעיות הפנימיות היא אפשרית . 
והבעיה העיקרית אשר עמה אמור המנגנון הארגוני הזה להתמודד היא היציאה המתמדת 
של יהודים ממעגלי היהדות . הווה אומר , כל מה שנכנס תחת הכותרת " הממסד 
היהודי האמריקאי " מחפש במישריון ובעקיפין דרכים להבטיח , לאורך זמן , 
את ההלימה שבין זהות יהודית וזהות אמריקאית . דומה שההתמודדות הזו היא 
אחד המקורות לנטייה חבויה לדחוק את תודעת מרכזיות ישראל ולהעמיד כחלופה לה 
את האתוס של שני המרכזים : הישראלי מול הבבלי . מידת תקפותם של הדימויים 
הרווחים בקרב היהדות האמריקאית היא משנית לעובדה שכל היהדות הזאת תופסת או 
בוחרת לתפוס את עצמה . האופן שבו תופסת ישראל את היהדות האמריקאית משקף ניתוק 
מהמציאות ואנכרוניזם . בפועל , מרבית הישראלים " תקועים " בעידן הבן - 
גוריוני מבחינת יחסם אל התפוצה האמריקאית , וממילא באופני היחסים הפורמליים 
והבלתי פורמליים עם התפוצה הזאת . כך למשל , מחקרים דמוגרפיים המתפרסמים 
בישראל אודות המבנה העכשווי והתחזית לרציפותה של הקהילה היהודית בצפון אמריקה 
מבוססים על הגישה הציונית הקטסטרופלית , ולפיהם המגמות הבולטות בקהילה הזאת 
הן של התבוללות והתחסלות . מחקרים דומים המתפרסמים על ידי חוקרים יהודיים 
בארה"ב מצביעים כמובן על מגמות אחרות . יחסו הכללי של הישראלי היה והינו 
מתנשא ומתנכר . זהו יחס הנגזר מגישה אינסטרומנטלית של ישראל כלפי היהדות 
האמריקאית ; יחס לפיו " אתם ( יהודי ארה"ב ) חייבים לי ( הישראלי ) 
ומחויבותכם היא חד - כיוונית " . בימי התהילה שבין 76 ואנטבה היה ליחס הזה 
איזה שהוא גיבוי כוחני . כיום זהו יחס נלעג ופאתטי . מצד אחד ישראל הרשמית , 
הגם שהיא פחות בטוחה בעצמה , עדיין תובעת את התמיכה החד - כיוונית הכספית 
והפוליטית . מצד שני , מאז ראשית שנות ה08 ( מלחמת לבנון ) ועד סופן 
( האינתיפאדה ) ותחת ממשלות דו - ראשיות שראשיהן עוסקים בסחר סוסים יותר 
מאשר בבניין מדיניות ברורה , ישראל איננה מציבה את עצמה כמקור לגאווה והזדהות . 
הקורבן האמיתי במישור התפיסות הוא תפיסת מרכזיותה של ישראל . השחיקה בתפיסה 
הזו , שמלכתחילה הושתתה על יסודות רעועים , היא תולדה של מערכת גורמים 
שלגבי חלקם אין לישראל כל שליטה . ואולם מרחב העשייה העומד לרשות ישראל 
הרשמית , לו החליטה לנצל אותו , הוא עדיין רחב דיו . לו פיתחה ישראל הרשמית 
דיאלוג פתוח עם הממסד היהודי האמריקאי לגווניו , ודווקא בשעה הזאת , ייתכן 
שהיה עולה בידה להשפיע על מגמות התהליך המשברי ביחסיה עם התפוצה האמריקאית . 
שני קווים מנחים צריכים לשמש תנאים מוקדמים להצלחתו של דיאלוג כזה : ראשית , 
על ישראל לקבל את האופן שבו תופסת יהדות ארה"ב את עצמה בתורת תפוצה קבועה 
שבעבורה המושג הציוני " קיבוץ גלויות " איננו רלוונטי ; שנית , אין להתפשר 
על מקומה הברור של ישראל כמרכז של אומה ישראלית תפוצתית . שני הקווים הללו 
עשוים להנחות את פיתוחה של אסטרטגיה חדשה ביחסי ישראל והיהדות האמריקאית , 
שעשויות להיות לה השלכות גם במישור הנורמטיווי וגם במישור המעשי . כך למשל , 
איסטרטגיה כזו , במידה ותעמיד כיעד לאומי משותף את שילובם של יהודי בריה"ם 
בישראל ולא רק את חילוצם משם , כרוכה בהמרת האופן הפילנטרופי האקסקלוסיווי 
הרווח של היחסים , באופני מעורבות מגוונים יותר . התשואה המצטברת שתנבע 
משינויים מבניים הכרוכים בהמרה כזו תהיה גדולה לאין ערוך מ024 מיליון דולר 
הנאספים עתה , ואף ממיליארד הדולר ויותר שעליהם מדובר לאחרונה . לישראל 
הרשמית כמעט ואין ברירה אלא להתחיל בדיאלוג המשותף ; ודומה שאין לה עוד 
מרחב זמן להמתנה . 
