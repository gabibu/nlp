ממשלת בון אישרה ששירותי המודיעין האמריקאיים העבירו לה רשימה של 05 פירמות 
גרמניות החשודות בהפרת האמבארגו על עיראק . דובר מיניסטריון הכלכלה אמר 
כי " נמצאו סימנים " שחברות " בודדות " בגרמניה " תכננו לשלוח מוצרים " 
בניגוד להחלטת מועצת הביטחון . בעדינות רבה , נמנע הדובר מלציין את שמות 
החברות או את סוגי המוצרים , ואמר שאין הוכחות שהמשלוחים אכן " הגיעו באופן 
בלתי - חוקי לעיראק " . זהו ניסוח מצוין כדי לא להיכשל בהכחשת מה שעלול להתגלות 
מחר כעובדה ידועה גם לממשלה ( כפי שקרה עם מפעל הגזים ברבטה ) , אך גם 
לא לאשר את החשד שפירמות גרמניות ממשיכות במסורת של סוחרי מוות על אף הנטל 
ההיסטורי המיוחד הרובץ עליהן . מאז התמקדה תשומת הלב הבין - לאומית בנושא , 
פורסם שהתעשייה הגרמנית נטלה חלק נכבד בייצור הנשק הבלתי - קונבנציונאלי 
לא רק בלוב , אלא גם , ובהיקף רחב יותר , בעיראק . התעשיינים הגרמנים 
אינם מסוגלים , כנראה , להשתחרר מה"רומאן " הממושך עם גזים מרעילים , 
משדות איפרן , פיתוח ה"טבון " וה"סרין " , דרך אושוויץ , ועד " המפעלים 
לחומרי הדברה " של קדאפי וסדאם חוסיין . היצרנים הגרמנים אף סיפקו לבגדאד 
תא - גזים ניסיוני קטן , " לחיות בלבד " , כדי לבחון את יעילות תוצרתם . 
ספר שהופיע בגרמניה בנובמבר ( " יצואני הנשק " מאת ליינדנדקר וריקלמן , 
הוצאת שטיידל ) מפרט לא רק את ממדי המעורבות הגרמנית בהקמתה של מכונת המלחמה 
הכימית , בקטריולוגית וגרעינית בעיראק , אלא גם את חוסר האונים העקבי , 
אפשר לומר מסורתי , שהפגינו השלטונות הגרמניים כלפי התופעה . ישראל , 
כיתר העמים המתורבתים , חרדה לנוכח החיזיון שתעשייה שסיפקה את הכלים לפתיחה 
בשתי מלחמות - עולם לא למדה את הלקח הפוליטי והמוסרי . כיהודים אנו מזועזעים 
שגרמנים אינם מגלים שום רגישות לצירוף המלים " גזים " ו"השמדת ישראל " . 
קיימת סתירה גרמנית מדהימה : מצד אחד מגלות ממשלות מערב - גרמניה הרבה 
מודעות לאחריות ההיסטורית כלפי המדינה היהודית וכלפי העם היהודי , ומצד 
שני , שיתוק אוחז בשלטונות הגרמניים , אפילו בדרגות הגבוהות , כאשר מדובר 
בשווקים וברווחים המקודשים של היצוא הגרמני . 
