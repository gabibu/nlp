יהדות ארה"ב שרויה בעידן של תהייה על דרכה ועתידה , ועל כך מעידה ספרות 
עשירה ומגוונת . קשת הדעות רחבה , החל מספרו של צרלס סילברמן , הצופה 
עתיד מזהיר ליהדות זו , וכלה בארתור הרצברג , הטוען כי ללא תחייה רוחנית - 
דתית וזו אינה נראית באופק נידונה זו לחידלון . ועתה , לתוך הפלוגתה 
הפנים - אמריקאית פרץ גם ישראלי , איש מדע המדינה , פרוף דוד ויטל , מאוניברסיטת 
תל - אביב . ספרו , " עתיד היהודים " , עורר פולמוס ומדברי החולקים עליו 
נראה כי פגע בעצבים הרגישים של יהדות זו . אחדותו של העם היהודי , טוען 
המחבר , אחדות שבמוקדה הנאמנות לדת לאומית , נותצה עקב האמנציפציה בארצות 
המערב . תמורת השוויון האזרחי התפרקו היהודים מהמרכיב הלאומי בזהותם ונותרו 
עם זהות דתית . וככל שזו רפתה והחילוניות גאתה , כן גברו ההתפוררות והטמיעה . 
והתוצאה : מאומה הפכו היהודים לקהילות , כאשר נאמנותם הראשונית היא למדינה 
שהם אזרחיה . לא כן היה המצב במזרח - אירופה , שבה גם בהעדר טריטוריה פיתח 
הציבור היהודי ישות לאומית , ובכמה ארצות אף זכה למעמד חוקי של מיעוט לאומי . 
השואה השמידה יהדות זו , ועתה נותרו רק קהילות בארצות רבות המנהלות קרב 
מאסף נגד טמיעה . ואילו אומה יהודית קיימת רק במדינה היהודית . לדעת המחבר , 
הזרות שבין הקהילות לבין האומה במולדתה והמרחק ביניהן , יילך ויגדל . 
נאמנותם של בני התפוצות למדינותיהם אינה פורמלית גרידא , אלא חובקת תרבות , 
מושגים ואורחות חיים . השוני בין קהילה וולונטרית לבין אומה ריבונית אינו 
מסגרתי גרידא , אלא מהותי , והניגודים הם משמעותיים . המנהיגות בישראל 
נבחרת על - ידי הציבור , והאחריות אשר נטלה על עצמה מחייבת ריסון וזהירות . 
לא כן יהדות ארה"ב . אין מנהיגיה נבחרים , והם רואים את עצמם בני חורין 
להגיד את אשר על לבם אף בעניינים שהם בנפשה של המדינה היהודית . כמו - כן 
נעדרת סימטריה בין שני סוגי המנהיגות : זו שבישראל עשויה ליתן את הדין על 
מעשיה , וזו שבארה"ב פטורה מאחריות , כי בשל תוצאות מחדליה תשלם מדינת 
ישראל . זאת ועוד : שיקוליה של יהדות ארה"ב מאפיינים את דרכו של כל מיעוט 
שאינו נושא באחריות לקיומה של מדינה . לפיכך שיקוליה שאובים מתורת המוסר . 
לדידם , יחסי ישראל כלפי העולם יתנהלו על - פי נורמות מוסריות כמקובל בין 
אדם לחברו . לא אינטרס ממלכתי , צורך לאומי וכורח ההישרדות ידריכו את קברניטי 
המדינה , אלא עקרונות המוסר . המחבר טוען כי מדינה המכלכלת מעשיה על - 
פי עקרונות המוסר לא קיימת בעולם . יהודי ארה"ב , שלא התנסו בחוויה של 
נשיאה באחריות לגורלה של אומה ומדינה , אינם מסוגלים לעמוד על מלוא משמעותה 
של ריבונות ועל השימוש בכוח המתלווה אליה . לא ייפלא אפוא , שרבים בקרב 
יהודי ארה"ב חשים אי - נוחות עקב מהלכים של מנהיגי ישראל , וההתרחקות שבין 
שני חלקי העם גוברת . תחזיתו הקשה של פרוף ויטל לגבי עתיד התפוצה , חייבת 
לעורר דאגה בלב כל יהודי החרד לעתיד עמו . מאידך גיסא , מקננת בלב הקורא 
ההרגשה שהמחבר נחפז לחרוץ את גורלה של התפוצה . אכן , נאמנותם הראשונית 
של יהודי התפוצות היא למדינה המארחת , ומטבע הדברים נאמנות זו גורפת , 
אך לצדה של זו מתגלה גם נאמנות אחרת , זו שמעבר למושגי מדע המדינה , המתגלה 
בסולידריות שכמותה ספק אם נודעה בעם אחר . התייצבותן של קהילות היהודים 
לימין ישראל , וכן התגייסותן להצלת יהודי בריה"ם , חושפים סוג של נאמנות 
שלה שורשים עמוקים . מנאמנות זו נעדרת כל כפייה והיא נובעת מהיענות לצורך 
פנימי . נראה כי המחבר לא עמד על משקלה של סולידריות זו במאזן הכוחות המתמודדים 
בקרב התפוצה . תפישתו של פרוף ויטל את הציונות , המתבלטת במחקרו המעולה 
על תולדות הציונות , היא הרצליאנית קלאסית . הרצל חזה כי עם ייסוד המדינה 
יתרכז בה רובו של העם , ואילו הרבים שמחוצה לה סופם שייטמעו בקרב גויי הארצות , 
ועם טמיעתם יקיץ הקץ על " הבעיה היהודית " . ההיסטוריה לא נהגה לפי המרשם 
של הרצל . כנגד הכוחות המובילים להתבוללות קמו גם כוחות העמלים לשמר את 
הזהות היהודית . התפוצה שרויה במאבק בין שני כוחות אלה , ומוקדם לקבוע 
איזה מהם יגבר על רעהו . מותר אולי להניח , כי תדמיתה של המדינה היהודית 
אף היא תהיה גורם במאבק שבין שני הכוחות . 
