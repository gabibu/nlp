קשה להבין כיצד הגיע סרט זה אל המסך הגדול דווקא . הוא נראה ומתנהג כדרמה 
טלוויזיונית , והמסך הקטן היה מעניק לו אפילו מידה של איכות . כבר איננו 
רגילים לראות בקולנוע דרמות שהמבנה העלילתי שלהן הוא כה אלמנטרי , העשייה 
שלהן כה נאיווית והתפיסה המנחה אותן כה מצומצמת . זהו סרט על מהגרים , אך 
הנושא הנכבד מצטמצם לכלל אנקדוטה והסרט נמנע מעימות ישיר עם היבטיו הרחבים 
יותר . העלילה בנלית , הדמויות משורטטות ברישול ומניעיהן נשארים מעורפלים 
ומנותקים מכל הקשר . דרודר הבלגי עוסק באיטלקים שהיגרו לאמריקה בשנות העשרים . 
זאת הפקה בלגית - איטלקית - צרפתית , שפרנסיס פורד קופולה האמריקאי - האיטלקי 
קשור אליה כמין מפיק . מופיעים בה שחקנים אמריקאים ואיטלקים , וגם זה לא 
מסייע לצלילותו של הפרויקט . העלילה מתרכזת בסיפורו של בנדיני ( גו מנטניה ) 
, בנאי במקצועו , שהיגר לקולורדו עם אשתו ( אורנלה מוטי ) ובנו ( מייקל 
בקול ) ומסתבך בקשר רומנטי לא משכנע במיוחד עם אלמנה עשירה ( פיי דאנאוויי ) 
, ששוכרת את שירותיו , תחילה כפועל ואחר כך כמאהב . האלמנה אמורה לייצג 
את החלום האמריקאי שאליו שואף בנדיני , אך הבחירה בה לייצג את אמריקה היא 
כה שטחית עד שכל המישור הזה של הסרט קורס תחתיו ונותרת מלודרמה קטנה , שמניעיה 
מכניים ומהלכיה לא אמינים . מה מושך את האלמנה אל המהגר ומדוע עוזב מנטניה 
את מוטי היפה למען דאנוויי ? הסרט איננו מספק לנו אפילו תשובה מינימלית . 
אנו נותרים אדישים לחלוטין לגורלן של הדמויות . הסרט אינו אומר דבר מלבד 
העובדה שלגברים יש נטייה להימשך לנשים עם כסף שיודעות להתלבש ומדברות בלחישה 
אטרקטיווית . אמירה זאת , מנותקת מכל הקשר היסטורי , הופכת את גיבור הסרט 
לכסיל לא קטן . משום מה , הסרט , שעלילתו מתרחשת בקולורדו , צולם ביוטה , 
ואין בו שום תחושה של מקום או זמן . אתריו נראים כמו תפאורת אולפן לא מוצלחת . 
במשך הסרט חשבתי בעיקר על גורלה של פיי דאנאוויי ועל הקריירה המשונה שלה . 
כוכבת , אשה יפה ושחקנית מוכשרת למדי , שבחירותיה משונות , והיא מופיעה 
בסדרה ארוכה של סרטים אומללים עד רעים . לאחר התחלה מפוארת עם " בוני וקלייד " 
ו"ציינה - טאון " וזכייה באוסקר על " רשת שידור " , הגיעה הקריירה שלה 
לשיא מפוקפק עם " אמא יקרה " , שבו גילמה את גואן קרופורד . מאז יש הרגשה 
שהיא מין רוח רפאים שמתהלכת בסרטיה ספק בהכרה , ספק בתנומה . כאן היא מדברת 
לאט ובלחישה , ועיקר המאמץ המשחקי שלה מסתכם בחיוכים ובהנפת צעיפיה הארוכים 
מצד לצד . מנטניה ומוטי נראים אומללים לאורך הסרט כולו , ועבודתו המרושלת 
של דרודר איננה מצליחה לשחרר אותם ממצוקתם . 
