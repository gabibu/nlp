" יש אולי עשרה מנצחים בעולם שכולם מסכימים שהם בדרגה עליונה " , אומר דניאל 
ברנבוים . הוא והעיתונאים היושבים אתו בחדר הסולנים בהיכל התרבות יודעים 
שהוא אחד מהם . " אותם מנצחים , כשהם לא עובדים עם התזמורות שלהם , נוסעים 
ממקום למקום , ויש הרבה יותר תזמורות טובות ממנצחים טובים . בגלל זה וגם 
בגלל הבעיות האוביקטיוויות של פוליטיקה וכסף מתקשה הפילהרמונית להשיג מנצחים 
מן המעלה הראשונה " . הוא לא רואה פתרונות קלים לבעיה , חוץ מן הנכונות שלו 
לבוא ולנצח על הפילהרמונית כשהוא פנוי , והוא לא פנוי הרבה . מה שהוא יכול 
להציע הוא שהפילהרמונית כמו תזמורות אחרות בעולם תגדל את הכשרונות שלה . 
הוא מצטט הברקה של סר תומס ביצם : " למה לכם לייבא כשרונות ממדרגה שנייה , 
כשיש לכם כאן די כשרונות ממדרגה שלישית " . הוא לא רק נאה דורש , אלא גם 
נאה מקיים . בחזרות עם פסנתר לקראת ביצוע " השיר על הארץ " של מהלר ( 
" אחת היצירות היפות ביותר של מהלר , ובכלל " אומר ברנבוים ) הוא עבד 
עם הזמרים לואיס גנטילה ולינדה פיני , והמנצח והפסנתרן אשר פיש . הוא היה 
מרוצה מעבודתו של פיש , וכשנודע לו שפיש גם מנצח ( הוא מנצח הבית של האופרה 
הישראלית החדשה ) אמר לו " תלמד את הפרטיטורה , אני רוצה לשמוע איך אתה 
מנצח " . בחזרת התזמורת הראשונה אמר ברנבוים לתזמורת שהוא רוצה לשמוע את 
הבלנס , וביקש מפיש לנצח על השיר הראשון . הוא היה מרוצה , ובשיחה עם 
העיתונות חזר ושיבח את פיש על המוסיקליות , נגינת הפסנתר שלו והניצוח שלו . 
" יש לו עבודת ידיים טובה " , אמר . אלא שדברים כאלה אינם תלויים רק בו . 
הוא יכול לסייע למנצח או סולן בראשית דרכו , אבל קיים גם ממסד תזמורתי , 
שתמיד מעדיף לזכור הופעה לא מוצלחת ( לדעת הממסד הזה ) של מנצח ישראלי 
צעיר , ולא את השבחים של ברנבוים . לאחרונה ראה ברנבוים את הווידאו של ביצוע 
" הטרוטה " של שוברט , אתו ליד הפסנתר , ועם פרלמן , צוקרמן , זקלין 
דה פרה וזובין מהטה ( בקונטרבס ) . " חשבתי לעצמי , שהיינו אז כולנו 
צעירים . היום , עדיין היום , מדברים על הטיפוסים . תמיד ישנו הכנר היהודי , 
הפסנתרן שמנגן שופן , הפסנתרן הצרפתי שמנגן את הקונצרטי של סן - סנס ואת 
דביסי . כבר יותר מעשרים שנה אין קבוצה כזאת של כשרונות של מוסיקה , גם 
אם אני חלק מזה " . השנתיים האחרונות שלו היו סוערות למדי . הוא ידע מראש 
שהתקופה תהיה מעניינת , מאז ניתק את קשריו עם תזמורת פאריס . הוא היה אמור 
להיות מנהל האופרה של הבסטיליה , מה שהתפוצץ ברעש גדול ( " חבל לי , 
כי זה מנע ממני לבצע פרויקטים שרציתי לעשות ) , הוא ניצח על קונצרט ליד 
חומת ברלין , ביקר בישראל עם הפילהרמונית של ברלין בביקור היסטורי , ועתה 
הוא יוצא לשיקגו , למלא שם את מקומו של גיאורג שולטי . " נחוצה לי התקופה 
המסודרת של עבודה בשיקגו כדי להעריך את משמעות השנתיים האלה " . ברנבוים אינו 
מזלזל בערכה ובחשיבותה של המוסיקה המוקלטת , שהביאה להפצת המוסיקה , אבל 
הוא מדבר בצער על עיוות הרגלי ההאזנה . " אנשים באים לקונצרט ורוצים לשמוע 
את איכות ההקלטה שיש להם בבית . הם הופכים להיות יותר פאסיוויים . צריך 
להחזיר לאולם הקונצרטים את ממד ההרפתקה שבמוסיקה " . הוא משבח את הפילהרמונית 
על הדרך שבה היא מנגנת את מהלר , אבל אומר שגם כאן , בחזרה , הוא עבד 
על דברים שישנם ביצירה , ושהמודעות להם היטשטשה במשך שנים של ביצוע . הוא 
מדבר בתמיהה על כך שבישראל , כמו בשיקגו , יש עוד קהל שרואה בסטרווינסקי 
מוסיקה מודרנית . " זה כאילו שבבכורה של הרינג של וגנר , היו מתייחסים 
לסימפוניות של בטהובן כאל מוסיקה מודרנית " . כשניצח על הסימפוניה של לוטוסלבסקי 
בפאריס הקהל היה קשוב וערני . כשניצח על אותה יצירה בברלין , היו אנשים 
שיצאו מהאולם בעת הביצוע . הוא מודע לכך שזה יכול לקרות לו גם בשיקגו . 
" אז אולי גם אני אצטרך ללכת " . הההנהלה והתזמורת של שיקגו יודעים על 
כוונותיו להחדיר יותר מוסיקה בת זמננו לאולם הקונצרטים . לצדו תעבוד בשיקגו 
המלחינה הישראלית שולמית רן , שתפקידה יהיה למצוא בשבילו פרטיטורות של מוסיקה 
חדישה . תקליט אחד מתוך ארבעה עם תזמורת שיקגו יוקדש למוסיקה כזו . עם התזמורת 
הסימפונית של שיקגו , שהיא מן הטובות בעולם ( " ועכשיו אני אוכל רק לקלקל " ) 
, הוא יבצע מוסיקה סימפונית וחדישה . עם הפילהרמונית של ברלין הוא מקליט 
את האופרות של מוצרט . " קוזי פאן טוטה " כבר יצא וזכה לשבחים , " פיגרו " 
עומד לצאת בקרוב , ואת דון גובני " יקליט בקרוב . לכן הוא לא מקבל יותר 
הזמנות לעסוק במוסיקה סימפונית , ומעדיף להתרכז בפסנתר , או בניצוח אופרה . 
" בקיץ מכרתי את נשמתי לביירוט " , הוא אומר . בביקורו הנוכחי הוא מנצח 
על " שיר על הארץ " של מהלר ומנגן ומנצח על קונצרטי של מוצרט , ופעם אחת , 
ב13 בדצמבר , ינגן את " ואריאציות גולדברג " של באך . " עשרים שנה 
חשבתי על איך לנגן את באך בפסנתר . ניגנתי באך כילד , ואחר כך הפסקתי כי 
לא ידעתי איך לנגן אותו . אם הייתי מנגן כמו שאני מרגיש , זה היה נשמע 
כמו ברהמס . אי אפשר לנסות ולחקות את צליל הצמבלו . לפסנתר אין צליל משלו . 
זה הכלי הנייטרלי ביותר . לכן התחלתי לחשוב איך זה היה נשמע בתזמורת של 
באך : קצת כלי מיתר , חצוצרה , אבוב , זמרת . כל ואריאציה ניסיתי לשמוע 
כהרכב מתוך התזמורת . אני חושב שגם כשאני מנגן סונטות של בטהובן זה מצלצל 
כמו תזמורת " . אין לברנבוים כמעט זמן לעיסוקים מחוץ למוסיקה . הוא אוהב 
לראות תיאטרון . בספטמבר 1991 ייצא בהוצאת " גרוב - ויידנפלד " בלונדון 
ספרו של ברנבוים על מוסיקה . שם הספר עוד לא נקבע . חלקו נכתב באנגלית 
וחלקו בגרמנית , ולמרות נימות אוטוביוגרפיות שבו , עיקרו עוסק במה שהופך 
את התופעה הפיסיקלית של " צליל " ל"מוסיקה " . הוא יודע כבר שהספר ייצא 
גם בעברית , אבל אינו זוכר באיזו הוצאה . חלקו נכתב על ידו , בכתב יד 
( " אני לא יודע מה זה מעבד תמלילים " ) וחלקו בראיונות עם העיתונאי הגרמני 
מיכאל לוין . " זה יהיה דומה יותר לספרים של אלפרד ברנדל , מאשר לספרים 
של ארתור רובינשטיין " הוא צוחק . 
