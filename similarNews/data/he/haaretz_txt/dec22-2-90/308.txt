" אני חושש שהעברת כספים למשחקי כדורגל שיהיו בימי שישי הם רק עלה תאנה , 
בבחינת נסיון של הגורמים החרדים להעביר את הזרקורים מן הויכוח על העברת 
הכספים היחודיים לישיבות , ולשם כך מכניסים את הכדורגל " אמר אתמול ל"ספורט 
הארץ " ח"ך מיכה גולדמן , יו"ר ועדת הספורט של הכנסת . ח"ך גולדמן אינו 
מאמין שהכסף מן החרדים יגיע לקבוצות מהר . הוא מטיל ספק אם הכסף בכלל יגיע . 
אומר ח"ך גולדמן : " טענו שהכסף שאמור להגיע מן הההקצבות היחודיות יבוא 
מן האוצר על פי התחייבות שניתנה מפי שר האוצר יצחק מודעי . השר הכחיש כאילו 
ניתנה התחייבות כזו . בדקתי אצל אגף התקציבים וגם להם לא ידוע על התחייבות 
כזו " . יו"ר ועדת הספורט מבקש להדגיש : " אינני מתנגד לסיוע כלשהו לספורט , 
אבל לא אתן יד להמשיך ולהשלות את הקבוצות ואת הציבור " . לדבריו , בירר 
אצל אנשי מכבי נתניה והפועל ירושלים , ונתברר לו , כי לא קיבלו אפילו אגורה 
מהכספים שהובטחו להם . גולדמן מציין שהמעבר של נתניה לקיים את משחקיה הביתיים 
בימי שישי נתן לה הכנסה יפה , אך בשיחתו עם פטרון הפועל ירושלים ח"ך עמנואל 
זיסמן נאמר לו , כי הפועל ירושלים יקיים את משחקו הביתי הבא בשבת , אם 
לא יקבל את הכספים שהובטחו לקבוצה בחוזה שחתמה . על מנת לברר את רצינות ההסכמים , 
ואת האמת העומדת מאחוריהם , יזמין יו"ר ועדת הספורט ביום שלישי ישיבה מיוחדת 
בהשתתפות סגן השר במשרד העבודה והרווחה הרב פרוש ; הרב שיינפלד ; נציגי 
אגף התקציבים באוצר ; נציגי אגודות מכבי נתניה והפועל ירושלים ; נציגי 
רשות הספורט ; וכן סגן השר פנחס גולדשטיין . לח"ך גולדמן יש השגות על ההסכם : 
" אין להסכים לפיצול הליגה , ולא יעלה על הדעת שחלק מן המשחקים יהיו בימי 
שישי וחלק יהיו בשבת , דבר הפוגע גם בהימורי הטוטו . תוצאות משחקי שישי 
ישפיעו על היכולת והרצון של השחקנים בשבת . יש להעדיף ריכוז מאמץ לזמן אחד , 
או שכל המשחקים יהיו ביום שישי או שכולם יהיו במוצאי שבת " . 
