פאריס ( מיוחד ל"הארץ " ) . ויכוח קשה ניטש בימים אלה , סביב החלטות של 
המועצה העליונה של השפה הצרפתית , להכניס שינויים בכתיב של השפה הצרפתית , 
כדי להתאימה למציאות המודרנית . הוויכוח ניטש בין החוגים השמרניים ובראשם 
הליגה להגנת השפה הצרפתית לבין המודרניסטים . הראשונים מתנגדים לכל שינוי 
ואילו האחרונים גורסים , כי הצרפתית הינה שפה חיה ועליה להתאים עצמה למציאות 
הנוכחית . שני הצדדים גייסו למאבק סופרים , מחנכים , עיתונאים , אנשי 
אוניברסיטה ועוד . ההחלטות האחרונות נפלו בעקבות טענות חוזרות ונשנות , 
על קשיים בלימוד הכתיב של השפה . מבוגרים כצעירים זוכרים היטב את השיעורים 
בהם שיננו שוב ושוב מילים מסובכות פחות ומסובכות יותר . למי שאינו דובר 
צרפתית יש לומר , כי כתיבת המילים בצרפתית במקרים רבים מאד אינה כפי שהם 
נהגים . כדי לאיית נכון מילים בצרפתית , יש איפוא לדעת את השפה לבורייה , 
תוך לימוד כללים רבים ויותר מכך התעמקות ביוצאים מן הכלל . ואין זה דבר 
של מה בכך . בשנים האחרונות התברר , כי בקרב התלמידים הצעירים הולך וגדל 
מספרם של שגיאות הכתיב . על פי ההערכות כאן , העובדה שהצעירים נחשפים יותר 
ויותר לרדיו ולטלוויזיה , והעובדה שהם מקדישים פחות לקריאה , פוגעת ברמת 
הכתיב שלהם . כדי לבלום נטייה זו קמו כמה אנשים אשר ביקשו להילחם בתופעה . 
אחד מהם הוא ברנאר פיבו , שהתפרסם בצרפת בזכות תוכנית הטלוויזייה הספרותית 
" אפוסטרוף " , ( כיום משודרת בשידור חוזר בישראל , ערוץ 2 , בליל - 
שבת ) . פיבו החל לקיים תחרות בכתיב ומזה כמה שנים זהו ללא ספק אירוע 
המרכז מאחוריו אוהדים רבים . זוהי תחרות שאנשים החלו להתמכר אליה ויש מהם 
שאף מקיימים תחרותות מסוג זה במשפחה , בקרב חברים . המדובר בתחרות קשה 
ביותר וגם מומחים לשפה אינם מצלחים לעבור את המשחקים הללו ללא שגיאות . אלא 
שתחרויות מסוג זה עם כל החביבות שבהן , עדיין אין בהן כדי לפתור את הבעייה , 
גם אם הם מקרבים את הצרפתי לשפתו . התנועה לביצוע שינויים בשפה החלה איפוא 
להתגבר . הקיצונים ביקשו לשנות את הכתיב בצורה כזו שיבטא בדיוק את הגיית 
המילה . לדעתם , חבל לבזבז את זמנם של התלמידים בלימוד של כתיב מסובך , 
כאשר מה שחשוב באמת הוא ללמד אותם לכתוב משפט ברור ובעצם לדעת לבטא עצמם 
בדרך בהירה . שכרנו יצא בהפסדנו , הם אומרים , אם המילים המרכיבות את 
המשפט ייכתבו בדיוק מירבי ואולם יהיה קושי להבין את משמעותו . הם מזכירים 
את העובדה שיש בצרפת מדענים מעולים שכותבים עם שגיאות , ולא יוצלחים הכותבים 
בכתיב מדיוק להפליא . המתונים יותר ביקשו לבצע התאמות ברוח הזמן . הקונסרווטיוים 
מתנגדים לכל שינוי וטוענים כי השפה הינה בראש ובראשונה צילום של התרבות ונכס 
לאומי . כל שינוי בשפה יביא בהכרח לפגיעה בנכס תרבותי של צרפת . ועל זה 
אין צרפתי טוב שיסכים לוותר . המורים בכיתות הנמוכות בבתי הספר , שייאלצו 
לשנות את מערכי השיעור שלהם , טוענים כי הבעייה כלל איננה בכתיב אלא דווקא 
בדקדוק המסובך , המקשה על התלמידים . אבל בשלב זה אין מי שמוכן לחשוב על 
שינויים בדקדוק של השפה . השינויים החדשים לא יאמרו הרבה למי שאינו דובר 
את השפה וביניהם החלפת הב - ; הוספת האות כביטוי לריבוי במילים רבות שבעבר 
לא קיבלו זאת ; חיבור של שני צמדי מילים והורדת המקף ביניהם . שינויים 
אלה ואחרים יביאו לצורך לשנות מילונים , אשר יצטרכו מעתה לעדכן אותם ברוח 
התיקונים . הצעות רדיקליות יותר לשינויים נדחו בשלב זה . תומכי השינויים 
אומרים , כי זוהי בעצם ההתאמה החמישית שנערכה במרוצת השנים בשפה . 
