אברהם בן אברהם , תושב בת ים , הועמד לדין בשבוע שעבר ונקנס בסכום של 522 
שקלים על ידי בית המשפט לעניינים מקומיים . האשמה הוגדרה כך : " על שהצית 
מדורת צלייה על מדשאת הפארק העירוני של העיר " . או בעברית פשוטה , על עשיית 
מנגל . המקרה אירע בערב ל"ג בעומר , כשכל עם ישראל יוצא לחוצות . יחד עם 
כל העם יצאו גם אברהם ואסתר בן אברהם לגן העיר , הצטיידו במנגל קטן וכמה 
סטייקים והכל על מנת להקנות לבתם הקטנה קצת ערכי מסורת . ואז , בתשע בערב , 
הגיע הפקח העירוני . על מה שאירע מכאן ואלך , הדעות , כמובן , חלוקות . 
לטענת התובעת עיריית בת ים , שבשליחותה פעל הפקח ניסה הנאשם להקים מדורה 
על הדשא , כאשר הפקח ששהה במקום , העיר לו שעשיית מנגל על הדשא היא בניגוד 
להוראות הרשומות על לוח המודעות בכניסה לפארק . הנאשם התעלם מהערתו של הפקח 
והמשיך במעשיו . לעומת זאת , טוענת אסתר בן אברהם כי עוד לפני שבעלה הדליק 
את המנגל , כבר התנפל עליו הפקח , וחוץ מזה , היא אומרת , המנגל הוצב 
על מדרכת האבן שליד המדשאה . " כאשר הפקח ניגש אלינו , בעלי ביקש ממנו 
להסתכל סביבו על כל שאר המדורות . כל גן העיר היה מלא מנגלים , לכן זה 
לא נראה לנו שהוא מעיר רק לנו . התעורר ביניהם ויכוח , אבל בעלי החליט 
שזה לא כדאי , ועברנו מקום , לקצה השני של הגן . פתאום ראינו את הפקח 
מגיע אלינו עם שוטר . השוטר לא דיבר איתנו בכלל , לקח את הפרטים והלך . 
אחר כך קיבלנו את הקנס הביתה . אם היינו מרגישים אשמים במשהו , היינו 
משלמים את הקנס ושלום על ישראל , אבל ניגשנו למשפט כדי שהצדק ייצא לאור . 
התאכזבנו " , היא אומרת . " לא יודעת , זה המון כסף . בכסף הזה יכולנו 
לקחת אותה לראות מנגל במסעדה ולאכול ארוחה ענקית במסעדת פאר . יש לנו עוד 
54 יום לתשלום . חשבנו דווקא לערער , אבל אחרי שראינו עם מי יש לנו עסק , 
למה להפסיד ימי עבודה ? בפסק דינה כתבה השופטת יהודית שיצר : " הדלקת 
מנגל בגן ציבורי יש בה הן משום סכנה פיזית והן משום הפרעה ליתר המשתמשים 
בגן . יש חשיבות ציבורית לכך שהמשתמשים בגנים לא ידליקו מנגלים בכל מקום 
שיעלה על דעתם , אלא רק במקומות שהורשו לכך " . 
