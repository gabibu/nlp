הוועד המנהל של רשות השידור החליט שלשום להעביר את רפיק חלבי , עורך " מבט 
לחדשות " בטלוויזיה , מתפקידו . ההחלטה התקבלה בהצבעה שנערכה לבקשת נציג 
המפד"ל , אורי פלאח , ברוב הכולל את בעל ההצעה ושלושה נציגי הליכוד , 
אורי אורן , אמנון מנדה ושלמה קור וכנגדם שלושה נציגי המערך , דליה איציק , 
רוני פיינשטיין והיו"ר , אהרן הראל . רפיק חלבי יעמוד לדין משמעתי בעקבות 
תלונה שהגישו חברי הוועד המנהל קור ומנדה ב31 באוקטובר 09 , ליועץ המשפטי 
של רשות השידור . על - פי חוות דעתו של היועץ , יש להעמיד את חלבי לדין 
על שלוש עבירות שעבר לכאורה : חלבי כתב , בתקופת עבודתו כעורך " מבט " , 
טור בעיתון החיפאי " כלבו " שהיה בעל אופי פוליטי , למרות שלא אושר לו 
לכתוב ברוח זו ; טור בחתימתו הופיע בשבועון הערבי " א - סינארה " , הרואה 
אור בנצרת , מבלי שקיבל לכך רשות ; התבטאויותיו ב"א - סינארה " פוגעות 
בשמה הטוב ובדמותה של רשות השידור , בניגוד לסעיף 71 בחוק שירות המדינה . 
מנכ"ל רשות השידור , אריה מקל , אימץ את ההמלצות והגיש קובלנה לבית - 
הדין המשמעתי נגד רפיק חלבי ב02 בנובמבר 09 . העילה שהביאה להגשת התלונה 
נגד חלבי היא רשימה בחתימתו , שפורסמה לאחר אירועי הר הבית , ובה הובעה 
אהדה לחללי התקרית ולבני משפחותיהם . " . . . האשימו אותם בהכנה מוקדמת , 
כאילו אבני השיפוצים הן פצצות , שמעו את תפילת המואזין כהסתה . . . 
הילד הפך לנער , הנער לעלם והעלם לטרוריסט . . . " , נכתב בין השאר ברשימה . 
חוק שירות המדינה ( משמעת ) מאפשר עוד לפני ביצוע הליך בבית - הדין המשמעתי 
להתכנס ולהמליץ , בין השאר , על " העברה זמנית לעבודה אחרת במשרה שאחת 
מדרגותיה אינה נמוכה מדרגת משרתו של העובד " . בהסתמך על כך , התכנס הוועד 
המנהל והורה למנכ"ל הרשות ליישם סעיף זה לגבי רפיק חלבי . ההחלטה שהתקבלה 
שלשום , כמו צעדים קודמים שננקטו בעניין , התקבלה ככל הנראה כחוק , ועם 
זאת נותר משקע מר לגבי מניעיה ועולים ספקות קשים לגבי מידת עצמאותה המקצועית 
של רשות השידור . בולטת לעין העובדה כי גורמים פוליטיים שביקשו להשפיע על 
איוש מערכת החדשות , פעלו במקרה זה בחסות מערכת החוקים המחייבת את עובדי 
רשות השידור כעובדי מדינה כל דבר . התנגדותם הקולנית של מנדה וקור לכהונתו 
רפיק חלבי כעורך " מבט " , נודעה ברבים זמן רב לפני פרסום הקטע ששימש עילה 
להשעיה , והיו שתיארו את פעילותם כ"לינץ ציבורי " . למעשה , היה עורך " מבט " 
נתון ללחצים קשים והתקפות פומביות מצד אישים אלה אשר שימשו כמפקחים עליו 
מטעם מפלגתם . הם גם אלה , שהתלוננו עליו בפני מנכ"ל רשות השידור ולאחר 
מכן הצביעו בפורום הניהולי שגזר על " העברתו הזמנית לעבודה אחרת " . הם 
אלה שהעלו כנגד חלבי , דרוזי במוצאו , האשמות אישיות קשות בדבר אי נאמנות 
למדינה , האשמות שהשחירו את דמותו כאזרח נאמן וגרמו לו סבל רב ; " איש 
לא יצליח לקרוע את לבי הישראלי מגופי הדרוזי " , אמר חלבי לחברי הוועד המנהל 
כאשר זימנוהו לבירור . רפיק חלבי שגה , ככל הנראה , כאשר הסתמך על העובדה 
שרבים מחבריו עוסקים בעבודות צדדיות ובכלל זה כתיבה עיתונאית , ולא הצטייד 
באישור מקיף ומפורט לסוגי הכתיבה שביצע אך ההחלטה בעניין זה , כמו העונש , 
אם צריך להינתן היא עניינו של בית - הדין המשמעתי . העובדה שחברי הוועד 
המנהל מקיימים הצבעה על בסיס עמדות מפלגתיות בעניין זה , מחניקה את שרידי 
העצמאות שנותרו לעיתונאי רשות השידור ולמעשה מרוקנת את מערכת החדשות בטלוויזיה 
מיכולתה לתפקד כגוף מקצועי . מקרה חלבי ותהיינה תוצאותיו אשר תהיינה הוא 
הוכחה נחרצת לכך שלא ניתן לקיים מוסד עיתונאי תחת חסות ממלכתית ולהחיל עליו 
חוקים ותקנות הנוגעים לעובדי מדינה . 
