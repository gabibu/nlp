" הדבר היחידי המשמעותי שהשתנה אצלי מאז שנדקרתי , זה שהתחלתי להאמין באלוהים . 
עכשיו אני מאמינה שאם יצאתי כמו שיצאתי מהמקרה הזה , אני אצא בשלום גם 
מדברים אחרים " , אומרת אבישג כהן מבת ים , אחת מנפגעות הדקירות בקו 66 
לפני כחודש . הפגיעות עדיין ניכרות : שתי צלעות שבורות , בועת אוויר בריאות 
ויד שעוד לא חזרה לתפקוד מלא . " עכשיו , מאז המקרה , מה שחשוב לי , 
זה אני עצמי . אני רוצה חופש , לבלות ולבזבז " . " לא הייתי פחדנית לפני 
ואני לא פחדנית אחרי . אולי , בעצם , אני קצת מתחילה לפחד מאלוהים ובכלל , 
היום אני יותר מאמינה באלוהים . ההורים שלי עדיין קצת בפאניקה , הם הולכים 
אחרי אם רק נדמה להם שמישהו חשוד מתקרב " . " גם אחרי המקרה כבר נסעתי באוטובוס " . 
" גדלתי בבית שמאלני לגמרי , תשע שנים הייתי בנוער העובד . אבל עוד לפני 
המקרה התבגרתי וראיתי מה קורה סביבי וזזתי קצת לאמצע בדעותי . גם היום אני 
לא חושבת שצריך לטרנספר או להרוג את הערבים , אלא צריך להתייחס אליהם כאל 
בני אדם , כי הם בני אדם , ואני מקווה ומאמינה שנוכל לחיות איתם בשלום . 
הבעיה היא שהם מבינים רק כוח . לדעתי אין לנו זכות לגרש את הערבים ובטח 
לא את הערבים הגרים בישראל , הם אלפי דורות פה . לגבי ערביי השטחים אין 
לי דעה מגובשת , אני מבולבלת ומשתכנעת בקלות כמעט על ידי כל אחד שמדבר איתי 
על הנושא . מי ששינתה את דעותיה מאז המקרה , זו אמי , שהיתה מערכניקית 
ועכשיו היא מצטערת על כך . אחי ( 32 ) , שהיה באמצע בדעותיו הפוליטיות , 
הפך לימני קיצוני ואבי היה ונשאר שמאלני " . " לסיום התיכון קיבלתי מתנה 
מהוריי , הבטחה לנסיעה לחו"ל . בגלל הפציעה החלטנו לדחות בחודש את הטיול . 
אני רוצה ללמוד קרמינולוגיה ולהיות קצינת מבחן , זה חלום ילדות שלי . 
לפני האירוע התכוונתי לגשת לבחינת בגרות כדי לשפר את הציון באותו מקצוע , 
אבל בגלל הפציעה פיספסתי אותה ולכן אולי אירשם למכינה בבר אילן ואחרי המכינה 
אתחיל ללמוד קרמינולוגיה " . 
