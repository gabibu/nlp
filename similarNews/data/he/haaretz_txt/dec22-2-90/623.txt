ואשינגטון ( ע"ר ) . הנשיא גורג בוש קרא אתמול לעם הסובייטי לגלות סבלנות 
נוכח המחסור במזון וקשיי החיים , בהדגישו כי הרפורמות הפוליטיות והכלכליות 
יביאו לאזרחי בריה"ם , בסופו של דבר , חיים טובים יותר . " יצאתם לנסיעה 
קשה ורבת - סבל , אולם היא תהיה כדאית מאחר שעליתם על דרך המובילה לעתיד 
מזהיר יותר לאומה שלכם כולה " , אמר בוש בשדר מיוחד לחג המולד ולשנה החדשה 
ששודר בכל בריה"ם . הנשיא האמריקאי חלק שבחים לעם הסובייטי " על הצעדים 
החשובים בהם נקטתם לבניית חברה חדשה " , ושיבח אותם על " החלטתכם הנחושה 
לצעוד קדימה על אף הקשיים שנוצרו בביצוע הרפורמות הפוליטיות והכלכליות " . 
הנשיא גם בירך על חיזוק ושיפור היחסים בין בריה"ם לבין ארה"ב והאחדות שנתגלתה 
בין מוסקווה לבין ואשינגטון נוכח הפלישה העיראקית לכוויית . " נקטנו בעמדה 
משותפת נוכח האתגר החדש למאבק על היציבות ועל השלום . אני משבח , והעולם 
כולו משבח , את החלטת בריה"ם להתנגד בצורה התקיפה ביותר לתוקפנות הברוטאלית 
של סדאם חוסיין בכוויית " . הנשיא יעשה את השנה החדשה בקמף - דיוויד שם גם 
בילה את חג המולד . הוא הפסיק את חופשתו כדי להיפגש עם השגריר הסובייטי , 
אלכסנדר בסמרתניק , בבית הלבן . השגריר העביר לבוש שדר מגורבצוב . ברכתו 
של הנשיא בוש שהוקלטה לשידור לעם הסובייטי , היא חלק מהחלפת שדרים בין מנהיגי 
בריה"ם וארה"ב מינהג שהחל עוד בתקופת נשיאותו של רונלד רייגן כצעד ראשון 
בהפשרת המלחמה הקרה . 
