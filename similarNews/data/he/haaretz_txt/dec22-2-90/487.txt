אין זו אלא שהמפד"ל , בת - ברית לאומנית מן המהדרין של הליכוד , החליטה 
לחמוד לצון לאחות הבכירה . שהרי ככל שיהיה יסוד לפקפוק עצור בכושר מנהיגי 
המפד"ל להבין את צורכי המדינה , או אפילו את צרכיהם הקמעוניים יותר של בוחריה , 
לא ברור מה עקץ אותה להעלות שוב , ודווקא עכשיו , את רעיון כינונה של 
ממשלת אחדות לאומית . ונדמה כי אם נערוך רשימה מהירה של הנימוקים הבאים 
בחשבון , נגיע למסקנה הבלתי - נמנעת , כי מדובר כאן במתיחה שקורבנותיה 
הם האחים מהמחנה הדתי . שהרי מי היה ניזוק אילו הוקמה ממשלת אחדות לאומית ? 
המחנה היחיד הרשאי לזקוף לזכותו הישגים במסגרתה של הממשלה הנוכחית , הוא 
זה שהתקבל אליה תחת דגלה של התורה ושל עבודת השם . מיסוס הבסיס הפרלמנטרי 
של הקואליציה הנוכחית , המורכבת מאנשי המחנה הלאומי ונציגי הקב"ה עלי אדמות , 
תוך הוספה במתכונת כלשהי של כופרים וסוחרים בשלמות המולדת , יכול לפגוע 
רק בהישגים היחידים שהוזכרו לעיל , ובבעליהם . והרי זה לא יעלה על הדעת : 
שמיר לא יבגוד שנית בדברתו , וכמובן לא יוותר על המייחד את הגלגול הנוכחי 
של שלטונו . לא נדע כמה זמן ירצה ראש הממשלה להמשיך ולהתפרנס מהצהרת נאמנותו 
לממשלת אחדות לאומית : אפשר שגם לו עצמו נמאס ממנה . אם נמאס לו או לא , 
אין כמוהו יודע כי כינונה של ממשלה חלופית מן החומרים שבית המחוקקים מעמיד 
לרשותו הוא בלתי - אפשרי , פשוטו כמשמעו . האפסות כאשר ממשלת האחדות עוד 
היתה קיימת , השאירה טעם מר בפיות ; הבגידות וההתכתשויות היו רבות מדי ; 
והדרך שבה התפרקה החבילה משרה עד עצם היום הזה סיוט על מי שצלה נפל עליה 
מכדי שהגיבורים ירצו לשוב ולעבור את החוויה . אפילו אנשי השלום המוסווים 
בליכוד , וכן אנשי ארץ - ישראל השלמה המחופשים שבמערך , ספק אם נותר בהם 
היצר לעבור מהדורה מחודשת של ממשלה משותפת . נותרו עוד שני עניינים נלווים 
הראויים שיעירו עליהם . האחד הוא , שיהיו פני הדברים כאשר יהיו , ראש 
הממשלה נשאר נאמן לעצמו . הוא , כנאמר , מוסיף לדגול ברעיון האחדות אבל 
" הדבר אינו אקטואלי עכשיו " . אם אפשר לא להחליט כלל , תמצא את שמיר בקרב 
הלא מחליטים ; ואם יש מה שתובע החלטה על אפו ועל חמתו , הוא , שמיר , 
ישהה את תשובתו . והעניין השני : כמו שדנו זו את זו לשיתוק שלטוני גם 
כשהיו בצוותא וגם לאחר שנפרדו , כך גם מעתה ואילך : שתי המפלגות הנועדות , 
לשוב ולנסות את מזלן באחדות , אינן מסוגלות להקנות לעם ישראל הנהגה מרחיקת 
ראות , יעילה והוגנת . עד להודעה חדשה . 
