סבלותיהם של בעלי - בתים אינו נושא הקרוב ללבו של הציבור האמריקאי הכורע 
תחת עול שכר הדירה ושאר גזירות של בעלי - בית אכזריים , שמונעים ממנו תנאי 
מחיה אנושיים . כדי לחבב את גיבורי סרטו , המשכירים שתי דירות בסן פרנסיסקו 
היקרה , הופך אותם גון שלזינגר לזוג יאפים חביבים , שמוכנים להשכיר את 
רכושם היקר אפילו לזוג סינים ולשחור נאור . הם משכירים את הדירות משום שהם 
עצמם חייבים להחזיק מעמד מבחינה כלכלית . במציאות של סרט זה אין הבדלי מעמדות 
בין בעל הבית והדייר : כולם שווים בפני הבנק . פאטי ( מלאני גריפית ) 
ודרייק ( מאתיו מודין ) נקלעים לצרה כשהם משכירים את אחת מדירותיהם לקרטר 
הייז ( מייקל קיטון ) , שעושה רושם מצוין , אך הוא בעצם פסיכופט לא קטן . 
לא רק שהוא מסרב לשלם , הוא אף מסרב לצאת מהדירה ופותח במלחמת עצבים נגד 
בעליה . החוק ניצב לצדו של הדייר , והסרט חושש לומר שלמרות הכל יש צדק 
בחוק הזה . שלזינגר מנסה לאמץ את העיקרון שהינחה את אלפרד היצקוק ברבים מסרטיו , 
שבהם נקלעו אנשים רגילים לסיטואציות לא רגילות ועברו תהליך של למידה במהלך 
הסיוט . אבל הדמיון בין שני הבמאים מסתיים בכך ששניהם הם בריטים שהיגרו 
לאמריקה ועשו בה את מרבית סרטיהם . שלזינגר מבקש לספק הקשר קונקרטי מאוד 
לסיטואציה של הזר החודר לחיינו ומסרב לצאת אותם . הרולד פינטר , למשל , 
בהקשר אבסורדי ומטאפיסי , ביסס על עקרון זה קריירה שלמה . גם היצקוק יצר 
סרט ידוע , " הדייר " שמו , עוד בתקופת הראינוע . אצל היצקוק היתה תמיד 
קיימת מזיגה מופלאה בין חרדה והומור שאצל שלזינגר אינה קיימת כלל . הוא 
בריטי ללא הומור , ובסרט הדבר בולט במיוחד . מגע ידו של סלזינגר כבד ומיכני . 
גם בסרטיו המעניינים הבודדים יש משהו דוחה . הוא רואה את דמויותיו במבט 
שטחי ולא אנושי , וכאשר זה מצטרף אל המשיכה שיש לו לסרטי אימים , התוצאה 
מרתיעה : האסלרים ונכים ( " קאובי של חצות " , ) נאצים ( " איש המרתון " ) 
, הומוסקסואלים ( " יום א הארור " ) ומרגלים ( " הבז ואיש השלג " ) 
, כולם חלק ממופע אימים קר ואכזר . בסרטי מתח טובים , העלילה משמשת כמטפורה 
לתהליך נפשי שעוברות הדמויות . אין לנו מושג מי הם פאטי ודרייק , ובעיקר 
מיהו אותו קרטר שמאיים עליהם . הם כלי משחק באינטריגה עקרה . אין לנו כל 
אפשרות להזדהות עמן , ואין אירוניה , מורכבות או מתח : אנו פשוט מחכים 
שהעניין יסתיים . השחקנים אבודים לחלוטין , ואנו מגלים את צדדיהם החלשים : 
קולה הילדותי של גריפין מתחיל לעצבן , מודין מתגלה כשחקן חסר אישיות , 
וקיטון , שחקן מעניין בדרך כלל , מבוזבז לחלוטין . הסצינה היחידה שמעוררת 
תגובה רגשית היא זו שבה מופיעה טיפי הדרן . שמה אינו מופיע בכותרות הסרט , 
היא אינה מוציאה מלה מפיה , והיא , כנראה , מופיעה בסרט מטעם היותה אמה 
של מלאני גריפית . היות שלא ראינו אותה מאז שכיכבה בשניים מסרטיו של היצקוק 
( " הציפורים " ו"מארני " ) לפני כמעט שלושים שנה , הלם הפגישה המחודשת 
הוא חזק . הזמן מפחיד יותר מכל דבר אחר בסרט מייגע זה . נוכחותה מזכירה 
שוב את היצקוק , וזה לא לטובת שלזינגר . 
