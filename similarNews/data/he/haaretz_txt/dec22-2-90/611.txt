הנגע בלהק ציוד של חיל האוויר , שבראשו עמד תת - אלוף רמי דותן , הוא עמוק 
יותר מכפי שחשבו תחילה . אין זה עניין הקשור רק באיש אחד , דותן וספק 
אם די יהיה בסילוקו אלא בקבוצה המונה חמישה - ששה קצינים . אמנם מקווים 
כי לא מדובר בגניבות ובשוחד , אלא בהפרה חמורה ביותר של נהלים , בהסתאבות ; 
אך אפילו לא יהיה מקום להגשת תביעות פליליות או משמעתיות , ברור כי בלהק 
ציוד דרוש טיהור יסודי . האיש שבו תולים תקוות כי יעשה את המלאכה הזו הוא 
מחליפו של דותן כראש להק ציוד , תת - אלוף יצחק גת , שעם בואו חשף את מה 
שאפשר לכנות " פרשת הקופה הסמויה " . ההסתאבות היתה גדולה כל - כך , שדי 
היה בהפיכת אבן אחת כדי לגלותה . מסתבר כי דותן וחבורה קטנה של קצינים 
שפעלו לצדו הקימו קופה סודית שבה היו כ085 אלף דולר , בלי שאיש ממטה חיל 
האוויר , לרבות מפקד החיל , ידעו על כך . מעדויות קצינים אלה עולה כי דותן 
הסביר להם שבמנהל ההרכשה במשרד הביטחון יושבים ביורוקרטים מטומטמים , ואם 
יזדקק החיל למשהו באופן דחוף , יחלפו שבועות עד שהדבר יאושר . לפיכך , 
יש צורך בקופה פנימית סודית למימון פעולות דחופות . חיל האוויר ירוויח 
ואף אחד לא יינזק , הסביר דותן . משלב זה בוצעו מהלכים הגובלים בפלילים . 
חברות מסוימות שנבחרו בידי דותן התבקשו לשלוח חשבון על ביצוע עסקות אשר 
כלל לא בוצעו , מנהל ההרכשה גישר בעניין החוזה והחשבון , והכסף התגלגל 
והגיע בסופו של דבר מהחברות לקופה הסמויה . להק ציוד , מצדו , מסר למנהל 
ההרכשה דיווח שקרי , שלפיו הציוד שנרכש הגיע . החשבונות לא היו גדולים , 
אך לאט - לאט הצטבר בקופה סכום של 085 אלף דולר . ייתכן שמפעם לפעם באמת 
נרכש בכסף זה ציוד דחוף לצורכי החיל , אבל האם איש מהקצינים לא שאל את עצמו 
מי מפקח על הכסף והאם מפקדי החיל יודעים על כך ? גם לשאלה מדוע נאותו חברות 
הציוד להשתתף במעשי הרמייה ראוי כי החוקרים ימצאו תשובה מניחה את הדעת . 
כך הפך להק ציוד , היושב על הקופה , לכת בפני עצמה . הארוגנטיות חגגה , 
ודותן וכמה מקציניו חשבו עצמם לטובים יותר . לא טובים לטיס , אלא כדי 
להחליט מה טוב לטייסים . ייתכן אמנם ששותפיו של דותן לקופה חשבו באמת כי 
הכסף נועד רק לסייע לחיל האוויר , אך הם ודאי ידעו כי באשרם חשבונות מזויפים 
הם נותנים יד למעשה על גבול השחיתות . ואולם גם כשהתפוצצה פרשת דותן , 
לא מיהרו קצינים אלה לדווח על הקופה הסמויה : היה צורך בפעולת שכנוע מצד 
אחד מהם , קצין בדרגת סגן - אלוף , שהסביר להם כי מוטב לספר הכל . כשנודעו 
הדברים במפקדת חיל האוויר , נדהמו כולם . על החוקרים יהיה , אם כן , 
לחשוף מה באמת ידעו הקצינים הללו על המסתתר מאחורי הקופה הסמויה . אפילו 
יימצא כי איש מהם לא ידע דבר על מטרותיה , ברור שאסור להם לשרת יותר בתפקידים 
רגישים . במקביל , יהיה על החוקרים לבדוק את הקשר עם העסקתה של אשת אחד 
הקצינים הללו בידי יורם אינגביר , אחד החשודים המרכזיים בפרשת דותן . מסתבר 
כי דותן סמך על נאמנותה של הכת שלו בלהק ציוד יותר משסמך על כל אדם אחר . 
אחרת כיצד ניתן להסביר מדוע החביא את המסמך החשוב ביותר לפרשת השוחד שלו 
דווקא בכספת בלהק ציוד , עליה היה אחראי אחד מקציניו , ולא בביתו ? המסמך 
שבו מדובר הוא צוואתו של דותן , שאותה כתב לפני צאתו לשליחות מסוכנת ( 
לקצין שבידיו הפקיד את התיק אמר כי הוא כולל מסמכי גירושין ) . בעזרת צוואה 
זו נחשפו לראשונה הסכומים האדירים שצבר , ובאילו בנקים בחוץ לארץ הוא מחזיק 
אותם . ומה שחשוב לא פחות לחקירה מיהם האנשים המחזיקים בשבילו , כנאמנים , 
סכומים גדולים אחרים ( כדי שלא לפגוע בצנעת הפרט של כמה מהאנשים הנזכרים 
בצוואה , כולל בני משפחתו של דותן , לא נפרט ) . יש להניח שדותן ניאות 
לבסוף לשתף פעולה עם חוקריו כאשר הבין כי צוואתו התגלתה . מפרשת הקופה הסמויה 
בלהק ציוד יש לקח חשוב אחד לפחות : אין לאפשר עוד שבתפקידים רגישים במיוחד 
יישבו אותם אנשים במשך שנים רבות , אפילו הם הכשרוניים ביותר . לעמדות 
אלה כדאי להביא מפעם לפעם אנשים מבחוץ , גם אם הרקע המקצועי שלהם שונה . 
