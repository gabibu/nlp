ממש כאותו שוליית הקוסם שגילה את נוסחת הקסם , אך אינו ידוע כיצד לעצור 
את השיטפון , עומדת עתה ממשלת הליכוד אל מול גלי העלייה . המאבק כאן אינו 
על היוקרה בלבד , אלא על החיים הפוליטיים , העלולים לטבוע במצולות הקליטה . 
בלא מעט חרדה מדברים היום בליכוד על החשש מאובדן השלטון עקב כישלון הקליטה 
המתגלגל לפתחם . גורם בכיר בליכוד , המקורב גם אל מעשה הקליטה , העריך 
השבוע כי " הליכוד עלול להידרדר ל02 מנדטים " . הקולות האובדים , על פי 
ניתוח זה , לא ילכו אל המערך , אלא למפלגות הימין , בראשן צומת ומולדת . 
ברוח דו - משמעית מזכירים היום בליכוד את הימים שבהם נאבק יצחק שמיר מאבק 
עקרוני לסגירת נתיבי הנשירה , כדי להכריח את המוני העולים להגיע רק אל ארץ 
הלא - בחירה . ספק אם שיער שמיר עצמו , באותם ימים של ניהול המגעים בעניין 
זה עם האמריקאים , ההולנדים וגורמים אחרים , באילו ממדי עלייה מדובר . 
היום זוכרים לו בליכוד מהלכים אלו בנימה המוהלת בהערכה גם מנה גדושה של 
חרדה , אם לא לומר חרטה . על רקע זה נשמעים הקולות הקוראים להקמתה של ממשלת 
אחדות , או לשיתופה של מפלגת העבודה בקבינט הקליטה , כקריאה נואשת לעזרה . 
העילה לפנייה היא כרגיל " מצב חירום " , המחייב אחדות לאומית , בדומה 
למצב חירום ביטחוני . אלא שטיעון זה , הגיוני ככל שנשמע , הוא בכל זאת 
רק תירוץ דמגוגי . הרציונאל המחייב ממשלת אחדות בעת מלחמה או סכנת מלחמה , 
אינו גיוסו של עוד מוח יוצר מן האופוזיציה אל החשיבה הקולקטיווית , אלא 
הכורח ביצירת קונסנסוס לאומי לשם קבלת החלטות . מקרה זה אינו דומה כלל 
למצב החירום הנובע מהעלייה , שהיא דווקא נושא שבהסכמה לאומית . ההזדקקות 
ל " אחדות לאומית " לא נועדה במקרה זה אלא כדי להוריד מהליכוד את נטל מלוא 
האחריות , והיא חיפוש נואש אחר שותף לחלוק עמו בעתיד את הכישלון המסתמן . 
אחד הגילויים המוחשיים יותר של החרדה שהליכוד נתון בה הוא יחסו אל הדרישה 
להקים מחנות אוהלים כפתרון דיור זמני להמוני העולים . דרישה זו מתבססת על 
התחזית שעד סוף 1991 צפוי גירעון מצטבר של 07 אלף פתרונות דיור . עלותו 
של קרוואן קטן , ( כ71 אלף שקל ) , היא פי שלושה מעלותו של אוהל טוב . 
יתרונם של הקרוואנים בנוחות שהם מבטיחים לעומת החיים באוהלים . חסרונם 
נעוץ בזמן הנדרש להקמתם , האוזל והולך . מיפוי התומכים והמתנגדים לשני 
הפתרונות מעלה תמונת מצב מעניינת . בעמדות השונות ניכר ששיקולים פוליטיים 
משתלבים במטענים חברתיים - אישייים . בראש המצדדים בהקמה מיידית של תשתית 
לאוהלים ניצב שר הקליטה , יצחק פרץ . לא זו בלבד שמחנות האוהלים נגזרים 
מתמונת עולמו כעולה חדש ממרוקו בשנות ה05 , אלא שתחזית העולים הנתקעים בנמל 
התעופה בלא כל פתרון דיור מאיצה בו לבחור בפתרון המהיר ביותר האוהלים . 
גם הוא מיטיב לדעת כי ההסברים שהשיכון אינו בתחום אחריותו לא יעמדו לו אל 
מול מראות העולים בנתב"ג , שאין להם לאן ללכת . מה עוד שלשר פרץ אין מה 
להפסיד פוליטית , וכל רצונו לסיים את הקדנציה בשלום ובשקט יחסי . מערכת 
שיקוליו של אריאל שרון שונה בתכלית . עתידו הפוליטי תלוי עתה במידת הצלחתו 
כשר שיכון ושר - על לעלייה וקליטה . מבחינתו , המראה של ישראל המוצפת אוהלים 
הוא הודאה חזותית בכישלון , שהוא אינו יכול להרשות לעצמו מבחינת הדימוי 
האישי והפוליטי . על רקע מאבקי הכוחות בין השניים לא ייפלא שממש ביום שבו 
קרא פרץ בגלוי להקמת מחנות אוהלים על הקרקע , קרא שרון להצבתם של קרוואנים 
על הגגות . הדימוי הכמו - שגאלי של קרוואנים באוויר עדיף בעיניו על פני 
אוהלים נטועים בקרקע , עדות דוממת לכישלון הבינוי . גם ראש הממשלה עצמו 
מודע היטב להשלכות השליליות שיש לאוהלים על תדמית ממשלתו . בשיחה עם פרץ 
הוא אמר במפורש : " אני מקווה שלא יהיה צורך להגיע לאוהלים " . אלה בליכוד 
הניגשים לנושא מנקודת ראות שאינה טעונה רגשית , מבקשים דרך להקדים תרופה 
פוליטית למכת האוהלים . אלו גורסים שהאוהלים יהפכו ממילא לכורח המציאות , 
ועל כן עדיף מבחינתו של הליכוד להציגם כבר עתה כבחירה רצויה ונוחה , ולא 
כפתרון דחוק של הרגע האחרון . אלו ינסו גם לשכנע את שרון כי אין באוהלים 
משום כישלון אישי שלו . בכל מקרה , עירוב שיקולים מפלגתיים בשיקולי הקליטה 
הענייניים אינו מיטיב עם העשייה . 
