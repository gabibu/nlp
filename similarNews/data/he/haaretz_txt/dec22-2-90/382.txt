לכאורה מזוהה האינתיפאדה עם קצב חדש של אירועים , שביתות מסחר בשעות מתואמות 
וכרוזים המופצים בשיטתיות . אולם ההישג העיקרי הוא בעלייתה של מנהיגות שהצליחה 
לכוון את ההמון , שהעניקה תחושה שמישהו שולט בעניינים , ובניסיון ראשון 
לבניית מסגרות עצמאיות לקראת הינתקות מן השלטון הישראלי . בזכות מנהיגות 
אותנטית שקמה לפתע , יוזמות מקומיות להיפרדות מישראל ומאות הרוגים זכו הפלשתינאים 
לאהדה בעולם ואפילו בישראל . אולם שלוש שנים בלי הישגים החזירו את הייאוש 
ומאיצות עתה מחדש את הטרור . האינתיפאדה הביטה קדימה בתקווה , הטרור מביט 
בהווה בייאוש . הטרור הוא חלק בלתי נפרד מסכסוכים בין אומות . אי - אפשר 
אתו , אך גם אי - אפשר בלעדיו . כאשר ידה של קבוצה על התחתונה , ואין 
היא יכולה להשיג את יעדיה בצורה פוליטית , היא פונה לטרור . הפלשתינאים 
לא נטשו אף פעם את הטרור , אך בשלוש השנים האחרונות הושם דגש על מאבק עממי . 
עתה , באמצעות סכינאים המשוטטים ברחובות תל אביב וירושלים , חוזר הטרור 
לתפוס כבעבר מקום עיקרי במאבקם . אל הטרור מגיעים מתוך חוסר ברירה , ייאוש , 
נקמה , הגנה עצמית , מיקוח , אך בעיקר מתוך תחושה של הימור , אולי בכל 
זאת הוא יביא לפריצת דרך . הטרור הוא שלב בלתי נמנע בתהליך התפתחותו של 
סכסוך , אך אופיו הקטלני של אמצעי זה מאפיל לרוב על הסיכוי לפריצת דרך באמצעותו . 
בטרור טמון איפוא מלכוד : הוא אמור לסייע , אבל עלול להרחיק את הפתרון . 
שני יעדים עיקריים לטרור : האחד הוא להפחיד את היריב , לערער את ביטחונו 
עד שיאמר שהוא נכון לוותר ; האחר הוא להביא את דבר המאבק לתודעה של כלל 
הציבור ועד לתודעת כל הקהילה הבין - לאומית , כדי שתתאחד ותלחץ או תכפה 
פתרון ראוי . אלא שלטרור יש דימוי שלילי . לכותרות העיתונים בכל העולם , 
השבות ומזכירות את הבעיה הבלתי פתורה , מצטרפת תחושה מצמררת של פגיעה באזרחים 
חסרי מגן , של רצח לשמו . יש בכך איום ישיר על הסדר ועל היציבות הבין - 
לאומיים , גם משום נטייתו או היאלצותו של הטרור לנדוד ולפגוע אף בבני אומות 
שאינן היריבות , אך את תשומת לבן מבקשים . לפלשתינאים יצא שם של טרוריסטים , 
וכאשר ביקשו לחבוש את המגבעת הדיפלומטית תבעה מהם ארצות הברית כתנאי הודעה 
מפורשת על הסתייגות והסתלקות מדרך הטרור . במחי פעולת טרור אחת לאחר מכן 
הופסקו השיחות עם ואשינגטון . הצד האחר של הטרוריסט בעל התדמית הרעה הוא 
קורבן הטרור חסר האונים המבקש רחמים . טרור הוא מלחמה בזעיר אנפין , אך 
לעומת שדה קרב בין צבאות הוא נתפס כחד - צדדי . בתמונות המגיעות משדה הקרב 
של הטרור מופיע החזק בדמותם של גברים , נשים , זקנים וטף , כשהם מתבוססים 
בדמם או מוטלים מתים . הטרוריסט המטלפן להתפאר במעשה קטלני מצטייר כאדם 
חסר אנושיות שיש להקיאו מן החברה . הטרוריסט מתנצל ומבקש לומר כי הנה עתה 
הוא רוצח והורס , אבל הוא מוכן להתנהג בסדר אם רק יספקו לו את מבוקשו . 
כאשר תהיה לי מדינה אתנהג למופת , אכבד את החוק הבין - לאומי , אבל כעת 
פשוט אין לי ברירה , הוא אומר . מסתבר שקשה להאמין לו . המדינה המתגוננת , 
חזקה ככל שתהיה , חשה נסחטת . את סרבנותה , שנימקה עד כה בזכויותיה ההיסטוריות , 
היא מבססת ומוכיחה באמצעות פעילות הטרור המכוון כלפיה . לדידה האויב חשף 
את פרצופו , אף שכל אויב , משתמש בטרור . המדינה טוענת שהיא מפחדת בהווה 
ויראה מפני הסכנות הגלומות בעתיד , אם תוותר לטרוריסט . ארגוני החבלה הפלשתינאים 
אינם שמים לבם לטענות כאלה המושמעות בישראל . אולם בסאם אבו - שריף , עוזרו 
של ערפאת , כתב במסמך פייסני שחיבר במאי 8891 : " על אף התדמית השטנית 
שמאבקו של אש"ף יצר בארצות הברית ובישראל , נותרת בעינה העובדה שהארגון 
חותר ליעדים דמוקרטיים . אם יוכלו ישראל ותומכיה בממשל האמריקאי להבין עובדה 
זו , ייעלמו החששות " . טרור אכן זורע בהלה בציבור רחב , אך תכליתו להגיע 
לפתחם של קברניטי המדינה הסרבנים כדי שיתרצו . קורבנותיו של הטרור הם האזרחים 
ברחוב שפצצה הונחה בדרכם או שאדם מצויד בסכין ארב להם . פעולות הטרור לכשעצמן 
אינן משפיעות על הממשלה . רק מעט מן המשקע הנותר בעקבותיהן מותיר סימנים 
לאורך זמן . ממשלת ישראל חשה מאוימת יותר נוכח הישגי הפלשתינאים באינתיפאדה : 
מנהיגות שצמחה לפתע , מרי מסים , צעדים לגיבוש אוטונומיה , מומנטום של 
מלחמת אזרחים , ותמיכה ברחוב הערבי - ישראלי . אלו אינם הישגים הנובעים 
מפעולת טרור אקראית . ובכלל , מה הן פעולות הטרור אם בשנות ה08 , עד לאינתיפאדה , 
קופדו חייהם של פחות מ05 ישראלים בשטח ארץ ישראל ? כאשר פונה אומה לדרך 
הטרור , מאבדת מנהיגותה את השליטה והחברה שוקעת לתוך שלטון של אלימות , 
של אקדח וסכין . כאשר הדם מתר ואין היסוס להרוג , אזי הורגים גם מבית 
את מי שחשודים בשיתוף פעולה עם האויב , ואחר כך את מי שמסרבים לסייע לטרוריסטים . 
בתוך כך עורכים פה ושם חיסולי - חשבונות אישיים . כאשר קבוצה מבקשת למנוע 
את שליטתה של המדינה באנשיה , נוטלים הטרוריסטים את תפקיד השיטור הפנימי 
נגד עברייני רכוש ומוסר , ודרכי פעולתם הן עריכת משפטי - שדה והוצאה מיידית 
של גזר הדין אל הפועל . הטרור נועד להפנות את תשומת הלב לצורך בפתרון כולל , 
אבל משום עוצמת פיגועיו ואי - ירידתם מסדר היום מוסב הדיון אל המחיר שהוא 
גובה ואל דרכי ההתגוננות מפניו . אז מתמקד הציבור בדרכים להבטיח את שגרת 
חייו , בוחן כיצד למנוע הישנות המקרים באמצעות הרחקת בני הקבוצה התוקפנית , 
הגבלת תנועתם והרתעתם באמצעות עונש מוות , ומטפל בהנצחת קורבנותיו . גם 
הטרוריסט שוקע בעיסוקים סביב ההשלכות של פעילותו האלימה . הוא מקדש את האמצעים 
במקום את המטרה , מחפש הצדקות למעשים לא מקובלים , חוזר ובודק עצמו עד 
כמה הוא מכאיב , ועוסק אף הוא בטיפוח דמותם של הקורבנות בצד שלו . ככל 
שגוברת עוצמת הטרור אפשר לצפות להאצתו של פתרון , אולם מסתבר שגם טרור שיטתי 
ויעיל אינו ערובה להישג כלשהו . ההסתייגות הטבעית מכפיית הסדר בדרכים אלימות , 
המשקע הרגשי העולה מן הכאב שבמעשי הטרור כיוון שהסבל בסופו של דבר הוא נקודתי 
ומוגבל בכל אלה אין כדי ליצור תחושה נואשת אצל הקורבן . יחסה של המדינה 
לטרור הוא דו - ערכי . נוכח גל טרור גואה אומרת המדינה כי זו תופעה בלתי 
נסבלת ומאיימת , המלמדת שאי - אפשר לוותר לתוקפן משום אכזריותו . ואולם 
כאשר קם התוקפן ומצביע על הישגיו , שהביאו אומה חסונה לבטא את חששה מן היריב , 
מגיבה המדינה כי הטרור לא מרתיע , שהרי היא יכולה לו . הטרור הוא כחומר 
בידי המדינה . אם יהיה זה הפלשתינאי ראשון לומר : " הנה פגעתי בך " , 
תשיב לו המדינה שבעצם לא אירע דבר משמעותי , זהו רק טרור . ובה בעת טוענת 
המדינה כי הטרור הוא ההוכחה שאי - אפשר לוותר לתוקפן בשל אופיו , ויש להשגיח 
עליו כיוון שהוא מזיק . באין פעילות אלימה לא נשמע קולו של מי שטוען כי זכויותיו 
הופרו או נגזלו . נוכחותו של מי שפגע בזכויות מבוססת על כוח , הנובע מחוסנו , 
מהתבססותו , ומן הגיבוי הבין - לאומי . כדי להדוף בעל כוח יש להפעיל כוח . 
כוח השכנוע לבדו הוא דל מדי . לפיכך יש צורך בכוח פיסי , וטרור נראה כדרך 
האפקטיווית והמהירה ביותר . משום שאין די בפעולת טרור אחת , בניגוד למערכה 
אחת בשדה הקרב שלעתים די בה כדי להכריע יריבות , נקלעת החברה הנאבקת על 
זכויותיה למסע שאין לדעת את משכו ואת עלותו . 
