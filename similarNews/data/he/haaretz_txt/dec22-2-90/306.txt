זה בהחלט אינו יום מרנין לב לאדם השואף לשלטון חוק ולקיומן של נורמות שלטון 
תקינות . ממה ששמעתי באמצעי התקשורת עולה כי הממצאים מאוד חמורים ומטילים 
צל כבד על שלטון החוק במדינה . כוונת החוק היתה שהמפלגות יסתפקו בהקצאות 
הכספיות , הנדיבות ואולי אפילו הנדיבות מדי , שהמדינה מעניקה למפלגות מהתקציב 
הלאומי , ולא יזדקקו ליטול כספים ממקורות אחרים , למשל ממקורבים או מבעלי 
עניין . עובדתית כוונת המחוקק לא התממשה . המפלגות לוקחות מה שהמדינה נותנת 
להם ולא מסתפקות בכך . הן נוטלות גם מאחרים , אפילו שזה אסור , ויש גם 
כאלה החוזרות ומבקשות השלמות מקופת המדינה . תופעה זו הגיעה כבר למימדים 
בלתי סבירים . אני לא יודע אם יש היום ביקורת רצינית על כלל המפלגות בנושא 
מימון המפלגות , שכן לא כולם מגלות הכל . למפלגות יש כל מיני מקורות מימון , 
גלויים ובלתי - גלויים , והן ממשיכות לקבל מהמדינה ומוציאות כספים ללא 
סוף . מה שהתגלה היום הוכיח שוב שהפוליטיקה הפכה אצלנו לדבר מלוכלך , ויש 
כאלה שחצו את הקו האדום . זה לא חייב להיות מחיר הדמוקרטיה . גם דמוקרטיה 
אפשר לסלף ולעוות כמו כל דבר אחר . כל דבר טוב שמשתמשים בו בצורה מעוותת 
הופך לדבר רע . אוי לנו אם נגיע למסקנה שאי אפשר לקיים תהליך דמוקרטי בצורה 
הוגנת , על - פי נורמות מתוקנות . אם נחשוב כך , לאן נגיע . לדאבוננו 
התהליך הפוליטי אצלנו לוקה , יותר מדי , בחוסר הגינות ובחוסר מוסריות . 
לדעתי , בין מוסריות והגינות לבין הפוליטיקה אין למעשה קשר . לא רק אצלנו 
זה כך . גדולי ההוגים במאות קודמות , לרבות באנגליה , כבר אמרו שפוליטיקה 
ומוסר לא הולכים יחד , אבל אין זה אומר שצריך להשלים עם העובדה ושאי אפשר 
לשנות ולתקן המעוות . יש מדינות בעולם שכאשר עולה שמץ של חשד כלפי שר , 
שלא לדבר על ממצאי ביקורת של מבקר מדינה , הוא מתפטר מיד מתפקידו ולא מחכה 
שיפטרו אותו או שיבקשו ממנו להתפטר . בישראל לדאבוננו שר , אפילו הוא מורשע , 
אינו ממהר לנטוש את תפקידו אלא רק לאחר שזורקים אותו . אבל צריך לזכור 
שמדובר בממצאי דו"ח מבקרת המדינה , ומבקרת אינה שופטת . אם נתגלו חשדות 
יש להעבירם לחקירה ובמידה ונמצאות ראיות המצדיקות הגשת כתב אישום , ברור 
שיש להעמיד לדין . אני לא בטוח ששינוי שיטת הממשל כשלעצמה תביא מזור . יש 
בכל זאת בעיה של התנהגות . כל שיטה צריכה להיבחן לא רק לפי הנתונים התיאורטיים 
שלה , אלא גם לפי השקפת העולם וצורת החיים של העם הספציפי . שיטה שתהיה 
אידיאלית לשוודיה יכולה להתברר כגרועה מאוד אצלנו . כדי לתקן נורמות התנהגות 
ושלטון לא חייבים לשנות את שיטת הממשל . אפשר , אם רוצים , להגיע לכך 
גם בשיטת הממשל הקיימת . הממצאים הם מאוד חמורים , על כך אני לא מאמין שיהיו 
חולקים , השאלה היא רק איך יתייחסו אליהם . אם ראשי השלטון ונבחרי העם 
יעברו לסדר היום ולא ינקטו בשום צעד כתגובה , אז יש בהחלט לחשוש לשלטון 
החוק במדינה . זה עלול להביא להידרדרות בהתנהגות המוסרית של הציבור בכללותו . 
כשופט אני יודע שנאשמים , מה שנקרא " האזרח הקטן " , היו מתרצים מעשיהם 
בטענה " מה רוצים ממני , תראו מה הגדולים עושים " . זה כמובן אינו תירוץ 
שמתקבל , אך צריך לשים לב לעניין כי הוא מעורר דאגה . זו שאלה של מדיניות . 
אין ספק שלמדינה מתוקנת אסור להתעלם ולעבור לסדר היום כשמבקרת מעלה ממצאים 
כה חמורים . למרבה הצער בעבר נהגו כך משרדי ממשלה עם כמה ממצאים של המבקרת . 
אין ספק שהמצב לא מניח את הדעת . אבל זה לא צריך להרפות ידיה . מתפקידה 
לבקר ולהביא עובדות , ישנם גופים אחרים שחייבים להוציא את המסקנות המתחייבות 
מהממצאים . הרי אין לצפות שמבקרת המדינה תהיה גם שופטת וגם מבצעת . אין 
לקנא במשטרה , ידיה מלאות עבודה ואולי זו הסיבה לעיכובים . אני לא יודע 
אם נכונות השמועות על הפעלת הלחצים , אבל קשה לי להאמין שהם מזניחים או 
מתרשלים בחקירתם . זכות השתיקה שראו בה פרה קדושה היא כבר פרה לא קדושה לחלוטין , 
אפילו המחוקק כבר אינו מכיר בה ככזו . גם בבתי המשפט , נאשם ששותק כל 
הזמן ולא נותן את גירסתו , זה עלול להתפרש לרעתו . אך זו זכותו של החשוד 
להשתמש בה . קשה לומר שהשר פועל לפי אמות מידה של צדק , יושר ומוסר עילאיים , 
אם הוא כמנהיג ציבור , שצריך לשמש גם סמל ומופת , מנצל את זכות השתיקה 
בחקירה שנועדה לחשוף ולהוציא לאור אמת . נכון שהייתי עד לדברים מאוד מבישים , 
אבל דווקא דברים אלה חייבים להביא אנשים כמוני להתנדב ולרצות להיות מעורבים 
בפעילות ציבורית , על מנת לנסות ולמנוע ככל האפשר תופעות חריגות , ולשמור 
על טוהר המחנה . רצוי מאוד שנהיה קצת יותר צנועים ופחות בזבזנים . כואב 
הלב לראות את המיליונים שבוזבזו במערכות הבחירות . האחריות הציבורית מחייבת 
את כל המפלגות והמוסדות הציבוריים להפסיק את חגיגת הבזבוזים . צריך רק לחשב 
כמה עשרות אלפי עולים ניתן היה לקלוט בכסף זה . 
