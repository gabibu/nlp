" שר החינוך והתרבות , זבולון המר , ומנכ"ל המשרד , זבולון אורלב , 
חוסמים את פעילותה של היחידה לחינוך לדמוקרטיה ולדו - קיום בין יהודים לערבים " 
טוען הרכז הפדגוגי של היחידה , יהודה בין , שהתבקש על - ידי הנהלת המשרד 
לסיים את תפקידו בימים אלה . בין , המזוהה עם מפ"ם ועם השומר הצעיר , טוען 
כי סיעת המפד"ל תבעה בעבר משר החינוך הקודם , יצחק נבון , לפטר אותו בגלל 
ההשתייכות הפוליטית שלו . בין הגיע לפני שלוש שנים לגיל פרישה , אך החוזה 
איתו הוארך . לדבריו , הוא נתבע לפרוש עתה , בגין גילו ובנימוק שלא מקובל 
להעסיק שני רכזים ליחידה אחת , וליחידה לדמוקרטיה יש מנהל . לטענת בין , 
צמרת המשרד מעוניינת להימנע ככל האפשר ממפגשים בין תלמידים יהודים לערבים . 
לדבריו , נעשה הדבר לא בהוראה מפורשת , אלא בהעתקת עיקר פעילותה של היחידה 
מחינוך לדו - קיום ליחידה לחינוך לציונות שהוא , כלשונו , " נושא פחות 
מוגדר " . " האלימות בשטחים גוברת . האירועים בתוך הקו הירוק מקצינים ומערכת 
החינוך שותקת " , אומר בין . לטענתו , חרף העובדה שהמר מצהיר כי הוא תומך 
בחינוך פוליטי ובדיון בכיתה בסוגיות שנויות במחלוקת , כמו הבעיה הפלשתינית 
והמחלוקת בין חילונים לדתיים , חדל משרד החינוך להנחות מורים כיצד להתמודד 
עם נושאים אלה . בתגובה אמר המנכ"ל אורלב כי לטענות בין " אין אחיזה במציאות " 
וכי הן גובלות ב"הסתה ושקרים " . מנהל היחידה , דורון שוחט , הגיב כי בחוזר 
המנכ"ל הראשון בשנת הלימודים הנוכחית , נכללה המלצה לבתי הספר להמשיך בהתמודדות 
עם הסוגיות שמעלה היחידה . עוד טען שוחט כי המנכ"ל אורלב השתתף באחרונה 
בכנס מנהלים יהודים וערבים והביע שם תמיכה בחינוך לדו - קיום . ואף עמד 
על חשיבות השוויון בין יהודים לערבים . שוחט טען כי השר והמנכ"ל לא העבירו 
שום מסר ליחידה , לחדול מקיום מפגשי תלמידים יהודים וערבים . יו"ר המזכירות 
הפדגוגית במשרד החינוך , ד"ר אליעזר מרכוס , שהיחידה כפופה לו ישירות , 
ציין כי ההחלטה לסיים את החוזה עם בין נפלה עוד לפני חילופי המשמרות במשרד 
ואושרה בהמלצתו . 
