קשה לי עם האוטובוסים . הגדולים האלה הם מחוץ לתחום התקשורת שלי . עם מכוניות 
קטנות ונהגיהן , יש לי קשר חושי או סמוי . תמיד יש לי אופציה להסביר להם 
את רגשותי , בתנועות והעוויות או במלים שהמילון לא כל - כך אוהב . המורמים - 
מעם , נהגי האוטובוסים , הם על מישור אחר ואינם פתוחים לשפתו של אדם רגיל . 
יש לשער שהמורא שלנו , הקטנים , משפיע על הלוך רוחם ומחזק את מעמדם בעיני 
עצמם . מזמן חיפשתי דרך להבנה עם מקצוענים אלה , מאגד , מדן או מצי אחר . 
נהג האוטובוס הוא הרי בסך הכל אותו ישראל בשר , דם ועצבים היושב בכל מכונית . 
האם כל ההבדל הוא בכוח ובנפח , או בגלל שהוא גם בעל - בית , דהיינו בעל 
מניה , בפועל או בכוח ? אולי זו מורשתם הייחודית של המתנדבים בעם , וזיכרונם 
הקולקטיווי של נהגי זחל"מים וטנקים ? כשלעצמי , תכונות תרומיות אלה לא 
היטיבו עמי עד היום , לא על הכביש ולא כנוסע בתוך האוטובוס . לדידי חשוב 
להפחית מהכוחנות הזו של מסיעי מנועים כבדים , וליצור זן חדש ומיוחד של מובילים . 
אך איך להופכם לפחות שתלטנים ותחרותיים ? שיכירו בכך כי כוחם ומעמדם כמשרתי - 
ציבור מחייבם להיות סבלניים מן הממוצע ותרניים יותר מהישראלי המצוי ? הלא 
ברור שבכך ישפיעו על השלווה והבטיחות בתנועה כולה ויהיה באמת יותר כיף וביטחון 
לנסוע אתם ? דרושה מהפיכה מעמיקה יותר מן הקופסאות השחורות , המוכנסות 
עכשיו לבין - עירוניים . הללו , לצערי , שוות כמסגרות שחורות לאחר מעשה . 
זהו פתרון פוסט - מורטם . יש סיבות טובות למתן עדיפות לנושא . ראשית , 
ההסכמה לפעול לצמצום התאונות מצדיקה להתחיל בקבוצה מוגדרת של החשובים שבכלי 
הרכב . גודלם וכמות הנוסעים בהם נותנים את הטון , תרתי - משמע . ברכב 
" ציבורי " הם דוגמה מעצם תוארם , ומחויבותם לציבור מוטב שתהיה דוגמה 
למופת , ולא סמל לכל דאלים גבר ! קיימת כמובן גם אחריותם המיוחדת עשרת 
מונים , כמובילים עשרות נוסעים כל אחד . שנית , מפני שהקואופרטיבים ומשרד 
התחבורה משכנעים אותנו להעדיף רכב ציבורי , בטענה שהוא בטוח וגם נוח יותר . 
אבל שינוי תדמית קשה להשיג בלי שינוי התנאים . מלבד רכב משובח , הציפיה 
העיקרית של צרכני התחבורה הציבורית , במיוחד בקווים העירוניים , היא ייעול 
הגורם האנושי . לנהג תפקיד מרכזי בנסיעה נוחה , בטוחה ורוגעת . וכנהגים , 
מי מאתנו אינו חושש מהם על הכביש ? בדרך לירושלים או לרמת - אביב , ממש 
מפחיד כשהענקים הללו עוקפים אותנו במירוץ . לנו תסייע אכיפת משמעת על האוטובוסים , 
בכל כביש . שיהיו רק במקומם הטבעי , במסלול הימני המיועד למכונות כבדות , 
במיוחד אלו הנושאות עשרות חיי - אדם שבירים . שיפסיקו להפחיד את הקטנים 
וימנעו מתח מיותר בכביש . האוטובוס חייב לחזור ולהיות כלי תעבורה סולידי 
ורגוע , ולא כלי בידי הנהג להוכחה או לתחרות . כדי להתקדם לקראת שינוי , 
מוצע לראות בנהגי התחבורה הציבורית נותני שירות לכל דבר , כמו במסעדות , 
בתי - מלון או רשתות שיווק . הכוונה היא שבחייהם המקצועיים יבטאו הנהגים 
תכונות המתבקשות מתפקידם . למשל , יהיו כנועים יותר . אין לצפות שנהג 
האוטובוס בארץ ייהפך לנימוסי וצוהל , כמו בהאג . אבל שכן יהיה טכנאי חסר 
נוכחות וזהות , שבמקצועיותו מסתיר את מזגו . שלא איכפת לנו אם שמו מוישה , 
צנחן במילואים . שיהיה אנונימי , ומבחינתי , אפילו רכרוכי . כן . כמו 
הנהג האילם במסלול הימני , בפאריס , בלונדון או בניו - יורק . אך לישראלי 
זה קשה , לא כל שכן לבעל עוצמה ושררה . סיבה נוספת היא המורשת . ראשוני 
אגד ודן היו בשליחות לאומית - חלוצית וחלקם אף פעילים פוליטיים . הם הובילו 
שיירות והיו ראשונים שגויסו למלחמה . ובאיזו עוד מדינה היו קצינים בכירים 
שפרשו מן השירות לנהגי אוטובוסים מן השורה ? המקצוע לא רק נחשב . אדרבא , 
היתה גאוות יחידה להיות חבר קואופרטיב , ותנאי השירות היו טובים מן הממוצע . 
כל זה היה נהדר להם ולמדינה , לו היו החברים הנכבדים עוסקים בניהול , למשל . 
אבל עם כל הכבוד , הם בסך הכל צריכים להיות " בעליגולס " . להוביל רכב 
כבד באחריות ובמסירות ולהוכיח נהיגה ולא מנהיגות . בארצות אחרות נהג הוא 
פועל פשוט , לעתים חסר השכלה , וכשכיר , אין לו השפעה על חיי המשק יותר 
מעובד דואר או נהג מונית . לכן אולי הוא יותר ממושמע ומשרת את הציבור , 
בלי קשר לייחוס אבות או להכרה מעמדית . אז איך להשפיע על נהג האוטובוס בעל 
הזכויות , בלי לשנות סדרי עולם ולפרק את מונופול הקואופרטיבים לתחבורה ( 
אף שזאת עשויה להיות מטרה לאומית לעתיד ) ? במבט ראשון , המשימה כמעט בלתי - 
אפשרית . אבל אם מסכימים עם התכלית , כדאי לבחון רעיונות , שמטרתם לכוון 
את הנהג המקצועי לדפוסי התנהגות ונהיגה כבמדינות מתוקנות . היעד הראשון 
יהיה להקנות לנהג האוטובוס יתר ענווה במילוי תפקידו . יותר שלווה ואיפוק 
ופרופיל יותר נמוך . השינוי , אם יושג , יסייע בצמצום חיכוכים מיותרים 
בינו לבין הסביבה ויקל בראש ובראשונה על הנהג עצמו . אפשר לנסות להשיג זאת 
בדרכים הבאות : קפמאפרקא . בחינוך מחדש . על - ידי ייעוץ וסדנאות פסיכולוגיים 
אפשר לחזק בנהג ביטחון עצמי ומוטיווציה לוותרנות ולסבלנות , כלפי הנוסעים 
ורכב אחר כאחד . בשיטות הנחיה חדישות אפשר להשיג יותר איפוק - עצמי ופחות 
שתלטנות על הכביש . לפתח בנהג הכרה , שדווקא עוצמתו מאפשרת לו לוותר לזולת . 
אין בכך מחילה על כבודו , אלא ביטוי לעליונותו . התרגול השיטתי , כולל 
סדנאות , הצליח להקנות למנהלים , לשוטרים ולאחרים יכולת גבוהה יותר ביחסי 
אנוש ובקבלת המציאות . מדוע לא ליישם זאת על ציבור שהתקשרותו עם סביבתו 
המקצועית רגישה וקשורה בחיי אדם ? נהגים חדשים יתקבלו רק בהתניה שעברו הכשרה 
הולמת כנ"ל . ב . חברות האוטובוסים ידרבנו נהגים שלא למהר . אוטובוסים 
בעיר מתנפלים על הכביש , שועטים בסיבובים במהירות ותוך סיכון נפשות . ובתוך 
הרכב , הטלטלה איומה . חשים בהם , פיסית כמעט , מחליפים מסלולים בתכיפות 
וממהרים לתפוש מקום בראש לפני רמזור . מתקבל הרושם שמאיצים בהם להספיק יותר . 
חיוני להחדיר בנהג המקצועי הכרה , שבנהיגה אין תחרות . בהעדר מסורת של 
תרבות נהיגה בארץ , הנהג המקצועי אף מחויב להוות דוגמה חיובית לשאר הנהגים , 
ובמיוחד לצעירים . ג . לפרסם באופן מלא וסדיר מהו ה"חינוך מחדש " שאגד 
ודן נטלו על עצמם , כולל הישגים ומסקנות לגבי נהגים מעורבים בתלונות הציבור , 
בתאונות ובעבירות אחרות . התועלת של " למען תראו ותיראו " מותנית בפיקוח 
ציבורי עקבי ומחייב . גוף ציבורי יקבע הכשרה שיעבור נהג אוטובוס נוסף לקורס 
הנהיגה המונעת הרגיל . ד . משמעת כללית . גישת רפול טובה לענייננו ומותר 
להניח שנהג ממושמע לא יקבע דין לעצמו . למשל , אין לצאת לכביש באוטובוס 
מלוכלך . חוסר ניקיון גורר זלזול בנוסעים , בסביבה וברכב עצמו , שהוא 
רכב ציבורי . אגד פירסם שהחליט לחייב את נהגיו להופיע לבושים כראוי לעבודה . 
אדרבא , שיוכיחו על - ידי הקפדה בפרסום התוצאות . ה . הנהג במקצועו הוא 
משרת ציבור . הרדיו הוא מותרות , בוודאי בתוך העיר . ההאזנה לשיחות ברדיו 
מסיטה תשומת לב מן הכביש , מהתנועה ומהנוסעים , ממש כמו " אין לשוחח עם 
הנהג בשעת הנסיעה " . התופעה הזו היא חלק מאווירה של חוסר מקצועיות . ו . 
ללמוד מחו"ל . בנהיגה אנחנו ארץ מתפתחת היכולה ללמוד מאחרים , ומומחים 
זרים מסוגלים להקנות לנו הרגלים טובים . באמצעות טכנולוגיה חינוכית ( וידיאו , 
תרגול במחשב - הדמיה וכיו"ב ) אפשר להשיג הרבה . מדוע לא לחייב נהגי אוטובוסים 
בהכשרה כזו , כולל רענון אחת לשנה , כמו שחברות תעופה חייבות זאת לפי חוק ? 
ז . כאמצעי הדגמה , מוצע לקחת כל נהג ל"סיבוב " הדמיה באוטובוס ניו - 
יורקי . למשל , לקו מספר 35 במנטהן . זה אוטובוס רגיל , המשייט בשקט 
ובשלווה לאורך רחוב 35 , ממערב למזרח וחוזר חלילה . הנוסעים הם גברים מחויטים 
החוזרים מן העבודה הביתה או גבירות במיטב מחלצותיהן הנוסעות לקניות . בערב 
הן יוצאות לאופרה או להצגה בברודוויי , עטויות פרוות ותכשיטים . רבים מן 
האריסטוקרטים הללו נוסעים בעמידה , בנחת ובלי להיטלטל . הם אינם מזיעים 
בקיץ , כי הרכב ממוזג , והם מוותרים בקלות על הפרטיות והיוקר של מונית . 
הנהג אינו מורגש . הוא עוצר בכל תחנה בהילוך איטי ופותח בנסיעה , בלי 
שהקשישות ייזרקו קדימה ואחורה . יסלח לי , אבל לפעמים בא לי לשאול נהג אוטובוס 
עירוני בתל אביב , אם היה מוכן שגם אמו הקשישה תהיה נוסעת מסכנה התלויה 
בחסדי נהיגתו . תעמוד שם מאחור , מיטלטלת בנסיעה הקרבית , כשהיא בקושי 
רב נתלית במוט התקרה . אז אולי גם זו דרך לחנך את נהגי דן ואגד לנסיעה מתונה 
יותר ? 
