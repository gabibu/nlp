באחת בלילה , אחרי שעתיים וחצי של תדריכים והנחיות , נשאר מפקד החטיבה , 
אל"ם דני , יחד עם המג"ד כדי לתת תדריך אחרון . בחמש בבוקר כבר נשמע קולו 
בקשר . יום קודם לכן הגיע מפקד האוגדה , תא"ל שמואל צוקר , כדי לענות 
על שאלות הקצינים . בסבלנות אין - קץ , כאילו עשה את התפקיד בפעם הראשונה , 
רשם התא"ל את השאלות בפנקס צהוב קטן , והשיב על כל השאלות אחת לאחת . לא 
עבר כמעט יום או לילה שלא הגיע מישהו מהמפקדה הממונה כדי להעביר עוד הנחיה 
ועוד הבהרה , ולחלק איתנו את תורת הלחימה שהתפתחה במשך שלוש שנות האינתיפאדה . 
23 ימים בעזה כפול מספר הגדודים וכוחות המשנה נותנים את סך - כל מאמץ הבלימה 
שמשקיעים המפקדים באזור . רובם קצינים מצוינים שעברו מלחמות אמיתיות . 
מלחמות עם סיבה , שבהן האויב ברור והיעד מוגדר . מלחמות שבהן יש לכוון 
את הרובה ולהרוג את החייל שממול . שבהן לא פוגעים באזרחים ובילדים . שבהן 
החיילים חגורים באפוד קרב והרובים טעונים בכדורים חיים . מלחמות עם צל"שים 
וסיפורי גבורה . בעזה הם פורקים את המחסניות ונלחמים בניירות . המרדפים 
המפוארים של שנות ה07 וציד - המחבלים התחלפו בריצה מגושמת אחרי ילדים בני 
חמש החורצים לשונם ונעלמים בחצרות . אויב שנהרג הוא במקרה הטוב ועדת חקירה 
ובמקרה הגרוע משפט וביזוי . קידום בתפקיד אינו תלוי בהצלחה בקרב , כי אין 
כאן קרב . לא הצלחה ולא כישלון . יש מצב ויש פרק זמן של שהייה במצב . על 
סיפורי הגבורה בעזה לא יתרפקו משוררים עבריים . וכי איזו מקאמה כבר אפשר 
לכתוב על הקומנדקר שחמק מן הבלוק וברגע האחרון בלם כדי לא לדרוס תלמידה בכיתה 
ג ? או על החייל שהשיב רק בקללה על קללה , וזכר לא לטעון את המחסנית המלאה ? 
תורת הלחימה כאן נוטלת אמנם את מונחיה מזו האמיתית , אבל " אש " היא אבן , 
ו"נשק " הוא רוגטקה , מארבים מניחים נגד כותבי סיסמאות , ושליטה בשטח 
היא עניין הנתון לוויכוח . אסטרטגיה מפעילים על רחוב שלם , ומהלכים טקטייים 
נגד בית או גג . המלחמה האמיתית כאן היא בחוסר האמונה . " אינכם נדרשים 
למגר את האינתיפאדה , רק להקטין את נפח האלימות " , מסבירים המפקדים היודעים 
שנפח האלימות הוא האינתיפאדה . אנחנו באנו רק לשלושים ימים . ואחרינו יגיעו 
עוד גדודים רק לשלושים ימים . גם הם יחטפו את האבן מהילד בסוודר האדום ברחוב 
בגדד וינסו את כוחם ללוכדו . אבל המפקדים הבכירים , הם היו לפנינו וימשיכו 
תקופה ארוכה אחרינו . אנחנו רק ביצענו משימות וספרנו ימים ושעות . הם צריכים 
מדי יום לנמקן . לקום כל בוקר , לבדוק את הדרך שבה בחרו להתפרנס , ולהצדיק 
לעצמם את שליחותם . הם האנשים הטובים שעלול צה"ל להפסיד . 
