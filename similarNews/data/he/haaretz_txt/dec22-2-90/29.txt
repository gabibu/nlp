התפטרות שר החוץ הסובייטי , אדוארד שוורדנאדזה , היא בשורה רעה לחפצים 
בפתרון משבר המפרץ . יתכן אמנם כי ארה"ב , החוששת מחידוש המלחמה הקרה , 
תעדיף פשרה עם עיראק על פני הסתבכות צבאית במזרח התיכון , אולם אפשרות 
אחרת היא שסדאם חוסיין עלול לסבור כי יוכל להתמיד בסירובו לנסיגה , וכך 
ייאלץ את הנשיא בוש להפעיל כוח נגדו . כל תחזית צריכה להתבסס על ההנחה שככל 
שהאיום בהפעלת כוח אמריקאי רציני יותר , גובר הסיכוי שסדאם יחליט ברגע האחרון 
לסגת מכוויית . מאורעות הימים האחרונים במוסקווה עלולים להפחית את חששו 
של סדאם שאכן יותקף , אם לא יסוג עד 51 בינואר . רוח קרירה ממוסקווה עלולה 
לשכנע את ארה"ב ובעלות בריתה בנאט"ו , או לפחות לגרום לסדאם לחשוב כך , 
שיש להחזיר לאירופה חלק מהכוחות האמריקאים ששוגרו למפרץ . אין זאת השערה 
סתמית : כאשר סוכם , לפני כחודש , על צמצום הכוחות באירופה השמיעו חוגים 
ימניים בארה"ב חשש כי לאחר שחלק מהכוחות האמריקאים יהיו לכודים בעימות בחולות 
סעודיה , יגבר הפיתוי של הגנרלים הסובייטיים להשתלט על קביעת המדיניות בקרמלין 
ולנסות להחזיר לאחור את מחוגי השעון במזרח אירופה . יש לזכור שלמשבר המפרץ 
היה תפקיד בוויכוח הפנימי בין השמרנים לבין הליברלים בצמרת הסובייטית . 
השמרנים , וביחוד ראשי הצבא , מתחו ביקורת על שיתוף הפעולה הסובייטי עם 
האמריקאים נגד עיראק . הם טענו שריכוז הכוחות בסעודיה משמש אמתלה ליצירת 
נוכחות צבאית אמריקאית במפרץ , שהוא " החצר האחורית של בריה"ם . הם מחו 
על ההיערכות נגד סדאם , בעל בריתה הוותיק של בריה"ם , והפסד ההשקעות הסובייטיות 
בעיראק . הגנרלים לא ראו בעין יפה את החרם הכלכלי על עיראק , שהיא בעלת 
חוב מרכזית לתעשית החימוש הסובייטית ( והמזרח אירופית ) . הגדלת הכנסות 
הנפט של עיראק היתה עשויה לסייע בחיסול החובות ולפתוח פתח להזמנות נשק חדשות . 
גם מבחינה אישית , החלפת שוורדנאדזה לא מבשרת טובות . האיש המוזכר כיורשו 
אלקסיי פרימקוב נחשב מקורב לשמרנים ולקומפלקס הצבאי - תעשייתי . פרימקוב 
ניהל את השיחות עם סדאם חוסיין כדי לשכנעו להישמע להחלטות מועצת הביטחון . 
השמועות אמרו שהוא נהג להשמיע באוזניו פירושים מתונים לאזהרותיו התקיפות 
של שוורדנאדזה . פרימקוב תומך כנראה בממסד הפרו - ערבי במינסטריון החוץ 
הסובייטי , ואם יוצב בראשו לא יהיה לו המעמד לנטרל את הגורמים הפרו - ערביים , 
גם אם ירצה בכך . לא יהיה זה מפתיע אם סדאם יחליט שבנסיבות אלה כדאי לו 
להמשיך בקו הנוקשה , בתקווה שתימשך התפנית השמרנית במוסקווה , והדבר יגביר 
את הסיכוי להתפרקות הקואליציה שהקימו נגדו האמריקאים . 
