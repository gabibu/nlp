המופע עלה בדרך כלל ברמתו על קודמו , שהתקיים לפני כחודש תחת הכותרת " נשים 
ברוק " ; אבל משך פחות צופים . להקת " דברים שעשיתי עם אחותי " , שפתחה 
את הערב , התקשתה להצדיק את הקרדיט שזכתה לו באחרונה בכלי התקשורת . קטעים 
ועיבודים בינוניים ונגינה שאינה מגובשת דיה חברו למופע מאכזב . טעם טוב יותר 
הותירו ירמי קפלן ולהקתו , שהפגינו יכולת נאה הן בביצוע קטעים אנרגטיים 
והן בקטעי רוקנרול מעודן וקטיפתי יותר . לקפלן קול כאריזמטי ומלא עוצמה . 
מופע מרשים ומבטיח היה ללהקת " בלגן " . יש לה צליל מאסיווי , המושתת על 
נגינת אקורדים בגיטרה של דן תורן , תיפוף אגרסיווי והולכת רעיונות אקרובטית 
של יובל מסנר בצלו . לסולנית דנה ברגר קול חזק ומדויק ונוכחות בימתית טובה . 
ארבעה קטעים שביצעו אנשי " כרמלה גרוס ווגנר " , הוותיקים יותר , לימדו 
על המשך התגבשותו של הצליל הדחוס , הכבד והייחודי שלהם . שירתו של הסולן 
ערן צור הופכת בהדרגה למלאת נפח ומדויקת יותר . הגיטרה של אורי פרוסט מרתקת 
בצלליה המעודנים ומלאי ההשראה . אנשי " נקמת הטרקטור " ההרכב המקצועי 
והמהוקצע מכולם ביצעו תשעה קטעים מאלבום הבכורה שלהם . יש להם זמר טוב 
( אבי בללי ) , שגם מוביל לא אחת את הצליל עם הבס שלו , ומתופף נפלא 
( דני מקוב ) , התורם בנגינתו הייחודית ממדים של עניין ועומק . כמה מהקטעים 
בוצעו במהירות גבוהה יחסית לגרסאות האולפניות , דבר שסייע אולי לתחושות 
האקסטטיות שניסתה הלהקה לפתח , אבל לא הלם תמיד את אופיים של השירים , 
בפרט ב"כוח " וב " משחק של דמעות " . 
