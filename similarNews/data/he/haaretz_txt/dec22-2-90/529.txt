ראש מנזר הדורמיציון , שנחבא אל הכלים בימי פעילותו האמרגנית הנמרצת של 
סגנו , האב עמנואל , השוהה עתה בחו"ל , חידש את יוזמת הקונצרטים בכנסייה . 
הפעם הוא מסתייע באמרגנית הישראלית יהודית אשד . זו שילבה בתוכנית הראשונה 
אורגניסט עולה חדש מבריה"ם , רומאן קרסנובסקי , עם שני נגני צמבלו ותיקים , 
שליו עד - אל ומירי זינגר . צירופם של כלים אלה מעניק אמנם גיוון לתוכנית , 
אבל הוא מלמד גם מדוע התפתח הצמבלו ככלי לנגינה בסלונים , והאורגן נותר 
כלי כנסייתי . צלילי הצמבלו , האינטימיים באופיים , נטו להתפזר בחלל הגדול 
של הכנסייה בפרק המהיר ובחלקים החרישיים של הפרק האיטי , וליצור בליל צלילים 
סמיך בפרק הפוגה של הקונצרטו לשני צמבלי בדו מזור של באך . עיצוב ברור יותר 
של צלילים התרחש בסוויטה לשני צמבלי ברה מינור של הנדל , ובעיקר בקונצרטו 
לשני צמבלי של בלנקו , שבהם לא נדרשת שקיפות של מרקם רב - קולי . בהבנתם 
הסגנונית היסודית ובשליטתם הטכנית הסולידית העניקו מירי זינגר ושליו עד - 
אל את מרב ההנאה . קרסונבסקי הסתער על האורגן בברוורה מרשימה , בצלילים 
רבי - עוצמה וברגיסטרים עתירי - אפקטים , המשווים לנגינתו נימה דרמטית . 
באופן כזה הצליח להמחיש את תדמיתו המסורתית של האורגן ככלי המשרה אווירה 
של הוד והדר , אם כי לאו דווקא תמיד ברוחה של תפילה כנסייתית . 
