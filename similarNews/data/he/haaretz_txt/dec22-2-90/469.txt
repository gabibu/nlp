בון ( מיוחד ל"הארץ " ) . ממשלת גרמניה אישרה בסוף השבוע שעבר בצורה לא 
ישירה , כי גרמניה תיענה כנראה לבקשות של ממשלת טורקיה ותשלח לטורקיה מספר 
מוגבל של חיילים . ואולם דוברים ממשלתיים הדגישו , כי בשלב הראשון מדובר 
רק במשלוח כוחות אוויריים , ולא בכוחות רגלים ושריון . טורקיה מעוניינת 
בנוכחות הצבאית הגרמנית כדי לקדם אפשרות של מלחמה במפרץ הפרסי , העלולה 
להתפשט גם לגבול המשותף שלה עם עיראק . על פי דיווחים מבריסל ומוואשינגטון , 
ביקשו הטורקים מגרמניה ומבלגיה לשלוח למדינתם כוחות צבאיים מוגבלים , שיוצבו 
בנקודות אסטרטגיות בגבול עם עיראק . משקיפים בבון סבורים כי ההחלטה הגרמנית 
לשלוח כוחות אוויריים לטורקיה , היא סימן ראשון למגמה לבטל את ההגבלות העצמיות 
על מעורבות צבאית בסיכסוכים בין - לאומיים . על פי החוקה הגרמנית , כפי 
שהיא מתפרשת בידי הצמרת הפוליטית בבון , אסור לגרמניה להשתתף במשימות צבאיות 
מחוץ לתחום אזור ההגנה של נאט"ו . טורקיה היא חברה בנאט"ו , ונוכחות של 
כוחות גרמניים בשטחה איננה מעוררת בעייה חוקתית מיידית . ללא קשר למשלוח 
הצפוי של כוחות לטורקיה , מבקש הקאנצלר קוהל ליזום שינוי בחוקה , כדי שארצו 
תוכל בעתיד להשתתף בכוחות בין - לאומיים בחסות האו"ם ( כמו בסכסוך במפרץ 
הפרסי ) . הקאנצלר מגיב בכך על ביקורת גוברת מצד ואשינגטון , הטוענת כי 
בון מתחמקת מן האחריות הרובצת עליה בתוקף מעמדה כמדינה חזקה ובעלת אינטרסים 
גלובאליים , ומניחה לארה"ב לעשות את " העבודה המלוכלכת " של הגנה על נתיבי 
הנפט . 
