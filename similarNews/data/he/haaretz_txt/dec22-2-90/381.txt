אדם המקורב מאוד לראש הממשלה אמר השבוע , ששמע מיצחק שמיר כי היה רוצה 
להתפטר . דיבור כזה היה כבר בפי שמיר בעבר , כמו שאישים במשרה כה מלחיצה 
צפויים לומר מדי פעם באנחה כבדה . בגין אמר " אינני יכול עוד " והלך . 
בסביבתו של שמיר הגיבו בתיאור נפוץ של אישיותו : לא איש כמוהו יברח . 
זה בוודאי נכון בימים של סכנת מלחמה , שתמשיך לרחף כאן גם אם עיראק תתחיל 
בשבוע הבא להתנהג יפה יותר לקראת סוף האולטימטום . וגם בימים שבהם פרץ עלייה 
אדיר מגשים את חלומו של כל מנהיג ישראלי . אלמלא נסיבות אלה , ראוי היה 
לראש ממשלה עלובה כל - כך לקחת את חפציו וללכת . זה לא יקרה כמובן . אבל 
יש משהו חשוב במועקת שמיר , החורג מן השאלה האם ההרהור שלו רציני . הוא 
ביטא אווירה של משבר ישראלי חמור מאוד . נדמה כאילו בכל העניינים העיקריים 
אצלנו המצב יוצא מכלל שליטה גם משליטתו של ראש הממשלה . אפילו החדשות הטובות 
היחידות טומנות בחובן צרה גדולה שלא מסתמן לה פתרון . אם תתממש התחזית של 
רבבות עולים בחודש עד 000 , 05 ישראל תגיע מהר מאוד לקצה גבול יכולתה . 
כבר כעת היא כמעט מתפוצצת מכל הטב הזה של העלייה הרוסית . המנגנון הממשלתי , 
שבחלקו מאלתר בהצלחה מסוימת על - פי השיטה הישראלית הידועה , קורס תחת 
הנטל . התקציב הראה השבוע גירעון חסר - תקדים ומסוכן . רק הבאתה ארצה של 
כמות העולים המרבית שצופים לנו תעלה 05 מיליון דולר בחודש . לקליטתם כאן 
יש כמובן מחיר גדול פי כמה . העלייה החדשה , שמעט מאוד אנו יודעים לפי 
שעה על טיבה האמיתי , השמיעה קולות ראשונים של מחאה : עוד תהיה לנו אחוות 
מזרחים ורוסים דפוקים בכיכרות . וכל זה קורה תוך כדי ריב שערורייתי בין 
שר השיכון לשר הקליטה . הוא מתאפשר על רקע של מערכת פוליטית מסואבת . אילו 
הממשלה היתה נורמלית יותר , והקואליציה בתוכה ובליכוד פחות מעוותת , וראש 
הממשלה לא היה מרגיש שכוחו תש לפחות אחד משני השרים היה צריך לעוף ממשרתו 
לצלילי גידוף רוסי . יצאה מכלל שליטה גם התובענות של המפלגות החרדיות , 
ובהדרגה מתבררים ממדיה . עד כדי כך שמבקרת המדינה הגדירה השבוע בחריפות 
ללא תקדים את מה שנראה לה כשחיתות בש"ס . אפילו עצירת הגשמים מחזקת את התחושה 
הזאת של אובדן שליטה : העסק כאילו לא דופק גם מצד כוחות הטבע . החרדה הישראלית 
הוכחשה במשך תקופה ארוכה בפי פוליטיקאים נוטפי מליצות ריקות , ואף על - 
ידי אזרחים שהתקשו להתמודד אתה . אך היא תופחת , מלובה בתחושה הזאת של 
אין - אונים בצמרת ובשרשרת של מעשי רצח למטה , ברחוב . האינתיפדה הסתלקה 
קצת מהתודעה נוכח עיראק והעלייה , אבל גם שם נכנסו המערכות לטירוף . התחזיות 
על מה שעלול להתרחש בעזה , למשל , לא חדרו עדיין לראש הישראלי : משם יכולה 
לבוא התפרצות מבהילה שתגמד את האינתיפדה . מעל התמונה הזאת מרחפת ממשלה גרועה , 
חסרת תנופה , בעלת צורה של איש - הפיל : נפוחה באופן חולני לרוחב וכל - 
כך נמוכה . ראש הממשלה ברא גולם פוליטי ועכשיו הוא מתקשה להשתלט עליו . 
לישראלים רבים נשבר מזמן ; מה הפלא שנשבר ליצחק שמיר בלבו ? לכאורה זה 
היה צריך להיות מועד להתעשתות גדולה . אבל אין שום סימן שקיימים לשם כך 
האנרגיה והתושייה וחוכמת המעשה והנכונות לצפצף על שיקולים נחותים מול משבר 
ישראלי מקיף . מה יש לנו במקום זה ? במקום זה עולה עכשיו מחדש מחשבת העוועים 
להנשים את הגוף החולה על - ידי השתלת איברים : החזרת המערך לממשלת אחדות . 
צריך היה לשמוע את פרס ורבין בעת האחרונה כדי להתרשם עד כמה האפשרות הזאת 
קורצת להם . אך למרות שהליכוד מפגין אדישות כלפי הרחבת הממשלה , בימים של 
אובדן שליטה זה סידור לא רע גם בשבילו : חלוקת האחריות בהסתבכות הגדולה 
של קליטת העלייה ושל הניהול התקציבי ומאחורי המסווה הנוח של סכנה ביטחונית 
מאיימת . אפשר לשער שהרעיון יצבור עכשיו תומכים . ידוע לנו עד כמה הישראלים 
נוטים לאשליה הזאת של אחדות , ולא חשוב כמה פעמים ובאיזו צורה חריפה הוכח 
בעבר עד כמה היא ריקה . מזמן לא היה אצלנו צירוף כזה של קשיים וסכנות . 
אבל סכנה לא פחותה לאורך זמן תהיה בנכונות החלשלושה להתפתות שוב לטפל בהם 
כביכול בעזרת הסיסמה המזויפת של אחדות . מה שראש הממשלה צריך לעשות זה לא 
לקחת שותפים לצרה , אלא לקחת את עצמו ואת הממשלה שלו בידיים . המשבר הישראלי 
העמוק לא יוכל להמתין עוד זמן רב עד שיצחק שמיר יצליח להבחין בממדיו ויואיל 
לטפל בו אחרת . 
