הלהיט המוביל בפוליטיקה הישראלית מתמצה ביוזמת המפד"ל להקים קבינט קליטה 
לאומי . יצחק שמיר לא הגיב ב"לא " , אלא ב"כן , אבל " . במפד"ל אין כל חדש . 
זבולון המר תמיד צידד בממשלת אחדות לאומית . זה קו קבוע בעמדתו . רק העילה 
משתנה . עכשיו היא מתמקדת בהצפת הארץ בעולים מבריה"ם ובקשיי קליטתם . תחילה 
התנגדו בליכוד לצירוף המערך . לא לממשלת אחדות ולא לקבינט הקליטה . עכשיו 
ייתכנו מחשבות שניות , מפני שלממשלה אין פתרון נוכח הנחשול , ומפני ששריה 
יודעים שלא יוכלו להתמודד עם האתגר . יצחק שמיר אינו בוטח בכוחו של אריאל 
שרון לגבור על הקשיים . לא נעלם מעיניו מה קורה בין שרון לבין יצחק פרץ 
וגדעון פת , ונראה כי אין לו אמון בתקציב שהגישה שלשום ממשלתו לכנסת . 
אפילו הליכוד מתחיל להתגעגע לפרגמטיזם של שרי המערך . אבל הממשלה זקוקה 
בעיקר לאליבי . היא מבינה שהכישלון יהיה מוחלט והמצב החמור בברית - המועצות 
מונע את מימוש הכוונה הסמויה להאט את העלייה . לפתע רוצה הקואליציה גם 
את האופוזיציה בספינה הטובעת . למה היא , בעצם , טובעת ? הסבר אחד 
ידוע : מדיניות הממשלה בזירה המדינית ייבשה את כל מקורות התמיכה המערביים . 
ההסבר האחר יותר מעניין : הממשלה אינה מעזה לתבוע מן הציבור הקרבה בממדים 
שיענו , לפחות , על חלק מן הצרכים . במשרד האוצר ניסו הכל . רצו מסים 
ואלה נידחו , בדרך כלל ; הציעו לפגוע בזכויות הפנסיונרים ולא נענו ; 
רצו לנגוס גם באלה של אנשי כוחות הביטחון ובשכר המינימום וחזרו בידיים 
ריקות . ההסדרים במשק יסתיימו בכלום , או בהתנגשות ושביתות . על ההצעה 
בדבר חובת קליטה במשפחות ותיקות עברו לסדר היום בלי לדון בה . הניסיון 
לחסוך במערכת החינוך על ידי חלוקה - מחדש של שנת הלימודים ייבלם בידי המורים , 
שייעזרו בהורים . בלי חופש גדול מרוכז אין טיולי קיץ לחו"ל . לכל התנגדות 
כזאת יש סיבה מוצדקת והסבר משכנע ונימוק מוצלח , אבל השורה התחתונה היא 
ששום אמצעי - חירום אינו מתבצע . זה טבעי . ממשלה שנוסעת ב13 מכוניות וולוו 
אינה יכולה לבוא בתביעות לציבור ; סוכנות יהודית שגזברה הצעיר סבור שהכל 
מגיע לו אינה ראויה לייעודה ; ופרלמנט שמשחד את החרדים במיליונים ובשחרור 
מעול השירות בצה"ל אינו נהנה מאמון . בכל זאת מסקרן להבין מדוע אין הממשלה 
מנסה גזרה רצינית . הממשלה נהנית מרוב פרלמנטרי מאסיווי , אבל היא 
לא בוטחת בתמיכת הציבור . היא אפילו חוששת להעמידה למבחן . זה סוד המחדל 
הממשלתי . הוא ידוע מתקופות אפלות בתולדות האנושות כאשר ממשלות דמוקרטיות 
שהציבור בטח בדרכן הטילו על אומותיהן גזירות קשות שאויביהן הדיקטטורים 
נרתעו מפניהן בארצותיהם . גם ממשלת ישראל חשה שאסור לה להתגרות בציבורה ; 
שבניגוד לדעה הרווחת כאילו יישאר פאסיווי לעולמי - עד , הוא מגלה נחישות 
שלא להיפרד מנוחותו לטובת הנהגה שניהול ענייניה נטול כשרון . לא עניין אחד 
ולא נושא מסוים יוצרים את הנתק בין הממשלה לבין האומה המסרבת לשאת בנטל . 
בשביל חלק מהציבור זה סירוב הליכוד לקדם את המשא ומתן המדיני , ובעיני 
חלק אחר זו התמיכה הכספית בחרדים המשתמטים מצה"ל , ובסך הכל לומדים עתה 
מנהיגי הסיעה הגדולה , שלא מספיק לצוד את הקולות בקלפי . יש צורך באמנה 
כלשהי בין הציבור לבין ממשלתו , בין מה שקרוי " האיש ברחוב " לבין הממסד . 
צירופם של כמה אישים מהמערך לקבינט הקליטה אינו תחליף לאמנה הזאת . גם 
אין צורך בהם , שהרי בסופו של דבר נהנית מפלגת האופוזיציה הגדולה מנגישות 
לנושא העלייה באמצעות נציגיה בסוכנות היהודית שמחה דיניץ ואורי גורדון . 
המערך יכול לסייע בעצה . הוא מסוגל להתגייס למטרה נקודתית לפי בקשת הממשלה . 
אבל עדיף שישאיר את השלטון לקואליציה הקיימת . שתצליח לבד ושתישא באחריות 
לבד . 
