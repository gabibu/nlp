גורמי ביטחון בכירים מסרו אתמול בישיבת הממשלה , כי אין אינדיקציות על היערכות 
צבא עיראק לתקיפת סעודיה . בירושלים מעריכים , כי בשלב זה אין נשקפת סכנה 
לסעודיה , אם כי יחידות עיראקיות נמצאות באזורים רגישים על הגבול עם סעודיה , 
אך לא בכוחות מאסיוויים . במסגרת סקירה על המצב במפרץ הפרסי מסרו גורמי 
הביטחון , כי להערכתם העיראקים מודעים לגיבוי הבין - לאומי הנרחב שסעודיה 
נהנית ממנו , ועל כן אין סבירות גבוהה שסדאם חוסיין יתקוף אותה . כמו כן 
נמסר , כי האמריקאים מקדמים כוחות - משימה למפרץ ואילו בעיראק הוכרז על 
גיוס מילואים . עם זאת , ארה"ב מודעת לאיומי העיראקים כי יגיבו בחומרה 
על התערבות צבאית שלה . גורמי הביטחון שיבחו את הישגי הצבא העיראקי בתחום 
הלוגיסטי של המבצע . בישיבה ציינו המומחים , כי בימים האחרונים התברר , 
כי המלך חוסיין ואש"ף תלויים במידה רבה מאוד בעיראק , ואילו במצרים שוררת 
אכזבה מהתנהגותם ובו בזמן קיים שם חשש שמעורבות המערב תחריף את המצב . ירדן , 
מאוריטניה ותימן מסייעות לעיראקים במאמצי ההסברה שלהם ואלה מנצלים את העדר 
הקונסנסוס בעולם הערבי . בישיבה , שבה השתתפו הרמטכ"ל , ראש אמ"ן וקצינים 
בכירים , נמסר כי שירותי ביון בעולם העריכו שהפעולה העיראקית בכוויית תהיה 
מוגבלת ולא תתגלגל לכיבוש כולל של המדינה . כמו כן נמסר , כי פגישתו האחרונה 
של שר הביטחון , משה ארנס , עם עמיתו האמריקאי , ריצארד צייני , נועדה 
בעיקרה להחלפת מידע על משבר עיראקכוויית . גורמי הביטחון דיווחו , כי כל 
הציוד הצבאי של כוויית , להוציא זה המוחזק בידי יחידות חיל הים וחיל האוויר 
שנמלטו למדינות שכנות , נפל בידי עיראק . הדבר מדגיש לטענתם את צדקת עמדתה 
המסורתית של ישראל נגד מכירת נשק מתוחכם למדינות המפרץ , גם אם הן נחשבות 
לבעלות בריתה של ארה"ב . פקיד בכיר אמר ל"הארץ " , כי בידי הדרג המדיני בישראל 
לא היתה הערכה שעיראק תכבוש את כוויית בעיתוי הנוכחי . שר האוצר , יצחק 
מודעי , טען בישיבת הממשלה כי בפלישה לכוויית נחשף כישלון הערכתי - מודיעיני , 
מכיוון שישראל לא ראתה את עיתוי הפלישה על רקע המצב הפנימי והכלכלי בעיראק . 
מודעי טען , כי ישראל אינה צריכה לשבת בצד ולהמתין להתפתחויות . יושב ראש 
ועדת החוץ והביטחון , אליהו בן - אלישר ( ליכוד ) , הזהיר אתמול את המדענים 
הזרים , בעיקר הגרמנים המועסקים בשירותה של עיראק ביצירת טכנולוגיות בלתי 
קונוונציונאליות , לחדול מיד מעיסוקם . אזהרתו שוגרה למדענים ולטכנאים 
המועסקים על אדמת עיראק ולאלה העובדים בשירותה באירופה . בן - אלישר סירב 
לפרט באילו אמצעים תשתמש ישראל למימוש תביעתה . " אלה שצריכים להבין מבינים " , 
השיב בן - אלישר בהתבקשו לפרט את כוונתו המעשית . בתשובה לשאלה אמר בן - 
אלישר , כי להערכתו דוקטרינת מנחם בגין , שקבעה כי ישראל תמנע ייצור נשק 
גרעיני על - ידי מדינת אויב ערבית , שרירה וקיימת כמדיניותה המוסכמת של 
ממשלת ישראל . לפי הערכתו אין פני עיראק לתקיפת סעודיה , אולם היא עלולה 
לתבוע נוכחות של צבאה על אדמת ירדן . מדיניותה של ישראל לא השתנתה מאז ימי 
דוד בן - גוריון , אמר בן - אלישר , לפיה חדירת צבא זר לתחום ירדן מהווה 
איום על ישראל . 
