) בקרב חברי הוועדה המנהלת החדשה של חברת העובדים , האמורה לפקח על פעולותיה 
ולהנחות את הדרג המבצע , הם מנהלים וראשי קונצרנים . הרכבה של הוועדה אושר 
לפי הצעת מזכ"ל ההסתדרות ישראל קיסר ביום ששי , ברוב קולות מפלגת העבודה 
ומפ"ם בוועד הפועל . הליכוד , רץ והרשימה המשותפת הצביעו נגד . עו"ד זבולון 
שליש מהליכוד בודק את היבטיה המשפטיים של ההחלטה , מתוך כוונה לפנות לערכאות , 
הואיל ולדבריו היא נוגדת את כללי המינהל הציבורי והצדק הטבעי . גם ח"ך 
רן כהן מתנועת רץ , ודובר הרשימה המשותפת טענו נגד ההחלטה ואמרו כי הכשלונות 
הניהוליים בחברת העובדים בשנים האחרונות לא מרתיעים את הנהגת ההסתדרות מלמסור 
בידי הדרג הניהולי את הפיקוח על עצמו . עו"ד שליש אמר כי אין תקדים להחלטה 
מסוג זה בממשלה , בכנסת , ברשויות מקומיות ובסקטור הציבורי והעסקי . שליש 
הביע חשש שהוועדה המנהלת החדשה תאפשר שוב לטייח עובדות , להעלים נתונים 
ולמנוע מסירת דו"חות אמת על מצבם של מפעלי חברת העובדים . מזכ"ל ההסתדרות 
ישראל קיסר לא נכנס לוויכוח מהותי בהשיבו למתווכחים . הוא הביא את ההצעה 
לאישור הוועד הפועל כסעיף אחרון בישיבתו המיוחדת ביום ו , ובלחץ הזמן הסיר 
תביעה לקיים דיון . קיסר הסתפק בקביעה שלחברת העובדים דרושה ועדה מנהלת 
חדשה , וכי זו צומצמה הפעם למחצית לעומת קודמתה . ואלה שמות המנהלים וראשי 
הקונצרנים , חברי הוועדה המנהלת : בני גאון מנכ"ל כור , יצחק לנדסמן מנכ"ל 
תנובה , עמירם סיוון מנכ"ל בנק הפועלים , ריצרד ערמון יו"ר מועצת המנהלים 
של הסנה ; פרוף אפרים צדקה יו"ר מועצת המנהלים של שיכון עובדים וסולל בונה , 
עמוס אפשטיין מזכיר ארגון התעשייה הקיבוצית , פרוף איתן ברגלס יו"ר מועצת 
המנהלים של בנק הפועלים , דניאל יוחנן מנהל ועדת המשק בתנועת המושבים , 
מרדכי וייסברוט יו"ר ברית הפיקוח של הקואפורציה , עוזי כורדיזר מנכ"ל סולל 
בונה ושיכון עובדים , ויוסף רוזן מנכ"ל הקו - אוף . ח"ך יאיר צבן ממפ"ם 
הודיע כי אם לא תהיה התמודדות של ממש עם המתרחש בחברת העובדים , סיעתו תסיק 
את המסקנות המתחייבות . עם זאת הודיע שהמשמעת הקואליציונית מחייבת את מפ"ם 
להצביע עבור הצעות ההחלטה שהובאו על - ידי קיסר והברפלד . 
