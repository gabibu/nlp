מפקד מחנה 08 , אל"ם אהרון סבג , הודח אתמול מתפקידו על - ידי הרמטכ"ל 
דן שומרון . מקורות צבאיים מסרו , כי הרמטכ"ל קרא אתמול לסבג והודיע לו 
שלא ישוב לפקד על מחנה 08 . סבג ימשיך לשרת בצבא , ולפי הוראת הרמטכ"ל 
יימצא לו תפקיד אחר . בכך כנראה מסתיימת פרשה שהחלה כאשר אלמוני חדר למחנה , 
תקף חיילת ולקח את נשקה . בעקבות התקרית הוקמה ועדת חקירה מטכ"לית בראשות 
מפקד הנח"ל תת אלוף מנחם זטרוצקי . הוועדה קבעה , כי הממצאים מצדיקים את 
השעיית מפקד המחנה עד לסיום החקירה . לאחר השעייתו צולם סבג כשהוא עומד כשומר 
בעמדת הש . ג . במחנה שעליו פיקד . עקב כך הוא נקרא לרמטכ"ל , ונאסר 
עליו להתקרב לשטח המחנה . ביום שישי נשפט סבג בפני סגן הרמטכ"ל , אלוף אהוד 
ברק , בדין משמעתי וננזף על המחדלים שהביאו לכך שהאלמוני הצליח להיכנס למחנה . 
בנוסף לסבג נמצאו גם שני קצינים ושתי קצינות אחראים למחדל של חדירת האלמוני 
והם ממתינים להעמדתם לדין משמעתי . לסופר ה"ארץ " נודע , כי בשבוע האחרון 
פנה אל"ם סבג לקצינים אחרים מיחידות צנחנים וביקש מהם עזרה במאבקו לטיהור 
שמו . בעקבות הפרשה ניתנה לכל יחידות צה"ל הנחיה לבחון את הוראות השמירה 
ונהלי האבטחה בבסיסים ולרענן את הפקודות הקיימות . 
