אם אינך גר מעבר לקו הירוק או בפאתיה המזרחיים של ירושלים , ואינך נמנה 
עם כוחות הביטחון ( סדיר או מילואים ) העוסקים בדיכויה , קרוב לוודאי 
שהאינתיפאדה היא לדידך רק כותרת בעיתון : התנגשויות פה ושם , פצועים , 
מפעם לפעם הרוג . האינתיפאדה קיבלה במשך 03 חודשים מעמד דומה לתאונות הדרכים 
או הכרוניקה הפלילית : זה קורה , אבל תודה לאל לא לנו ; זה מתרחש שם , 
ולא מעורר התרגשות כאן . ע"ג הוא משם , ומבחינתו החיים חדלו להיות מה שהיו . 
החיים הפכו למאבק יום - יומי על הישרדות , שלו ושל משפחתו ( אשה ושמונה 
ילדים ) . גם אחרי היכרות ממושכת , קשה לשפוט אם היחס של כמעט - קדושה 
שמגלה ע"ג למקום - העבודה שלו בישראל נובע מהרגשת חובה או רק מדאגת פרנסה . 
כך או כך , עובדה היא שמאז תחילת האינתיפאדה הגיע ע לעבודה באופן סדיר , 
חרף המכשולים שהציבו לו לסירוגין כוחות הביטחון ( עוצר ) ומפקדת האינתיפאדה 
( שביתה ) . ע"ג פיתח חוש לנבא מתי צפוי עוצר ממושך , ואז נשאר במקום - 
העבודה ולן במחסן המפעל . פעם נעדר מביתו יותר משבועיים . אשתו והילדים 
לא אהבו את זה , אבל הוא אמר : " איך אני לא אבוא לעבודה שני שבועות " . 
עם כוחות הביטחון הוא מסתדר איכשהו . לא פעם , כשהעוצר הפתיע אותו , איפשרו 
לו לצאת לעבודה ולחזור הביתה . הבעיה היא בשביתות . ע"ג מתרעם על תכיפות 
השביתות ועל חוסר התיאום בין פת"ח ( אש"ף ) לחמאס , שכל אחד מהם עושה 
שביתה לעצמו . השביתות נמאסו עליו והוא משתדל להערים עליהן . הבעיה היא , 
שעינם של המארגנים פקוחה . מסוכן להיתפס בדרך לעבודה או ממנה ביום שביתה . 
בימי שביתה , ע"ג יוצא מביתו בשלוש וחצי לפנות בוקר והולך לעבודה דרך הפרדסים , 
בתקווה שרעולי - הפנים עדיין ישנים . שיטה אחרת : יוצא מהבית בבגדי שבת , 
הולך למקום - סתר בפאתי העיר , מוציא בגדי - עבודה מהמחבוא ומחליף . להיפך 
בשובו . מפעם לפעם , בימי שביתה , מקבלת אשתו טלפונים . קולות אלמוניים 
שואלים : איפה הבעל ? כל הזמן ישן ? תמיד אצל השכנים ? ע"ג חושש שכבר 
הוכלל ברשימות , עליו להיזהר . אין בעיה בימי שביתות חמאס ( הם לא הורגים ) 
; לא כן שביתות פת"ח . לא מכבר עצרו אותו רעולי - פנים בדרך לעבודה ולקחו 
את תעודת - הזהות שלו . שלושה ימים הסתובב בלעדיה . ביום הרביעי , במסגד , 
ברגע שבו אוסר הדין להפנות את הראש לימין או לשמאל , השליך מישהו מאחור 
את התעודה לפניו . הוא רואה זאת כאזהרה חמורה . בזמן האחרון גבר פחדו וקרה 
שלא הגיע לעבודה . רעולי - הפנים כבר ביקרו פעמיים בביתו , מצוידים בסכינים 
ובגרזנים . האשה נכנסה להיסטריה והילדים הוכו בהלם . עד כה הסתפקו באזהרות , 
אבל הוא רואה מה קורה לאחרים . לא מזמן באו אל אחד השכנים וביקשו מצעיר 
להתלוות אליהם . אביו אמר : לך , אל תפחד . אחר - כך מצאו את גופתו מרוטשת 
בשדה . החיסולים הם דבר שבוע בשבועו . ע"ג טוען שרבים מהחיסולים הם סילוקי 
חשבונות בין - חמולתיים . לו עצמו אין חשבון עם איש , אבל שני אחיו מסוכסכים 
עם משפחה אחרת . לאחד מאחיו כבר שרפו את המכונית . יש שאחיו מסתתרים בביתו , 
ואז יתחלפו שלושתם בלילות במשמרות על הגג . אגרו שם מצבור אבנים להשליכם 
על מי שינסה לפרוץ לבית באישון לילה . פעם הצליח אחיו לשמוט גרזן מידי רעול - 
פנים , אבל נזהר שלא להסיר את רעלתו , שכן ידוע לכל : החושף פני רעול - 
פנים חורץ דין מוות לעצמו . ע"ג אומר שנוסף על החמאס והפת"ח פועלים עתה גם 
הסונים . מבצעם הראשון היה פריצה לחנויות , הוצאת הסחורות שנשאו סימון 
ישראלי וחלוקתן לעניי העיר . לעת עתה הם לא הורגים , הוא אומר . הוא פחות 
בטוח בעניין זה לגבי פת"ח , על אף כתובות הקיר מטעמם המופיעות לעתים : 
" לא אנחנו חיסלנו את פלוני " . חוסר הביטחון והפחד הביאו את ע"ג להיזכר 
כמעט בגעגועים בחיילי הצבא ומשמר הגבול שבעבר הרבו לשוטט ברחובות ולהשליט 
סדר . כעת הם יושבים בפאתי העיר ונכנסים רק כשיש התפרעות חריגה . באין 
משטרה של ממש , לא חוקרים חיסולים ולא רודפים מחסלים . ע"ג מלא חששות על 
הצפוי לאחר שתקום מדינה פלשתינית בשטחים . " הם יהרגו אחד את השני ולא 
יהיה אף פעם שקט " , הוא מנבא . כאשר אומרים לו שהחיים מתנהלים כסדרם במדינות 
השכנות ומדוע שלא יהיה כך גם במדינה פלשתינית , אינו נרגע . " אני מכיר 
את האנשים " . שש פעמים בשבוע מגיע ע"ג לעולם אחר , שבו מתקיימים חיים בטוחים 
ונורמליים . שש פעמים בשבוע הוא חוזר לגיהנום הקיבוצי שלו , שילוב של הווה 
קודר רווי - פחדים ועתיד מעורפל . שש פעמים בשבוע הוא תוהה , אם ועד מתי 
יחזיק מעמד בטירוף הזה . 
