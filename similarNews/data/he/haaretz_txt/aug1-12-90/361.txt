אחד המאפיינים המובהקים של הדיון הציבורי על קליטת העלייה הוא העדר כמעט 
מוחלט של התייחסות להשפעת הגירתם של מאות אלפי יהודים על הדינמיקה של הסכסוך 
הישראלי - הערבי . העלייה נתפסת כעניין ישראלי פנימי והשלכותיה הן על החברה 
הישראלית בלבד . לכן , סדר היום הלאומי עמוס בבעיות כלכלה , תכנון פיסי , 
דיור ותעסוקה . השפעות העלייה על יחסי יהודים - ערבים , על הסכסוך הבין - 
קהילתי המתמשך בארץ - ישראל ועל העימות הבין - מדינתי במזרח - התיכון אינן 
נידונות כמעט , כאילו היו עניין שולי , זניח , לא - רלוונטי . ואולם , 
ניתוח מפוכח של הנתונים ושל התגובות החיצוניות מלמד שהתעלמות זו לא רק אינה 
מוצדקת , אלא היא אף מסוכנת . יש סימנים שהשלכות העלייה על היחסים עם ערביי 
ישראל , על המצב בשטחים , על ענייני ביטחון , סיכוני מלחמה וסיכויי השלום 
משמעותיות יותר , בטווח הארוך , מן הבעיות המיידיות של שיכון התעסוקה , 
שמעלה תהליך הקליטה . יתר על כן , יש היזון - חוזר בין המעגל החוץ - ישראלי , 
לבין התוך , הפנים - ישראלי ; תהליכים המתחוללים בחברה הישראלית עקב הקליטה 
משפיעים על הדינמיקה של הסכסוך הישראלי - הערבי ולהיפך . ראיית הדברים במנותק 
עלולה לגרום משגים חמורים הן בקליטה הכללית והחברתית והן במישור הפוליטי 
החיצוני . להדחקת ההיבט החיצוני של העלייה יש גורמים היסטוריים , אידיאולוגיים 
ופסיכולוגיים . קיבוץ גלויות נתפס כמיצוי הרצון הריבוני של העם היהודי , 
כמעשה אוטונומי שאין לשום גורם חיצוני רשות להתערב בו וכל ניסיון לערער 
עליו או להפריע לו פירושו ערעור על עצם קיומה של ישות יהודית עצמאית מעשה 
עוין ולא - לגיטימי . על עוינות זו אפשר להגיב רק בכוח ודאי שאינה ראויה 
להתייחסות אחרת . מאחר שאין לעלייה שום חלופה , אין היא שרויה בתחום הפוליטי , 
שפירושו בחירה רציונלית בין חלופות . מאחר שהעלייה היא אימפרטיב מוחלט , 
אין לשקול לעומתה שום חישובי - תועלת אף לא להעלות בגלוי ובפומבי את מחיריה . 
כך הדבר ביחס למחיר שתשלם החברה הישראלית בדחיית גיבושה של חברה הומוגנית 
בעלת מאפיינים תרבותיים מובהקים ובהגברת אי - השוויון החברתי , בהאצת ההרס 
האקולוגי ובהמשך התדרדרותה של תרבות השלטון . לא כל שכן , כשמדובר במחירים 
המבוטאים במונחים של הגברת האיבה וקירוב סכנת המלחמה . ואין הדברים חדשים 
כלל וכלל . היישוב היהודי דחה תמיד בשאט - נפש את עצם העמדת המשוואה עלייה - 
שלום , ואף הוקיע את מי שהעזו להרהר בהשלכותיה של העלייה על סיכויי ההסדר 
עם הערבים . אין ספק , שאילו הסכים היישוב היהודי להגבלות על עלייה חופשית 
ובלתי מוגבלת , היה אפשר להגיע מכבר להסכם עם הערבים . אבל יהודי ארץ - 
ישראל לא הסכימו ולא יסכימו להגבלות כאלה , יהיו התוצאות אשר יהיו : גזילת 
זכותו של בן - דודי לעלייה פירושה כפירה בזכות קיומי כבנו של מהגר . ואלה 
שביקשו לדבוק הן בערכים הציוניים של קיבוץ הגלויות והן בשאיפה לשלום , מצאו 
אז ועתה דרכים להתחמק מן הדילמה : " עלייה תחזק את היישוב ותגביר את ביטחונו 
העצמי , וזה תנאי מוקדם לשלום " כך אמרו . אבל גם הערבים מכירים את הנושא 
על כל הווריאציות שלו . אחרי ככלות הכל , דברי - ימי הסכסוך היהודי - הערבי 
הם דברי - ימי המאבק על ההגירה היהודית ולא מלחמה נגד מדינה יהודית . הפחד 
מפני הגירת המוני יהודים , שתדחק את רגלי הערבים ותוליך להתפשטות טריטוריאלית , 
הוכח בעבר כמבוסס . הגירתם של מאות אלפים , ואולי מיליוני יהודים עתה , 
מעלה שוב את כל חששותיהם הישנים , שנרדמו בעשורים האחרונים . דלדולה של 
העלייה נטע בליבם תקווה שהם עומדים לנצח ב"מלחמת רחם ברחם " , אם לא בקרב 
שין בשין , ולכן המאבק העתיק יוכרע לבסוף לטובתם . גלי העלייה משנים לחלוטין 
את הסטטוס - קוו הגיאו - פוליטי , ככל שהוא דינמי ובלתי - יציב , אך רחוק 
מסכנת מלחמה . אין כל ספק שרוחות מלחמה החלו מנשבות באזור ומאיצן העיקרי 
הוא החשש המחודש של הערבים מפני התפשטות ציונית . דברי ראש הממשלה על " ארץ 
ישראל גדולה " או הצהרתו המדהימה של שר האוצר ש"אם עוד מיליון איש יתקלחו 
כל בוקר בישראל נישאר בלי מים " , יוצקות דלק על להבות העימות . נוכח מציאות 
חדשה זו , נראה " תהליך השלום " כשלג דאשתקד . עיקר המאמצים הדיפלומטיים 
יהיו מכוונים בעתיד הקרוב למניעת התלקחות ושאלות בייקר " אינן אלא בדיחה 
חבוטה . הפלשתינאים בשטחים מבינים היטב את השלכות העלייה ההמונית על חייהם 
ועל שאיפותיהם הלאומיות . העלייה הגיעה בשעה הגרועה ביותר מבחינתם . לאחר 
שלוש שנים של מאמץ עליון , שלא נשא פרי , להסיר מעליהם את עול הכיבוש , 
הבינו סוף - סוף ששינוי בסטטוס - קוו יבוא רק בדרך של החלטה ולנטרית בישראל 
ולא עקב לחץ של דעת - הקהל הבין - לאומית . אבל , הם אחרו את הרכבת . 
הישראלים עסוקים עתה בעצמם ובקליטת אחיהם . שוב כבעבר , נקבע גורל הפלשתינאים 
על - ידי כוחות שמחוץ לשליטתם והם כלי משחק בתהליכים שאין להם שום נגיעה 
אליהם . הם לא יכלו מעולם להתמודד עם כוחו של הייאוש היהודי , או להבינו . 
והערבים הישראלים ? תחייתו של האתוס הציוני שבאה בעקבות " נס העלייה " 
מבשרת את העמקת הקיפוח האתני ואת התגברות תחושת הניכור . גוברת בקרבם הרדיקליזציה , 
האיבה והבריחה לחסות מתחת לכנפי האיסלם הקנאי . מה צריכים לעשות המחזיקים 
בערכים ציוניים יחד עם ערכי אחווה ושלום ? מה הפתרון ? " מה יהיה הסוף " ? 
אפשר לקבוע עמדה ערכית ולהעלות טיעונים של צדק אבסולוטי ויחסי ; אפשר לכפור 
בדיכוטומיה של עלייה ושלום ; אפשר לשתוק . אפשר גם להתנחם שהעלייה הרוסית 
היא הגל האחרון , ואחריו לא יישלפו עוד שפנים מכובעו של הקוסם . 
