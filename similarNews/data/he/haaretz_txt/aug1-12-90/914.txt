להפקיע ממועצות הייצור , שליד משרד החקלאות , את הטיפול בייצוא החקלאי 
הטרי ולהעביר את ביצוע הייצוא לגופים עסקיים ; לבטל את מכסות הייצור בענפי 
הצומח ; להשקיע בעשור הקרוב כ057 מיליון דולר בשיפור אספקת המים ולהנהיג 
הקלות במס לחקלאים אלה מקצת מהמלצות שגובשו ברשות לתכנון ופיתוח במשרד החקלאות , 
בראשות פרוף שמואל פוהורילס . המסמך , שיידון מחרתיים ברשות לתכנון ופיתוח , 
מציין כי המשבר הפיננסי הקשה שבו שרוי המגזר החקלאי , יגרום לכך שגם לאחר 
שיופעלו הסדרי החובות , ישועבדו מרבית הכנסות החקלאים לפירעון של חובות 
העבר . צוות הרשות לתכנון מציע , שמועצות הייצור הקיימות בענפי הירקות , 
פירות והדרים יחדלו לטפל בשיווק התוצרת וביצוא , ויעבירו זאת לידי גופים 
עסקיים מתמחים בכך , לרבות התארגנויות חקלאים . גופים אלה יקבלו היתר שיווק 
וייצוא לאחר שיוכיחו חוסן פיננסי . מחברי המסמך מנמקים המלצתם בכך שהתוצרת 
החקלאית הישראלית המיוצאת לחו"ל משווקת בתנאי שוק תחרותי מחריפים . שיטות 
הייצוא הנהוגות כיום אינן מתאימות עוד לתנאים המשתנים , ולכן יש לפתוח את 
השוק בפני כל יצואן , שיעמוד בקריטריונים שצוינו . צוות הרשות ממליץ לבטל 
בהדרגה את מכסות הייצור הפרטניות בענפי הפרחים והירקות שלטענתו גורמות לסרבול 
ביורוקרטי יקר . הסדרת ייצור הפרחים והירקות , שעיקרם מיועדים לייצוא , 
תיעשה באמצעות הסכמים בין היצואנים למגדלים ועל אחריות שני הצדדים . בענפי 
החלב ותוצרת לול יושארו מכסות הייצור על כנן , אך היצרנים יוכלו לסחור ביניהם 
במכסות , לפי כללים שיקבע שר החקלאות , בהתחשב בצרכים התיישבותיים . הצוות 
מצביע על החרפת הגירעון במשק המים ועל אי - יכולתה של המערכת הארצית לגשר 
על הפער שנוצר בגלל שנות בצורת רצופות . בשנתיים האחרונות קטנה כמות המים 
בכינרת בכ008 מיליון מ"ק , אולם , למערכת אין יכולת תגובה מהירה להעברת 
מים והסטת שאיבה מאזור אחד למשנהו . מומלץ לשקם את מקורות המים , על - ידי 
החדרת מים עיליים למי התהום ושאיבתם מחדש , פיתוח המערכות של אספקת מים 
לערים ושיפור איכות מי השתייה , בהשקעה שתגיע בעשור הקרוב לכ057 מיליון 
דולר . בגלל אילוצי תקציב , אין אפשרות לממן השקעה גדולה זו מתקציב המדינה , 
ולכן מציע הצוות לממן חלק מהפעילות על - ידי הון פרטי , שישולב במימון 
של מפעלי המים . מחיר המים לשתייה ולתעשייה ייקבע לפי העלות הריאלית , 
ללא כל סבסוד , בעוד שמחיר המים לחקלאות ייקבע באותו אופן , תוך צמצום 
הסבסוד הקיים והגבלתו לאזורים מסוימים . הרשות מציעה לקבוע שההכנסה החייבת 
במס של החקלאים תחושב כממוצע של שלוש שנים . זאת , מאחר שהייצור החקלאי 
תלוי בתנאי טבע , היוצרים תנודות שנתיות חריפות בהכנסות . 
