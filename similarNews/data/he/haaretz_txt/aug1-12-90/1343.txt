הממשל האמריקאי איננו מתכוון להגדיל את מכסות ההגירה של יהודים , היוצאים 
מבריה"ם לארה"ב , אולם חוסר ההתקדמות מצד ממשלת ישראל במציאת פיתרונות בתחומי 
השיכון והתעסוקה לעולים , יוצר לחצים כאלה על הממשל האמריקאי אמר אתמול 
יו"ר הנהלת הסוכנות שמחה דיניץ בתום פגישה שקיים עם סגן שר החוץ האמריקאי 
לענייני זכויות האדם , ריצרד שיפטר . דיניץ ציין , כי על בסיס השיחות שניהל 
עם שיפטר ועם פרינסטון ליימן , מנהל המחלקה לענייני פליטים במשרד החוץ האמריקאי , 
התרשם שאין שינוי בעמדתה האיתנה של ארה"ב , התומכת בתהליך העלייה של יהודי 
בריה"ם לישראל , אבל תהיה זו טעות חמורה להניח , שמדיניות ההגירה האמריקאית 
לא תשתנה בעתיד , אם תוכניות הקליטה של הממשלה לא יופעלו בהקדם האפשרי . 
דיניץ הדגיש , כי התמהמהותה של הממשלה ביישום תוכניות הקליטה בדיור ובתעסוקה , 
עלולה גם להשפיע בעתיד על ממדי העליה מבריה"ם לישראל , למרות שכיום אין 
עדיין סימנים לכך . 
