ראשי ערים ומועצות מקומיות ערבים בישראל התלוננו נגד מסע הטרדה ואיומים מצד 
המשטרה על רקע קשריהם עם פעילי - ציבור בשטחים . אתמול קיים " הוועד הארצי 
של ראשי הרשויות הערביות " ישיבה בנושא . בישיבה נאמר כי ראשי המועצות המקומיות 
של טירה , בענה , סכנין ורהט נחקרו בתקופה האחרונה על ידי המשטרה ושירותי 
הביטחון לגבי עמדותיהם בנושאים שונים , ולגבי אורחים שביקרו בביתם , וביקורי 
תנחומים שערכו בשטחים . לדבריהם , מאופי החקירה ונימת הדברים , עלה חשש 
כי ישנה מטרה למנוע מהם לקיים מגעים עם פעילי ציבור בשטחים . בתום הישיבה 
הוחלט לדחות כל הזמנה לחקירה , שלא תתבסס על הרשאה בכתב למשטרה מהיועץ המשפטי 
לממשלה , ולא להסכים לחקירה בטרם תפרט המשטרה את ההאשמות שלה . מקורות במשטרה 
הגיבו על ההאשמות באומרם , כי המשטרה לא חקרה באחרונה ראשי רשויות ערביות 
בענין קשריהם עם אנשי ציבור בשטחים , וכי המשטרה אינה מנהלת כל מסע איומים 
ולא נערכו כל מעצרים או חקירות . " במספר מקרים נערכו בירורים עם ראשי 
ערים ומועצות מקומיות ערביות , ואלה נועדו לברר חשדות הקשורים לעבירות על 
החוק , כגון הסתה בהפגנות , פרסום חומר הכולל הזדהות עם ארגונים עויינים 
או תקיפת שוטרים . 
