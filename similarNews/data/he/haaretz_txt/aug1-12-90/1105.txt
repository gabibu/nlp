החברה להגנת הטבע ותושבים בערבה עתרו אתמול לבג"ץ בבקשה לבטל את החלטת המועצה 
הארצית לתיכנון ולבנייה , שאישרה את התוכנית השנוייה במחלוקת להקמת תחנת 
קול - אמריקה בערבה . העתירה הוגשה נגד הממשלה , המועצה הארצית לתכנון ולבנייה 
( שהיא הגוף התיכנוני העליון במדינה ) ומנהלת פרוייקט " תומר " האחראית 
מטעם המדינה על הנושא . העותרים מבקשים מבג"ץ לתת צו ביניים שיאסור על נקיטת 
צעד כלשהו לאישורה או להמשך אישורה של תוכנית קול - אמריקה . החברה להגנת 
הטבע ותושבי הערבה טוענים בעתירה , כי החלטת המועצה היא בלתי חוקית ונתקבלה 
בהליך פסול , וכי על המועצה הופעלו לחצים כבדים ופסולים אשר גרמו לחבריה 
להצביע שלא על פי שיקול דעתם הענייני . העותרים אמרו , כי העתירה מכוונת 
למנוע את ביצועה של החלטה שרירותית שהושפעה מלחצים בלתי - עניניים ופסולים , 
כאשר המועצה חסרה נתונים מהותיים רבים שבלעדיהם אין אפשרות לקבל החלטה מושכלת 
וחוקית בדבר מיקום התחנה . בהקדמה לעתירה נאמר , בין השאר : " ההצבעה 
לאישור תוכנית קול - אמריקה לא היתה כמותה מעולם במועצה הארצית . . . אם 
תאושר תוכנית קול - אמריקה , על פי ההצבעה שהיתה במועצה הארצית , כי אז 
יידעו הכל שהרשות נתונה לעשייתם של מעשים פסולים , כי שיקול דעת אינו לא 
שיקול ולא דעת , כי ניסיון לשיכנוע הדדי אין בו ולא כלום , וכי החלטות 
של גופים ממלכתיים שהוקמו על פי חוק , אפשר להם וראוי להם שייעשו מחוץ לאותם 
גופים ובידי אנשים שאינם יודעים דבר על ההליכים שהיו ועל השיקולים שלעניין " . 
עוד נטען בעתירה , כי בהצבעה הסופית על הקמת התחנה נכחו חברי מועצה רבים 
אשר לא פקדו את ישיבות המועצה מאז החלו הדיונים בנושא קול - אמריקה אלא לעיתים 
רחוקות ביותר וחלקם לא נכחו אף בישיבה אחת . בעת ההצבעה הסופית חסרו לחברי 
המועצה נתונים מהותיים וסקרים חשובים שלמרות שנדרשו על ידי המועצה , לא 
נעשו כלל או לא נעשו כראוי . 
