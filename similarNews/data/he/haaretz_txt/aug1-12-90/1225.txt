ראש הממשלה , יצחק שמיר , נזף אמש בחריפות בשר אריאל שרון ואמר כי הכרזותיו 
האחרונות גורמות נזק קשה לליכוד ומחלישות את הממשלה . בדברים שנשא בישיבת 
שרי הליכוד לסיכום מושב הקיץ של הכנסת הבהיר שמיר , כי שרון אינו יכול לתקוף 
את הממשלה ובד בבד להמשיך להיות חבר בה . ראש הממשלה ייפגש , ככל הנראה , 
בקרוב עם השר שרון ויזהיר אותו על התבטאויותיו נגד הממשלה . הקצף נגד שרון , 
שנעדר מהישיבה אתמול , יצא בעקבות הכרזותיו שלשום כי הממשלה אינה מתפקדת 
בנושא הביטחוני ואם הדבר יימשך יש להביא להחלפת ההנהגה . שרון אמר עוד כי 
אם העומדים בראש המערכת הביטחונית אינם מסוגלים לתת תשובות הולמות , עליהם 
להתפטר . בישיבה אתמול נטען , כי השר שרון חזר לסורו והוא ממשיך בהתקפותיו 
הארסיות נגד הממשלה כאילו מדובר מבחינתו בהמשך קיומה של ממשלת אחדות ולא 
ממשלה לאומית בראשות הליכוד . לדברי שמיר , הכרזותיו של שרון הם חמורות 
ביותר , מחלישות את הליכוד ועשויות להביא לנפילתה של הממשלה . השר משה נסים 
אמר , שאם הדברים שמיוחסים לשרון הם נכונים , אין לעבור עליהם בשתיקה . 
הוא הבהיר כי לא יתכן ששרון ימשיך בתפקידו כשר ובמקביל ימשיך להתנהג כאופוזיציונר . 
שר המשפטים , דן מרידור , אמר כי שרון מנצל באופן ציני את המצב הטראגי 
והתנהגותו חמורה ביותר . השר גדעון פת אמר , כי התנהגותו של שרון אינה הולמת 
התנהגות חבר ממשלה . " שרון אינו מהסס כל פעם לתקוף ממשלות בהם הוא חבר . 
הוא ממשיך במעשיו כאילו מדובר בממשלת אחדות לאומית . שרון אולי שכך שהוקמה 
בינתיים ממשלה אחרת . במקום לחזק את הממשלה הוא מביא להחלשתנו " , אמר . 
שר התיירות תקף את שרון גם בתחום הבנייה וטען כי שרון מכריז הכרזות ריקות 
מתוכן . קבלנים מתאוננים על אזלת ידו , ועובדה היא , שעד היום לא הוקם 
אפילו בית אחד . מחוץ להתקפות על שרון עסקו השרים בסיכום מושב הכנסת . 
