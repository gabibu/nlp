בפרקליטות הצבאית בודקים בימים האחרונים הצעה להכריז על חלקים נרחבים בשטחים 
כעל שטח צבאי סגור לתקופות ממושכות . מן ההצעה , שפרטיה הגיעו לסופר " הארץ " , 
עולה כי נבדקת אפשרות לא לאפשר כניסת תושבים ערבים לשטחים שייסגרו , וכל 
מי שייכנס אליהם ייעצר כמפר סדר . מדובר בשטחים שאינם מיושבים , אך אחת 
הבעיות הנבדקות בפרקליטות הצבאית היא שגם בשטחים אלה פזורים בתים אי - פה 
אי - שם , ויש שבילים ודרכי - עפר ואוכלוסייה דלילה . בעיה נוספת הנבדקת 
בפרקליטות הצבאית היא האם צו כזה יעמוד במבחן בג"ץ . הרעיון לסגור שטחים 
נרחבים בשטחים נועד לצמצם את האפשרויות להפרות סדר וליידוי אבנים . מדובר 
בשטחים מועדים לפורענות ולהתנכלות לתנועת רכב . נודע כי שר הביטחון משה 
ארנס נתן את אישורו לרעיון . גורם משפטי אמר אמש ל"הארץ " כי ההצעה מהפכנית , 
ועולה לדיון לראשונה בכל שנות שלטון צה"ל בשטחים . אשר לתושבים הערבים 
המעטים המתגוררים בשטחים שייסגרו , אמר הגורם המשפטי כי נבחנת גם הצעה להוציא 
להם היתר מיוחד שיאפשר להם לנוע באותם שטחים . מקורות ביטחוניים ציינו כי 
הרעיון המוצע הוא המשך המגמה של שר הביטחון להוריד את רמת האלימות בשטחים . 
אותם מקורות ציינו כי מאז שנכנס ארנס לתפקידו כשר - ביטחון , הוא פועל 
ללא לאות לתגבר את צירי התנועה בשטחים , להוסיף כוחות ולהקים מאחזים , 
וזאת כדי לצמצם עד למינימום את הפרות הסדר . 
