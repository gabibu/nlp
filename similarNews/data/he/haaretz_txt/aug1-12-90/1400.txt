נשיא בריה"ם , מיכאיל גורבצוב , הבטיח אתמול באיגרת לנשיא עיראק , סדאם 
חוסיין , כי לבריה"ם אין עמדה אנטי עיראקית . גורבצוב הפציר בנשיא עיראק 
למלא אחר החלטת מועצת הביטחון , שלא תפגע ביוקרתה של עיראק . באיגרת מקבילה 
ששלח לנשיא מצרים , חוסני מובארק , בירך גורבצוב על היוזמה להצבת כוח בין - 
ערבי בסעודיה כדרך למניעת הסלמה חמורה במצב המתוח . " יש לעשות הכל למניעת 
מלחמה " , כתב גורבצוב . " הפתרון הרצוי ביותר הוא , שראשי מדינות ערב 
בעצמם יעצרו את מפולת - הקרקע , המאיימת עתה לערער לא רק את האיזון הבין - 
ערבי , אלא בלי כל גוזמה גם את ביטחונה של הקהילה העולמית " . סגן מנהל האגף 
המדיני בצי הסובייטי , אדמיראל אלכסיי קארלין , אמר כי הצי הסובייטי מוכן 
לסייע בכל רגע בהחזרת האזרחים הסובייטיים מעיראק ומכוויית , אך בשעה זו 
אין מתכננים את השתתפות הצי הסובייטי בהסגר ימי על עיראק . גיוון העמדות 
בקרב השלטונות בבריה"ם כלפי כיבוש כוויית משתקף היטב גם בעיתונות הסובייטית . 
כתבו של " פראוודה " בוואשינגטון נוטה להסתייג מהפעולות הצבאיות האמריקאיות . 
" קראסנאיה זווזדה " נוקט עמדת ביניים , ו"קומסומולסקאיה פראוודה " 
מגנה בחריפות את עיראק ומכנה את סדאם חוסיין " הגנב מבגדאד " . " איזווסטיה " 
נוקב בשמן של בריה"ם וצרפת , שסיפקו נשק לעיראק , כמדינות שעליהן מוטלת 
החובה למנוע שפיכות דמים . העיתון הצבאי " הכוכב האדום " כתב כי סירובה 
של עיראק לסגת שימש פרובוקציה להתערבות מדינות זרות . משרד החוץ ההונגרי 
פרסם אתמול הודעה רשמית על הצטרפותה של הונגריה לצעדים נגד עיראק , שעליהם 
החליטה מועצת הביטחון . הונגריה מציעה לשגר לאזור כוחות - שלום של האו"ם , 
ותובעת את חידושה המידי של שלמותה וריבונותה של כוויית ואת נסיגתה ללא תנאי 
של עיראק משטחה . ההודעה הוסיפה , כי לאור ניסיונו ההיסטורי יש לעם ההונגרי 
תחושת התנגדות ל"הושטת עזרה " של כוחות זרים , תהיה העילה לכך אשר תהיה . 
