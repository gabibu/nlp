" המסקנה העיקרית מהשיחות שלי פה בארץ היא שהצורך לשינויים מבניים במשק 
הישראלי יותר דחוף מאי פעם , לאור האתגר של גל העלייה " , כך הצהיר אתמול 
תת מזכיר המדינה האמריקאי לענייני כלכלה , ריצרד מקורמיק , במסיבת עיתונאים . 
מקורמיק הדגיש שהמסר העיקרי של המשלחת האמריקאית , שהוא העומד בראשה לעמיתיו 
הישראליים , הוא ש"הפתרון אינו ביותר התערבות ממשלתית , אלא ביותר יזמות 
פרטית " . פרופסור הרברט סטיין , שנמנה בין חברי המשלחת והיה בין מעצבי 
התוכנית הכלכלית של יולי 5891 , הביע ביקורת על ביצוע הרפורמות במשק מאז . 
" לדעתי , קצב השינויים היה מאכזב . מה שקורה פה בארץ זה שכולם בעד שינויים 
מבניים , אבל אף אחד לא רוצה שזה ישפיע עליו אישית " אמר . " מה שאנחנו 
ניסינו להדגיש זה שהעולים האלו לא יוכלו להשתלב במשק הישראלי , אם ישראל 
לא תשתלב במשק העולמי " . לדברי סטיין , לישראל יש בעייה שחברות זרות נמנעות 
מלהשקיע בה , מכיוון שהן חוששות שהמשק עדיין עומד על " סף התפוצצות אינפלציונית " . 
בתשובה לשאלה אם הוא שוכנע שהממשלה נערכת מספיק לאתגר של גל העלייה , אמר : 
" אני חושב שהמנהיגות יכולה להתמודד עם זה , בגלל שהיא חייבת להתמודד 
עם זה . כרגע אין סיבה עדיין להיות תבוסתן " . העלייה יכולה לשמש קפיצת דרך 
אדירה למשק , אמר סטיין , אם ייעשה מאמץ להעסיק את כל העולים בצורה יעילה . 
" שם המשחק הוא לייצר את התנאים שיאפשרו שידוך ביניהם ובין ההון הפרטי " , 
הוסיף סטיין . תת מזכיר המדינה מקורמיק אמר שהממשלה צריכה ליזום שינויים 
במדיניות ההשקעות על מנת למשוך חברות זרות לארץ . " המספרים הכלליים מראים 
שמשקיעים זרים מהססים לבוא לפה , אולי בגלל שהתעשיות לא מספיק תחרותיות " , 
אמר . המשלחת האמריקאית הגיעה לארץ השבוע , במסגרת הקבוצה המשותפת לפיתוח 
כלכלי שהוקמה ב5891 על ידי ממשלות ארצות הברית וישראל , כאפיק להתייעצויות 
ולחילופי דיעות בנושאי מדיניות כלכלית . חברי המשלחת נפגשו עם גורמי משק 
שונים וסיירו במפעלי תעשייה . 
