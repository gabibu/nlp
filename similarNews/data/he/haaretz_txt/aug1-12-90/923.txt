הודעת הקונגרס האפריקאי הלאומי על השעיית כל הפעולות הצבאיות נגד הממשלה 
סוללת את הדרך לשיחות על סיום שלטון המיעוט הלבן , לאחר שנושא המאבק המזוין 
היה אחד המכשולים העיקריים שמנעו התקדמות בשיחות . אולם שפיכות הדמים העיקרית 
מתרחשת דווקא במישור היחסים בין תנועות שחורות שונות במדינה , והיא זו המעיבה 
על הציפייה לשלטון הרוב השחור . בחודשים האחרונים מצאו את מותם מאות בני - 
אדם במאבקים אלימים , בעיקר במחוז נטאל במזרח המדינה , בין תומכי הקונגרס 
האפריקאי הלאומי לבין תנועת אינקאתה בראשות הציף גאטשה בותלזי תנועה פוליטית 
שמרנית של בני הזולו . שני הצדדים לא נרתעו גם מפגיעה בנשים וילדים שנקלעו 
לתומם לאזורי המהומות . ההודעה על הפסקת המאבק המזוין נגד הממשלה אינה מבשרת 
את קץ המאבק בין תנועות השחורים , כאשר זוהי , לכל הדעות , רק הקדמה למה 
שצפוי להתחולל בדרום - אפריקה כאשר על הפרק תעמוד שאלת כינונה של ממשלה שחורה . 
למרבה הצער דווקא בתקופה בה צועדת דרום - אפריקה במהירות בכיוון של רפורמות 
במשטר , מתגברת האלימות ומספר ההרוגים מגיע לשיא שלא זכור כמוהו גם בימים 
הקשים של שלטון האפארטהייד . הודעת מאנדלה ודה - קלרק על פתיחת מו"ם לכינון 
חוקה חדשה , נתקבלה בה בעת שנמסר על מותם של 51 שחורים במהומות בין - כיתתיות 
ברחבי המדינה . מנהיגות הקונגרס תיאלץ להתמודד עתה גם עם הצעירים המיליטאנטיים 
בעיירות השחורים , שאינם נלהבים כלל וכלל מנימת הפיוס שמציג מאנדלה . לא 
ברור מה מידת השליטה המעשית של הקונגרס על פעולותיהם של קבוצות שונות ברמה 
המקומית , ולכן גם בחזית זו לא נראה כי זהו קץ המאבק המזוין . אולי להפך . 
גם הממשלה הלבנה לא מספקת את הסחורה עליה הוסכם , לנוכח התרופפות הפיקוח 
על כוחות הביטחון והתחזקות התנועות הלבנות בימין הקיצוני . ישנם סימנים 
רבים לכך שתנועות אלה עוברות לפסי פעולה אלימים . ראשי הימין הקיצוני מכריזים 
כי ימנעו בכוח את סיום האפארטהייד , וכדאי להתייחס לדבריהם בתשומת - לב 
לנוכח כמויות הנשק שצברו , והשתייכות רבים מאנשיהם ליחידות הצבא והמשטרה . 
סיום המאבק המזוין בדרום - אפריקה אינו נראה לעין בעתיד הקרוב , למרות ניסיונם 
הכן והרציני של שני מנהיגים בעלי שיעור - קומה להפסיק את מעגל האלימות . 
