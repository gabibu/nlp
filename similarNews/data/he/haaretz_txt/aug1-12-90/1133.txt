המשטרה דורשת מהממשלה לאשר לה לאלתר רכישת שני מסוקים שיקלו על תפקודה בשמירת 
ביטחון הפנים . דרישת המשטרה הועלתה באחרונה על ידי השר רוני מילוא והמפכ"ל 
יעקב טרנר בדיונים על היערכות המשטרה לטיפול באינתיפאדה בירושלים . הצורך 
הדחוף , לדעת ראשי המשטרה , בהפעלה קבועה ורצופה של מסוקים בפעילות מבצעית , 
גבר בשבועות האחרונים לנוכח ההסלמה באירועי האינתיפאדה בירושלים ובסביבותיה . 
התוכנית להפעלת מסוקים למשימות מגוונות נבדקת כבר זמן רב במשטרה אך ההחמרה 
במצב הביטחון בירושלים ובסביבותיה , באזורים שהגישה לכלי רכב קשה אליהם , 
דירבנה את פיקוד המשטרה לדרוש בדחיפות את רכישת המסוקים . לדעתם , יכולים 
המסוקים לסייע באיתור מתפרעים , מיידי אבנים , מסיתים ורעולי פנים . במשטרה 
כבר הוכנה תכנית מפורטת להפעלת יחידת מסוקים . יפקד על היחידה מפקד טייסת 
מסוקים , אל"ם ( מיל . ) יעקב בירן , ששמו הופיע בפירסומי חברת " חוד 
החנית " . בירן נמצא כעת בשלבי גיוס למשטרה . הוא יעבור הכשרה משתרטית ותוענק 
לו דרגת ניצב משנה . בכוונת המשטרה לגייס לשורותיה ארבעה טייסים מחיל האוויר 
ולערוך להם הסבה שתכלול קורסים משטרתיים שונים בתחומי הסיור , התנועה והמלחמה 
בפשיעה , כך שיוכלו לתפקד כקציני משטרה לכל דבר במקביל לתפקידם כטייסים . 
בניסויים שנערכו בחודשים האחרונים באמצעות מסוקים שנשכרו לצורך כך הוכח , 
לדעת המשטרה , כי המסוקים תורמים רבות ליעילות המלחמה באינתיפדה בירושלים . 
הפעלת המסוקים סייעה ללכידת עשרות מתפרעים ורעולי פנים וכן הושגו תוצאות 
טובות גם בתחומי הסיור והתנועה ובמשימות לחימה בפשיעה . 
