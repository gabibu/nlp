ההשוואה המקובלת עתה בין סדאם חוסיין והיטלר אינה מוצלחת . אם שליט עיראק 
הוא היטלר , אז כוויית היא צכוסלובקיה והשיח גאבר אל - סבאח הוא תומאס מסריק . 
למעשה , יותר מכל דומה סדאם חוסיין לשליטים ערבים אחרים בני זמננו . הוא 
רודן עריץ ורוצח כמו אסד . הוא רוקם חלומות התפשטות ושלטון על העולם הערבי 
כמו עבד אל - נאצר , שיצא למלחמה בתימן קודם שהסתבך אתנו ב7691 . הוא מסוכן 
כקדאפי , שחתרנותו הגיעה בימים אלה לטרינידד - טובגו , אחרי ששלח חוליות 
חיסול לאירופה וניסה לייצר נשק כימי . כיבוש כוויית עלול עוד להפוך לקו 
פרשת מים במזרח התיכון . משהו כמו מלחמות 8491 או 7691 . שיווי המשקל הרופף 
של העולם הערבי התמוטט ב7 השעות שבהן נפלה כוויית . פרשנים מדיניים דימו 
את מלכויות הנפט לאיש שמן העומד על רגלי גפרורים דקיקות . הוא שמן בגלל 
עושרו האגדי . רגליו שבריריות מפני שבסיס השלטון במדינות הללו רעוע . 
דחיפה קלה והוא ייפול . אין לשליטי הנפט לגיטימיות מודרנית למעמדם . הם 
יצירי הקולוניאליזם . משטרם דומה למלכויות ימי הביניים , עטופות בטכנולוגיה 
מתקדמת ובמרצדסים מוזהבים . האיש השמן הקפיד לחלק סוכריות לילדים הפרועים 
שסביבו , כדי שלא יתקרבו ולא ידחפו . פלגי אש"ף , המיליציות בלבנון המשטרים 
הערבים שנלחמו זה בזה עשו זאת תמיד במימון מדינות הנפט . עתה בא סדאם חוסיין 
ונתן את הדחיפה שאולי תמוטט את המערכת כולה . אם כך יקרה , עלול המזרח 
התיכון להיקלע למהומה רבתי . כשם שהגלסנוסט שינה סדרי עולם במזרח אירופה , 
כך תשנה שקיעת מלכויות הנפט את סדרי העולם סביבנו . יהיו הערכויות חדשות , 
מאבקים חדשים , וייתכן גם גבולות אחרים . בטווח הקצר יכולים במשרד ראש 
הממשלה לשתות לחיים . שוב הוכח שישראל היא נכס אסטרטגי , אי של יציבות 
באזור סוער והפכפך . בעיקר נחלה הצלחה מדיניות שמיר בשיטתה להמתין , להרוויח 
זמן עד שיימצא השליט הערבי שיחלץ אותנו מהצורך לפעול . הנה נמצא האיש . 
היטלר או לא היטלר , סדאם חוסיין נלחם שנים על שנים באיראן , עכשיו הוא 
נלחם בכוויית . הוא עוד עתיד להסתבך עם כל העולם הערבי עד שיוכל להתפנות 
אלינו . 
