מאת מנחם הורוביצסופר " הארץ " בצפון עשרות שוטרים מרמת הגולן , 
חיילי צה"ל ומתנדבים עסקו במשך כל הלילה בין שני לשלישי בסריקות וחיפושים 
אחר שלושה צעירים ביניהם חייל המשרת בחיל האוויר אשר השאירו ציוד יקר ערך 
בנחל הזויתן ונעלמו . לבסוף נמצאו השלושה ישנים בחוף אחר בכנרת . מתברר 
כי השלושה פשטו את בגדיהם בזויתן לרבות החייל שטייל במדים של חיל האוויר , 
הקימו אוהל קטן , הניחו את שקי השינה שלהם וירדו לבריכת הזויתן מתוך כוונה 
ללון במקום . השלושה חששו לישון לבד במקום ולכן החליטו לנדוד לחוף מגדל 
אבל את הציוד הרב הם השאירו בזויתן . במשטרה התקבלה הודעה על מציאת המדים 
והציוד הרב והיה חשש כי השלושה נעלמו או טעו בדרכם או שטבעו בבריכה . כאמור 
כוחות גדולים ביותר חיפשו אחריהם במשך כל הלילה . בבוקר נמצא בסמוך המספר 
האישי של החייל . לאחר מאמצים רבים הצליחו השוטרים למצוא את מספר הפלפון 
של המכונית בה נהג החייל וכך הוא אותר בחוף הכנרת . " פחדנו מהסרטנים בנחל 
ולכן החלטנו ללכת לישון בכנרת . לא ידענו שנעשה כזאת מהומה " הסבירו השלושה . 
