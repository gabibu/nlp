מבחינת הקרדיולוגים , יכול דוד לוי לנסוע בלב שקט אל גיימס בייקר כבר לפני 
שבועיים , כאשר הזמינו מזכיר המדינה של ארה"ב להתוועדות בפאריס . הסיבה 
האמיתית לדחייה עד ליום חמישי הבא נעוצה בלבו של לוי החצוי מבחינה המדינית 
ומפלגתית , ואין זו סיבה רפואית . שר החוץ מוצא עצמו בסוגר ונאלץ לנצל 
את הזמן שנותר לו עד הנחיתה בוואשינגטון כדי להיחלץ . הפוליטיקה הישראלית 
סיבכה בתעלוליה את רגליו בחישוקים שהוא עצמו הניח על יוזמת השלום . אם ידבק 
בהם , צפוי לו כישלון צורב בשליחותו המדינית הראשונה , ובעקבותיו , שחיקת 
מעמדו במפלגה . אם יסטה מהם להצדיק , ולוא במקצת , את הציפיות שתלו בו 
( במתוכנן ) אנשי מחלקת המדינה , לא יהססו יריביו לכנס ישיבת מרכז . 
שם לא יהיה עליהם אלא לצטט ביטויים שהשמיע בישיבת מרכז החישוקים . קודמו , 
משה ארנס , וגם ראש הממשלה , יצחק שמיר , התנסו במלכוד דומה . כדי להיחלץ 
ממנו נקטו טאקטיקה של " הבהרות " , עמדות מעורפלות ועשו שימוש נרחב באלמנט 
הזמן , בהנחה ותקווה שמלאכת הסרבנות תיעשה בשבילם בידי הערבים . ואמנם , 
לוי ידבר עם בייקר בשעה שערוץ ההידברות בין ארה"ב לאש"ף נסתם , זמנית לפחות , 
בעקבות ספיחי מבצע הנפל של אבו אל - עבאס . ואם לא היה די בכך , הופיע 
עכשיו מושיע ללוי בדמותו של קיצוני אחר , סדאם חוסיין . את דברי עוזר המזכיר 
גון קלי בקונגרס , שחמש הנקודות מנובמבר אשתקד שרירות וקיימות וכי לוי יתבקש 
להתייחס אליהן ברצינות יתרה , יש לבחון עתה על רקע נפילתה של אמירות כוויית 
לידי הכובש העיראקי . הפער בין הפירוש האמריקאי למסמך לבין הפרשנות הישראלית 
מקבל פרופורציה חדשה , נוחה הרבה יותר לאורח . בקבלה את המסמך האמריקאי , 
קבעה הממשלה , בין השאר , את ההנחה שהמשלחת הפלשתינית תורכב מתוך רשימה 
של פלשתינאים " מקרב תושבי יו"ש ועזה המקובלת על ישראל " . ועוד נקבע , 
כי " הנושא המהותי בהידברות יהיה נוהלי הבחירות " . לוי למד שהתעקשות על 
פירוש נוקשה של הנחות אלו תתקבל אצל בייקר כסתימת הגולל על מאמצי ארה"ב 
לקדם את יוזמת הבחירות . והמזכיר מוכן לנשוך את שפתיו עד יום חמישי הקרוב , 
בתקווה שהיוזמה הנושאת את שמו לא תוגדר ככישלון . מקורות יודעי - דבר בממשל 
אומרים שהנשיא בוש איבד מכבר את תקוותו לקבל קצה חוט מממשלת שמיר . דיפלומט 
ישראלי בכיר בוואשינגטון כתב אמנם ללוי שתהליך השלום הוא גורם שלילי ביחסים 
בין ישראל וארה"ב , שכן הוא מחדד בהכרח את חילוקי - הדעות העקרוניים בין 
שתי הידידות ומזמין עימותים . ואולם , בירושלים מאמינים שהמשך הסטטוס קוו 
לא יניח את דעת ארה"ב . אם לוי לא יציע חלופה ליוזמת הממשלה ממאי 98 , 
יזדקקו האמריקאים למה שהם מכנים מאז נפילת הממשלה ההיא " בינאום הסכסוך " . 
לפי - שעה אין הכוונה לוועידה בין - לאומית , אלא למעבר ל"מסגרת או"מית " 
שבה האירופאים יכתיבו את הטון , לפחות עד שהממשל ישתחרר מאימת הבחירות לקונגרס , 
בנובמבר הקרוב . סמוך לאותו מועד יארח הנשיא מובארק את הפסגה הערבית והאמריקאים 
מתייחסים בכובד ראש לתביעתו לתחמושת מדינית נגד העיראקים , המציגים את אסטרטגיית 
השלום שלו ככלי משחק בידי ישראל וארה"ב . בחודשים האחרונים מתרבים הסימנים 
שהממשל אינו חושש עוד להעביר מקצת המושכות לידי האירופאים , שמא יתירו רסן 
וינחיתו על ישראל שוט , דוגמת ההסכמים עם הקהילה האירופית לקראת 2991 . 
שר החוץ של לוקסמבורג , היו"ר הבא של הקהילה שבירושלים הניחו כי יהיה נוח 
לישראל מחבריו בטרויקה הפתיע את לוי באמרו כי " בהעדר התקדמות יש לצפות 
לקשיים במו"ם על ההסכמים הכלכליים " . אות שארה"ב אינה מתכוונת לבלום מעורבות - 
יתר של גורמים שאינם נחשבים בררנים באמצעי - הלחץ שהם נכונים להפעיל על ישראל 
אפשר למצוא בהסכמה שבשתיקה שנתנה ארה"ב להתייעצות שזימן מזכ"ל האו"ם עם 
חמש החברות הקבועות במועצת הביטחון בשאלת הסיכסוך . בוואשינגטון בוחנים הצעה 
ליישם בשטחים את דגם ההסדר באפגניסטן וקמבודיה : העברת הסמכויות למועצה 
המורכבת מאישים בעלי השפעה לאומית עד שיהיו בחירות כלליות בפיקוח האו"ם . 
בריה"ם כבר נתנה אור ירקרק לתוכנית שתמתין במגירה עד תום הבירור על עתידה 
של יוזמת הבחירות הישראלית . תמונה של אדוארד שווארדנדזה הלוחץ את ידו של 
לוי במשרדי המשלחת הסובייטית בבניין הזכוכית , בעת כינוס העצרת , משרתת 
את האינטרס הסובייטי להצטייר בעיני הציבור האמריקאי כמשכיני שלום . ללוי 
יהיה קשה הרבה יותר להפיג רושם כזה , כאשר יבוא בספטמבר לדיוני העצרת בניו - 
יורק , אם ייצא באוגוסט מוואשינגטון כקברן הסופי של היוזמה הישראלית , 
מיילדן של יוזמות חיצוניות , קשות יותר , הכרוכות בהעמקת חילוקי - הדעות 
עם הידידה הגדולה . חברי הטרויקה ואחרים שנועדו עם שר החוץ ערב נסיעתו , 
לא מצאו מרחב גמישות בעמדותיו . אם הוא שומר את הגמישות כמתנת - הפתעה 
לבייקר , ימצא החישוקאי ( מיל ) שיצחק שמיר יכול ללמדו פרק בחישוקאות . 
מכל מקום , עד כה לא הציעה לו לשכת ראש הממשלה שום מרחב - תמרון מדיני 
ותמיכה פוליטית מעין זו שהוא עצמו סירב לא - כבר לספק להם כלפי שרון , הממתין 
עכשיו בשקט לכישלון מתחרהו הראשי במאבק על הירושה . עם המזל של הליכוד , 
מישהו יגזול מהם גם את הקרב הזה ; ערפאת , אבו אל - עבאס , רבין , פרס , 
או סדאם חוסיין . 
