שר הביטחון , משה ארנס , הנחה את הרמטכ"ל , רב - אלוף דן שומרון , לבדוק 
מחדש את מערך דוברי הפיקודים וקציני יחסי הציבור בחילות , כדי להפסיק את 
פעולתם ולהביא לריכוז ההודעות שיוצאות מצה"ל לתקשורת , באמצעות דובר צה"ל 
בלבד . ארנס איננו שבע רצון מכך שבכל פיקוד יש קציני יחסי ציבור או דוברים , 
שמוציאים הודעות משלהם ודואגים כי האלופים יופיעו בתקשורת מדי יום ביומו . 
כמה אלופים בצה"ל מתנגדים לביטולם של נציגויות דובר צה"ל בפיקודים וקציני 
יחסי ציבור בחילות . מקורות בצה"ל מעריכים , כי התנגדות הקצינים שהתרגלו 
לדובר אישי , תקשה על השינוי . באחרונה הגדילה חטיבה בצה"ל לעשות , ומינתה 
לעצמה קצינת יחסי ציבור , לאחר שסבלה מבעיות תדמית . כשנודע הדבר לדובר 
צה"ל , נחמן שי , הוא פעל מיד לביטול התפקיד , והחטיבה ויתרה על קצינת 
יחסי הציבור . הרמטכ"ל תומך זמן רב בביטול נציגויות דובר צה"ל וקציני יחסי 
הציבור , אך נמנע מעימות עם האלופים על רקע זה . נציגות דובר צה"ל הוקמה 
לראשונה בפיקוד צפון במלחמת לבנון , ובפיקוד מרכז ודרום בזמן האינתיפאדה , 
כדי להגיב במהירות לתקשורת הזרה והישראלית על אירועים בשטחים . עם הזמן 
התרחבו הנציגויות בפיקודים . בכל נציגות עמד קצין בדרגת סא"ל , שהיה כפוף 
לדובר צה"ל , אך פעל באופן עצמאי והחליט על דעתו על פרסום הודעות וארגון 
סיורים . נציג דובר צה"ל הפך עם הזמן לאיש יחסי הציבור של האלוף . הודעות 
שיצאו מהפיקודים , הכעיסו לעתים את הרמטכ"ל . היום פועלים דוברים וקציני 
יחסי ציבור בגופים הבאים : שלושת הפיקודים המרחביים , מפקדת חילות השדה 
( מפח"ש ) , אגף כוח אדם ( אכ"א ) , אגף האפסנאות ( אג"א ) , חיל 
האוויר , חיל הים , המשטרה הצבאית , הג"א וחילות נוספים . 
