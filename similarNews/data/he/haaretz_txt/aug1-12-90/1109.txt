בית המשפט העליון קיבל אתמול את ערעורה של המדינה על זיכויו של אמיל רוימי , 
תושב נהריה , מאשמת החזקת כתשעה גרמים הירואין שלא לצריכה עצמית . התיק 
הוחזר לבית המשפט המחוזי בחיפה , לצורך קביעת העונש . במשפטו של רוימי 
בבית המשפט המחוזי טענה המשטרה , כי בעת חיפוש בביתו מצאו אנשיה את הסם 
בשקיות ניילון , שהוטמנו בחפיסת סיגריות . לדברי המשטרה , השליך הנאשם 
את החפיסה לאסלה והוריד את המים , אך שוטר שארב ליד פתח צינור הביוב שבחוץ 
גילה אותה . רוימי הכחיש את המעשה מכל - וכל , ושופט בית המשפט המחוזי , 
רפאל חרסונסקי , החליט לזכות אותו מחמת הספק . השופט הסביר כי יש אפשרות 
שהסם הגיע אל הביוב מדירה אחרת . בהחלטתו ציין , כי אמנם התרשם שרוימי 
שיקר , אך הביע סברה שאין לראות בשקרים ראייה נסיבתית המסייעת להרשעתו . 
שופטי בית המשפט העליון משה בייסקי , גבריאל בך ושושנה נתניהו דחו את 
נימוקיו של השופט חרסונסקי . השופט בייסקי , שכתב את פסק הדין , קבע כי 
שקריו של הנאשם מצטרפים לשרשרת ראיות נסיבתיות , שהמסקנה ההגיונית היחידה 
הנובעת ממנה היא שרוימי אכן אשם . השופט בייסקי אף ציין , כי קופסת סיגריות 
מאותו סוג שנפלט לביוב נמצאה על השולחן בסלון של רוימי , בעת החיפוש בדירתו . 
את פרקליטות המדינה ייצגה בערעור עו"ד רבקה פלדמן , ואת הנאשם עו"ד משה 
גלעד . 
