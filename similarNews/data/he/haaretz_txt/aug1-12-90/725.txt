מסעו של שליט עיראק , סדאם חוסיין , אל עבר כיבוש ההגמוניה בחצי אי ערב 
ובמפרץ הפרסי , נכנס לשלבו הראשון . בהיותו חופשי , לפחות לפי שעה , 
מאיום איראני , יכול היה סדאם חוסיין להרשות לעצמו לבצע מה שידוע מראש כ"טיול 
של יממה " לכיבוש כוויית ; וכך גם הוכח במציאות . ובין אם כיוון לכך ובין 
אם לא , יתר ארצות האזור , שליטיהן ופטרונן האמריקאי שלא לדבר על ארצות 
ערב עלולות להסיק מן המהלך העיראקי , כי נוצר בסיס ליומרת ההגמוניה . גם 
אם מקובלת הדעה , כי ביסודו של דבר התכוון סדאם חוסיין לשוד כפשוטו , להנחת 
יד על אוצרות הנפט של כוויית וכן למחיקת החובות הכבדים שעיראק חבה לשכנתה , 
הרי זה לא כל הסיפור . סדאם חותר כפי הנראה להגמוניה אזורית , אשר לא 
יכולה אלא להקרין אל העולם הערבי . שיטת ההפחדה בשירות מאוויים הגמוניאליים , 
המיושמת על גבו של גמד צבאי , מוכרת היטב . סדאם חוסיין תלש מן ההיסטוריה 
העולמית את הדף המתאר את אירועי שנות ה03 במרכז אירופה . סקירה חטופה של 
הקורבנות המיועדים של מסע סדאם חוסיין , בראש ובראשונה של מדינות חצי אי - 
ערב , בדין שתעורר ספק לגבי יכולתן להתייצב נגד עיראק , וכפועל יוצא מזה , 
רצונן . בלאו הכי סומכות מדינות אלו על אחרים שיילחמו למענן , באמצעים 
דיפלומטיים בלבד דוגמת מצרים , ובאמצעים גסים יותר אם נחוץ , כמו ארצות 
הברית . אך יש יסוד לסברה כי פטרונים אלה , אף על פי שגם האינטרסים שלהם 
מונחים בכף הקלע , לא יעשו הרבה , לבד מרעש . מועצת הביטחון של האו"ם 
לא תגרש את עיראק , ולא תוציא מציפורניה את קורבנה ; מצרים עלולה לסגת 
לפינה , מבוישת מכישלונה בתיווך בין עיראק וכוויית ; ואשר לארה"ב , שם 
היה עד שלשום פילוג לגבי היחס לעיראק בין הממשל ובתי המחוקקים . גם אם 
שאפשר לשער כי בעקבות הפלישה יקשיח גם הממשל את יחסו לשודד האזורי , הוא 
לא יורה לכוחותיו לתת תוקף מעשי למורת רוחו . יש הסבורים כי הוכחה שוב אוזלת 
ידם של שירותי המודיעין הלאומיים בחיזוי מה שעומד להתרחש . ספק אם סברה 
זו ישימה במקרה הנוכחי : ככלות הכל , העיראקים עצמם דאגו לפרסם את כוונותיהם . 
כל מה שהחזיקו בסוד היה היום והשעה שבו יבצעו את הפלישה . ובכן , לא הפתעה 
היתה כאן , אלא הגשמה במצח נחושה של מהלך תועלתני על רקע של עדיפות כוחנית 
אדירה של היוזם . ויש להוסיף כאן , שהמהלך יוכיח את צדקת סדאם חוסיין , 
אם במרוצת הזמן לא ינקוט העולם שמסביב בתגובה המבוקשת מכוחם של אינטרסים 
מוחשיים מאד . 
