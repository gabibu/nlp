ואשינגטון ( ע"ר ) . נשיא ארה"ב , גורג בוש , הודיע אתמול רשמית כי 
מטוסי קרב אמריקאיים וכוחות יבשה נשלחו לערב - הסעודית לסייע לה להגן על 
עצמה נגד התקפה אפשרית מצד עיראק . בנאום לאומה אמר בוש , כי החליט לשלוח 
יחידות של הדיוויזיה המוטסת ה28 ומטוסי קרב אמריקאיים לערב - הסעודית כחלק 
מכוח משימה רב - לאומי , שארה"ב מקווה להקים שם , ושיכלול יחידות צבא של 
אחדות ממדינות ערב . בוש גינה את נשיא עיראק , סדאם חוסיין , על " מעשה 
התוקפנות המחפיר והאכזרי " ודרש פינוי מיידי של הכוחות העיראקים מכוויית . 
" עיראק ריכזה מכונת מלחמה אדירה בגבול הסעודי , ותהא זו שטות להניח שבגדאד 
לא תתקוף " , אמר , " אנו פועלים סביב השעון כדי למנוע פעולה עיראקית " . 
לדבריו , הצעד האמריקאי הוא בעל אופי הגנתי מובהק , והכוחות האמריקאיים 
לא יפתחו במעשי איבה . " אולם הם יגנו על עצמם , על הממלכה הסעודית ועל 
יתר הידידות שלנו במפרץ . הכוחות האמריקאיים יפעלו יחד עם הכוחות הסעודים 
והכוחות של מדינות אחרות כדי לשמור על שלמותה של ערב - הסעודית ולהרתיע מפני 
תוקפנות עיראקית נוספת " . בנאומו אמר נשיא ארה"ב , כי החלטתו התבססה על 
ארבעה עקרונות : נסיגה ללא - תנאי של הכוחות העיראקיים מכוויית ; השבתה 
על כנה של ממשלת כוויית הלגיטימית ; ביטחון ויציבות באזור המפרץ הפרסי ; 
והגנה על חייהם של אזרחים אמריקאיים . " עצמאותה של ערב - הסעודית היא 
עניין חיוני לארה"ב " , אמר בוש . לדבריו , המשבר שהוביל לאמברגו העולמי 
על הנפט העיראקי והכווייתי עלול לאיים על המשק האמריקאי ועל הכלכלה הבין - 
לאומית , אולם יינקטו צעדים למציאת תחליף לנפט , המופק בעיראק ובכוויית . 
לדבריו , יבקש מן המדינות המפיקות נפט להגדיל את תפוקתן . נשיא ארה"ב קרא 
לעם האמריקאי לקבל על עצמו את הקרבנות הדרושים , ולצמצם את השימוש באנרגיה . 
" לא יהיה קל לעמוד על העקרונות שלנו . זה עלול לקחת זמן ולעלות הרבה " , 
הזהיר . בוש סיים את דבריו בקריאה לחברות הנפט האמריקאיות : " עליכן 
לתרום בצורה הוגנת את חלקכן , לגלות איפוק ולא לנצל את אי - הוודאות ולהעלות 
מחירים " . 
