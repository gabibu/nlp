מועצת המפעלים לעיבוד מוצרי הדרים פנתה אתמול למפקח על ההגבלים העסקיים במשרד 
התעשייה והמסחר , ד"ר זאב גלמור , בתלונה נגד מגדלי הבקר , שהקימו לטענת 
המפעלים , התארגנות קרטלית לקביעת המחירים של קליפות הדרים הנותרות במפעלים 
לאחר עיבוד הפרי . קליפות פרי ההדר שהן מוצר לוואי מעיבוד הפרי , נמכרות 
ע"י המפעלים למגדלי הבקר . מנכ"ל מועצת המפעלים לעיבוד פרי הדר , עמיחי 
צור , מסר כי בעבר ניהלו המפעלים מו"ם עם נציגי מגדלי הבקר על מחיר הקליפות , 
ואולם התארגנות זו של המגדלים גרמה להכתבה חד צדדית של המחיר , שהיא עבירה 
מפורשת על חוק ההגבלים העסקיים . מזכיר התאחדות מגדלי הבקר , דני פרי , 
אמר בתגובה כי קליפות הדרים נחשבו בעבר למפגע תעשייתי , עד שהמגדלים הציעו 
לקחת את הקליפות . הן ניתנו תחילה חינם , ורק בהדרגה החלו המפעלים לגבות 
עבורן תמורה . פרי ציין , כי מדי פעם דורשים המפעלים להעלות את המחיר 
של מוצר זה , ומגדלי הבקר החליטו לפעול כדי למנוע זאת . 
