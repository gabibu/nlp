שלטונות מס ההכנסה פושטים על עוסקים בענף הבניין . בימים האחרונים נחקר 
מנשה לוי , בעליה של חברה לבניין . לוי חשוד שביצע עסקות רבות של מכירת 
דירות , שבהן לא נרשמה בספרי החשבונות מלוא התמורה ששולמה , או התמורה 
ששולמה בעבור ביצוע שינויים ושיפוצים בדירות , על פי הזמנת הרוכשים . בשלטונות 
המס סבורים כי ישנם חשדות ועדויות שהחשוד הבריח סכומים ניכרים במט"ח לחו"ל 
במטרה להעלימם משלטונות המס , והשמיט נכסים מהצהרת ההון שהגיש . לפני שלושה 
ימים נעצר החשוד לשם חקירה למשך 84 שעות . שופט בית משפט שלום בירושלים 
משה גל הורה על הארכת המעצר בשבעה ימים . בעניין אחר מסר אתמול משה גביש , 
נציב מס ההכנסה , כי הנציבות לא תשלים עם מקרים של אלימות כלפי עובדיה . 
הוא אמר כי בתיאום עם המשטרה הוחלט שהטיפול בתלונות אלה ימוצה והן לא ייסגרו 
מחוסר עניין לציבור . באחרונה נתקלים עובדי אגף מס ההכנסה בגילויי אלימות 
מצד נישומים , הן במשרדי השומה והן בעת ביצוע פעולות בשטח , ביקורות ניהול 
פנקסים , הוצאות לפועל וכו . באחרונה הורשעו כמה אנשים בגין גילויי אלימות . 
מחמיד מסעדה , שהורשע על שתקף עובד והכשיל ביצוע פעולת עיקול , נידון 
לשלוש שנות מאסר , ואחת בפועל . שלום עדתי ממושב אבן ספיר איים באקדח על 
עובדי מס ההכנסה , שבאו לערוך חיפוש בביתו ע"ף צו חתום על ידי בית המשפט . 
הוא נעצר עד תום ההליכים נגדו . 
