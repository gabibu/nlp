גל חדש של סכסוכי עבודה מאיים על המגזר הציבורי לקראת סוף החודש . מליאת 
הוועד הפועל הסמיכה ביום ששי את האגף לאיגוד מקצועי לנקוט בכל הצעדים הדרושים 
אם עד סוף אוגוסט לא יסתיים המשא ומתן על הסכמי השכר החדשים . מזכ"ל ההסתדרות , 
ישראל קיסר , לא הצליח הפעם לגייס את כל סיעות הוועד הפועל להצביע בעד 
הצעת ההחלטה שגיבש . עם זאת יש דמיון בין החלטת הרוב לבין הצעות רץ והליכוד 
שנמנע בהצבעה . החלטת הרוב קוראת להכריז מצב חירום במדינה כמתחייב מהצורך 
לקלוט עלייה , להבטיח דיור , להקל את העול על מקבלי המשכנתאות ולהבטיח 
תעסוקה לישראלים ותיקים ולעולים חדשים כאחד . הקואליציה והליכוד כאחד דורשים 
מהממשלה שלא להעלות את מחירי המצרכים והשירותים החיוניים בלמעלה מ%01 כפי 
שסוכם בין פרס לקיסר ערב הפלת הממשלה , ולהאיץ את המשא ומתן על הסכמי השכר 
במגזר הציבורי . רץ הציעה לגנות את ההסכם בין הליכוד למפלגות הדתיות בכנסת 
כספים יחודיים למגזר הדתי בתמורה לתמיכת הדתיים בקיצוץ הסובסידיות וקצבאות 
הילדים . ראש האגף לאיגוד מקצועי , חיים הברפלד , אמר כי במפעלים רבים 
בארץ התחזיות העסקיות קודרות וחמורות וכי בקרוב יפוטרו 000 , 2 עובדים מענף 
ההנעלה בשל הייבוא הפרוע . הברפלד מסר כי עד היום לא הוזמנו בתים טרומיים 
ממפעלים בארץ ואין כל התחלות בנייה כמתחייבות מהמצב . מזכ"ל ההסתדרות , 
ישראל קיסר , צידד בעמדתו של שר האוצר יצחק מודעי במחלוקת עם שר השיכון . 
קיסר אמר כי תעסוקה קודמת לכל , שכן ללא תעסוקה אין כל אפשרות לגשת לתוכניות 
הבנייה וקליטת העלייה . קיסר הזהיר כי המאבק המתחולל עתה על דיור ייראה 
כמשחק ילדים לכשתחריף מצוקת התעסוקה . קיסר קרא לשר השיכון להעביר למפעלי 
הבנייה הטרומית בישראל התחייבות , לפיה תקנה הממשלה חצי מתוצרתם . כך יוכלו 
המפעלים לקבל אשראי בבנקים , ולהגביר את ייצור הבתים הטרומיים . החלטות 
הוועד הפועל מאזכרות את תביעותיה השונות של ההסתדרות בנושאי קיצבאות הילדים , 
התנגדות לצמצום הסובסידיות על מוצרים חיוניים ומוצרים חקלאיים , ריסון 
הייבוא , והתנגדות לשנות את חוק שכר מינימום באורח חד - צדדי על - ידי הממשלה . 
כמו כן כוללות ההחלטות תביעה לתמריצים להעסקת כוח אדם מקומי , לרבות חיילים 
משוחררים . ראש סיעת הליכוד , ח"ך יעקב שמאי , תקף את הנהגת ההסתדרות בשל 
מה שכינה ניסיון להטעות את הציבור כאילו הפיצוי החד - פעמי לקיצבאים עבור 
ייקור הלחם יקוזז בעדכון הקיצבאות . שמאי הודיע כי בשיחתו עם שר האוצר סוכם 
שפיצוי זה יבוא בנוסף לעדכון הקיצבאות ויחושב על בסיס תוספת עלות לחם לחצי 
שנה מראש . מחר תקיים סיעת הליכוד בהסתדרות יום עיון על מכלול הבעיות המעסיקות 
את השכירים , עם שר האוצר מודעי ועם פרוף צבי זוסמן , ראש ועדת הרפורמה 
לשכר במגזר הציבורי . שמאי גם הודיע כי מתנהלים דיונים עם שר האוצר גם על 
פיצוי השכירים החלשים , אך עדיין לא הוסכם על הקריטריונים לפיהם ישולם הפיצוי . 
