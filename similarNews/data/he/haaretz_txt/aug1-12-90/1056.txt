שופטת בית - הדין האזורי לעבודה בתל - אביב , ורדה וירט - לבנה , קבעה 
בסוף - השבוע שעבר כי חיים קמיניץ , מנכ"ל משותף לשעבר בתשלובת ארגמן , 
יחזיר לחברה מכונית ב - ם - וו עם פלאפון שקיבל ממנה . קמיניץ טוען כי 
השאיר את המכונית ברשותו כעירבון , כדי להבטיח תשלומים שהחברה חייבת לו . 
קמיניץ , כיום יו"ר המרכז הישראלי לניהול , הגיש בפברואר השנה תביעה על 
סך 3 מיליון שקל נגד מעסיקיו לשעבר . השופטת וירט - ליבנה חיפשה , אך לא 
מצאה , פסיקה תקדימית המתייחסת לשאלה השנויה במחלוקת האם הערבות צריכה 
להיות בגובה החוב או בגובה שווי הנכס המעוכב . השופטת החליטה כי גרסתו של 
עו"ד נחום פיינברג , פרקליט ארגמן , קרובה יותר לכוונת המחוקק . בהחלטתה 
אמרה השופטת , כי כאשר קיימת מחלוקת על גובה הסכום ניתן להחליף את העירבון 
בערובה בטוחה אחרת כדי שווי העירבון . היא ציינה כי החלטה הפוכה תביא לתוצאה 
האבסורדית , לפיה אדם התובע בסכום גבוה השנוי במחלוקת עלול לעכב נכס ששוויו 
נמוך בהרבה מהסכום הנתבע , ולדרוש תמורת שחרורו ערבות בנקאית בגובה מלוא 
התביעה . וירט - לבנה קבעה כי הצדדים ינסו להגיע בשבועיים הקרובים להסכמה 
באשר לשווי הרכב , וארגמן תמציא ערבות בנקאית תמורת שחרורו . אם הצדדים 
לא יגיעו לפשרה יהיה עליהם להמציא לבית - הדין שם של שמאי רכב המוסכם עליהם , 
שיקבע את שווי הנכס . 
