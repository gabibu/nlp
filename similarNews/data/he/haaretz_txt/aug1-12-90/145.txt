חברת התעופה היוגוסלווית אדריאה חתמה על הסכם עם הסוכנות היהודית להטסת עולים 
מברית המועצות דרך יוגוסלוויה . במקביל התקיימו מגעים לבדיקת האפשרות להטסת 
עולים חדשים גם באמצעות טיסות שכר של חברת התעופה המתחרה מיוגוסלוויה גאט , 
המיוצגת בישראל על ידי איש העסקים שאול אייזנברג . במכתב ששיגר שר התחבורה 
משה קצב לאייזנברג , נכתב בין השאר : " בחודש מאי השנה אושר לגאט להפעיל 
טיסות שכר להבאת עולים מבריה"ם לישראל ובהתאם לכך גם הושגה הסכמה בין החברה 
לסוכנות היהודית . אולם היקף הנוסעים הדל שיש בין יוגוסלוויה לישראל אינו 
מצדיק הוספת היצע מושבים בקו , כאשר אל על ואדריאה מפעילות יחד שתי טיסות 
סדירות בשבוע והתפוסה בטיסותיהן נמוכה משמעותית מהמקובל בענף " . לדברי השר , 
אפליית חברת גאט לעומת חברות אחרות עלולה להביא להעלאת דרישות דומות מצד 
החברות האחרות ולשבש את מערך הטיסות הסדיר לישראל וממנה . " במדינות אירופה 
מסוימות בהן יש תנועת נוסעים גדולה יותר , פועלת רק חברה אחת סדירה מכל 
צד . יצירת קיבולת היצף , תקטין עוד יותר את התפוסה בקווים הסדירים , 
תפגע בתחרות ההוגנת והשווה שאנו מחויבים בה עפ"י הסכמים בין - לאומיים , 
ותעודד את המובילים היוגוסלווים להציע את המושבים הריקים לנוסעים במדינות 
אחרות ; זה עלול לגרום לאבדן תנועת נוסעים לאל - על בכל רשת קוויה " , נאמר 
במכתב . " אין סיבה שניקלע למחלוקת פנימית לאומית קשה , ששוררת בין הסרבים 
לסלובנים , שיש לה ביטוי גם בתחרות בין גאט ואדריאה . שר התחבורה של יוגוסלוויה 
מצדד דווקא בחברת אדריאה , ואין עניין להתעמת אתו " , המשיך קצב . במשרד 
התחבורה מציינים כי אדריאה התחילה בטיסות לישראל כחלוץ לפני המחנה , בתקופה 
שכל החברות המזרח אירופיות עדיין החרימו את ישראל . קצב מציין בסיום מכתבו 
כי לגאט יש אישור כרגע לבצע טיסות - שכר ללא הגבלה , כאשר עיקר הנוסעים 
יהיו עולים מבריה"ם . 
