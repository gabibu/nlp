באיטליה צורכים כיום , בממוצע לנפש , פחות לחם ופסטה מאשר לפני חצי יובל 
שנים , אבל התעשייה צורכת כמויות חיטה גדולות יותר . הסיבה : ייצוא גדל 
והולך של סוגים רבים ושונים של פסטה . כדי לייצא את הפסטה , חייבת איטליה 
לייבא חיטה . מדיניות המחירים במגזר החקלאי של הקהילה האירופית קובעת מחירי 
מינימום לחיטה , שמטרתם תמיכה בחקלאות האירופית . אם הייבוא מתבצע ממדינות 
שמחוץ לגבולות הקהילה , במחירי השוק הבין - לאומי שנמוכים ממחירי הקהילה , 
כמו במקרה של ייבוא חיטה , מחייבים את היבואן לשלם הפרשי מחיר . ההפרשים 
נקבעים על ידי מחלקה מיוחדת של ארגון השוק ומותאמים למחירים הבין - לאומיים . 
פירוש הדבר שחיטה מיובאת תימכר בשוק האירופי במחיר זהה לחיטה המקומית מאותה 
איכות . אבל אם הפסטה מיוצאת לארץ שאיננה חברה בקהילה האירופית , זכאי 
היבואן להחזר ההיטל ששילם . כך באיטליה ובכל ארץ אחרת של הקהילה . כלומר , 
אין המדובר בסובסידיה אלא בהחזר . מסיבה זו , יתכן שמחירי הפסטה מחוץ לקהילה 
נמוכים מאשר בארצות הקהילה . במשרד החקלאות ברומא מודעים לכך שיש בישראל 
מי שרואים בהחזר , סובסידיה ממלכתית איטלקית בייצוא הפסטה , אבל הם מייחסים 
זאת להתעלמות מהמכניזם המגן על חקלאי הקהילה . 
