לא קל למצוא מעט נחת גם במעשה השוד שביצעו העיראקים בכוויית . ובכל - זאת , 
אפשר . צריך רק לקרוא כל דבר פרשנות , להאזין לכל מלת פרשנות משודרת , 
ומיד אפשר לפלוט גניחות חלושות של עונג ; הפרשנים עשו זאת שוב . הם לא 
הופתעו . קפתמונה1 , 21פ5יש כמעט משהו מיסטי ומיתי ביכולתם של פרשנים לשמור 
על קור - רוח וארשת צוננת ושלווה . שבוע לפני הפלישה , יומיים לפני הפלישה , 
חמש שעות לפני הפלישה , אי - אפשר היה למצוא ולו גם פרשן אחד שיפרשן ויתנבא 
ממרום מומחיותו כי עיראק תבצע את זממה . לא חלפו חמש שעות מרגע הפלישה 
וכבר הם לא הופתעו . בזריזות אולימפית ממש , הם אספו את כל עשתונותיהם 
המפוזרים , וכבר התייצבו גאים ונינוחים מול המיקרופונים והסבירו את המהלך , 
את סיבותיו , את עתידו ואת השלכותיו . מלאכת מחשבת של מקצוענים אמיתיים , 
שאינם מופתעים לעולם . לא צריך , חלילה , להעריץ רק את אלמנט אי - ההפתעה 
אצל מומחים לענייני המזרח - התיכון . המומחים והפרשנים לענייני מזרח - אירופה 
לא נופלים מהם , אולי אף עולים עליהם בכשרון ההתנבאות הרטרואקטיווית . 
עשרות ומאות פרשנים וסובייטולוגים , מזרח - גרמניסטים וצכיסטים , לא הרימו 
אפילו גבה מופתעת אחת למחרת נפילת חומת ברלין , המשטר הרומני , השלטון 
הסובייטי או הקומוניזם הגרמני . מה פה מפתיע ? עד כדי כך בנאלי וצפוי היה 
העניין , עד שאפילו לא טרחו לדבר עליו עשר דקות לפני שהוא אירע . ועוד 
בטרם שככו ענני האבק של החומות הנופלות , כבר הם פירשנו את המשך התהליך 
הלא - מפתיע והצפוי הזה . אפשר להרחיב את תחום ההערצה גם לתחומים אחרים של 
החיים האנושיים . במו - אוזניי הצוללות שמעתי את פרשן הכדורגל דוד שווייצר 
אומר את המשפט : " זה רק שאלה של זמן עד שברזיל תבקיע שער " . ואכן , 
כעשר דקות מאוחר הבקיעה ארגנטינה את שערה של ברזיל . שווייצר לא הופתע . 
הוא מיד ניתח את טעויות המאמן הברזילאי , והבהיר כי " ככה זה בכדורגל " 
( מה שקורין הכדור הוא עגול ) . אם - כן , יכולת ידיעת העבר הלא - מופתעת 
היא תכונה פרשנית , המקיפה את מלוא עם הפרשנים . מרגע שזכה אדם , או נטל 
לעצמו , את תואר הפרשן , מיד מתות בקרבו בלוטות ההפתעה . הוא כבר לא יופתע . 
העובדה המאלפת הזאת פותחת אפשרויות מלהיבות . למשל , מדוע שלא תונהג רוטציה 
בין הפרשנים השונים ? מדוע שלא ינוידו בין התחומים השונים ויפגינו כי כשרונם 
לא להיות מופתעים הוא כשרון בין - תחומי ורב - פרשנותי . אין ספק שאם מחר 
יפרשן מר דוד שווייצר את דרכו העתידית של סדאם חוסיין , ויוסי אולמרט יבהיר 
לצופים הנבערים את נבכי משחק הכדורגל בין סקוצבורו יונייטד וגלאזגו - רוסטרס , 
לא ייגרע מאומה מאיכות הפרשנויות שלהם לעומת אלה שכל אחד מהם היה נותן 
בתחום התמחותו . ובכל מקרה אין ספק כי איש מהם לא היה מופתע מכלום . ובכל - 
זאת , כדאי לנסות ולפענח את סוד אי - ההפתעה הזאת . לאחר מחשבה מאומצת , 
סבורני כי הצלחתי למצוא את הפתרון . העניין הוא די פשוט : אין בעצם שום 
סיבה שהפרשן יופתע . הרי באופן סדיר , עקבי וקבוע , מתרחשים דברים שהוא 
לא צפה ולא ראה מראש . אולי הוא הופתע בפעם הראשונה שאירע משהו שכזה , 
אולי אפילו פער פה בתימהון מסויים כאשר שוב התרחש אירוע עליו הוא לא חשב 
ואותו הוא לא ראה מראש . אין ספק כי בפעם השלישית ההפתעה כבר זעומה למדי , 
ולאחר עוד אי - אילו עשרות מקרים שום שמץ של הפתעה לא גורם ללסתו להישמט . 
עצם העובדה שהוא לא צפה את העומד להתרחש הוא - הוא הערובה לכך שהפרשן לא 
יופתע כאשר העניין יתרחש בכל - זאת . על - כן , יש רק דרך אחת להפתיע פרשן : 
להראות לו שהתנבאות פרשנית כלשהי שלו אכן התממשה . אין ספק כי פרצופו יתכרכם 
אז בתדהמה מוחלטת . זהו הסוד . אין צורך להוסיף כי לא הופתעתי כאשר מצאתי 
אותו . שהרי מרגע שנעשיתי פרשן לענייני פרשנים , לקיתי גם אני בסינדרום . 
