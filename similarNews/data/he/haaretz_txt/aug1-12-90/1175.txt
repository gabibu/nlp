מנאומו של הנשיא בוש אתמול , שבו ביקש את הבנת בני עמו להצבת חיל משלוח 
בהיקף ניכר , הרחק מעבר לתחום נאט"ו , אפשר ללמוד כי ארה"ב מוכנה להילחם 
כדי למנוע מסדאם חוסיין לשים את ידיו על בארות הנפט של ערב הסעודית . אם 
מסר זה בא כהפתעה לרבים , הרי התלוותה לכך הפתעה נוספת : סעודיה הזמינה 
את הצבת הכוחות האמריקאיים כהגנה מפני שכנתה , ארץ ערבית גם היא , אשר 
עוד לפני שנתיים נהנתה מסיוע סעודי נדיב במלחמתה נגד איראן . עתה מתברר 
לסדאם חוסיין , עוד בטרם חלף שבוע תמים , כי החליט על מהלך ההשתלטות על 
כוויית מבלי להביא בחשבון את עלות המהלך . טרם הגיע הזמן לעריכת תחזית לעתיד 
להתרחש ; נותרה פתוחה התשובה לשאלה החשובה , האם תתחולל התמודדות מזוינת 
בין הדיוויזיות העיראקיות שפלשו לכוויית לבין הכוח הבין - לאומי שמארגנת 
ארה"ב ושבו האמריקאים ממלאים את התפקיד הראשי . אם לשפוט על פי אופן ניסוח 
דבריו של הנשיא בוש בנאומו אתמול הגדרתו את הפלישה העיראקית כ"מזוויעה וברוטאלית " 
ו"בלתי קבילה " , וכן הצגת הדרישה החד - משמעית להסתלקותה של עיראק ולחידוש 
עצמאותה של כוויית לא ברור כיצד יימנעו מהלכים צבאיים בין ארה"ב לעיראק . 
מבחינה צבאית , עיראק צריכה לשאוף להקדמת ההתמודדות בשעה שיש לה עדיפות 
מקסימלית ; ואילו האמריקאים ובעלי בריתם , ערבים ומערביים כאחד , יעדיפו 
לצבור כוח , בטרם יטילו אותו למערכה . מכל מקום , העמדות הנקוטות , וכן 
ההצהרות בדבר נחישות החלטה משני צדי המתרס , באות להכין את העומדים מסביב , 
להתנגשות מזוינת , ימית ואווירית ואפשר גם יבשתית . מחזקת את ההערכה הזאת 
הצגתה האולטימטיווית של התביעה מעיראק להסתלק מכוויית : אי - פגיעותה של 
סעודיה אינו ממצה את המטרה האמריקאית . כדברי הנשיא : " אסור להניח לעיראק 
להרוויח מפלישתה לכוויית " . אפשר שיש ישראלים אשר לא רואים בעין טובה את 
התכונה הסוערת סביבנו ואת העובדה כי ישראל לא הוזמנה להשתתף בהתייעצויות 
האמריקאיות בטרם החלטה : ככלות הכל , מתי יש לערב בעניינים בן ברית שהוא 
נכס אסטרטגי , אם לא בשעה שמתקבלות החלטות אסטרטגיות חשובות מאוד . ואולם 
עלינו לתת שבח והודייה על שלא נגררנו למלא תפקיד פעיל גלוי לעיני כל בסכסוך 
שבין ערבים לבין עצמם או בינם לבין מעצמות מערביות . יודע מי שצריך לדעת 
כי אם יהיה צורך בכך , אפשר יהיה להיעזר בישראל . מוטב איפוא שנייחל , 
יקרה סביבנו אשר יקרה , כי ישראל תשכיל להישאר בעמדת תצפית , שלא תיקרא 
למלא תפקיד פעיל בדרמה שכנראה תתרגש בסביבתה . בל יחשוב החושב השר אריאל 
שרון למשל , כפי שנלמד מתביעתו בדבר גירוש המוני על פעילים ערביים עתה , 
או מדרישתו לסלק את כל מי שאינם גורסים מלחמה באינתיפאדה על פי התפיסה השרונית 
שזו שעת הפקר שבה אפשר להסיר את היד מן הרסן . הלקח ממהלכיו של סדאם חוסיין 
מלמד עד כה , שברוטאליות במימוש תביעות לא תמיד משתלמת . העולם שמסביב 
יזכור המשבר העיראקי יגיע ביום מן הימים לקיצו כיצד נהגה ישראל שעה שהראשים 
היו מופנים לכיוון אחר , ואם נכנעה למחוללי אווירת הפוגרום שאפפה את ירושלים 
בימים האחרונים . האיפוק , בהצהרות ובמעשים , הינם תכונה חיונית גם בימים 
אלה , שבהם נדמה לנו כי אחרים עושים את מלאכתנו , או לפחות חלק ממנה . 
