ות שיש למנוע אותן גם בימים של מועקה קשה . אין זאת הפעם הראשונה שישראלים 
משחיתים את זעמם לכל עבר לאחר פיגוע רצחני . הפעם היו הפרות הסדר מהפרועות 
ביותר . הפגיעות בעוברי - אורח ערביים החלו מיד לאחר היוודע דבר הרצח בירושלים 
ובסביבותיה , בתוך התקהלויות המוניות . המפגינים השליכו אבנים , ניפצו 
שמשות , השתוללו . המשטרה היתה לעתים אובדת עצות . באווירה הנסערת בלטו 
דברי תגובתו של ראש הממשלה יצחק שמיר , אשר היו רחוקים מלצנן את הרוחות . 
ראש הממשלה אינו מרבה להתבטא , ודברים ברורים מפיו לא נשמעו באחרונה בשאלות 
חברה בוערות . הרוצחים נקמו , לפי דעתו של שמיר , " על שלא ניתן להם 
לרצוח את כל עם ישראל " . הגדרה זו מציירת את הפשע באופן כוללני וחסר אחריות , 
כחלק ממזימת - רצח המכוונת נגד כל תושבי הארץ . תפקידו של ראש הממשלה נוכח 
שלהוב - יצרים הינו להרגיע ולעודד ולא ללבות חשד ומשטמה . יכול היה יצחק 
שמיר ללמוד לקח מדבריהם המאופקים , הנוגעים ללב ולא ליצר , שהשמיעו אביו 
של אחד הנרצחים ואחיו של האחר . שלא כראש הממשלה , הם קראו לציבור לכבוש 
את כעסו . ביגון אך במתינות הם היו פה לשכל הישר . אתמול , בעת מסע הלוויית 
הנרצחים ובמהלך טקס הבאתם לקבורה בהר המנוחות , נמשכו ההתפרעויות בהיקף 
ובעוצמה שלא נודעו עד כה , במקומות שונים בירושלים . כוחות המשטרה התקשו 
לשלוט במתפרעים ובמקרים רבים הגיעו למקום רק לאחר מעשה . דברי השר אבנר 
שאקי שייצג את ממשלת ישראל , נקטעו והושתקו בצעקות " מוות לערבים " . אנו 
חשופים , למרבה הצער , למעשי רצח השופכים כאן מזה שנים רבות דם נקיים . 
הפעם , יותר מאשר בכמה מקרי רצח ישראלים בעבר , נדמה כי הרוצחים משיגים 
את מטרתם ואולי אף מעבר לציפיותיהם . עצבינו מתחילים לבגוד בנו ודמותנו 
הלאומית הולכת ומתערערת . אל לנו להיסחף אחרי להט הרגשות שמעשים אלה מעוררים . 
אסור להניח להם לשבש את דמותנו . 
