שני העשורים שלאחר סיום מלחמת העולם השנייה עמדו ברחבי העולם בסימן הבנייה 
ההמונית והמהירה , שנועדה להציע פתרונות דיור למיליוני חסרי הבית והעקורים . 
בשנות השבעים דומה היה שהמטרה הושגה , והארכיקטים החלו להכות על חטאי העבר 
נוכח שכונות המצוקה האדירות , השיכונים העלובים והעיירות והפרוורים האנונימיים 
שקמו . שלב השיפור החל אז , ואנשים התבססו כלכלית ועברו לאזורים יוקרתיים 
יותר ולדירות נאותות , ניתנה תשומת לב לשאלות האקולוגיות , הסביבתיות והעיצוביות 
ונעשו ניסיונות לתקן את הנזקים האורבניים והחברתיים הנוראים של שנות הלחץ . 
מקובל לטעון היום כי המודרניזם נכשל כישלון חרוץ במבחנו העיקרי הבנייה ההמונית 
והסוציאלית למגורים , שהפכה נוסחאות עיצוביות בסיסיות לקסרקטינים בלתי - 
אנושיים . החרדה מהחזרה על שגיאות העבר שולטת היום בתודעת המתכננים , ולא 
רק אצלנו . מאז הושקעו מאמצים רבים , תיאורטיים ומעשיים , בהתוויית דרכים 
ושיטות לבנייה מסיווית של מתחמי מגורים , אשר ישמרו על כבודו , ייחודו 
וצרכיו של המשתכן . אפשר להצביע , לדוגמה , על שרשרת הערים החדשות , 
שהוקמו ליד פאריס מסביב לערים קיימות , במטרה להקל על הלחץ מהבירה ולתת 
אפשרות לדיור זול יחסית במתכונת פרוורית . סכומים אדירים הושקעו ביצירת 
תשתית תחבורתית מתוחכמת ומשוכללת ומאמץ רב כון להשגת איכות עיצובית והדגשים 
אמנותיים , תוך עידוד התעוזה הארכיטקטונית , כבמבניו של ריקרדו בופיל , 
המנסה להקנות לבנייה הסוציאלית והמתועשת סממנים ייחודיים ואופייניים חגיגיים , 
כהיפוכה המוחלט של האחידות הצחיחה במבני השיכון ההמוני . קדמו לכך מבצעי 
הבנייה האדירים בגרמניה , ביחוד מברלין המערבית , אשר השמות הנוצצים ביותר 
בארכיטקטורה העולמית גויסו אליהם . גם בעולם השלישי , על אף הדלות באמצעים 
כלכליים ובתשתית נאותה , ניכרים המאמצים לתכנון מתוחכם ומורכב יותר . מאז 
החל תהליך העיור האינטנסיווי במאה שעברה והופעת המגה - פוליס במאה שלנו , 
נוצרו מודלים רבים , מוצלחים פחות או יותר , לפתרון המגורים ההמוניים . 
ה"עיר התעשייתית " של טוני גרנייה וה"עיר החדשה " של אנטוניו סנט - אליה , 
המגה - סטרוקטורות של לה - קורבוזיה ו"יחידות הדיור " שלו במרסיי , בברלין 
ובנאנט , שכונות הפועלים בווינה ובברלין ומעונות העובדים של שנות השלושים 
בתל אביב הם רק בבחינת רמז דק להסכמה הכללית , כי הבנייה למגורים מחייבת 
טיפול במכלול החברתי והאנושי כולו על היבטיו הסוציאליים , התרבותיים , 
האקולוגיים , התחבורתיים , התעסוקתיים והעיצוביים . מתן פתרון למגורים 
אינו יישור שטח קרקע ופיזור מבנים קטנים או גדולים בו . מובנת אפוא החרדה 
שתקפה את רוב המתכננים בארץ נוכח הכרזותיו והצעותיו של שר השיכון . בסימפוזיונים 
פתוחים ובדיונים סגורים חוזרת ההזהרה מפני עידן מעברות מחודש והשלכותיו בעתיד , 
מפני הסכנה ממהדורה נוספת של עיירות פיתוח חלשות ומתפוררות של שכונת נורדיה 
חדשה ופרדס - כץ שנייה . איש אינו מאושר מהולדת יצורים רופסים , אשר בעוד 
עשרים - שלושים שנה יבכו את הקמתם . מצד שני , הכל מודעים לעובדה שהעלייה 
ההמונית הנוכחית יכולה להיות מנוף תיקון ולשיפור המצב הקיים , אם יימצאו 
התבונה והיכולת לתמרן בין קשיי תקציב , הלחץ לפתרונות מידיים ומהירים והיכולת 
התכנונית הנאותה . יש חשיבות עליונה בעיבוי יישובים קיימים ויש להעדיפם על 
יצירת ערי נפל חדשות ומרוחקות ; יש לנצל עד קצה גבול היכולת תשתיות ומערכים 
תכנוניים קיימים ולתקן בכך הזנחה של שנים . יש לנצל את המסר הנתון לפיתוח 
מיידי של מערכת הבנייה ותיעושה , לקידומה לרמה האירופית ולהורדת מרכיב כוח 
העבודה הזול בה , להחדרת תודעת השימוש בחומרים ובטכנולוגיות חדשות להכשרה 
ולגיוס של בעלי מקצוע . אפשר להשיג שטחים רבים ויקרים לבנייה למגורים על 
ידי הזזת מתקנים ממשלתיים וציבוריים כבתי סוהר , מחנות צבא , מחסנים וכו , 
שנבנו בזמנו מחוץ לתחומי היישובים והמהווים היום מחסומים להתפתחות אורבנית 
רציונלית ורציפה של מקומות רבים בארץ . הבנייה החלופית של מתקנים אלה עשויה 
להיות זולה בהרבה מעלות הקרקע המתפנה . במקביל יש להמשיך במאבק לקיצור ההליכים 
הבירוקרטיים הקשורים בבנייה ולייעולם . החזרה לפתרונות של שנות החמישים , 
כמתן תשובות זמניות ומזדמנות במבנים ארעיים וקרוואנים , מעוררת חששות רבים 
ומוצדקים , בייחוד לאור העובדה שאין בארץ כוח המסוגל למנוע מהזמני להיהפך 
לקבוע . האירוניה היא , שבניגוד לקו ההתפתחות של הארכיטקטורה בעולם , 
אנו שבים בכורח המציאות החדשה לבעיות ולאתגרים שמלפני שלושים וארבעים שנה . 
התשובות שניתנו בתנאי הימים ההם אינם תקפים עוד היום . 
