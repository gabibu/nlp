ארה"ב וישראל יקימו צוות עבודה משותף של מנהלי התעופה האזרחית בשתי המדינות , 
כדי לקדם את רישוי הפרויקט המשותף לארה"ב , בריה"ם וישראל לייצור מטוס 
נוסעים סילוני . על כך סוכם בוואשינגטון שלשום , בפגישה בין שר התחבורה 
משה קצב לעמיתו האמריקאי סמואל סקינר . שר התחבורה של ארה"ב נענה להזמנה 
לבקר בישראל . בפגישתו עם סקינר עמד קצב על החשיבות המיוחדת של ייצור מטוס 
הנוסעים המשותף לשלוש המדינות המעורבות , ולהידוק היחסים ביניהן . הפרויקט 
יאפשר לבריה"ם לייצר מוצר תעשייתי עתיר הון , היצרנים בארה"ב יוכלו לייצא 
מוצרים תעופתיים בהיקף רחב , ולישראל יזרמו השקעות הון גדולות . בשלוש 
המדינות יצר הפרויקט אלפי מקומות עבודה חדשים , ויתרום להעסקת מהנדסים וטכנאים 
תעופתיים שעלו לישראל מבריה"ם . סקינר נענה לפניית קצב , והביע נכונות לבחון 
את ספינת " שלדג " של מספנות ישראל ואת התאמתה לצרכי ארה"ב . צוות מומחים 
ממשמר החופים האמריקאי יבוא לבחון את הספינה בישראל . השר האמריקאי הבטיח 
להתרשם בעצמו מהספינה , בעת ביקורו בישראל . בפגישת שרי התחבורה השתתפו 
גם שגריר ישראל בארה"ב משה ארד , הציר הכלכלי אמנון נויבך , ראש מנהל התעופה 
האזרחית שי שוהמי , מנכ"ל מספנות ישראל זאב אלמוג ודובר משרד התחבורה יחיאל 
אמיתי . 
