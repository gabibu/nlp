בצה"ל נעשות הכנות לחלוקת מסכות וערכות אב"ך לניסיון בגוש דן ובצפת . אם 
יצליח הניסוי , יחולקו הערכות גם באזור הדרום . כרגע נוטים לחלק את מסכות 
הגז לתושבי גוש דן באמצעות גורם אזרחי , שייבחר במכרז . בצה"ל ובמפקדת הג"א 
החלו באחרונה בבדיקת המקלטים ברחבי הארץ . לדברי גורמים צבאיים מדובר בבדיקות 
שגרתיות , על פי תכנית של מפקדת הג"א . בימים האחרונים גילו אזרחים רבים 
התעניינות ברכישת מסכות וערכות אב"ך באופן פרטי . אזרחים פנו בימים האחרונים 
ליבואני ציוד בטיחותי וביקשו לרכוש מסכות אב"ך , חליפות מגן ופריטים אחרים . 
בין יבואני הציוד הבטיחותי שורר בלבול , בהעדר הנחיות ברורות מצד מערכת 
הביטחון בדבר מכירת מסיכות גז . שר הביטחון , משה ארנס , אמר בסוף השבוע 
כי במשרדו מחפשים את הדרך הטובה ביותר להגן על האוכלוסייה האזרחית מפני לוחמה 
כימית . לדברי ארנס חולקו מסכות גז לניסוי באזורים שונים בארץ , ועתה אין 
כל צורך לחלק מסכות . גורמים צבאיים הדגישו כי ברגע שיחולקו מסכות גז לכל 
האוכלוסייה תיווצר בהלה , שצה"ל אינו רוצה בה . באחרונה הופצה בדרום הארץ 
חוברת של מפקדת הג"א ובה שני פרקים על התגוננות מנשק כימי . החוברת , שחולקה 
ב005 עותקים בלבד , אזלה . 
