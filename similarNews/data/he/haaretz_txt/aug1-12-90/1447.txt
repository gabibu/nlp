לוס אנגלס ( מיוחד ל"הארץ " ) . " אני מקווה שלקחי המשבר במזרח התיכון 
יופקו עתה במלואם על ידי מעצבי המדיניות ומעצבי דעת הקהל בארה"ב . גם אם 
לא יהיה עימות צבאי במפרץ הפרסי , ואני מקווה שלא יהיה , וגם אם חששות 
ארה"ב יפוגו , אני מקווה שתהיה כעת רמת הבנה גבוהה יותר לאיומים הנשקפים 
לישראל ולצרכי הביטחון שלה " . דברים אלה אמר בסוף השבוע שר הבריאות , אהוד 
אולמרט , בהרצאה בלוס אנגלס . אולמרט , שהיה אורח אגודת הידידים של הטכניון , 
אמר כי האסטרטגיה לטווח ארוך של ישראל בארה"ב חייבת לבסס את הספק בכל הקשור 
לחששות ישראל ולמה שמוצג כאן כ"עמדתו הנוקשה " של ראש הממשלה , יצחק שמיר . 
" הם חייבים להתיחס יותר ברצינות למדיניות שלנו , אפילו אם אינם מסכימים 
לה " , אמר השר . " איני צופה שסנאטור רוברט דול יודה שהוא טעה לאורך כל 
הדרך . אני רק רוצה שיגיד : אולי זו לא רק עקשנות מצד שמיר , אולי אינו 
מתנגד לשלום , אולי מנקודת התצפית שלו יש איזה היגיון בעמדתו . אחרי הכל , 
הוא האחראי לשרידתה של ישראל " , אמר אולמרט . הוא העריך כי מעתה והלאה 
לא יוכלו עוד בעלי הרצון הטוב בארה"ב לגלות אטימות מוחלטת לטיעונים ישראליים 
מעין אלה . השר גם העריך שנשיא עיראק , סדאם חוסיין , שבכל עימות עם ארה"ב 
יצא כשידו על התחתונה , ינסה כעת להסיט את הקונפליקט ולהפנותו נגד ישראל . 
