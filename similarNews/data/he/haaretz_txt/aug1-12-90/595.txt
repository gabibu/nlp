במוסדות המרכזיים של לשכת עורכי - הדין יודעים שבקרב הזה , כבכל קרב מאסף , 
לא יהיו מנצחים . אף שלא אל הילד הזה פיללו יוזמיו של התיקון ה71 בחוק 
לשכת עורכי - הדין , הקובע שגם מי שסיים את לימודיו במוסד שאינו מעניק השכלה 
משפטית גבוהה ייחשב כמי שרשאי להירשם כמתמחה , איש לא יאמין עוד לפרנסיה 
שאין הם פועלים עתה , בהתנגדותם ליישום התיקון , ממניעים אנוכיים . רבים 
מודים , כי להקמתן החפוזה - משהו של המכללות למשפט , שכל אחד יכול להירשם 
בהן , נתלוו כמה תופעות לוואי מכוערות למדי . מודעות הענק שפורסמו בעיתונים 
רק חיזקו את ידיהם של אלה שסברו כל העת , שזרם האדירים שיפרוץ עתה ישטוף 
גם את מי שכוונותיהם היו טובות . גם העובדה , שכמה מיוזמי התיקון בחוק 
עומדים בראש המכללות החדשות , אינה מוסיפה לעוצמת טיעוניהם של המחייבים 
את השינוי . קרוב לוודאי שאיש לא נתן דעתו על האפשרות , שבעוד כמה שנים 
יהיו בלשכת עורכי - הדין שני סוגים של חברים כאלה שקיבלו השכלה משפטית גבוהה 
וכאלה שסיימו מכללות חוץ - אוניברסיטאות . תופעה זו קיימת בקרב רואי - 
החשבון , אבל מה לעשות ומקצוע עריכת - הדין בכל זאת שונה משאר המקצועות 
האקדמיים , שהרי רק מקרב העוסקים בו נבחרים השופטים . ברור אפוא , שגם 
בוגרי מכללות יבקשו ביום מן הימים להתמנות לשופטים ולא יהיה אפשר , מן הסתם , 
למנוע זאת מהם . כיצד , אם כן , ירגיש שופט , שאין לו השכלה משפטית 
גבוהה , כשיופיע בפניו , למשל , עורך - דין שסיים תואר שני באוניברסיטה ? 
והאם יישב שופט בוגר מכללה על כס המשפט בבית המשפט העליון , או שמא ייקבע 
בחוק ששופטים מ"הסוג הנחות " יוכלו לכהן רק בבית משפט לעניינים מקומיים ? 
אין חולק על כך , שהמצב הבלתי מתקבל על הדעת , שבו העומדים בראש הפקולטות 
למשפטים קבעו תנאי קבלה שרירותיים , כמעט בלתי מציאותיים , היה טעון תיקון . 
ספק אם הפתרון שנמצא הוא הטוב ביותר . אבל לפחות עתה ברור , שמי שהצדיקו 
את מיעוט המתקבלים ללימודי משפטים , בטענה שאין די מקום באולמות ההרצאה 
או שיש מחסור במורים בעלי שיעור קומה , פשוט הטעו את הציבור . עוד לא יבשה 
הדיו על טיוטת התיקון בחוק וכבר הזדרזו כמה מבכירי המרצים בפקולטות למשפטים 
להודיע על הקמת " בתי - ספר למשפטים " . חיש קל נמצאו מורים ראויים וחדרי 
לימוד פנויים . גם בספרייה המשפטית פחתה הצפיפות . דרכם של מי שמבקשים לנצל 
מצוקה אמיתית או מדומה של אלפי מועמדים - בכוח ללמוד משפטים , במחיר שאינו 
שווה לכל נפש , לא תהיה בוודאי סוגה בשושנים . כבר עתה ידוע שהסינאט של 
אוניברסיטת תל - אביב , הגוף האקדמי של מוסד זה , לא ימהר לתת את ברכתו . 
צריך להניח , שלכמה מהמתנגדים יהיו סיבות שאינן ממין העניין , וייתכן 
שגם סתם צרת - עין תתלווה לדיונים . אבל ברור , שבחלק מההתנגדויות יהיה 
טעם רב . העובדה , שמישהו טרח לבטל את לימודי הערב בפקולטה למשפטים בתל - 
אביב , כדי לפנות מקום למכללה הפרטית , תוסיף ממד לאי - הנחת הכללית . 
ראוי לציין , שרבים מאוד מהשופטים ומעורכי - הדין הידועים למדו בערבים . 
מי שנוטל מאדם שעובד לפרנסתו בשעות היום את האפשרות ללמוד משפטים בשעות 
הערב , פוגע באחד מיסודותיה של כל חברה חופשית : הזכות של כל אזרח לשאוף 
לעתיד טוב יותר . 
