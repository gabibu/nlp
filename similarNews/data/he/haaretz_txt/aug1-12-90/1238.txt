רק מעטים מן הסתם נזכרים בימים אלה שלאורך הגבול בין עיראק לסעודיה נערכים 
מי שהיו בעלי - ברית רק תמול - שלשום והכוונה אינה לסעודים . את המלחמה 
בת שמונה השנים בין איראן לעיראק הכריעו האמריקאים , וביתר דיוק כוחות אוויר 
וצי שלהם , לטובת העיראקים . ואפשר בהחלט שאילולא נתפסה ואשינגטון לאחת 
מטעויותיה בשיקול כלומר , אילולא נחפזה להיענות לזעקות " הצילו " של 
סדאם חוסיין , וביתר הכללה , לאינטרסנטים של הנפט הערבי במפרץ ובחצי - 
האי ערב היה הצבא העיראקי עדיין מרותק לחפירותיו על - ידי הכוחות האיראניים . 
בימים ההם , החצי השני של שנות ה08 , היה המערב אחוז פסיכוזה אנטי - איראנית , 
כנראה פרי קו - פרודוקציה ערבית - אמריקאית , והיו גם לא - מעט ישראלים 
שנתפסו לה . ובדיעבד , אין לבטל את הסברה כי את השערורייה הקרויה " איראנגייט " 
אירגנו , ביימו והקפיצו על אמריקה מי שהיו מעוניינים , מטעמים שקופים למדי , 
במתן קביעות לנטייה האמריקאית לצד ערביי הנפט . לפי מה שידוע בעת הכתיבה , 
זורמים כוחות אמריקאיים ברבבותיהם לאזור המתיחות ליד ראס טנורה . אך השאלה , 
מה יעשו שם , בדין שתעסיק את העומדים מסביב . שהרי מוסכם כי לעצם נוכחותם , 
ולוא בתנוחה סבילה בסביבה ההיא הרוויה נפט , יש משמעות צבאית רבה . אם 
העיראקים לא יתקפו אותם עד שהכתוב כאן יגיע לידי קוראי " הארץ " , תוך ניסיון 
לנצל עדיפות זמנית מאוד , תעמוד בפני שולחם , הנשיא גורג בוש , ובפני 
מפקדיהם השאלה , שמא הפעלה מוקדמת ככל האפשר של הכוחות , אוויר , ים ויבשה , 
היא כורח המציאות . הציבור האמריקאי אינו מפורסם בסבלנות , וגם לא חיילי 
הצי , האוויר והיבשה , העלולים להפנות למפקדיהם את השאלה במלות הפתגם האמריקאי : 
" דג , או היפטר מהפתיון " . הם עלולים לומר ביתר תוקף מה שאמרו בעידן 
וייטנאם , ובמידה ידועה , חכמים מן הניסיון ההוא : מה יעשו ה"בויס " 
המשועממים ; היכן ובחברת מי יפרקו את מרצם הגברי , כלום ימצאו בפינה שכוחת - 
אל של המדבר הסעודי מי שיספק את מנת הסם התקנית ? לשאלות כגון אלו יידרש 
הנשיא להשיב , והן ייעשו לוחצות יותר ככל שיחלוף הזמן . הנשיא בוש מודע 
לבעיה , ועל כן הבטיח אלוהים יודע על יסוד מה כי חיל המשלוח לא יתעכב 
זמן רב בסעודיה . על - פי האמור , צפויה בסבירות רבה הפעלת כוחות האוויר , 
הים והיבשה כדי לשבור את רצונה של עיראק , ולהשיג בכוח מה שלא הושג בשידול 
ובלחץ . זווית ראייה אחרת , השאלה שתכריע בין מצור סטאטי לבין לחימה דינמית , 
היא : כלום תימצא במכלול תעצומות - הנפש האמריקאיות המנה הנדרשת של סבלנות 
ויכולת ( זה נוגע לחיילים ) להתקיים ללא הנוחות המקובלות . דבר דומה אפשר 
לומר על העיראקים : החזקת כוח מגויס בכוננות מלאה עולה ביוקר . ואם כי 
החלופה המעשית היא מלחמה בפועל על כל הכרוך בכך באבידות בנפש ובנכסים , 
הרי גם הישיבה הסבילה בתנאי מצור היא קשה ומתייקרת ככל שחולף הזמן . גם 
כאן , כמו בצד האמריקאי , יכריעו הסבלנות והיכולת לנצל את הזמן לשיפור 
עמדות , בין היערכות סבילה לבין החלטה להזניק את הכוח הצבאי , שלפי התעמולה 
צבור בידי הפיקוד העיראקי , לפריצת המצור . ואולם אחרי ככלות הכל , ועל 
אף המלל הגברי הבוקע מוואשינגטון ומבגדד כאחד , עדיין לא אפסו כליל הסיכויים 
כי המהומה תסתיים בפשרה . על כך מעידה המעורבות הערבית המודגשת , לרבות 
ועידת הפסגה הפתאומית שזימן הנשיא חוסני מובארק לקהיר . ועוד יותר מזה , 
היעדר התביעה בתוך התביעות שהעלה הנשיא בוש בנאומו , להחזרת הריבונות הטריטוריאלית 
של כוויית לקדמותה . כלום יש כאן קריצת עין לעבר סדאם חוסיין , כי יהיה 
אפשר לזכות בברכה אמריקאית לשימת ידו על אזור רומלה רווי - הנפט , ועל שני 
האיים האסטרטגיים ? בהכירנו את הנפשות הפועלות הראשיות , רק אטימותו האסטרטגית 
של סדאם חוסיין , שהוכחה כבר במלחמתו נגד איראן , עומדת בין פשרה כזאת 
לבין החזות הקשה לערבים שהנשיא מובארק צפה בדבריו במסיבת העיתונאים שלשום . 
