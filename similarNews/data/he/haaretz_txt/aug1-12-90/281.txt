הטלוויזיה הישראלית נכנסה במלוא התנופה לענף הפרסומת המסחרית . אמנם בחוק 
ובכללים שנקבעו בעניין זה יש מגבלות על סוגי הפרסומת המותרת , במטרה לאפשר 
אך ורק תשדירי שירות האמורים להביא תועלת לציבור הרחב , אך מסתבר שהחורים 
בחוק ואו בכללים רחבים דיים כדי להתיר פרסומת מסחרית רגילה שברגילות או , 
שהוועדה הממונה על אכיפתם אינה יודעת מה היא מאשרת , לפני מעשה , ואינה 
צופה בתוצאות אישוריה , אחרי מעשה . הפרסומות בטלוויזיה נחלקות ברובן לשני 
סוגים : פרסומת מזיקה ופרסומת מפלה . למען האמת , יש גם סוג שלישי : 
פרסומת שהיא גם מזיקה וגם מפלה . דרושה מידה ניכרת של ציניות כדי לטעון , 
שהפרסומת האדירה למפעלי ההימורים , לדוגמה , מהווה שירות ציבורי . היפוכו 
של דבר , פרסומת זו היא בגדר היזק ציבורי . התמרוץ הניתן ערב ערב לקהל , 
לשים את כספו על אחד משני גלגל המזלות הלאומיים , מזיק מבחינה חברתית , 
לא פחות משמזיק עשן הסיגריות מבחינה בריאותית . אך בעוד שקיימת חובה חוקית 
לרשום אזהרה על כל קופסת סיגריות ( והוטלו מגבלות על דרכי פרסומן ) , 
להימורים ניתן עידוד ממלכתי נמרץ . הפרסומת המפלה מתבטאת בכך שליצרנים מסוימים 
שנבחרו בשיטה בלתי ברורה ניתנת גישה למסכי הטלוויזיה , בעוד שלאחרים הגישה 
הזו חסומה . הדוגמה המעודכנת היא יצרן המזגנים תדיראן : במסווה של תשדיר 
שירות על הייצוא ( למה צריך לפרסם יצוא בארץ ? יצוא צריך לפרסם בחו"ל ) 
, מאפשרים לאחד מתוך כתריסר יצרנים מקומיים לעשות נפשות למוצריו בשוק המקומי . 
תהייה דומה התעוררה למראה תשדירי " מה לעשות " : כל הקשת עיפרון של ה"עושה 
הלאומי " במשדרים האלה מהווה פרסומת גלויה למוצר או לסוג מוצרים מתוצרת 
מפעל מסוים בשוק המקומי , במסווה דקיק של תשדיר שירות על נפלאות הייצור 
והיצוא . לעתים לא נדירות מתחברים שני סוגי הפרסומת גם מזיקה וגם מפלה . 
הדוגמה היא הפרסומת למוצרי חלב , עתירי כולסטרול וסוכרים , שהגדלת מכירותיהם 
מוסיפה בריאות רק לגורמי הענף . מדוע להעדיפם על יצרני הבורקס או יבואני 
הסרדינים , האם רק משום שהשכילו להתארגן בקבוצת לחץ , בחסות מועצת ייצור 
ביורוקרטית , שעל עצם זכות קיומה קיימת מחלוקת ? הפיקציה והצביעות חוגגות 
מדי ערב על מסך הטלוויזיה במהלך תשדירי ה"שירות " . אפשר לטעון שבחברה שבה 
שתי תופעות אלה משולבות כל - כך בחיי יום יום , רק טבעי שנחזור ונצפה בגלגולן 
גם מעל מסך הטלוויזיה . אך ממבצע המתנהל בחסות ממלכתית , ובאופן מוצהר 
כשירות לציבור ולתועלתו , אפשר היה לצפות למשהו אחר . 
