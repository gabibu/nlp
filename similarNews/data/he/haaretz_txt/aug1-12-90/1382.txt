נשיא עיראק , סדאם חוסיין , הוא האחרון ממנהיגי ערב שיכול לטעון לכתר מגן 
האיסלם . סדאם , הנמנה מצעירותו על מפלגת הבעת , הוא האפיקורס , האנטי 
דתי והיותר חילוני מבין עמיתיו המלכים והנשיאים ; אך בנסיבות מתאימות , 
וכמקובל בעולם הערבי , אימץ נשיא עיראק תואר שייח , ועל - פי פסק - הלכה 
אחד נמצא כשר לקרוא אתמול למלחמת קודש ( גיהאד ) נגד המשטרים הערביים " הכופרים 
והמושחתים " , ובאותה מידה נגד " האימפריאליזם והציונות שטימאו את קודשי 
האיסלם במכה " . מעניינת יותר העובדה שקריאתו של השייח סדאם חוסיין לא נותרה 
קול קורא במדבר . כל ראשי התנועות האיסלמיות , מעבאס מדני באלגיריה ועד 
לחסיין פדלאללה בביירות , התייצבו לימין הסוציאליסט המהפכני מתכרית האחראי 
לחיסולם של אלפי מאמינים מוסלמים בדם קר ובאכזריות . סדאם ביקש במהלך פסגת 
החירום הערבית בקהיר , להפוך את הקערה על פיה . במקום העיסוק בכיבוש כוויית , 
הוחל בהסתת ההמונים הערבים נגד שליטיהם תוך מיקוד התפרצויות הזעם לעבר המשתתפים 
בהגנת סעודיה , ארה"ב ואחרים . כדי לשוות נופך " מהפכני ערבי " שיהיה 
אטרקטיווי בעיני השבאב , בחר סדאם למזג בין הגיהאד לשחרור מכה להתקוממות 
נגד " הרעב , העושק והשחיתות " של אמירי הנפט ושליטים ערבים אחרים . אין 
ספק כי במהלך זה לא הותיר סדאם דרך נסיגה , ולמעשה הכריז מלחמה גלויה על 
כל מי שהצביעו בקהיר בעד הצעת ההחלטה המצרית . זהו משחק באש גם בתנאים הנוכחיים 
של הזירה הבין - ערבית . סדאם חוסיין קיבל אמנם דיווידנדים מידיים למהלך 
שלו , אך ספק אם אלה יעמדו לו בהמשך הדרך . פסגת החירום בקהיר נחלקה בין 
שש מדינות שהצביעו לצד שש נסיכויות המפרץ , לבין שמונה מדינות שנותרו מן 
העבר השני של המתרס , מה שמוכיח כי איומי סדאם נגד המשטרים הערביים נלקחים 
ברצינות . המלך חוסיין המחיש זאת בבירור אתמול בקהיר . המפגש המרובע אמש 
באלכנסדריה בין חוסני מובארק , חאפז אסד , שאזלי בן - גדיד ומועמר קדאפי 
עשוי להיות " ההזדמנות האחרונה " לפסק הזמן הערבי . שניים מהארבעה , 
שלא תמכו בהצעה המצרית , יכולים לנסות ולחדש את המגעים עם סדאם . בהעדר 
מגעים כאלה הרי שפסק הזמן הערבי אוזל לטובת הליכה בכיוון התנגשות , והדבר 
קיבל אמש ביטוי עם הגיעם של הכוחות המצריים לסעודיה . 
