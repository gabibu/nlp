חברת הביטוח הסנה הציגה אתמול תוכנית ביטוח חדשה , " הסנה עדיף למשפחה " , 
הכוללת בתוכה את כל פוליסות הפרט הקיימות . התוכנית מזכירה במידה רבה תוכנית 
אחרת שהוצגה בסוף החודש שעבר , על - ידי קבוצת הביטוח הראל - המשמר - סהר . 
השאלה המתבקשת היא , מי הגה ראשון את התוכנית ? מנכ"ל הסנה , מיכאל ( 
מיקי ) מילר , טוען כי לחברת סהר הגיע מידע מסוכנים משותפים , לפיו עומדת 
הסנה לצאת עם תוכנית דומה , ולכן מיהרה להקדים את הסנה בפרסום ההודעה על 
תוכניתה . מילר אף טען , כי בעוד שאת תוכנית הסנה כבר ניתן לרכוש , הרי 
שלא ניתן לעשות כן בתוכנית הראל - המשמר - סהר . בקבוצת הראל - המשמר מציינים , 
כי מומחי החברה החלו בהכנת התוכנית כבר לפני שנה וחצי . מנכ"ל סהר , מנחם 
הרפז , שהיה בעבר סמנכ"ל הסנה , מציין שפרטי התוכניות אינם דומים , ויש 
הבדלים מהותיים ביניהם . עם זאת , כאשר נודע מפי סוכנים על כוונות הסנה 
לצאת בתוכנית דומה , הוחלט להקדים את הפרסום , בכדי למנוע מצב , שתוכנית 
עליה עבדו שנה וחצי , מתפרסמת קודם בידי חברה מתחרה . מכירת התוכנית תתחיל 
בראשית ספטמבר כמתוכנן , ולא בחודש אוגוסט , שהוא תקופה של חופשות , אומרים 
מנהלי הראל - המשמר . 
