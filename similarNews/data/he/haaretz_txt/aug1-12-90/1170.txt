היה זה יותר מסמלי שהפלישה העיראקית לכוויית התרחשה שעה ששרי החוץ של ארה"ב 
ובריה"ם עשו יחדיו באירקוצק שבסיביר , בנסותם ליישב את הסכסוך באפגניסטן . 
פגישה זו באה עקב המודעות לסכנה הכרוכה בקיומם של מה שקרוי " סכסוכים אזוריים " 
או " מקומיים " , שגברה דווקא לאחר שהמעצמות הגיעו להבנה בכל הנוגע לממדים 
הגלובליים של יחסיהן החדשים . ברור להן שדווקא עכשיו , כשהעימות ההיסטורי 
ביניהן מפנה מקומו להסדרים מוסכמים , יש בכוחן של מתיחויות אזוריות או מקומיות 
לשבש את יחסיהן ולגרור אותן יחד עם מדינות אחרות לעימותים בלתי רצויים שסכנתם 
גדולה ביותר . מציאת פתרון לבעיית אפגניסטן נראתה לשרי המעצמות עניין דחוף 
ביותר ולכן ניתנה לו עדיפות בסדר הדיונים שביניהם . וכמו על מנת להדגיש 
את צדקת גישתם העקרונית באה הפלישה העיראקית לכוויית והמחישה עד כמה מסוכן 
להשאיר סכסוכים מקומיים , גם כשנדמה שהם רדומים , ללא פתרון . מרכיב עיקרי 
בסכנה הצפויה עתה מסכסוכים מקומיים לא פתורים הוא העדר אותה מידה של שליטה 
או בקרה שהייתה למעצמות בעידן המלחמה הקרה על הגורמים המקומיים המעורבים 
בסכסוכים כאלה , שהיו תלויים כל אחד במעצמה שתמכה בו . זוהי אחת התוצאות 
הבלתי צפויות של ההפשרה ביחסי המעצמות . זו גם הסיבה לכך שכבר בשלב די מוקדם 
בתהליך ההפשרה התבררה החשיבות והדחיפות שיש לייחס לטיפול בסכסוכים אזוריים . 
המפגש באירקוצק ומשך השהיה הניכר של מזכיר המדינה בייקר בבריה"ם הפעם , 
העידו על החשיבות שמנהיגי שתי המעצמאות ייחסו להסדר המקווה לגבי אפגניסטן . 
וכאמור , עוד בטרם סיכמו את דיוניהם באו אירועי המפרץ הפרסי והעניקו משנה 
תוקף לגישתם זו . אך שלא כמצופה , בעיית המפרץ הפרסי התגלתה כמסוכנת ודחופה 
יותר מבעיית אפגניסטן . הלקח הברור מפלישת עיראק לכוויית הוא , שסכסוך אזורי , 
אם אין מטפלים בו בדחיפות ובהחלטיות , עלול לסכן את השלום לא רק באיזור 
שבו הוא מתרחש , אלא גם לשבש את תהליך ההפשרה הגלובלי . התגובה המשותפת 
של ארה"ב ובריה"ם על האירוע ויכולתן חסרת התקדים לנקוט עמדה אחידה כלפיו , 
נותנים מקום להנחה כי זוהי אמנם מסקנתן . אם אמנם זו תהיה מסקנתן , הרי 
שהציפיות הקרתניות של ממשלת ישראל , שהובעו כבר במהלך עשרים וארבע השעות 
הראשונות לאחר המהלך העיראקי , תנחלנה אכזבה כיאה להן . ציפיות אלה היו , 
בקיצור נמרץ , שהמזכיר בייקר יניח לסכסוך הישראלי - פלשתיני ולכל מאמציו 
בתחום זה שעשה במהלך שנה ומעלה ויבקש את שיתופה של ישראל בפתרון המשבר במפרץ 
הפרסי . יהיה זה מפליא ביותר אם אמנם זו תהיה מסקנתו של בייקר . סביר יותר 
כי יתבע מישראל , נוכח הסכנה הכרוכה בהעדר פתרונות לסכסוכים מתמשכים , 
כי תפסיק את תכסיסי ההשהיה ותבין כי טובתה , כטובת האזור כולו , מחייבים 
טיפול נמרץ למציאת פתרון לסכסוך הישראלי - פלשתיני , כי עצם העדרו של טיפול 
יעיל בסכסוך זה גורם אי - יציבות באזור ופותח פתח מסוכן להסתבכויות נוספות . 
מוזר אם לא מפתיע היה לשמוע את נציה של ישראל , מכל המפלגות , מסבירים 
כאיש אחד ובארשת רצינית , כי מעתה ירדן היא החוצצת בין ישראל ועיראק , 
ומכאן שאין זה הזמן לעסוק בעניינים שייתכן כי יוליכו להקמת מדינה פלשתינית . 
מוזר , קודם כל מאחר שהנתון הגיאוגרפי של מיקומה של ירדן אינו יליד המהלך 
העיראקי . ושנית , מאחר שזהו הנתון הקבוע , האם מוטב להניח למצב , העלול 
במשך הזמן להוות עילה לתוקפנות עיראקית או אחרת , להמשיך עד שהתוקפן יחשוב 
כי הגיעה שעת הכושר ? הדעת נותנת כי דווקא נתון גיאוגרפי זה מוסיף טעם להקמת 
מדינה פלשתינית בשטח הגדה המערבית . מדינה כזו תהווה אזור חיץ בין ישראל 
והשטח שמזרחה לנהר הירדן , בהיותה מחויבת על נייטרליות בתוקף הסכם בין - 
לאומי תנאי שבלי ספק יחול עליה ואינו חל על ירדן בשלב זה . אולי בכך תהיה 
הקמתה של מדינה פלשתינית תרומה הולמת לצמצום הסכנה שעלולה להיפתח ממזרח . 
אשר להשתתפותה של ישראל בפתרון המשבר באזור המפרץ הפרסי , ציפייה שהושמעה 
מאז פרץ משבר כוויית יש להניח כי איש בוואשינגטון לא יעלה אפשרות כזו על 
דעתו . הדבר יהיה כתוספת שמן למדורה ויאפשר לנשיא עיראק לעורר את המוני 
הציבור הערבי להתייצב לימינו נוכח מזימה ציונית אמריקאית גלויה . לארה"ב 
בעצמה ובוודאי בשיתוף עם בריה"ם , יפאן ומערב אירופה , אמצעים למכביר לאלץ 
את עיראק להסתלק מכוויית . ייתכן מאוד כי מהלכו זה של סאדאם חוסיין הוא תחילת 
סופו , כפי שהעריך עזר ויצמן בראיון לטלוויזיה , בתנאי שהמעצמות אמנם יגיעו 
למסקנה כי יש לסלקו מכוויית . אך כרגע אין להוציא מכלל אפשרות שהמעצמות 
יגיעו למסקנה כי ייתכן לעשות הסדר שלא יחייב את עיראק לוותר על כוויית ומקורות 
הדלק שלה , כולם או חלקם , ובלבד שהדלק יוסיף להגיע ליעדיו במחירים סבירים . 
עם זאת , אין להניח מראש כי הן יימנעו מפעולה תקיפה , לרבות פעולה צבאית , 
כדי לכפות על עיראק לצאת מכוויית . השיקולים לכל אחד מן הכיוונים הללו 
כבדי משקל . אך באותה מידה ברור כי לישראל אין כל תפקיד בהקשרים אלה ואיש 
לא יעלה על דעתו לערב אותה בקביעת המדיניות הנבחרת . אך מה שבלי ספק יצפו 
כל הגורמים שיהיו מעורבים בחיפוש הפתרון למשבר במפרץ הפרסי הוא שישראל תתרום 
לסילוקו של הסיכון הכרוך בהעדר פתרון לסכסוך העיקרי שהיא נתונה בו , הישראלי - 
פלשתיני . סכסוך זה עלול להוות עילה בזמן כלשהו , ובתנאים שבוודאי לא יהיו 
נוחים לישראל ולידידיה בעולם , לפריצת משבר נוסף המסוכן לאזור וליחסי המעצמות . 
