שר הביטחון , משה ארנס , מתכוון לדרוש בקרוב מן הממשלה תוספת לתקציב הביטחון . 
את דרישתו יציג בפני עמיתיו לאחר שיושלם עידכון תוכנית העבודה הרב - שנתית 
של צה"ל , המתבצע בימים אלה על ידי אגף התיכנון במטה הכללי . דרישת שר הביטחון 
להגדלת התקציב , תתבסס על ניתוח האיומים הצפויים בתקופה הקרובה , ובעיקר 
על ההחרפה באיום העיראקי . ארנס יבהיר לממשלה כי לאחר ניתוח האיומים האלה 
החליט להורות על המשך פיתוח פרוייקט ה"חץ " שהוא מערכת ההגנה מפני טילים 
בליסטיים . ההשקעות הנחוצות לפיתוח החץ , והסכומים שיהיו דרושים להצטיידות 
בו , יהיו גדולים מאד , ולא ניתן יהיה להפרישם מתקציב הביטחון בגודלו הנוכחי 
מבלי לפגוע קשות בבניין הכוח של צה"ל . ארנס יבקש מהממשלה לאמץ את התפיסה 
שגיבש , לפיה יש להעמיד את נושא פיתוחה של מערכת הגנה אקטיבית מפני טילים , 
כיעד החשוב ביותר של מערכת הביטחון . אימוצה של תפיסה זו מחייב , לפיכך , 
הקצאת משאבים נוספים לצורך זה , מעבר לתקציב הביטחון החזוי . טרם ברור 
מה יהיה גודלה של התוספת בתקציב שיבקש השר ארנס מהממשלה . הדבר יהיה תלוי 
במספר גורמים , ובהם גם החלטת הממשל האמריקאי באשר לגובה השתתפותו בשלב 
השני של פיתוח החץ . עלותו של שלב פיתוח זה עומדת על כ042 מיליון דולר , 
והממשל מבקש להסתפק במימון כמחצית מסכום זה . כמו כן , לא נקבע עדיין 
גורלן של שתי תוכניות הצטיידות נוספות של צה"ל טילי הפטריוט והצוללות . 
נראה כי החלטת השר ארנס על המשך פיתוח החץ , ונטייתו להעמיד את רכש הפטריוט 
בעדיפות על פני הצוללות , יובילו בהכרח להחלטה על ביטול פרוייקט הצוללות . 
גורמים ביטחוניים הבהירו , כי אין סיכוי להקצות משאבים כספיים לממן גם 
את הצוללות וגם את טילי הפטריוט . שר הביטחון מעדיף את הפטריוט על פני הצוללות 
בין השאר משום שלטילים אמריקאיים אלה ישנה יכולת , מוגבלת אמנם , של יירוט 
טילים בליסטיים . בכך , יכולה ההצטיידות בטילי פטריוט להוות פתרון ביניים 
לאיום חלק מהטילים שבידי עיראק וסוריה , עד להשלמת ההצטיידות בטילי החץ . 
בינתיים נודע , כי ההחלטה על הקיצוץ של 87 מיליון שקל מתקציב הביטחון , 
עליו הוחלט בשבוע שעבר , תישקל שוב במשא ומתן בין משרדי הביטחון והאוצר . 
כך עולה מנוסח הסיכום אליו הגיעו חברי הכנסת בני בגין , עוזי לנדאו ועובדיה 
עלי , שהתנגדו לקיצוץ , עם שר האוצר , יצחק מודעי . בסיכום ביניהם נאמר : 
" יתקיים דיון מחודש בקיצוץ בתקציב הביטחון אשר יובא לאישור הכנסת . ביצוע 
הקיצוץ יתקיים רק לאחר שיסתיימו הדיונים בין משרדי הביטחון והאוצר . במקרה 
שיהיו חילוקי דעות , יכריעו בהסכמה שר האוצר ושר הביטחון " . רק לאחר שהושג 
נוסח סיכום זה הסכימו שלושת חברי הכנסת להסיר את התנגדותם לאישור חוק התקציב . 
