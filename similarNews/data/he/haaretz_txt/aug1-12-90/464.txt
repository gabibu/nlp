גורמי הביטחון והמודיעין בישראל נמצאים בקשר ישיר עם גורמי ביטחון ומודיעין 
בארה"ב , מקבלים דיווחים ומחליפים מידע , בכל הקשור לפלישת הצבא העיראקי 
לכוויית . כך מסר אמש מקור ביטחוני בכיר . בתידרוך לכתבים צבאיים , בעקבות 
הפלישה לכוויית , העריך אתמול גורם צבאי בכיר באמ"ן , כי הימנעות של העולם 
הערבי ושל המעצמות מתגובה , פירושה הצלחת המהלך של סדאם חוסיין וסכנה ליציבות . 
עוד מסרו גורמים צבאיים כי בישראל עוקבים כבר שבועיים , בקפדנות אחר צבירת 
הכוחות והיכולת של העיראקים . לא היה שום בסיס להערכה כי העיראקים מתכוונים 
לתקוף , בתוך 42 שעות . לדברי הגורמים הצבאיים , עומדת ישראל בראש סדר 
העדיפויות של העיראקים . שילוב גורם ההצטיידות הצבאית ויכולתה הצבאית של 
עיראק , גורמים לכך שישראל עוקבת בשבע עיניים אחר ההתפתחויות . מול המלל 
הרעשני והאלים של סדאם חוסיין , צופים בישראל אפשרות של הידרדרות . כך 
פועלת המערכת העיראקית וזאת נקודת המוצא , אמר הגורם הצבאי באמ"ן . ברור 
כי הצבא העיראקי מבסס את שליטתו בכוויית . אין מידע על כוונתו להתרחב לעבר 
מדינות נוספות . העיראקים הודיעו אומנם על גיוס של דיוויזיות מילואים , 
אך נראה שעשו זאת שלא כדי להשלים את המהלך בכוויית , אלא כדי לאותת לישראל 
ולארה"ב . הם נוקטים לשון קשוחה לעבר האמריקאים , ואומרים בעצם אל תאיימו 
בנושא הכלכלי , כי תפגעו בעצמכם . נראה כי בטווח הקרוב יהיו העיראקים עסוקים 
בפעילות נרחבת בכוויית . ברור להם שהכנסת כוחות עיראקיים לירדן , משמעותה 
חציית קו אדום . הגורמים הצבאיים מעריכים , כי להכנסת כוחות עיראקיים לירדן , 
ישנה משמעות חמורה . העיראקים לא רוצים לסבך את ירדן , הם יודעים שמלחמה 
עם ישראל , איננה דומה למלחמה עם כוויית . ישראל נתפסת כגורם חזק והדימוי 
ההרתעתי שלה עדיין קיים . אין ספק שסדאם חוסיין הסתכן במהלך הזה , ולחילופין 
הסתכן גם בניכור מול העולם הערבי , העריך הגורם הצבאי באמ"ן , והוסיף כי 
ייתכן שהפלישה תגביר את הקשר בין סוריה ועיראק . סאדאם חוסיין לא היסס לשבור 
כלים במערכת הערבית , כשחשב כי הוא יכול לממש אינטרסים חיוניים שלו . אם 
העולם הערבי והמעצמות לא יגיבו , סאדאם חוסיין יתעודד , יבין שהצליח וימשיך 
במדיניות הכוחנית . עוד נמסר לכתבים הצבאיים כי הצבא העיראקי הפעיל כוח של 
שתי דיויזיות שריון וארבע דיויזיות של חיל רגלים , במקביל הונחתו כוחות 
ממסוקים במוקדי השלטון הכווייתי . השגרירות האמריקאית כותרה . הכוח העיראקי 
הפולש גדול פי חמישה מכל הצבא הכווייתי . הייחודיות של המבצע בהיותו מבצע 
לילי , לראשונה בתולדות הלחימה העיראקית . המערכת הערבית כולה מוכת הלם 
מהבצע העיראקי . 
