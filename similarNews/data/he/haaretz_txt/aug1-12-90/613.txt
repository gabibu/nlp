מזרח ברלין ( ע"ר ) . ענק המזון המהיר האמריקני מקדונלד שעשה הכנות לפתוח 
סניפים למכירת המבורגרים במזרח גרמניה גילה להפתעתו התנגדות רבה לשיטת מכירת 
המזון שלו . אנשי איכות הסביבה ופקידי העירייה במזרח ברלין גילו עוינות גלויה 
לתוכניות ההפצה של מקדונלד ולמסע הפרסומת של החברה . הם הודיעו כי לא יאפשרו 
פתיחת סניפים למכירת המבורגרים של מקדונלד במזרח ברלין . הגיב על כך יו"ר 
מקדונאלד בגרמניה , ולטר רטנוונדר : " אנו רשת מסעדות מצליחה המציעה לציבור 
מוצרי איכות , אין אנו סתם קיוסק של מזון זול " . למרת זאת , מועצת עיריית 
מזרח ברלין לא הרשתה למקדונלד להקים דוכן נייד בכיכר אלכסנדר , בטענה כי 
אין היא מעוניינת בהגדלת מסחר הרחובות בכיכר המרכזית של העיר . כמו כן ביטלה 
חברת מקדונלד קבלת פנים מפוארת במלון במזרח ברלין , מחשש של הפרעות מצד 
אנשי שימור הסביבה , הטוענים כי חברת ההמבורגרים פוגעת בבריאות ובאיכות 
כדור הארץ . פרנסי העיר מתלוננים בעיקר על האשפה והפסולת הרבה הנערמים ליד 
דוכני המכירה כתוצאה מן ההגשה בכלים חד - פעמיים . 
