בודפשט ( מיוחד ל"הארץ " ) . קאנצלר אוסטריה , פראנץ ורניצקי , ראשי 
ממשלות צכוסלובקיה , הונגריה ויוגוסלוויה מריאן צלפה , יוזף אנטאל ואנטה 
מרקוביץ וכן סגן ראש ממשלת איטליה , קלאודיו מארטלי , דנו אתמול במשך 
שלוש שעות באי סנט גורגו בוונציה על שיתוף הפעולה בין ארצותיהם במסגרת " גוש 
דנובה - אדריה " , הידוע גם בשם " פנטאגונלה " . שטחן של כל חמש המדינות 
היה בעבר , בשלמותו או בחלקו , בתוך ממלכת בית האבסבורג ומכאן הסברה שה"פנטאגונלה " 
מבטאת נוסטלגיה לעבר ; אולם זוהי ההתאגדות האזורית הראשונה מסוגה באירופה , 
שבה שותפות חברות נאט"ו , ברית וארשה ומדינות נייטרליות כאחד . ראש ממשלת 
הונגריה , יוזף אנטאל אמר , כי הכנס היה בעל משמעות היסטורית , כיוון 
שהוא מורה את הדרך לקראת אירופה נטולת - גושים בעתיד . החמישה אישרו הצהרה 
מדינית הקובעת בין השאר , כי הפעילות במסגרת ה"פנטאגונלה " תקדם את הצטרפות 
לקהילייה האירופית של המדינות שעדיין אינן חברות בה . כן אישרו את נוסח 
האיגרת שנשלחה לראשי 53 המדינות המשתתפות ב"תהליך הלסינקי " וקראו להם לדון 
בוועידת הפסגה שתיערך בנובמבר בפאריס באמנה להגנה על המיעוטים הלאומיים . 
כן סוכם לקדם תוכניות לשיתוף פעולה בתחום הכלכלה , המדע , ההגנה על הסביבה , 
ופיתוח התחבורה . לאחר סיום הישיבה המשותפת קיימו המשתתפים פגישות דו - 
צדדיות מגוונות ובשעות הערב חזרו לארצותיהם . בכנס השתתפו גם שרי החוץ של 
חמש המדינות . את הקמת ה"פנטאגונלה " יזמה הונגריה , אך סוד גלוי הוא שהיא 
עשתה כן בהשראתה של איטליה הרואה בארגון הזדמנות להגביר את השפעתה ואת משקלה 
בזירה האירופית . 
