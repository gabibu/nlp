עימות חריף פרץ אתמול בין ראש הממשלה יצחק שמיר ושר האוצר יצחק מודעי . 
בעקבות חילוקי הדעות בין מודעי ושר הבינוי והשיכון אריאל שרון , הודיע שמיר 
על הפסקה בישיבת הממשלה . בעת ההפסקה גיבש שמיר יחד עם השרים משה נסים , 
דן מרידור , ויועצו הכלכלי עמוס רובין הצעת החלטה חדשה . ( ראה ידיעה 
נפרדת בעמוד א8 ) . בעד ההצעה הצביעו כל השרים חוץ ממודעי שהתנגד והשרים 
משה ארנס ואריה דרעי שנמנעו . לאחר קבלת ההחלטה עזב מודעי בזעם את ישיבת 
הממשלה . הוא הסתגר בלשכתו , ולא השתתף בתדרוך שנערך באותה עת עם כתבים 
כלכליים על ישיבת הממשלה . מאוחר יותר סרב מודעי להשיב במליאת הכנסת להסתיגויות 
שהועלו להצעת התקציב הנוסף . הוא אמר כי בעקבות החלטת הממשלה , אין עוד 
משמעות לתקציב הנוסף . בליכוד התקבל צעדו של מודעי בכעס . גורמים בליכוד 
הזכירו כי מתנהל כעת משא ומתן מתקדם על הצטרפותה לקואליציה של אגו"י . לקראת 
סופה של ישיבת הממשלה הודיע מודעי לשמיר על כוונתו לצאת לחופשה בת חודש . 
בכנסת נפוצו ידיעות לפיהן בוחן מודעי אפשרות להתפטר מתפקידו . בלשכתו הכחישו 
את הידיעות על כוונתו להתפטר . עם זאת ציינו כי במסגרת הדיון שנערך אתמול 
בממשלה על חופשות השרים הודיע מודעי על כוונתו לצאת לחופשה . במהלך ישיבת 
הממשלה אירע עימות בין מודעי לשמיר . שמיר ביקש להעלות את הצעתו להצבעה 
אך מודעי ביקש להסביר לשרים על משמעותה התקציבית של הצעת שמיר . מודעי 
טען כי בהצעת שמיר יש סתירות והשרים אינם יודעים על מה הם מצביעים . שמיר 
הודיע : " אני מבצע את ההצבעה מייד " . מודעי ( בקול רם ) : " רק רגע " . 
שמיר : " אני מבקש כאן לא להרים את הקול " . שרים בממשלה העירו כי לאחר 
קבלת הצעת שמיר אמר מודעי " תמצאו בעצמכם כסף למימון התוכנית " . 
