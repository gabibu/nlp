לרבות ראש הממשלה בראיון בטלוויזיה מאוחדים בדעה כי ארצם משמשת יעד אסטרטגי 
ראשון במעלה של נשיא עיראק . לא ברור מנין לוקחים דעה - הערכה זו . הגיחה 
העיראקית לכוויית אינה מאששת אותה : הקורבן נבחר בקפידה גם בשל עושרו המופלג , 
גם בשל חולשתו בעצם , היותו זניח מן הבחינה הצבאית שלא לדבר על קרבתו 
למרכזי - הכוח העיראקיים ועל ריחוקו מכל מקום אחר . ישראל היא ההיפך המוחלט , 
ובעצם יכולה לשמש אב - טיפוס לתשליל של כוויית . אלא שישראל , בדומה לנרקיסוס 
מן האגדה היוונית , אוהבת להביט בראי ולגלות בו את תמונתה תמונת נפחד , 
המקפיד על היותו השחקן הראשי . הדעת נותנת , שאילו הסתכלה בסביבתה האזורית 
והעולמית , ואילו ניסתה להבין את שיטת הפעולה של סדאם חוסיין , היתה מגיעה 
לכלל דעה שונה , מכל מקום לגבי טווח הזמן הניתן לצפייה מראש . ההשוואה 
עם היטלר שגורה בפיות בימים אלה : כדאי לזכור כי הלה העדיף את ההליכה מן 
הקל לכבד . במאמר שפירסם " הארץ " ביום ו האחרון הובאה , בין היתר , 
ציטטה מאקונומיסט " , שמן הראוי לשוב ולהביאה כאן : " עוד לא היה מי שהפעיל 
נשק כימי נגד מעצמה גרעינית " והמבין יבין . הדרך לכספות הערביות אינה 
מובילה דרך ישראל , וגם לא להגמוניה באזור הקרוב לה . בניגוד לדעתו של 
ערבי משולהב מן השטחים , אשר אמר לכתב הטלוויזיה הישראלית , שסדאם חוסיין 
מסוגל להטביע את ישראל ביריקה , הלה עשוי להיזכר במה שקרה לדגם של מנהיג 
כלל - ערבי , שראה את עצמו מכנס את כולם תחת דגלו על חורבותיה של ישראל , 
גמאל עבד - אל נאצר ; סופו לא היה עליז . מי שטוען כי על ישראל לעמוד על 
המשמר , פן תופתע , אינו נדרש להרחיק עד לפינה המזרחית - הדרומית של המזרח 
התיכון . ביום ד שעבר נאם הנשיא אסד לציון מלאות 54 שנה לצבא סוריה . מה 
שאמר מי שמוחזק בימים אלה נדמה כי מאותו יום השתנתה ההערכה אליו כאיש שאתו 
יכולה ישראל להידבר , היה מאיים וארסי לא פחות מדברי עמיתו העיראקי . מי 
שקורא לזהירות מוטב שלא ייחשב למחדש . המזרח התיכון היה מקום מסוכן לפני 
כוויית , והוא נשאר כזה , לא פחות ולא יותר , גם לאחר גיחת - השוד העיראקית 
לכוויית . יחדלו נא אפוא כל המי - ומי להלך אימים על הציבור הישראלי : 
הבעיה שבפניה אנחנו עומדים היא לא עיראק , כי אם יישור ההדורים עם ארה"ב , 
כתנאי לקליטת העלייה וכבת - לוויה של הסדרת הנושא הפלשתיני . בד בבד עם 
הצגה מפחידה של סדאם חוסיין ניכר במקומותינו הזלזול במה שהמערב בכלל , וארה"ב 
בפרט , מסוגלים לעשות למען אילופו של השודד מבגדד . חסד עושים עמנו משקיפים 
רבים כשאינם מבטלים שימוש בכוח בשל שיקולי מוסר ; מן הסתם נזכרו במה שאותו 
ואס"ף חמוץ - פנים , הנשיא בוש , היה נכון לעולל לפנמה , הגם שזו בוודאי 
סיכנה פחות את האינטרסים הגלובליים של ארצו משמסכן סדאם חוסיין . ואולם , 
כך טוענים המשקיפים , לארה"ב חסר הכוח , אוגדות של חילות היבשה ושל נחתים , 
שאפשר להטילו לשדה הקרב למען העצמאות הכווייתית . אך אם בטיפול צבאי עסקינן , 
לשם מה הטנקים והתותחים ? לארה"ב יש , ולא רק באופן כללי אלא בקרבת מקום , 
כל שדרוש כדי לגרום נזקים בלתי - נסבלים לעיראק ; שהרי ככלות הכל , לאיזו 
מטרה היא מחזיקה שם בנושאות - מטוסים ? ואם הנשיא אינו רוצה , חודשים אחדים 
לפני הבחירות לבית המחוקקים ולסנאט , לערער את סיכויי מפלגתו בסיכון חיי 
טייסיו הקרביים , הרי הצי המשייט במפרץ הפרסי ובקרבתו נושא טילי שיוט בעלי 
דיוק האמור להיות מופלא . מטרות רגישות בעיראק אינן חסרות , וארה"ב מחזיקה 
בידה כל מה שנחוץ כדי להלום בהן ולסייע בכך לסדאם חוסיין לשקול מחדש , כפי 
שסייעו לו האיראנים , את התבונה שבמעשיו ואת מאזנם במונחי עלות - תועלת . 
אם ארה"ב לא תפעיל את כוחה , הסיבה לכך לא תהיה נעוצה בחוסר יכולת , אלא 
בחוסר רצון . ממשלתה סבורה שתוכל לכופף דיקטטור עשוי קרטון גם בפחות מזה ; 
ואם לא , גם זה אינו מסכן את ביטחון ארה"ב . לכל היותר , יעלה הכישלון 
בכמות זו או אחרת של דולרים ; וכל עוד פועלות מכונות הדפוס בוואשינגטון 
כתקנן , דולרים לא יחסרו . 
