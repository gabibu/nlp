יצחק שמיר הכריז כי הוא מרוצה מתפקודו של שר האוצר , יצחק מודעי , אבל 
אינו מתכוון שמישהו יאמין לו . הוא מאוכזב ואינו מהסה את מי שמתבטא במעמדו , 
כי שר האוצר אינו יציב . ראש הממשלה גם אינו מרוצה משר השיכון , אריאל 
שרון . הוא מעריך , כי תוכניתו תסתיים בבזבוז המיליארדים , ולבסוף גם 
יימצא לשרון אליבי , שהזהיר ותבע להכריז על מצב חירום . שמיר חושש מהיום 
שבו תוקם ועדת החקירה לבירור הכישלון המונומנטלי בקליטת העלייה יותר מאשר 
מפני כינון גוף כזה , שיבדוק את קריסת התהליך המדיני . בין שני שריו הבעייתיים 
מוסיף ראש הממשלה לתמרן כפוליטיקאי שגרתי , ולא כמנהיג לאומי בתקופה שבה 
יכולה ישראל לחזור לתנופתה הבראשיתית . לא צריך להרחיק עד דוד בן - גוריון , 
די לדמיין מה היו מנחם בגין ולוי אשכול עושים בעליית המונים כזאת . הרי 
השפה העברית היתה חוזרת בעגתה אל שורשיה המודרניים , אל " קיבוץ הגלויות " 
ו"הפרחת השממה " , ושאר הביטויים שדחסו המונים אל המדינה הענייה , ונבנו 
עמה . החשבון עם שמיר אינו מתחיל ביחסו לעמדתו הצודקת של מודעי ולחרדתו המובנת 
של שרון . שלוש שנים קיבל דיווחים כמוסים ומהימנים , שהנה זה בא , שהעלייה 
מברית המועצות היא בלתי נמנעת ואין פרסטרויקה בלי פתיחת שערים . אבל שמיר 
הבין באיחור מה משמעותה בכלל , וסירב להכיר ביישומה במזרח התיכון , ולא 
קלט בעוד מועד מה נדרש בעטיה בתחום הדיור . זה חלק מגישתו הכוללת . בשש 
שנותיו כראש הממשלה לא עסק כמעט בשום עניין בקפידה , לבד מכתובותיהם המדויקות 
( עם מיקוד ) של הפלשתינאים ממזרח ירושלים , המועמדים להשתתף במפגש קהיר . 
הוא טיפל רק בתהליך המדיני , והשאר היו טלאים . מי ששאל אתמול בפומבי , 
כיצד אירע שישראל לא ידעה על הכוונה המיידית של סדאם חוסיין לתקוף את כוויית , 
ייטיב לעשות אם ימען את מכתבו ללשכת ראש הממשלה ; ומי שרצה לדעת מה קרה 
ליתרון הטכנולוגי - המדעי של מערכת הביטחון על המדינות השכנות , יברר אצל 
בני בגין ועוזי לנדאו , שנאנסו על ידו להצביע בעד קיצוץ התקציב הצבאי בנושאים 
המאיימים על העתיד . תומכי שמיר מצטדקים בהסבר , כי המצוקה והמציאות מחייבים 
תכסיסים ופשרה וגמישות , וזה כמובן נכון . אבל בתנאי שיש מסגרת עם תפיסה 
כוללת וכיוון כללי . לשמיר אין עניין בזה . העיקר להרוויח זמן . איכשהו 
יסתדרו הדברים מאליהם , ולכן לא התייצב לומר ליושבי האוהלים כי אמנם ישתדלו 
לסייע להם , אבל לא ברמת ציפייתם , מפני שיש עכשיו משימה לאומית עליונה 
לקלוט את העולים . הוא שותק מה בוער לו ? הרי שולי הענן של הגשם הראשון 
יסלקו אותם מן המדשאות . מישהו כבר יעשה את המלאכה במקומו , כפי שאירע 
עם מוציאי ערמוניו מהאש יצחק רבין ומשה ארנס ומשה נסים ורוני מילוא ואהוד 
אולמרט ודן מרידור . שתיקתו במחלוקת מודעי - שרון היא בסך הכל עוד פרק קטן 
בשיטתו הרגילה . היתה לו דעה , והוא לא הטיל לצדה את כובד משקל משרתו , 
ולא ניסח את הצרכים מול האפשרויות במונחים שעמם אפשר להתמקח עם בני הארץ 
ולהתפלמס עם העולים החדשים . לא ילך איש כמוהו לכיכרות ולמתנ"סים להסביר 
לעולים , כי נחוץ צמצום בסל השירותים ולריב עם הוותיקים . כאילו מדובר 
בסך הכל באיזו טרדה , הצריכה להיסגר בין " יצחק " לבין " אריק " , וחזקה 
על משה נסים ודן מרידור שימצאו נוסחה גואלת . איך קרה שב0991 מגיבה ישראל 
על העלייה החדשה כמעט כמו ה"נייטיוויסטים " האמריקאיים שמאסו בהגירה לארצם ? 
שדווקא ממשלת המחנה הלאומי נטו כמעט מייחלת בסמוי לבלימה חלקית וזמנית של 
גל העלייה ? מצוקה כלכלית ומשבר פיננסי וצרכים דוחקים הם מושגים שהתקיימו 
גם בעליות מן העבר הרחוק והקרוב . החידוש הפעם הוא העדר מנהיג לאומי . 
דווקא בשלטון המחנה הלאומי . 
