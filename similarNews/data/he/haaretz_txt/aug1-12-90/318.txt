כל תוכניות הדיור , שעליהן דובר עד כה , יתחילו להניב פירות לכל המוקדם 
עוד שנה - שנתיים . אך בין ההצעות שהוצעו כמעט ואין למצוא כאלה המעלות 
פתרונות בטווח הקצר , ושיביאו לניצול מלאי הדירות הקיים , שאיננו מנוצל 
כרגע למטרת מגורים . נסיקת מחירי הדירות ושכר הדירה נובעת מהיצע קטן מדי 
לעומת הביקוש הגובר . התשובה המידית הראויה ליוקר הנוכחי איננה אפוא בהגדלת 
ההיצע בעוד שנתיים , אלא בהחזרתן המהירה ביותר לשוק של דירות קיימות . 
מעריכים שמספר דירות המגורים בישראל , בכל הגדלים והרמות , שאינן משמשות 
למגורים , מגיע לרבבה ואף יותר . הדירות תפוסות על ידי כל מגזרי המשק הממשלתי , 
הציבורי והעסקי . הן משמשות משרדים , מרפאות , מספרות ובתי מלאכה זעירים . 
דירות אלה , שאינן מתאימות לצרכים שהן משמשות , נבנו בחלקן כשיכונים ציבוריים 
מסובסדים . אחרות נבנו על קרקע ממלכתית . אף אם נבנו על קרקע פרטית ובמימון 
פרטי , הן עדיין מצויות בלב שכונות מגורים וגורמות לאי ניצול בתי הספר , 
מוסדות הציבור והתשתית השכונתית . הן גם אינן מאפשרות את מלוא ניצול השירותים 
המסחריים הפרטיים , שבעליהם מתקשים להתפרנס מהם עקב הידללות האוכלוסייה . 
באי המשרדים עומסים עומס יתר על תשתית התחבורה והחניה , שאינה מתאימה 
להם , ויוצרים מטרד לדיירים בסביבה . המשכת ניצול דירות מגורים למטרות 
שאינן מגורים היא לוקסוס חברתי , כלכלי ופוליטי , שאיננו יכולים להמשיך 
ולהרשותו לעצמנו . ואילו בניית - דיור בשכונות חדשות מחייבת בנייה חדשה 
ומיותרת של מוסדות חינוך וציבור וכל יתר התשתית השכונתית , בעוד שמשרדי 
ממשלה ומוסדות ציבוריים נמצאים במקומות בלתי מתאימים שלא נועדו לכך . החובה 
להביא לפינויין של דירות אלה , על מנת שישמשו למטרה שלמענה נבנו , מוטלת 
על הממשלה . בעולם ובארץ מקובל לפנות עסקים ושירותים מאזורים שלא נועדו 
להם ולהעבירם לאזורים מתאימים . ראשי עיריות , שדאגו לתושבי עירם , פעלו 
להעברת אולמות שמחה , מוסכים ואף משרדים לאזורי מסחר ותעשייה . אלא שבמצב 
הקיים אין מדינת ישראל יכולה להשאיר זאת ליוזמה ולקצב של כל ראש עירייה בנפרד . 
לשם כך אין צורך בהחרמה או בפינוי . על הממשלה ליזום חקיקה כלל ארצית , 
שתהפוך את השימוש בדירות מגורים למטרות אחרות , לבלתי אפשרית מבחינה מסחרית 
או תקציבית . יש לחוקק חוק , שלפיו החל מתחילת השנה התקציבית הבאה יועלו 
הארנונה , תעריפי המים , החשמל והטלפון בדירות אלו בצורה ניכרת , וכל 
כמה חדשים תחול על המפגרים בפינוי העלאה נוספת , כדי להפוך לבלתי כדאית 
את אחזקתן של דירות מגורים למטרות אחרות . החקיקה נדרשת משום שאין ביכולתם 
של ראש העירייה והמועצה שלו לעשות זאת בעצמם . גם אם יכלו , אין זה רצוי 
שייווצרו הבדלים בעניין זה בין רשות מקומית אחת לאחרת . קפמאבינאין לפטור 
מחוק זה כל סוג עסק או מוסד . מקרי הגבול היחידים הם אלו שבהם הדירה משמשת 
בעת ובעונה אחת גם למגורים וגם למשלוח היד של הדייר , ואותם יש לבדוק אחד 
לאחד . הזריזים יקדימו וישכרו או יקנו דיור משרדי ועסקי פנוי וקיים , ויגדילו 
את הבנייה למטרות אלו . זאת בנייה עסקית פרטית שאיננה זקוקה למימון ולסבסוד 
ממשלתיים . היא תמומן במסגרת המשאבים העסקיים הרגילים וממכירת דירות המגורים 
התפוסות כיום למטרות אחרות . הבנייה שלא למטרות מגורים , באזורים עירוניים 
המיועדים לכך , זולה לאין ערוך מבנייה לשכונות חדשות למגורים , גם כאשר 
מעמיסים עליה בניית חניה בהיקף מתאים , שנעשית כיום על חשבון הציבור . 
ההשוואה איננה בין מטר בנייה למגורים לבין מטר בנייה למשרד . את ההשוואה 
יש לעשות תוך חישוב עלות התשתית העירונית והשכונתית החדשה על כל מטר בנייה 
למגורים . אולם חלק נכבד מהדירות תפוס על ידי המגזר הממשלתי והציבורי , 
וצדקה כידוע מתחילה מבית . בירושלים , למשל , תופס משרד הבריאות כמה מבני 
מגורים באיכות גבוהה , ומשרד האוצר מחזיק מבנה מגורים בשכונת היוקרה קריית 
משה . הנהלת קופת חולים הירושלמית שוכנת בשכונת רסקו , ושכונת רחביה מתרוקנת 
ורחובותיה נחסמים במכוניות החונות בה בשעות היום . עד כמה שהדבר לא יהיה 
פופולרי , עדיף להקציב כספים לבניית משרדי ממשלה ומשרדים של גורמים ציבוריים , 
תמורת פינוי דירות מגורים קיימות . לעליית ערך המבנים והמגרשים באזורי תעשייה 
ומסחר עשויה להיות גם השלכה ישירה על עיירות הפיתוח . מעבר מפעלים אליהן 
יספק תעסוקה לתושבים ויאפשר לנצל מלאי דירות ובנייה על קרקע זולה . פועל 
יוצא נוסף הוא , שהבנייה הממשלתית החדשה למגורים תתרכז , לפחות בשלב הראשון , 
בעיירות הפיתוח , שבהן מספר הדירות התפוסות למשרדים איננו רב . ברור שיהיו 
אנשים , המקורבים לשלטון , שמהלך כזה לא ימצא חן בעיניהם . אבל כאשר ילידי 
הארץ ועולים נשארים ללא קורת גג או שקורת הגג יוצאת מתחום הישג ידם , אין 
זה מוגזם לצפות משרים ומאנשי ציבור אחרים להעדיף קודם כל צרכים אלה , ולהתחיל 
במהלך שישיג תוצאות מידיות משמעותיות במינימום הכבדה על הכלל . 
