בשקט מופתי התקיימה אתמול בירושלים עצרת המונית של חסרי דיור מכל רחבי הארץ . 
כמה מאות חסרי דיור מאילת ועד לצפון צעדו במשך כשעתיים מבנייני האומה לקריית 
הממשלה , שם קיימו דקת דומייה לאות אבל על " ממשלה שאינה פועלת " . בין 
הצועדים במסלול הארוך היו גם נכים , תינוקות ונשים הרות ממאהלים בכל רחבי 
הארץ . כוחות גדולים במיוחד של משטרה ומג"ב אבטחו את המסלול , מחשש לגילויי 
אלימות . בניגוד לצפוי , הצליח הוועד המארגן להשליט סדר , שהותיר את כוחות 
המשטרה ללא מעשה . הגוף העיקרי שארגן את ההפגנה ומימן אותה היה מפ"ם , שנציגיה 
נכחו באירוע . למפגינים הצטרפו גם כמה עולים מבריה"ם ונציגים של סטודנטים 
חסרי דיור , שצעדו בקריאות קצובות של " מוות לממשלה " וקריאות גנאי למודעי . 
כביש הכניסה לירושלים נחסם עקב ההפגנה למשך כחצי שעה . התהלוכה עוררה ענין 
מועט בלבד , כאשר חלפה ליד משרדי הממשלה והכנסת , שהיו נטושים בגלל תשעה 
באב . כלי תקשורת מכל העולם תיעדו את מחאתם של חסרי הדיור . בתום התהלוכה 
ירדו מאות המפגינים לעצרת ב"מעברת הכנסת " לעמק המצלבה . בראשית העצרת 
הוקראה מעל הבמה " מגילת החרם והנידוי " , שחוברה על - ידי אחד מפעילי השכונות 
ובה הוטל חרם ונידוי " על הממשלה הזו , הפוגעת בכבוד האנושי של האדם " . 
שר המשטרה , רוני מילוא , הנחה את מפכ"ל המשטרה לנקוט ביד קשה כלפי חסרי 
דיור , אשר יפרו את החוק . שר המשטרה הדגיש , כי הנחייה זו באה בעקבות 
הפרות חוק מצד המפגינים שהשתלטו בימים האחרונים על מבני ציבור , עיריות 
ומרכזי קליטה . " המגמה כיום היא לנסות ולשכנע את הפולשים לפנות את המבנים , 
אבל אין ספק שאם השכנוע לא יעזור , אנו נאלץ לנקוט גם באמצעים תקיפים יותר , 
כדי לפנות מבנים שפלשו אליהם ולקיים את הסדר הציבורי " , אמר מילוא . המשפחות 
שפלשו למרכז הקליטה בגילה עדיין נמצאות שם . 
