שר החוץ דוד לוי , שיצא היום עם שחר לביקורו הרשמי הראשון בוואשינגטון , 
ינחת בעוד שעות ספורות במדינה , אשר תקבל אותו בניגוד לכל התחזיות מלפני 
שבוע ימים במאור פנים . הדברים אמורים גם בנשיא בוש , הנראה , בכל פעם 
שמזכירים בנוכחותו את ישראל , כמי שסובל מכאב שיניים : זאת שעתה של ישראל , 
אשר ככל שהיתה לטורח לארה"ב או לפחות מוצגת בתור שכזאת בין השאר על פי 
לחישה מגבוה היא ארץ מזרח תיכונית , שאינה חשודה באהדה , סמויה או גלויה , 
לסדאם חוסיין . בסביבה שלנו לא נותרו מדינות כאלה : יש ארצות רועדות , 
יש פוסחות על שני הסעיפים , ויש אפילו ודווקא בקרב מי שהקהילייה הפוליטית 
בוואשינגטון אוהבת לקרוא להן " מתונות " כאלה המצדדות בגלוי בעיראק . 
על כרטיס הביקור של דוד לוי רשום שהוא , בלא תנאים , בעד ארה"ב והמערב ; 
וזה מבטיח בשעה כזאת , שוואשינגטון תפרוש שטיח אדום לרגליו . ויש עוד סיבה 
לאווירה הנוחה העשויה לאפוף את הביקור . האינתיפאדה , הגורם המרעיל זה 
שנתיים וחצי את האווירה בין ישראל לארה"ב , יורדת אט אט מן הכותרות , ומן 
הסתם גם ממסכי הטלוויזיה . לוי ודאי יצביע על הרוגע היחסי השורר בשטחים 
אפשר חולף , אך בשעה זו נתון כשיתבקש על ידי בני שיחו האמריקאים להרחיב 
את הדיבור על אודות עמדתה העדכנית של ישראל ביחס לתהליך השלום . אפשר אפילו , 
שיוכל להשיב להם במטבע לשון שעליו קנה לעצמו ראש הממשלה זכות יוצרים : 
" מה בוער ? " . ואמנם , מה שבוער בימים אלה לארה"ב ( ראה כתבה מאתמול 
ב"הארץ " ) הוא עיראק וסאדם חוסיין , אשר , מן הבחינה האמריקאית , החציף 
וקרא תיגר על מעצמת - העל היחידה שנותרה לפליטה וסיכן את היקר מכל , הדלק 
למכוניות של בני עמה וכן את הכסף הגדול , המופקד בחשבונות בנק דשנים , 
שלו נתונה דאגתם של וול - סטריט ועולם העסקים . חמתה של אמריקה בוערת בקרבה . 
ממילא אין זאת השעה להציק לבת - חסות נאמנה וחסונה במונחי האזור , היחידה 
ממין זה בהצגת שאלות טורדניות בעניין , שמלכתחילה נגע ליפי - הנפש האמריקאים 
( עם יהודים רבים בתוכם ) יותר מאשר לחבורת קשוחי הפנים , העושים את המדיניות 
בארצות - הברית . אך גם אם פלשתין איבדה את מקום הכבוד שלה בסדר היום הישראלי - 
האמריקאי , הצורך להסדרת הדו - קיום בין התושבים היהודים לערבים לא נעלם . 
הוא נשאר עומד על הפרק בקביעות , אם כי בלחץ משתנה ולא חשוב כיצד ייפתר , 
אם ייפתר המשבר העיראקי . אכן , התרבו עתה החושדים בשפיות דעתו של סדאם 
חוסיין , אך הללו לא בהכרח השתכנעו משפיות דעתה של ממשלה , המסכנת את יחסיה 
עם מעצמת - על ידידותית ובלבד שתוכל לשמור בידיה את השליטה ברצועת אדמה , 
ששוויה האסטרטגי הוצג לראווה בכוויית על ידי הטנקים העיראקיים . אין לצפות 
מדוד לוי , בעל תואר כבוד של חישוקאי , או מן הממונה עליו , יצחק שמיר , 
שישנו את השקפותיהם , וודאי לא בשעה זוהרת זאת . אך החשבון יוגש ביום 
מן הימים , בין שישלוט הליכוד בישראל , ובין שיוחלף . 
