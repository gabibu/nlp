מעבר לחששותיהם הפוליטיים של ערביי ישראל מהפרתו של האיזון הדמוגרפי בעלייה 
מבריה"ם , מסתתרות גם חרדות במישור החברתי . בשל אופיה הייחודי של העלייה 
הנוכחית , שכ0506 אחוז ממנה הם אקדמאים , שמורה חרדה זו בעיקר לשכבת האקדמאים 
שבין ערביי ישראל . לאיש שם אין ספק על מי יפול הפור בברירה שבין העסקתו 
של משכיל ערבי לעמיתו הרוסי . לא מכבר הצביע על כך ד"ר עאדל מנאע , מומחה 
להיסטוריה של המזרח התיכון , בדיון במכון ון ליר בירושלים . מנאע , יליד 
מגדל - כרום ובוגר האוניברסיטה העברית בירושלים , מכיר את הנושא מזווית 
אישית . בשנת הלימודים הקרובה לא נמצא לו מקום הוראה באוניברסיטה העברית . 
יתר על כן , על אף העובדה כי יותר ממחצית בעלי הדוקטורט הערבים הם בוגרי 
האוניברסיטה העברית בירושלים , אין בה ולא היה בה אף מרצה ערבי אחד בעל 
קביעות . למנאע ולעמיתיו אין ספק כי מצב זה יחריף עוד עם קליטתם של עולי 
בריה"ם למוסדות האקדמאיים . הצפיפות מלמעלה , כפי שהם מגדירים זאת , תוריד 
כלפי מטה את שכבת המשכילים הערבית , שיש לה ממילא אחיזה קלושה באקדמיה הישראלית . 
בתגובת שרשרת יידחקו מטה גם שכבות אחרות במגזר הערבי . מנאע צופה תנודה 
בכל המבנה החברתי - כלכלי : המשכילים הערבים יסבלו מאופיה האקדמאי של העלייה , 
שתגביר את התחרות הקשה בלאו הכי על מקומות עבודה של משכילים ועל מקומותיהם 
של הסטודנטים הערבים . יותר משכילים ערבים ישראלים יחפשו להם מפלט במוסדות 
האקדמאיים בשטחים , על כל ההשלכות הפוליטיות של מהלך זה . בקצה השני של 
הקשת החברתית , זו של הפועלים , ייפלטו ראשונים ערביי השטחים , שאת מקומם 
עשויים לתפוס המובטלים החדשים מקרב ערביי ישראל . בקשר הבל - יינתק בין 
המצב החברתי למצב הפוליטי , צופים האקדמאים הערבים השלכות חמורות לתנודות 
אלה : הזנת האינתיפאדה על ידי שכבת המובטלים הגדלה בשטחים ותחושת ניכור 
גוברת של ערביי ישראל , שיהיה לה תרגום פוליטי . ערביי ישראל אינם בודדים 
בתחושתם זו . במלים זהות להפתיע מדברים היום אקדמאים מזרחים על איום דומה 
על מעמדם . המכנה המשותף הוא הרגשת פגיעות עמוקה , של מי שמחזיקים במאחזים 
לא יציבים . המשחק החברתי הצפוי בנוי על הכלל " אחרון נכנס , ראשון יוצא " . 
אחרון , לצורך ענייננו , הוא גם מי שמרגיש שטרם הושלם תהליך השתלבותו 
או קליטתו האמיתית בחברה הישראלית . " עכשיו מביאים אינטליגנציה לבנה , 
שמסכנת את המשכילים שלנו , שרק בקושי הצליחו עכשיו להוציא את הראש מעל 
המים " , אומר מרצה מזרחי , החרד למשרתו החדשה באוניברסיטה ; " למזרחים 
יש עדיין תחושה של מי שמתקיימים בחסד , ולא בזכות . אנחנו נהיה הראשונים 
להיפגע , אחרי הערבים " . התחושה הרווחת היא שמבחינתה של שכבת המשכילים המזרחית , 
באה העלייה ההמונית מוקדם מדי , עוד טרם הצליחו להפנים את תחושת ההשתלבות 
הטבעית בחברה . לתחושה זו שותפות כל השכבות , כל אחת על פי דרכה . כמו 
גם המשכילים הערבים , מדברים המזרחים על הידחקות כלפי מטה , מבחינה חברתית 
וכלכלית . האקדמאים האשכנזים יתפסו את מקומם של המשכילים המזרחים , ובתחרות 
על מקומות העבודה ועל המעמד החברתי , צפויה לעדות המזרח ניידות כלפי מטה . 
במצב הכורך עלייה עם אבטלה ובעיות דיור , אין אלה חרדות שבתחום הנפש בלבד . 
מי שהשכילו לאחר מלחמת קיום ממושכת לחצות את הקווים לעשירונים גבוהים יותר 
במדדים הסוציו - אקונומיים , חוששים להידרדר עתה אל נקודת הזינוק של העשירונים 
התחתונים , השמורים בלעדית כמעט למזרחים . גם בקרב היהודים המזרחים מדברים 
במונחים של הפרת האיזון הדמוגרפי . בשנים האחרונות הגיע מספרם ליותר מ%05 
מכלל האוכלוסייה היהודית . בקרב ילידי הארץ , שהם % 36 באוכלוסייה , מגיע 
מספרם של יוצאי מדינות אסיה ואפריקה ל%62 , לעומת % 61 שנולדו לאבות יוצאי 
אירופה ואמריקה . אם יתממשו התחזיות הצופות השנה עלייה של 003 אלף יהודים 
מבריה"ם , יופר מאזן דמוגרפי זה כבר בשנה הקרובה . נתון זה הופך למשמעותי 
ביותר אצל מי שתולים חלק מהצלחתם בחברה הישראלית ביתרון הדמוגרפי . הפרתו 
מאיימת על עמדות הכוח הפוליטיות שנרכשו בזכותו , ועל הקידום החברתי . 
" ב76 יצרנו מעמד של פועלים ערבים , והמזרחים נדחקו כלפי מעלה ; עכשיו , 
הערבים ייפלטו ראשונים , והמזרחים יחזרו למעמדם הקודם . יכול להיות שגם 
האשכנזים ייפגעו בעבודה , אבל הפגיעה המיידית תהיה בשכבה החלשה " , סיכמו 
השבוע כמה פעילים מזרחים בשיחה אקראית בנושא . המאבק המיידי הניטש כרגע 
הוא על המיקום בסדר היום הציבורי . ערביי ישראל ושכבות המצוקה של היהודים 
המזרחים שותפים לתחושה כי החברה הישראלית מסרבת דרך קבע לענות בעניינם , 
משום עיסוקים דוחקים יותר . עתה הם חוששים לא רק מתוצאותיה של העלייה , 
אלא גם מהיותה תירוץ נוסף לדחות את הטיפול בעניינם מסדר היום הציבורי . 
הן הציבור היהודי - מזרחי והן הציבור הערבי אינם מתכוונים לאפשר זאת . 
