החלטת היועץ המשפטי לממשלה , יוסף חריש , אם לפתוח בחקירה נגד שר הדתות 
אבנר שאקי בפרשת העמותות , תתקבל בעוד שלושה שבועות , לפחות . דוברת משרד 
המשפטים מסרה אמש כי המשטרה העבירה באמצע השבוע שעבר את הטיפול בפרשה לידי 
חריש . ואולם ל"הארץ " נודע , כי חריש אינו יכול להתפנות השבוע לברר את 
הנושא ולאחר מכן ייצא לחופשה של יותר משבועיים . את הפנייה לחקור את שאקי 
העבירו התנועה ליהדות מתקדמת ויו"ר המשמרת הצעירה של מפלגת העבודה בירושלים , 
אופיר פינס , לפני יותר משלושה שבועות , ליועץ חריש וגם משטרה . גורמים 
אלה אומרים כעת כי תקופה של חודש וחצי מיום הגשת התלונה ועד להחלטה על חקירה , 
אינה סבירה , והם חוששים כי מדובר בסחבת . גורמים במשרד המשפטים טענו אמש , 
כי לפני חריש מונחת סוגייה משפטית קשה , שכן גם אלמלא נכח השר שאקי בישיבה , 
שבה אושרו כספי עזבונות לעמותות שבראשן עומדים בני משפחתו ומקורביו , סביר 
להניח שהשרים האחרים שהשתתפו בישיבה היו מאשרים את ההקצבה . מדובר בהחלטה 
שקיבלה לפני שלושה חודשים ועדת השרים לעזבונות , בנוכחות השר שאקי , להקציב 
1 . 1 מיליון ש"ח לארבע עמותות : עמותת " אור עולם " שבראשה עמדה רעיית 
השר , עמותת " נצח ישראל " שבין מייסדיה היו בתו של השר וחתנו , עמותת 
" המענה היהודי - ציוני " שבין מייסדיה היה בנו של השר ועמותת " סמל " 
שבין מייסדיה היו שניים ממקורבי השר . היועץ המשפטי לממשלה הורה לפני כשלושה 
שבועות לבטל את החלטת ועדת השרים , ולהגיש מחדש את בקשותיהן של העמותות 
להקצבת כספים לוועדה הציבורית , שמינה באחרונה שר המשפטים , דן מרידור , 
במקום ועדת השרים . ואולם מגישי התלונות לחריש ולמשטרה טוענים כי יש לשקול 
חקירה גם נגד השר שאקי עצמו משום שהשתתף באישור הכספים לעמותות שבראשות מקורביו . 
בקשה נפרדת נשלחה אל מבקרת המדינה לפתוח בבדיקה משלה . 
