ש בתעערוכת סוף השנה במחלקה לאמנות של בצלאל הישגים אמנותיים טובים למדי 
אך גם רדידות לא נעימה בתחום היצירתיות . לעומת התצוגה של השנה שעברה , 
אפשר למצוא כאן הפעם יצירות שיש להן איזו כוונה ייצוגית וממד של תוכן משמעותי 
שאינו מסתפק במחוות צורניות אפיגוניות שאינן לעתים קרובות אלא הדהוד של ציורי 
המורים . אבל מספר העבודות המקוריות בתצוגה זאת מצומצם . יש כאן אמנם ראי 
לסובלנותם של המורים כקבוצה כלפי סגנונות שונים , וכל מציג מתנבא בלשון 
סגנונית אחרת . אבל רוב המציגים משתמשים בהישגיהם הסגנוניים של האחרים וניכר 
בהם שנחשפו בצורה יתרה להשפעות הזרמים השולטים באמנות הבין - לאומית . רוב 
התוצרים המוצגים עשויים היטב ונראה שהתלמידים למדו כאן לא מעט בתחומים השונים 
והמסתבכים של אמנות הציור והפיסול . אבל חוץ מאשר במקרה אחד לא הצליחו המורים 
לחבר את התלמידים אל כוחם היצירתי וללמד אותם דבר של ממש על התהליך היצירתי . 
דרגת החקיינות הסגנונית של המוצגים מרחיקה אותם מהגרעין היוצר , שהוא כמעט 
תמיד פרטי , אישי , סובייקטיווי . החריג העיקרי בין המציגים הוא סם אזולאי 
שציוריו הקטנים הם מקוריים , אישיים ובעלי צביון מזרחי נעים . נראה שנפתח 
לסם אזולאי פתח למעשה היצירה . מצב זה מבחינת היחס ליצירתיות חמור במיוחד 
אם זוכרים שהתלמידים הם צעירים בראשית דרכם . יש אמנם ציירים המוצאים את 
דרכם מאוחר מאוד . אבל יש לצפות שדווקא בבית - ספר לאמנות תהיה איזו רעננות 
יוצרת הנובעת מהתום , הראשוניות והמרץ של העלומים . רוב המוצג כאן הוא 
עייף וצפוי . אפשר כמובן לטעון שלא המורים אשמים במצב אלא התלמידים . כמו 
בענבי היין יש בציר טוב ויש בציר פחות טוב . אבל במחלקה לאמנות היה המצב 
גרוע למדי גם בשנה שעברה . עם זאת , ייתכן שראוי לבדוק מחדש את תהליכי 
מיון התלמידים למחלקה , כדי שלא יסתננו אליה אנשים המתאימים יותר לפקידות 
או לעיצוב גראפי . בתצוגות של המחלקות האחרות נראו בשנים האחרונות כוחות 
יצירתיים ברורים יותר מאשר במחלקה לאמנות . השנה , למשל , הישגי המחלקות 
לעיצוב קרמי ולתכשיטנות מקוריים ומרתקים מרוב מוצגי המחלקה לאמנות . 
