יו"ר מועצת המנהלים של חברת החשמל , ד"ר אהוד קופמן , הודיע אתמול בתום 
פגישה עם מנכ"לי משרדי האנרגיה ואיכות הסביבה , כי יביא לישיבתה הקרובה 
של מועצת המנהלים של חברת החשמל הצעת החלטה להעביר סכום של חמישה מיליון 
דולר , למימון השלב הראשון בפארק נחל חדרה . הפגישה נערכה בעקבות לחצים 
שמפעיל מנכ"ל המשרד לאיכות הסביבה , ד"ר אורי מרינוב , בניסיון לקדם את 
מימושה של החלטת הממשלה מאמצע שנות ה07 המדברת על פיצוי על הקמת תחנת הכוח 
באתר חדרה , בדמות פיתוח פארק עבור תושבי חדרה והשרון על שתי גדות נחל חדרה 
ונקיטת פעולות לניקוי הנחל . הבטחה זו לא מומשה עד היום , חרף ניסיונות 
בלתי פוסקים של אנשי המשרד לאיכות הסביבה וראש עיריית חדרה , להביא להגשמתה . 
בפגישה נטל חלק גם מנכ"ל משרד האנרגיה סילבן שלום , שציין כי שר האנרגיה , 
פרוף יובל נאמן , הודיע לשר הממונה על המשרד לאיכות הסביבה רוני מילוא , 
כי חברת החשמל תעמוד מאחורי כל התחיבויותיה למימון חלקה בהקמת הפארק . בפגישה 
הוסכם , בעקבות דרישתו של יו"ר מועצת המנהלים של חברת החשמל , כי עם העברת 
הסכום של חמישה מיליון דולר , על ידי חברת החשמל , היא תקבל אישור מצד 
כל הגורמים המעורבים בנושא פארק נחל חדרה כי לא יבואו בדרישות נוספות לחברת 
החשמל לאחר העברת סכום זה , בקשר לחלקם בפרויקט הפארק . נמסר כי עיריית 
חדרה עומדת להוציא תוך יום , או יומיים , את האישור לחברת החשמל להתחיל 
להעביר את אפר הפחם שנצבר באתר הכוח חדרה , אל השטח המיועד להקמת הפארק . 
