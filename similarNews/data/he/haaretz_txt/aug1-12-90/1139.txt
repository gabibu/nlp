ניתן למנוע עימות כזה . להערכתי שיתוף הפעולה הבין לאומי חסר התקדים שבא 
לידי ביטוי בהטלת החרם הכלכלי על עיראק יתן את אותותיו . התקווה היא שהסנקציות 
יאלצו את סדאם חוסיין לנקוט בצעדים שיפחיתו את סכנת המלחמה . ארצות הברית 
שיגרה את הכוחות לפי בקשת בית המלוכה הסעודי , לאחר שזה הגיע למסקנה שנשקפת 
סכנת פלישה עיראקית לסעודיה . אני יודע שזו היתה החלטה קשה עבור הסעודים . 
הם תמיד סרבו למעורבות כזו . הפעם , הרגישו כי סכנה מוחשית נשקפת לביטחונם 
ולכן ביקשו את הסיוע . מאחר וזה מצטלב עם האינטרסים של ארה"ב באזור , שרואה 
את ערב הסעודית כבעלת ברית ורואה חיוניות מירבית בשמירת גישה חופשית למקורות 
הנפט שבהם תלוייה במידה לא קטנה כלכלת העולם המערבי ויפאן , החליט ממשלו 
של הנשיא בוש לשלוח את הכוחות . הסכנה להסלמה היתה גדולה יותר עד כה , 
כאשר ערב הסעודית היתה חשופה והיוותה פיתוי לתאבונו הגובר של סדאם חוסיין . 
אני חושב שהתלהבותו עשוייה להתקרר עכשיו כאשר מולו יעמדו כוחות סעודים מתוגברים 
בכוחות אמריקאים מצויידים היטב ואולי כח רב לאומי ערבי . לכן , ההיגיון 
עשוי לעבוד גם בכיוון שונה כאשר יתברר ששיגור הכוחות האמריקאיים מנעו פלישה 
עיראקית אולי יחזור בו חוסיין מתוכניותיו ההתקפיות . המצב מאוד מסובך ומסוכן , 
אולי המסוכן ביותר שידענו באזור זה מזה שנים רבות . הצעד האמריקאי היה 
בלתי נמנע לדעתי , אבל כאמור אני מאמין שיש עדיין סיכוי שהמצב לא ידרדר 
למלחמה . המאמץ הבין לאומי המשותף , החלטת מועצת הביטחון שתבעה מעיראק 
לסגת מכוויית ביחד עם ההרתעה הצבאית נותנים סיכוי שסדאם חוסיין ייסוג . 
אולי הוא לא יעשה זאת מיד כדי לא להודות בכשלונו . העולם חייב להודות כיום 
שההזהרות המוקדמות שישראל השמיעה בשנים האחרונות לגבי האיום העיראקי וסדאם 
חוסיין אושרו כעת במהלכיו האחרונים . אין ספק שהוא מהווה איום וסכנה לא 
רק לשכנותיו במפרץ הפרסי אלא גם לישראל . מהלך צבאי מצידה של ישראל , במקרה 
שעיראק תכניס כוחותיה לירדן , צריך יהיה להתקבל בהבנה על ידי הממשל האמריקאי 
כמו גם מדינות המערב האחרות . לדעתי שיגור הכוחות האמריקאים לסעודיה משרת 
גם את ביטחונה של ישראל . אני רוצה לנצל את ההזדמנות של השיחה שלי איתך כדי 
להעביר לידידי בישראל עצה ידידותית , מאדם שרוצה בטובתה של מדינת ישראל 
והוכיח זאת על ידי מעשים בעבר . ישראל תגרום לעצמה נזק חמור אם תנסה להשתמש 
במשבר במפרץ הפרסי כאמתלה לרדת מתהליך השלום או להדחיקו . היא תפרש לא נכון 
את העמדות האמריקאיות אם תגיע למסקנה שלממשל האמריקאי , הנתון רובו ככולו 
במשבר במפרץ , אינטרס מופחת בקידום תהליך השלום בין ישראל לפלשתינאים . 
ההיפך הוא הנכון . ארה"ב ושאר מדינות העולם בהתערבותן הנמרצת במשבר במפרץ 
הפרסי הוכיחו הלכה למעשה כי הן לא מוכנות לסבול יותר ערעור יציבות ומהלכים 
שידרדרו איזשהו אזור בעולם , ובודאי לא אזור שחיוני לעולם כולו , לעימותים 
צבאיים ומלחמה שעלולים לסכן את שלום העולם כולו . נכון שהנושא של קידום 
תהליך השלום הישראלי - פלשתינאי , נדחק בשל האירועים הדרמטיים במפרץ , 
מראש סדר היום של הממשל אבל אין זה אומר שארה"ב דחקה הנושא מראש סולם עדיפויותיה . 
אחד הלקחים העיקריים שממשלת ישראל צריכה להפיק מהאירועים במפרץ הפרסי הוא 
שארה"ב נחושה בדעתה לשמור על היציבות באזור . ניסיון ישראלי לנצל המצב 
כדי להתרחק ממהלכים לקידום תהליך השלום עם הפלשתינאים לא יתקבל בעין טובה 
בארה"ב ועלול דווקא לפגוע באינטרסים הישראליים . אני לא חושב שארה"ב זקוקה 
לזה . זה גם לא טוב לסבך את ישראל בסכסוך זה . לדעתי , נכון עשה הממשל 
שהעדיף במקרה זה את שיתוף הפעולה עם מדינות ערב . לא היה זה צעד נבון לו 
הממשל היה מערב את ישראל במהלך שנועד להגן על מדינה ערבית אחת מפני מדינה 
ערבית אחרת . לישראל יש את הסיבוכים שלה , אין צורך להוסיף עליהם . 
