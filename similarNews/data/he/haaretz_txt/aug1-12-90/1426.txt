הבעיה העיקרית , שבפניה ניצבת ישראל בשלב הנוכחי של העימות עם עיראק , 
היא האפשרות שהעיראקים ייזמו פרובוקציה , כדי לגרום להתנגשות צבאית עם ישראל , 
או שינקטו פעולה צבאית , כתוצאה מטעות בהערכת מצב . אל מול שתי האפשרויות 
האלו יש מעט מאוד לעשות , להוציא כוננות מתאימה כדי שלא נופתע מבחינה מבצעית . 
בישראל מביאים בחשבון , כי סדאם חוסיין עלול לנסות לחלץ את עצמו מהמבוך , 
שאליו נקלע , באמצעות פרובוקציה מכוונת כלפי ישראל . בדרך זו יוכל להרחיב 
את הסכסוך , להעניק לו גם מימד ישראלי ולהעמיד בכך במבוכה את מדינות ערב , 
ובראשן את ערב - הסעודית . במקרה של התפתחות כזו יעמוד הכוח הבין - ערבי 
במצב קשה , ובפרט אם תחליט ישראל להגיב מיד באמצעים צבאיים על פרובוקציה 
עיראקית . בישראל מביאים בחשבון , שהידרדרות כזו עלולה לקרות גם כתוצאה 
מטעות בהערכת מצב של העיראקים , הרואים את ישראל כמדינה שטנית , הבוחשת 
בכל דבר . פרובוקציה עיראקית כלפי ישראל עלולה להתרחש בדרכים שונות . החל 
בריכוז של כוח גדול , כולל טילי קרקע - קרקע רבים , בגבול עם ירדן , וכלה 
בירי פתאומי של טילים , בטענה כי ישראל הקדימה ופתחה באש . ההערכה של גורמים 
ישראלים וזרים כאחת היא , שלעיראקים אין עדיין ראשי - נפץ כימיים לטיליהם . 
עם זאת , יש לזכור כי הרכבתם אינה נחשבת לבעיה טכנולוגית מסובכת ביותר . 
הסורים , למשל , פתרו בעיה זו וברשותם ראשים כימיים לחלק מטיליהם . אם 
הצליחה דמשק להתגבר על קושי זה , אין כל סיבה שגם בבגדאד לא יפתרוהו במשך 
הזמן . ישראל עוקבת בערנות ובדאגה מסוימת גם אחרי המתרחש בירדן . המלך חוסיין 
נוקט עמדות סותרות , וכתוצאה הוא עלול לשחרר כוחות מסוכנים בירדן ולאבד 
את השליטה . הפגנות התמיכה בסדאם חוסיין בירדן הן פועל - יוצא של תמיכתו 
של המלך בעיראק מיד אחרי הפלישה לכוויית . לאחר מכן נסוג המלך מעט , ושוב 
נקט עמדה של " ישיבה על הגדר " בוועידת הפסגה הערבית בקהיר . חוסיין לא 
נקט אף פעולה לרסן את הפגנות התמיכה בשליט עיראק . הפגנות אלה עלולות להתרחב , 
אם תהיה התנגשות צבאית בין העיראקים לכוחות המשימה האמריקאיים . בינתיים 
אין סימנים לאי - שקט בצבא הירדני בעקבות האירועים האחרונים . צבא זה שומר 
בדרך כלל על נאמנותו למלך , למרות שבשנה האחרונה היו סימנים לכך , שהגורמים 
הפונדמנטליסטים הגבירו את השפעתם בו . סירובו של המלך להשתתף בכוח הבין - 
ערבי , שנועד לתת לגיטימציה לנוכחות כוחות אמריקאיים ומערביים בערב - הסעודית , 
תקל עליו אולי בעמדו מול הכוחות הקיצוניים בארצו ומול בגדאד , אך לא תחלץ 
אותו ממצוקתו הנוכחית . הודעת רבת - עמון , כי לא תתיר שירדן תשמש מעבר 
לכוחות זרים , התקבלה בישראל כצעד חיובי , אך לא מספיק . כל עוד נמשך 
שיתוף הפעולה הצבאי של ירדן עם עיראק , המתבטא בין השאר בטייסת קרב משותפת 
לחילות האוויר הירדני והעיראקי , בחילופי מידע טקטיים שוטפים ובביקור קצינים 
עיראקים בירדן , יש לישראל סיבה לדאגה . 
