ואשינגטון ( אי - פי ) . מעבורת החלל " קולומביה " תועבר בסוף השבוע 
לכן השיגור לקראת שיגורה בתחילת ספטמבר , לאחר שמהנדסי נאס"א איתרו ותיקנו 
את דליפת המימן הנוזלי שקירקעה אותה . פקיד בנאס"א מסר אתמול , כי סוכנות 
החלל משוכנעת מעל לכל ספק שהמעבורת תהיה מוכנה לטיסה , וביטלה תוכנית לבדוק 
אותה לשם גילוי של דליפות אפשריות של מימן נוזלי . נאס"א לא שיגרה מעבורת 
חלל מאז חודש אפריל , לאחר שהתגלו דליפות מימן בקולומביה . בדיקות הראו 
שהדליפה בגוף הקולומביה היתה בחיבור המכונה " הטבור " . החיבור הוחלף בחומרים 
מן המעבורת " אנדוור " הנבנית עתה . במעבורת אחרת " אטלנטיס " היתה 
דליפה בסבך הצינורות המוליכים את המימן הנוזלי . מתוצאות הבדיקות עולה שמדובר 
בשתי בעיות שונות , ולא בפגם בייצור או בתכנון של המעבורות . אטלנטיס , 
הניצבת עדיין על כן השיגור במרכז החלל על שם קנדי בפלורידה , תוחזר בסוף 
השבוע לתיקונים . המעבורת היתה אמורה לערוך מבצע צבאי סודי , וטרם נקבע 
לו מועד חדש . אטלנטיס אמורה לצאת לטיסה מדעית בנובמבר . קולומביה תישא 
לחלל בעיקר ציוד אסטרונומי . צוות של שבעה אסטרונאוטים ישתמש במכשור זה 
כדי לבצע מדידות אסטרונומיות במהלך הטיסה שתמשך תשעה ימים . לקולומביה נועדה 
טיסה נוספת בתפקיד מעבדת חלל בדצמבר . מהנדסי נאס"א מתכוונים להקדיש את רוב 
חודש ספטמבר להכנות לשיגור של ה"דיסקוורי " שנקבע ל5 באוקטובר . דיסקוורי 
תישא את רכב החלל " יוליסס " שאמור להיכנס למסלול סביב השמש . את הרכב 
הזה ניתן לשגר רק כאשר הארץ ויופיטר נמצאים במערך מסוים , הקורה אחת ל31 
חודשים . 
