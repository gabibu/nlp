אמש הסתמן סיכוי ראשון לכך שברוטאליותו של סדאם חוסיין וממדי האיום שבהצלחתה , 
יגרמו למפנה היסטורי : בפעם הראשונה עשוי להתגייס כמעט כל העולם התרבותי 
נגד תוקפנותו של רודן חזק וחסר מעצורים . אך דווקא הססנותם של הערבים להצטרף 
לעמדה זאת , מסכנת את הצלחתה . כיבוש כוויית הביא לניסיון ראשון של פעולה 
סובייטית - אמריקאית לא נגד אויב משותף אלא נגד מפר הסדר הבין - לאומי , 
שחומש על - ידי בריה"ם ונהנה עד כה מחסינות ארה"ב . לראשונה מכריזות ואשינגטון 
ומוסקווה ביחד , על אמברגו נשק ועל חרם נפט נגד תוקפן . לראשונה מצטרף 
גם השוק האירופי לצעדים אלה . שיתוף הפעולה בין מעצמות העל נגד עיראק , 
מהווה מבחן להשלכות הגלובאליות של סוף המלחמה הקרה . התייצבות הסובייטים 
לצד ארה"ב תבצר את התמיכה האמריקאית בפרסטרויקה ולתוצאותיה תהיה משמעות 
גם לגבי עימותים קריטיים אחרים בקמבודיה , באפגניסטן וגם בסכסוך הישראלי - 
פלשתיני . סדאם חוסיין עשוי ללמוד שוב , כמו בהתקפתו על איראן לפני 01 שנים , 
כי הוא טעה בהערכת המצב . הוא לא הבין עד כמה יתקשו בעלי האינטרסים הגדולים 
במזה"ת להשלים עם כיבוש כוויית . סדאם הימר על כך שמעצמות העל לא ישתפו פעולה 
בצעדים מעשיים , שמוסקווה לא תצטרף לאיסור מכירת נשק לעיראק ושחוסר הפופולאריות 
של משפחת שליט כוויית והפחד מפני עיראק , ימנעו גינוי מצד הליגה הערבית ; 
ובעיקר שארה"ב לא תתחייב בפומבי להגנה בלתי מסוייגת על סעודיה שהיא כנראה 
יעדה הבא של התוקפנות העיראקית . ההודעה כי צבאו יתחיל לפנות את כוויית אחרי 
שהוקמה שם ממשלת בובות , אין פירושה שסדאם מוכן להתקפל . ההערכה במערב 
היא שהוא מוכן להיכנס לעימות צבאי חדש , ואפילו נגד ארה"ב , משום שכלכלת 
עיראק פשטה את הרגל ואפשר לשכנע את העם העיראקי שהסיבה לכך הוא רצונו של 
העולם לנשל את עיראק מפירות הקרבנות והניצחון במלחמתה נגד איראן . הסנקציות 
שארה"ב יוזמת הן המקיפות ביותר בתולדות האו"ם . אך בין אם ידרדר המאבק למבחן 
צבאי , או יעצר לפניו , מעטים במערב המאמינים שהעימות יהיה קצר וההצלחה 
תהיה מהירה . 
