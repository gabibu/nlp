בודפשט ( מיוחד ל"הארץ " ) . יוזף מרטין , העורך הראשי של " מאגאר נמזט " , 
מן העיתונים ההונגריים היוקרתיים ביותר , התפטר מתפקידו נוכח הכוונה למסור 
את העיתון לשליטתו של איל - העיתונות הצרפתי רובר ארסאן . מועצת המערכת של 
העיתון העדיפה את השותפות עם " דאגנס ניהדר " השוודי , משום שלדעתם יש 
לחשוש פחות מהתערבות השוודים בענייני העריכה והכיוון הפוליטי של העתון , 
מאשר מקבוצת ארסאן , שפרשת השתלטותה בצרפת על העיתונים " פיגארו " , " פראנס 
סואר " ו"לאורור " משמשת מקור לחשדנות כלפיה . אולם נציגי בית ההוצאה הכריעו 
לטובת ההצעה הצרפתית . המערכת טוענת שבענייני שינוי הבעלות יש לה זכות וטו 
והיא תערער על ההכרעה לפני בית משפט . למרות ריבויים הבלתי רגיל , העיתונים 
ההונגריים הם ברובם הגדול רווחיים אך זקוקים להזרמת הון בעיקר לשם חידוש 
ציודם המיושן . על כן ביקשו רבים מהם להקים שותפויות עם בעלי הון מערביים , 
המגלים עניין רב בשוק ההונגרי . בין השאר רכשו בהונגריה עיתונים או בעלות 
חלקית עליהם קונצרן שפרינגר המערב - גרמני , רוברט מקסוול , רוברט מרדוק 
ואחרים . המיליונר האמריקני ממוצא הונגרי , אנדריו שארלוש , הציע אף הוא 
לרכוש את " מאגאר נמזט " . 
