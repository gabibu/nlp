לפני 12 שנה התקבל ליאור אלמגור לחברות בקיבוץ נגבה . לפני שבע שנים התחיל 
לעבוד במפעל הקיבוץ , ץ . ל . ף , המייצר אריזות פלסטיות מסחריות . כיוון 
שמקצועו הוא כימאי , התמנה אלמגור למנהל הטכני של המפעל . במשך שנות עבודתו 
למד את כל הליכי הייצור של המוצרים השונים על מגוון בעיותיהם , והיה בקי 
בכל העניינים המוגדרים כ"סודות מקצועיים " של המפעל . לפני כשנה החליט אלמגור 
לעזוב את הקיבוץ , והצהיר כי יימנע משימוש בסודות המפעל או מעיסוק המבוסס 
על הידע שצבר . במשך כשנה עבד במפעל ץ . ד . בנצרת , השייך לקונצרן עלית , 
ובאחרונה עבר לעבוד בחברת " גלובל צלולויז פילם בע"ם " , העוסקת באותו 
תחום שבו עוסק המפעל בנגבה . כשנודע בקיבוץ דבר העסקתו של אלמגור במפעל המתחרה 
פנו פרקליטי המפעל , עורכי - הדין שמעון אלסנר ודוד גילת , לבית - המשפט 
המחוזי בתל - אביב וביקשו לאסור על אלמגור לעשות שימוש בסודות המקצועיים 
ובידע הסודי שרכש כאשר עבד בו . בין היתר טען עו"ד אלסנר , כי אלמגור רכש 
ידע מסחרי - סודי הנוגע למחקר ופיתוח של מוצרים מיוחדים ומתוחכמים ושיטות 
ייצור והפקה , שהן ייחודיות לץ . ל . ף . אלמגור , שיוצג על - ידי עורך - 
הדין גדעון הולין , טען בתצהיר שמסר לבית - המשפט , כי בענף זה אין סודות 
כלל . הוא הסביר , כי הוראות השימוש לצורכי ייצור ידועות לכל מאן דבעי 
וכי מוצר טוב יותר של מפעל פלוני אינו פרי עמל מיוחד בפיתוח ומחקר , אלא 
פרי הקפדה על תהליך הייצור וטיב המוצר . הצו שביקש המפעל נדון בפני נשיא 
בית - המשפט המחוזי בתל - אביב , ד"ר אליהו וינוגרד . לפני כעשרה ימים 
החליט וינוגרד לאסור על אלמגור לעשות שימוש בסודות המסחריים - מקצועיים של 
ץ . ל . ף , וכן אסר עליו לעבוד בחברה המתחרה . בהחלטתו השיב השופט לטענות 
אלמגור , כי לא כל המצאה או יצירה היא בגדר פטנט רשום , הכרוך בעיכובים 
ביורוקרטיים וציפייה בת שנים לאישורים כדי לקבל הגנה על הפטנט . וינוגרד 
כתב , כי בסודות מסחריים והגנתם טמונים גם היסודות של יחסים כלכליים הוגנים , 
וכי אפשר לכנות זאת המוסר של הכלכלה . " חברה כלכלית בלי שמירה על סודות 
מקצועיים ( . . . ) אין לה קיום וההתפתחות בה תיעצר כליל . כי לשם 
מה ישקיע אדם זמן וממון לפיתוח מוצר או תהליך , אם הוא יכול להשיג זאת על - 
ידי נטילת פרי עמלו של האחר ? " בניתוח הבעיה כתב השופט , כי יש כאן התנגשות 
אינטרסים : מצד אחד זכותו של הממציא - המפתח , המבקש לשמור לעצמו את זכויות 
ניצול פרי עמלו . מצד שני יש אינטרס ציבורי להעמיד את ההמצאות והפיתוחים 
לרשות הכלל , כדי שכולם יוכלו ליהנות מהתפתחות הטכנולוגיה . הגנה על סודות 
מקצועיים אינה מעוגנת בחוק מסוים , אך הפסיקה הכירה בצורך להגן על סודות 
אלה . מתנגשת כאן חירות נוספת : חופש העיסוק . השופט שואל : האם ניתן 
למנוע מכל בעל מקצוע להמשיך ולעבוד במקצועו אצל מעביד אחר ? בעבר לא ניתנה 
החלטה על - ידי בית משפט כלשהו בישראל , האוסרת על העובד לעבוד בחברה מתחרה 
לצמיתות או לשנים רבות . בדרך - כלל המדובר בתקופה קצובה של שנה - שנתיים , 
בהתאם לנסיבות המקרה . בסיום החלטתו כתב השופט וינוגרד , כי הוא השתכנע 
שלמפעל ץ . ל . ף יש סודות מקצועיים - מסחריים הטעונים הגנה . השופט החליט 
כי אלמגור אינו רשאי לנצל את הידע הספציפי שרכש בעת עבודתו במפעל . יחד עם 
זאת באשר לסודות הנוגעים ללקוחות קבע ששמותיהם ידועים לכל דכפין , כיוון 
שהם לקוחות של מרבית היצרנים . צו האיסור נגד אלמגור ניתן עד למתן פסק - 
דין סופי . 
