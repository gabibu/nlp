היריבות העמוקה בין מנהל - שחקן הפועל ת"א משה סיני לבין מנהל הקבוצה בעונה 
שעברה , ריפעת טורק , באה אתמול לסיומה בטקס סולחה שהיה בלשכת מזכ"ל ההסתדרות 
ישראל קיסר . במעמד זה נכחו גם ראפיק חאג יחיא , ראש עירית טייבה ומני 
וייצמן , ראש אגף הסברה בהסתדרות . סיני וטורק , שהגיעו בנפרד לבניין הועד 
הפועל של ההסתדרות , נראו כעוסים ולרגעים ארוכים נדמה היה שלא יהיה סוף 
לריב שפרץ ביניהם בעונה שעברה . סיני היתנה את הסולחה בכך שטורק יתנצל על 
דברים שהטיח נגדו בעיתונות . השניים הסתגרו לשעה קלה בחדר צדדי , בנוכחות 
עיתונאי ידיד שפירסם בעבר ספר ביוגרפי על ילדותו של משה סיני ( בספר , 
אגב , חילק סיני שבחים לטורק ) , ובסיום הפגישה יושרו ההדורים . טורק 
הביע צערו על דברים שאמר על משפחתו של סיני , בעיצומו של לחץ המאבק לעליה 
לליגה הלאומית . סוכם בין השניים שישתפו פעולה בעתיד , וכי הפועל ת"א אף 
יסייע במאמצי הפועל טייבה שמאמנו העונה יהיה טורק לעלות לליגה הארצית . 
אחרי פרסום " הודעה רשמית " על הסולחה נכנסו השניים ללשכת המזכ"ל ישראל 
קיסר לצילום משותף עם הנוכחים ולשיחה ידידותית . 
