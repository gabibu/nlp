במרכז קולקציית לוחות השנה של חברת " פלפוט " , הכוללת השנה 72 לוחות , 
יעמוד לוח הדור וייחודי שיוצא לאור בשיתוף עם בית התפוצות . שם הלוח " בית 
אבא " , והוא מתבסס על מאגר עצום של עשרות אלפי תצלומים ישנים שהצטברו בארכיון 
בית התפוצות . מתוך השפע הזה נבחרו 21 תמונות יפהפיות של משפחות יהודיות 
מקהילות שונות ברחבי העולם . חיים שטיינר , המעצב הגרפי של הקטלוגים ודברי 
הדפוס של בית התפוצות , ואספן מסור של דברי דפוס , " שנות טובות " ותצלומים 
ישנים , יזם את הרעיון . התצלומים משקפים בעיניו לא רק נוסטלגיה והיסטוריה , 
אלא גם אלמנטים עיצוביים ייחודיים הריהוט העתיק , האופנה והתסרוקות . 
מה שהנחה את שטיינר בבחירת התצלומים היתה מידת האסתטיקה בהם , גם אם המשפחות 
המצולמות אלמוניות . " הצילומים היפים בעיניי מקורם דווקא בקהילות המזרח 
אירופיות . אלו משפחות שאהבו להצטלם ולתעד את עצמן . בבחירת הצילומים השתדלנו 
ליצור איזון בין הקהילות השונות , ולשקף את המאפיינים של כמה שיותר קהילות 
יהודיות " . בלוח " בית אבא " צילומים מגרמניה , יוון , סין , בריה"ם , 
ועוד . במקור צולמו התמונות בשחור לבן , ועתה , לקראת פרסומן , הן נצבעו 
במעבדות הצילום בצביעה ידנית שאפיינה את התקופה . 
