ואשינגטון ( מיוחד ל"הארץ " ) . ועדת החוץ של הקונגרס האמריקאי אישרה אתמול 
פה - אחד את הצעת החוק של ציר הקונגרס הווארד ברמן , הקוראת לממשל להטיל 
הגבלות חמורות ביותר על מכירת מוצרים , העלולים לשמש את עיראק לפיתוח עוצמתה 
הצבאית . הוועדה סיימה את ניסוח לשון החוק , והוא יועלה לאישור מליאת הקונגרס 
בתחילת חודש ספטמבר . החוק מפרט את התהליכים , שיחייבו את הממשל להדק את 
הפיקוח על מכירת " מוצרים בעלי שימוש כפול " לעיראק . הכוונה היא למוצרים , 
המשמשים לכאורה למטרות אזרחיות , אך עלולים להיות להם גם שימושים צבאיים , 
כגון הכבשנים התעשייתיים שכמעט הגיעו לידי העיראקים מידי חברה פרטית בארה"ב . 
הצעת החוק של ברמן לא כללה הטלת סנקציות חקלאיות על עיראק . הסנאט האמריקאי 
גיבש הצעת חוק כזו לפני כשבוע , והיא תידון בעתיד הקרוב . עוזר מזכיר המדינה 
האמריקאי לענייני המזרח - התיכון , גון קלי , זימן אתמול את שגריר עיראק 
בוואשינגטון והביע בפניו את דאגת הממשל מפני החרפת המתיחות במפרץ הפרסי . 
דובר במחלקת המדינה , ריצרד באוצר , אמר אתמול כי ארה"ב מקווה , שהמחלוקת 
בין עיראק לכוויית תיושב בדרכי שלום , וכי כל הצדדים יכבדו את הריבונות 
של כל המדינות באזור . אתמול בערב נפוצו בוואשינגטון ידיעות ממקורות לא - 
רשמיים , כאילו כוחות עיראקיים כבר חצו את הגבול לתוך שטח כוויית , אך 
כפי הנראה מדובר בדיווחים כוזבים , שמקורם במקורות ערביים , העוינים לעיראק . 
דובר במחלקת ההגנה של ארה"ב הכחיש אתמול שמועות , שנפוצו בבירה האמריקאית , 
ולפיהן הגבירה ואשינגטון את פריסת כוחותיה במפרץ הפרסי . הדובר אמר , 
כי ארה"ב מחזיקה עדיין שש ספינות קרב במימי המפרץ , וכי מצבת הכוחות לא 
תוגברה . קפידבינדובר הבית הלבן אמר אתמול , כי ואשינגטון מודאגת מן הריכוזים 
הצבאיים העיראקים ליד הגבול הכווייתי . הוא אישר , שבימים האחרונים הוגדלו 
ריכוזי כוחות אלה . " אנו עוקבים בדאגה אחרי המצב לאורך הגבול , אך אנו 
מצפים שהשכנות הערביות של שתי המדינות האלה ימשיכו במאמצי התיווך ביניהן , 
כדי להמשיך לעודד דיאלוג " . דוברים רשמיים בממשל אינם מגיבים על הערכות 
של מומחים לענייני ביטחון לאומי בוואשינגטון , שלפיהן מתעתדת ארה"ב לתגבר 
את כוחותיה במפרץ הפרסי , ואולי אף לחדש את התמרונים המשותפים שלה עם איחוד 
האמירויות הערביות , במטרה לשוב ולהפגין נוכחות ולהרתיע את בגדאד מפני פעולה 
צבאית . פקידים בממשל , העוסקים בענייני המזרח - התיכון אמרו באופן לא - 
רשמי בשבוע שעבר , לאחר הרגיעה היחסית במפרץ , כי אם תשוב ותתחדש המתיחות , 
תגדיל ארה"ב את הנוכחות הצבאית שלה שם , ותזום שוב תמרונים משותפים עם 
בעלות - בריתה באזור . מומחים לענייני המזרח - התיכון בוואשינגטון מעריכים 
עדיין , כי עיראק תימנע מליזום פעולה צבאית נגד כוויית . מעטים סבורים , 
כי עיראק תנסה להשתלט על טריטוריות של כוויית , והדעה הרווחת היא , כי 
סדאם חוסיין מנסה עדיין להשתמש באיום הצבאי כמנוף להפעלת לחץ כלכלי ומדיני 
על כוויית . 
