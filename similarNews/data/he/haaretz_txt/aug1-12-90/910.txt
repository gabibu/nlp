ואשינגטון ( מיוחד ל"הארץ " ) . ביומיים האחרונים לא היה עוד ספק בוואשינגטון 
שסדאם חוסיין הצליח להביא את גורג בוש , הסבלן בדרך כלל , אל קצה סבלנותו . 
נשיא ארה"ב שרוי עכשיו בעיצומו של המשבר הגדול הגדול ביותר של נשיאותו . 
בעת ובעונה אחת עליו לטפל לא רק במפרץ הפרסי , אלא גם במשבר הכלכלי המתרגש 
ובא על ארצו . המשבר הזה אינו קשור בסדאם חוסיין , והוא החל לתת את אותותיו 
בתכיפות מבשרת רעות בשבועות שקדמו לפלישת עיראק . הפלישה החמירה עוד יותר 
את המצב . סף הפניקה של הבורסה בניו - יורק והייקור החפוז של דלק לצרכן 
מציגים במלוא חריפותה את השאלה אם גולשת ארה"ב אולי יחד עם כל המדינות המתועשות 
אל מיתון כלכלי . ידיד קרוב ובעל ברית פוליטי של הנשיא , הסנאטור הרפובליקאי 
ויליאם כהן ממדינת מיין , אמר אתמול בראיון בטלוויזיה : " עלינו להטעים , 
כי אין זה סתם מצב המעמיד את ארה"ב מול עיראק . העולם המערבי כולו מוטל 
על כף המאזניים . צריך להיות לנו הרצון לתמוך בבעלות בריתנו , ולא יהיו 
התוצאות קשות מנשוא . אני חושב שאנחנו עומדים לחזות באינפלציה עצומה , 
בהתייקרויות עצומות בארצנו , והוא ( סדאם חוסיין ) יכול להפיל את העולם 
המערבי על ברכיו הכלכליות " . גורג בוש פעל בחמשת הימים האחרונים כבולדוזר 
דיפלומטי . הוא הצליח לגבש נגד עיראק חזית אחידה , שלא נראתה כמותה מאז 
מלחמת העולם השנייה . הוא בודד את העיראקים כמעט הרמטית מחוץ לעולם הערבי , 
השיג הסכמה נדירה פה - אחד ממועצת הביטחון של האו"ם על עניין שנוי במחלוקת , 
והתחיל להכין כנראה בהצלחה את דעת הקהל האמריקאית לקראת מהלך צבאי . 
בוש נאלץ עכשיו להיכנס אל עולם שונה לחלוטין מזה שפגש בשנה וחצי האחרונות . 
" שנה וחצי של הרעלה מזרח אירופית וגרמנית " , כינה אותן אתמול המזרחן 
פואד עגאמי , לבנוני שיעי שהוא מן הפרשנים הנשמעים ביותר בארה"ב בענייני 
המזרח התיכון . האופוריה של דמוקרטיה מתחדשת באירופה פינתה עכשיו את מקומה 
לגילוי , שהעולם עדיין מקום מסוכן , ושרודנים קאפריזיים עדיין יכולים להוליך 
אותו הרחק מעבר לגבולות ההסכמה הלבבית שבין נשיא ארה"ב לנשיא בריה"ם . את 
בוש מכעיס עכשיו העולם הזה עד כדי גילויים פומביים של קוצר רוח והפגנות אומץ 
מלוליות . ביום ראשון בערב , על כרי הדשא של הבית הלבן , דיבר בוש כאילו 
מתוך מערבון של קלינט איסטווד . כאשר שאל אותו עיתונאי מה מסוגלות ארה"ב 
ובעלות בריתה לעשות , ענה הנשיא בסטאקאטו : " המתינו , התבוננו ולימדו " . 
העולם הערבי טועם עכשיו את קוצר הרוח של בוש כלפי תרבויות פוליטיות לא - 
מערביות ודפוסי - חשיבה זרים , ממש כפי שטעם אותו פעמים אחדות ראש הממשלה 
יצחק שמיר . קפידבינלעיתונאים אמר הנשיא כי ביום ששי ביקש ממנו " מנהיג 
ערבי שיש לי כלפיו כבוד עצום " להתאזר בסבלנות 48 שעות , עד שיימצא " פתרון 
ערבי " . בוש אינו יודע מה זה " פתרון ערבי " , ו48 השעות ממילא פקעו . 
האי אמון שלו בפתרונות ערביים כבר העלה על שרטון את הרומן ארוך הימים שלו 
עם המלך חוסיין . כאשר נשאל על התנהגות המלך , אמר הנשיא : " אני מאוכזב 
לשמוע דברי הצדקה או השלמה עם מה שקרה כאן " . בוש בילה את הימים האחרונים 
בהתייעצויות צבאיות ובדיפלומטיית טלפונים קדחתנית . הלילה הוא חזר ופגש 
את מרגרט תאצר בבית הלבן , ואחר כך הסב לסעודת ערב עם שותף אחר בנאט"ו , 
ראש ממשלת קנדה , ברייאן מאלרוני . הוא שוחח גם עם מזכ"ל נאט"ו , מנפרד 
ורנר . בטלפון הוא דיבר עם ראש ממשלת איטליה , גוליו אנדראוטי , שהוא 
עכשיו היו"ר התורן של הקהילייה האירופית . לריאד שיגר בוש את שר ההגנה שלו , 
ריצארד צייני . לאנקרה הוא משגר מחרתיים את מזכיר המדינה , גיימס בייקר , 
אשר לא יוכל לפיכך לארח את דוד לוי . המהלכים האלה יוצרים מצב בלתי הפיך . 
הנשיא כבר התחייב , מול מצלמות הטלוויזיה , לא רק שלא יניח לסדאם חוסיין 
לכבוש את המפרץ הפרסי , אלא גם שלא יניח לו להחזיק בנתח הקטן ששמו כוויית . 
" אין שום כוונה " , אמר , " לקבל את ממשלת הבובות בכוויית , והמסר 
הזה נשלח לעיראק בקול רם ובבהירות " . חרם כלכלי מצטייר עכשיו רק כצעד ביניים . 
כל תלמיד הסטוריה מודרנית יודע שחרמות כאלה אינם מאריכים ימים , באשר הם 
רצוניים ותלויים יותר מדי ברצון הטוב של המחרימים . אירופה ויפאן לא יוכלו 
לשלול לאורך ימים מתעשיותיהן נפט עיראקי וכווייתי . פירושו של דבר , שארה"ב 
חייבת לנוע מעבר לאמצעים הכלכליים . השלב המיידי הבא יהיה כנראה הסגר ימי , 
ואחריו פעולה צבאית . מרצה בקולג ללימודי מלחמה של הצי האמריקאי אמר אתמול 
כי מלחמה היא עכשיו אופציה ממשית . " אש חדשה בוערת בעצמותיו של בוש " , 
אמר מגיש חדשות ברשת הטלויזיה אן - בי - סי . סדאם חוסיין יזכה בקרוב להתחמם 
בה . 
