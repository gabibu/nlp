הציפיות שמוסקווה תהיה שותפה מלאה לפעולות אמריקאיות נגד תוקפנות סדאם חוסיין 
טרם התמלאו . התמיכה הסובייטית בעיצומים נגד עיראק , לקוחתה ובת - חסותה 
הוותיקה של בריה"ם , היא תופעה חדשה ; אך בימים האחרונים יש סימנים שמתפרשים 
כנסיגה קלה מהזדהות סובייטית עם פעולות ארה"ב . הסובייטים מדגישים עתה במיוחד 
שהם מוכנים להצטרף לאמריקאים בהפעלת כוח נגד העיראקים אך ורק בפעולה מטעם 
האו"ם , ובמועצת הביטחון הם הזהירו מפני פעולה צבאית עצמאית . עם זאת אפשר 
להניח , שאם מועצת הביטחון תדון בהפעלת כוח , בריה"ם לא תטיל וטו ואף תתמוך 
בפעולה . מראשית המשבר היה ברור כי מוסקווה החליטה עקרונית שחשוב לה הרבה 
יותר להבליט את דימויה כשותפה נאמנה של חבורת המדינות האחראיות , מאשר לשמור 
על יחסיה הקרובים עם עיראק , שצבאה מצויד בעיקר בנשק סובייטי . ההבדלים 
בין האינטרס הגלובאלי לבין האינטרס האזורי קובעים , במידה רבה , את המאפיינים 
של ההכרזות והמעשים הסובייטיים במשבר העיראקי - כווייתי . מוסקווה בוודאי 
מודעת לכך שבעיני האמריקאים , צעדיה בפרשה העיראקית הם גם מבחן להתקרבות 
בין בריה"ם וארה"ב , וישפיעו על העזרה שארה"ב תהיה מוכנה להושיט לשיקום 
הכלכלה הסובייטית . לקרמלין יש שיקולים פוליטיים כבדים : הוא מודע לחשיבות 
שתהיה בעתיד לעמדה האמריקאית כלפי שאיפות רפובליקות סובייטיות שונות להינתק 
לחלוטין מבריה"ם וכלפי הצעדים שהיא תנקוט נגדן . בריה"ם גם מעוניינת מאוד 
שדווקא ארה"ב תכיר בשותפותה בהכרעות המדיניות במזה"ת , מהן נדחקה למעשה 
מאז מלחמת יום הכיפורים . מאידך , קיימת רגישות סובייטית ישנה , הן לגבי 
כל יוזמה להתארגנות כוחנית בהנהגה אמריקאית , והן לגבי נוכחות צבאית אמריקאית 
במפרץ הפרסי , שהסובייטים מקפידים להגדיר כ"אזור קרוב לגבולותינו " . בהודעת 
מוסקווה בסוף השבוע כי היא צופה ל"הוצאת כוחות אמריקאית מיד עם תום המשבר " , 
השתקפו חששות הגורמים הצבאיים בבריהם שהמשבר העיראקי יביא להתבססות אמריקאית 
ארוכת - טווח להגנת סעודיה . אחד ממאפייני הגלאסנוסט הוא שהעיתונות הסובייטית 
קיצונית יותר מהממשלה הסובייטית בביקורתה כלפי סדאם חוסיין וזה יכול להשפיע 
על צעדיה הבאים של מוסקווה . 
