איסלאמבאד ( ע"ר וע"ץ ) . הממשלה החדשה בפקיסטאן אסרה על ראש הממשלה לשעבר , 
בנזיר בוטו ועל בעלה לעזוב את המדינה . כך מסר אתמול היומון הרשמי " פקיסטאן 
טיימס " . העיתון טוען , כי הממשלה החדשה פירסמה רשימה ובה 23 שמות של אנשי 
עסקים ופוליטיקאים , אשר לא יוכלו לעזוב את המדינה עד תום " חקירות המתנהלות 
נגדם בחשד לשחיתות " . בין האנשים ששם מופיע ברשימה גם חמה של בוטו , שלדברי 
העיתון נמצא כבר בחו"ל . אולם , פקיד בכיר במשרד ההסברה הפקיסטאני הכחיש 
את הדיווח וטען , כי שמם של בוטו ובעלה אינו מופיע ברשימה . הפקיד הבטיח 
כי הבהרה בנושא תפורסם " בקרוב מאוד " . ראש הממשלה הזמני של פקיסטאן , 
גולאם מוסטפה גאטוי , טען שלשום כי יינקטו " אמצעים חמורים " נגד כל מי 
שיורשע בשחיתות , אך טען כי החקירות יהיו הוגנות . יחידות משטרה השתלטו 
שלשום על משרדי המשטרה הפדרלית הפאקסיטאנית , החרימו מסמכים ושלחו את העובדים 
לחופשה . אתמול האשים גאטוי את בוטו , כי בימי שלטונה פשתה השחיתות החמורה 
ביותר בתולדות המדינה וכי ייפתחו נגדה הליכים משפטיים . בשיחה ראשונה עם 
כתבים מאז מונה כראש ממשלה זמני עד לבחירות , אמר גאטוי כי " האומה דורשת 
צדק " . " יהיה זה בלתי - הוגן לאפשר לאלו שבזזו את כלכלת המדינה להתחמק 
מעונש " , אמר במסיבת עתונאים רבת - משתתפים בבניין הפרלמנט באיסלאמבאד . 
גאטוי הוסיף כי ייתכן שהמנהיגים שיורשעו , ייפסלו מלהציג את מועמדותם בבחירות 
הבאות , האמורות להתקיים ב42 באוקטובר . משקיפים סבורים , כי פירושה של 
ההכרזה היא , כי גאטוי ינסה למנוע את השתתפותה של בוטו בבחירות . גאטוי 
אישר , כי על מספר אנשים , שבשמותיהם לא נקב , נאסרה עזיבת המדינה , 
אך הכחיש כי הממשלה הזמנית הטילה הגבלות על תנועותיה של בוטו . אתמול הכריזה 
בוטו בקראצי , כי הצבא הוא שגרם להדחתה . דובר של הצבא הכחיש את הטענה , 
ואמר כי אין בה אמת . ארצות הברית הביעה שלשום את דאגתה מעתיד הדמוקרטיה 
בפקיסטאן , בעקבות הדחתה של בנזיר בוטו בידי הנשיא ביום שני . " אנו רוצים 
שהדמוקרטיה תשתרש בפקיסטאן ומודאגים מכל צעד המפריע לתהליך . אנו עוקבים 
אחר התהליך מקרוב , בגלל דאגתינו " , אמרה דוברה מחלקת המדינה , מרגרט 
טאטוויילר . טאטוויילר הביעה את תקוותה כי הנשיא הנוכחי אכן ינהל בחירות 
כפי שהבטיח . ארה"ב הודיעה עם זאת , כי היא מוכנה להכיר בהדחתה של בוטו . 
