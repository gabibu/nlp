אם יום אחד , כפי שקורה בסרט זה , ינחתו יצורים מהחלל החיצון בעמק של סן 
פרננדו , בקליפורניה , הם ירגישו שם בבית . " העמק " , כפי שהוא מכונה 
בארצות - הברית , ולא צריך לפרט איזה עמק , נדמה גם למרבית האמריקאים כטריטוריה 
זרה , שבה אנשים אינם נראים ואינם מתנהגים בדיוק כמונו . זהו הבסיס הסאטירי 
שעליו ניסה גוליאן טמפל , שהתפרסם בעיקר כבמאי של וידאו - קליפים מצליחים , 
לבסס את סרטו . אולם מעבר לרעיון , שהיה יכול להיות משעשע , אין בו דבר . 
קשה להבין כיצד מישהו נתן לטמפל את הכסף והזמן ליצור סרט זה , שנראה כמו 
בדיחה לא - מוצלחת הנמשכת לאורך מאה דקות . במחשבה שנייה , במציאות הקולנועית 
היום , שום דבר , ושום דרגה של חוסר מקצועיות , אינם מפתיעים עוד . גינה 
דייוויס , שזכתה ב"אוסקר " משנה על תפקידה ב"תייר מזדמן " , מגלמת בסרט 
את דמותה של בת העמק הטיפוסית , מניקוריסטית ומומחית לציפורני נשים . היא 
מאורשת לרופא , שבוגד בה ללא הרף . יום לאחר שהיא מנתקת את יחסיה עמו נוחתת 
בבריכת השחייה שלה ספינת חלל , ובה שלושה יצורים חביבים ושעירים . כאשר 
היא מצליחה , בעזרת תכשירים מהמכון ליופי שהיא עובדת בו , להסיר מהם את 
כסותם השעירה , מתגלים שלושה חתיכים טיפוסיים נוסח קליפורניה , שאחד מהם 
מגולם על - ידי גף גולדבלום . ההתייחסות אל זאנר סרטי האימים היא רק אחד 
החומרים הסאטיריים שבהם משתמש טמפל . זה היה יכול להיות סרט מבדר למדי , 
אילו היתה לטמפל עמדה לגבי החומרים שבהם הוא משתמש , המערבים זאנרים שונים : 
אימים , מדע בדיוני , קומדיה רומנטית וסרט מוסיקלי . אולם למרות הגודש , 
הסרט מדהים בדלותו , ולמרות אורכו , נפחו כשל מערבון לא - מוצלח בתוכנית 
בידור טלוויזיונית בינונית . זה סרט חסר סגנון , חריפות או שנינות , והוא 
מנסה לחפות על כך בעזרת קולניות , שאינה מרפה לרגע , וקצב בוטה . לצפות 
בו זה כמו להיקלע לדיסקוטק רועש כשיש מיגרנה . הסרט היה יכול להיות פנטסיה 
חביבה , שמתארת את תהליך השתחררותה של נערה , שלכאורה אין כלום בראשה , 
אך טמפל אינו מעניק לדמויותיו אלא ממד סטריאוטיפי וגרוטסקי . גם הבדיחות 
הפרטיות והקולנועיות שבסרט אינן ממוקמות בשום הקשר קומי של ממש . העשייה 
הקולנועית חסרת כל חן , ומעוררת תחושה של רשלנות . 
