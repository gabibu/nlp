לאחר שנים רבות שהחברה הישראלית שסועה בשאלה פוליטית מרכזית אחת , עתיד 
יהודה , שומרון ועזה , עלו באחרונה לראש סדר - היום הלאומי שני עניינים : 
החזית המזרחית וקליטת העלייה , שעל דרך הטיפול בהם יש , כמדומה , מידה 
גדולה של הסכמה לאומית . יוסי שריד הוא שהכריז ( ושר הביטחון , משה ארנס , 
החרה - החזיק אחריו כעבור כ42 שעות ) , שישראל צריכה להודיע כי מבחינתה , 
אם העיראקים יעברו את הקו האדום וייכנסו לירדן , על ישראל יהיה לטפל טיפול 
מתאים בסדאם חוסיין , שור נגח . גם באשר לענייני העלייה והקליטה יש הסכמה 
אידיאולוגית מקפת . הוויכוח הקולני הניטש בעוצמות רבות בימים אלה בשאלה 
מה קודם , דיור או תעסוקה , אינו שייך בעיקרון לתחום האידיאולוגי . ואולם 
דווקא ההסכמה הרחבה סביב שני הנושאים שהיו למרכזיים מבליטה מצב קיומי חמור : 
העדר מנהיגות לאומית אמיתית המסוגלת להתמודד עם גורליות המשימות שהעם ניצב 
בפניהן . מתוך מכלול אדיר של בעיות שהמדינה ניצבת לפניהן בימים אלה , אפשר 
להצביע על חמש חזיתות עיקריות שבהן חייבים להשקיע , בעת ובעונה אחת , מאמץ 
עליון : רוחות המלחמה מנשבות ממזרח , מכיוון סדאם חוסיין , הנהנה כמסתבר 
מתמיכה מאופקת עד נלהבת בקרב עמיהן של מדינות ערביות אחרות , וכן מצד אש"ף 
ותושביה הערבים של מדינת ישראל . על מחדלי הקליטה נכתבות ומשודרות מיליוני 
מלים . בשל המספרים המרשימים של העולים , נדמה שבתחום היציאה מברית - המועצות 
העניינים סבירים . האמת היא שהמחדל בתחום העלייה , שמסיבות שונות מדובר 
בו מעט מאוד , אינו שונה מזה שבתחום הקליטה . המאבק הפנימי והחיצוני על 
הדרך לשלום , על מפת הארץ וכנגזרת , פניה החברתיים והרוחניים של המדינה 
נדחק אמנם מבכורתו , אך אין ספק שלאחר פסק - הזמן הנוכחי הוא יעלה שוב , 
ובעוצמות לא פחותות . מאמץ לאומי לפיתוח כלכלת שוק חופשית , יעילה ויצרנית , 
המשוחררת מכבלים פרוטקציוניסטיים מנוונים של הממשלה וההסתדרות , בת - תחרות 
בשוקי העולם ומסוגלת להיות מקור תעסוקה לבני הארץ ולעולים . מתן תשובות 
ופתרונות דווקא בימים אלה , כשתשומת - הלב נתונה בעיקר לעולים , לבעיות 
הדיור והחינוך ולמצוקה החברתית והעדתית של השכבות החשות עצמן מקופחות , 
ומתן הרגשה של שותפות , סיכוי ושוויון הזדמנויות לכל שדרות הציבור . ההרגשה 
המכרסמת בלבו של חלק גדול בציבור , כולל אלה המכונים " נצים " , היא שממשלת 
ישראל הנוכחית , עם כל הכבוד , אינה מסוגלת להתמודד ברמה ראויה לשמה עם 
המבחנים הנ"ל , ולא משום שהיא ממשלה המכונה " ממשלת ימין " . ה"ה שמיר , 
לוי , ארנס , מודעי , יובל נאמן , המר , פרץ וחבריהם אינם מסוגלים 
להנהיג את העם בימי מבחן אלה . הם אינם מסוגלים להנהיג משום שרובם עסקני - 
מפלגה ששיעור קומתם האישי בינוני ומטה . הם הצליחו להגיע לעמדות - כוח שבהן 
מעניקה להם ההיסטוריה את היכולת להכריע על עתידה של המדינה ואופיו של העם 
היהודי כולו , בעיקר משום שחשובים באמת מאסו בשיטות הנפסדות שרק באמצעותן 
אפשר להגיע בפוליטיקה הישראלית לעמדות הכרעה . בתקופה כזאת נחוץ ראש ממשלה 
המסוגל לטעת בעם מה שפעם היה קרוי " טעם המערכה " : להכינו לעתות מבחן ולתבוע 
ממנו קורבנות בשעת הצורך . בתקופה כזאת נחוץ שר חוץ שיש כלפיו אמון וכבוד 
מבית ומחוץ . בתקופה זו , כאשר אין למעשה מחלוקת אידיאולוגית - חברתית 
אמיתית על הדרך שבה יש ללכת כדי להעלות את המשק על פסים בריאים , יש צורך 
בשר אוצר אמין ויציב , המסוגל להנהיג את המשק להבראה בלי להירתע ובלי לחשוש 
לחתוך בגרורות הממאירות המאיימות להחניקו ולנוונו . בתקופה שכזאת דרוש שר 
ביטחון הרואה את העולם סביבו ראייה רב - ממדית , לא - טכנית ; שר ביטחון 
המכיר לגוני - גוניו , ומתוך התנסות אישית - חווייתית , את האתוס הלאומי 
האדיר הזה הקרוי צבא הגנה לישראל . והמינימום הנדרש משר קליטה במדינה זו 
הוא שיהיה ציוני . מצטער , הקבוצה המקרית הזו , הנופלת בכישוריה האישיים 
וביכולת התפקוד והביצוע שלה ממטה של חטיבת מילואים מצויה בצה"ל , או של 
חבר - מנהלים במפעל בינוני , ספק אם היא מתאימה לשלוט בימים אלה על מדינת 
ישראל . ל הבעיה המרכזית היום היתה , כבעבר הקרוב , עתיד שטחי ארץ - ישראל 
שביש"ע , שההכרעה על עתידם עיקרה אידיאולוגית , לנצים לא היתה ברירה אלא 
להשלים בדיעבד עם ממשלה כזאת . עתה , כשבעיות קיומיות כמו הביטחון והעלייה 
הן העומדות בראש סדר - היום הלאומי , על הנצים לגלות אחריות לאומית ולהכריז 
על ספקותיהם . ושלא תיווצר טעות : גם בממשלה שפרס יעמוד בראשה , או בממשלת 
אחדות מן הנוסח שפרס ודרעי הפילו לפני כחצי שנה , אין לאותם נצים אמון . 
העם חכם , רגיש ומבין את שעת החירום הזאת . הוא יודע , בין השאר , שלמען 
יצירת מקומות עבודה ודיור לזוגות הצעירים ולעולים , עליו להקריב קורבנות . 
עם זאת , הוא מתוסכל ואינו יודע איך משנים את פני הדברים . ראוי לו לעם 
הזה שתהיה לו ממשלה כלבבו , המסוגלת לנווט את ספינת ישראל במים הסוערים 
שבין משבריו מיטלטלת הספינה . רב - החובל דהיום וצוותו מתאימים , אולי , 
לשיט חופים . להפלגה הנוכחית , שיעדיה אופקים חדישים ומבטיחים , גם אם 
הנתיב מלא מכשולים , דרושים קברניט אחר וצוות שונה . לא חסרים מועמדים 
מתאימים בין נוסעי הספינה . עלינו , כלל המפליגים , להיאבק על החלפת המשמרות 
על גשר הפיקוד . 
