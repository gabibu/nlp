ברן ( ע"ר ) . ממשלת שווייץ הודיעה כי היא שוקלת לנקוט סנקציות נגד עיראק 
בעקבות פלישתה לכוויית . השר לענייני מדינה קלאוס גאקובי , אמר כי אם האו"ם 
יחליט על הטלת סנקציות על עיראק , שווייץ עשויה לראשונה בתולדותיה להצטרף 
לסנקציות האלה . " הפלישה העיראקית והפרת הזכויות הבסיסיות הינה כה אלימה 
וארורה , שאנו נבחון במדוייק כיצד נוכל לסייע לצעדים שיבוצעו בידי הקהיליה 
הבינלאומית " , אמר גאקובי לעיתונאים . " עיראק מואשמת בהפרה כה חמורה ובוטה 
של זכויות , עד כי אנו פשוט לא יכולים לעמוד מנגד . אנו חייבים לפעמים 
לשחוט פרות קדושות " , הוסיף השר לענייני מדינה . שווייץ גינתה אתמול את 
הפלישה העיראקית , אולם נמנעה מלהטיל סנקציות בגלל נייטרליותה . ביום חמישי 
קראה הממשלה לבנקים בשווייץ לנהוג בזהירות בטיפול בנכסים הכווייתיים , אולם 
נמנעה מלהקפיאם . יש להדגיש כי שווייץ אינה חברה באו"ם ועד כה סירבה להשתתף 
בסנקציות כלכליות כנגד מדינה אחרת . גם הולנד ואוסטרליה החליטו להצטרף להטלת 
הסנקציות על עיראק . אוסטרליה אסרה בין היתר העברת ציוד הנדסי לעיראק . 
