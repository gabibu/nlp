חומר נפץ ואמצעי חבלה , בכמות מספקת להכנת מטען חבלה הרסני ורב - עוצמה , 
התגלו בשבוע שעבר בחיפוש פתע , שערכו סוהרים באחד האגפים השמורים ביותר 
בכלא שאטה בעמק יזרעאל . בין אמצעי החבלה שנתפסו היו מספר אצבעות ט - ן - 
ט , פתיל רועם , מאיץ ופריטים אחרים . הם הוחדרו לכלא , ככל הנראה , 
בעת האחרונה והוסתרו היטב באחד התאים . במשטרה מעריכים כי האסירים , שאליהם 
הוברחו חומר הנפץ ואמצעי החבלה , התכוונו להכין מהם מטען חבלה גדול ולהפעילו 
בכלא , כאמצעי עזר לבריחה או לשם פגיעה מכוונת בסוהרים . עד כה , לא הוברר 
את מי היו מיועדים חומרי הנפץ לשמש . המשטרה ושירות בתי - הסוהר הטילו איפול 
על החקירה . בידי חוקרי המשטרה מידע רב , הקשור לפרשה . אחד האסירים הוגדר 
כחשוד המרכזי בפרשה , והמשטרה סבורה כי הוא טיפל בחומרי החבלה . בכלא שאטה 
מוחזקים אסירים פליליים מסוכנים , ובהם אסיר העולם שמעיה אנגל , שהורשע 
בביצוע מעשי רצח . בכלא יש תאים מיוחדים שמורים ביותר , שבהם מוחזקים אסירים 
פליליים מסוכנים במיוחד . גורמים במשטרה אמרו אתמול , כי באגף הסמוך לזה , 
שבו התגלו חומרי הנפץ , נמצא תאו של אנגל , המוחזק בתנאי הפרדה ותחת שמירה 
קפדנית , אך נהנה מהשפעה רבה בקרב האסירים והסוהרים כאחד . עם זאת , אין 
בשלב זה סימנים , המעידים על כך כי אנגל קשור לפרשה . כלא שאטה שמור היטב , 
ומסווג כמתקן כליאה בדרגת ביטחון מירבית . המשטרה חושדת , כי חומרי הנפץ 
הוחדרו בשל רשלנות של סוהרים , או אולי אף הודות לשיתוף פעולה של מי מהם 
עם אסירים או עם בני משפחותיהם . גורמים משטרתיים בצפון הארץ , המעורים 
בחקירת נסיבות הברחת חומר הנפץ , מחתו ביקורת חריפה על שירות בתי - הסוהר . 
בשבוע שעבר הכין אסיר בכלא באר - שבע מטען חומר נפץ מאולתר , שהורכב מגפרורים 
וצינור מתכת קטן , והשליכו באחד האגפים השמורים בכלא . המטען המאולתר התפוצץ , 
אך לא גרם לנפגעים או לנזק . בשנים האחרונות נרשמו מקרים אחדים , שבהם 
התפוצצו מטעני חבלה בבתי - כלא פליליים בארץ . לפי המידע , שבידי המשטרה , 
הוחדרו בשנים האחרונות לבתי - הכלא הפליליים אמצעי חבלה רבים , ובכללם 
גם כלי - נשק אחדים , שרק חלקם נתפסו . 
