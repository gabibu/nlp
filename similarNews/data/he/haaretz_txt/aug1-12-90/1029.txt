יותר מדי טענות בדבר " אלמלא " ומבחר גדול מדי של סיפורי - מזל מלווים 
את ביטול ביקורו של דוד לוי בוואשינגטון . אלמלא פלשה עיראק לכוויית , 
אומרים לנו , היינו כבר שומעים כהוגן מהאמריקאים בעניין הסדר . נמאסה עליהם 
הסחבת ואלמלא היו עסוקים , היה מתחיל המכבש שלהם לזוז . איזה מזל יש לממשלה 
שערפאת התחבק עם סדאם חוסיין , ואיך היא זוכה שוב בפיס הודות לחידוד הצורך 
של ארה"ב בשותף אסטרטגי כמותנו באזור . איננו יודעים בוודאות מה היה קורה 
בינינו לבין האמריקאים אילו כוויית לא נכבשה . מעבר ליחס הפיליטוניסטי המיושן 
כלפי לוי , אין לנחש כיצד היו מתנהלות השיחות המדיניות שלו כשהן מנוכות 
מהעריץ העיראקי . לפי מקורותיו הטובים של אבא אבן , למשל ( שאיפשרו לו 
לנדב עוד בסוף השבוע שעבר למשרד החוץ הספקן את המידע שביקור לוי יידחה ) 
, ארה"ב עמדה להעביר באו"ם , על - ידי הימנעות , החלטה חריפה נגד ההתנחלויות : 
רק ההתקפה בחוף ניצנים שינתה את כוונתה . ה"אילו " חוגג , אבל בכל מה 
שקרה באחרונה הוא לא התממש . כפי שאירע לא פעם בעבר , התפתחות בין - לאומית 
חשובה לעתים אפילו מקומית יש בה כדי לערער מערכת שלמה של כוונות שעמדו 
לכאורה , או - טו - טו , להפוך למציאות פוליטית . הנה , כדוגמה נוספת , 
משרד ראש הממשלה מתבשם השבוע מדיווחים על שינוי ברור בטון של התקשורת האמריקאית 
כלפי ישראל זמן קצר לאחר תמונה מאיימת ( ונכונה לשעתה ) על כרסום קשה . 
לכן , העקומה שיש לעקוב אחריה אינה זו של עליות ומורדות באקלים הבין - לאומי . 
אם טיבן לא פעם הוא פתאומי כל - כך , הן עשויות לחזור לקדמותן . רק הגורמים 
היציבים יותר , ארוכי - הטווח , יכולים לסייע בהערכת מצבה המדיני של ישראל . 
לוי היה נוסע , בלי פלישה עיראקית אז מה ? התבטל השבוע לא - אירוע , 
משהו שבעצם לא היה מתרחש גם אילו היה קורה . אדרבא : הנסיעה היתה מסלפת 
את קריאת המפה ומסייעת לטענה כאילו ואשינגטון נסוגה מהתעניינותה בהסדר . 
לוי הוא ונטרילוקוויסט , בובת - דיבור , המחוברת לבטן של ממשלה סרבנית - 
הסדר . מה לנו עיראק : הרי גם בלעדיה , במשך שנים ארוכות ויקרות , הצליח 
הליכוד למנוע התקדמות למו"ם כלשהו על הסדר . העיכוב העיקרי בדרך להתקדמות 
אינו מאחורי האופק שלנו ; הוא נמצא בזירה הפנימית והמקומית של ישראל ושל 
אש"ף . ממשלה אחרת כאן והנהגה שונה של הארגון הפלשתיני הם בלבד היו מייצרים 
הבדל ניכר מאוד . גם זה " אילו " בפני עצמו , אולי החשוב ביותר . כי 
הרי הממשלה הנוכחית היא מה שיש , וכך גם אש"ף . אמנם תמיכה מספקת לכינון 
ממשלת מערך היתה מאפשרת את הפתיחות והתמרון החיוניים כל - כך לתהליך כה מסובך 
של מו"ם . אבל לא קרה כדבר הזה בעשור שעבר וספק אם יהיה בעתיד הנראה לעין . 
המשבר במפרץ רק מקל על ראש הממשלה לנווט את מדיניות הממשלה לפי קווים נחושים 
שהוא ומפלגתו קבעו לה ממילא . העיכוב האחר הוא בכך שנחישות גדולה לקדם הסדר 
לא ניכרה עד כה גם בצד האמריקאי . מבט מרפרף על השנים האחרונות יגלה שוב 
עד כמה קלושה , ולעתים ממש רופסת , היתה הדבקות של הממשל האמריקאי בעניין 
זה . ממשל בוש חיזק אותה , אך כבר כמעט שנתיים מאז כינונו שכל השפתיים 
החשוקות והתזת האיומים המרומזים בוואשינגטון לא הזיזו כאן מאומה , אף לא 
באינץ . הפרדוקס הגדול ביחסי שתי המדינות הוא , כי מעמדה המיוחד של ישראל 
באזור כנכס אסטרטגי יציב בשביל האמריקאים היקשה , וכנראה ימשיך להקשות , 
על פעולה נמרצת על - פי אינטרסים אסטרטגיים רחבים אחרים שלהם בזירה המזרח 
תיכונית . זאת התנגשות בין השמא והברי , בין האולי והוודאי : אולי תהיה 
כאן התלקחות בגלל דחיית הסדר , אבל הצורך במשענת הצבאית - אסטרטגית של ישראל , 
המתברר מדי פעם , הוא ודאי . וחוטם כזה אין מקצצים כדי להעניש את הפנים . 
המרקם הפנימי בישראל וההיסוס המהותי , העמוק , של האמריקאים בין שימור 
הנכס הישראלי לבין הענשתו , הם שימנעו כאן תזוזה להסדר עוד זמן רב . לכן , 
לגלוג על דוד לוי הוא אמנם עיסוק זול , אך ייחוס משמעות כלשהי לביקור שלו 
או לדחייתו הוא בכל זאת בדיחה . 
