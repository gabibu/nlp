פעילים של עמותות החקלאים , הנאבקות נגד מדיניות הייצוא הקיימת , לא הצליחו 
להיבחר כצירים לוועידה הקרובה של התאחדות האיכרים , שתתקיים באמצע אוקטובר . 
פירוש הדבר , שאיש מהם לא יוכל לכהן במוסדות ההתאחדות שייבחרו על ידי הוועידה , 
במישרין או בעקיפין , כגון הוועד הפועל והמרכז וכן ועדות ענפיות . העמותות 
העצמאיות של החקלאים , שקמו בשנים האחרונות , הציבו כמטרה להיאבק במדיניות 
הארגונים החקלאיים הקיימים , כגון התאחדות האיכרים והמרכז החקלאי וכן מועצות 
השיווק שליד משרד החקלאות , בהאשימן את הארגונים הללו ב"בניית מנגנונים 
במקום יצוג החקלאי הבודד " . העמותות מתנגדות לשיטה הריכוזית מונופוליסטית 
הקיימת של יצוא תוצרת חקלאית טרייה ודורשות מתן אפשרות למגדל לבחור בערוצי 
שיווק חליפיים . מנכ"ל התאחדות האיכרים , שלמה רייזמן , הביע סיפוק מאי 
בחירתו של מייסד עמותת מגדלי ההדרים , הפרדסן נפתלי מאור , ושל פעילים 
אחרים בעמותות , לוועידת ההתאחדות . רייזמן טען כי פירוש הדבר שהעמותות 
אינן מייצגות את רוב החקלאים . מאור האשים אתמול את ראשי התאחדות האיכרים 
כי עשו למניעת בחירתו " כיוון שידעו שאשב על הבימה ואטיח בפניהם את האמת 
על מערכת השיווק המעוותת , העושקת את המגדלים ולוקחת מהפרדסן את פריו בלי 
תמורה מובטחת " . מאור טען שרבים מהמועמדים שנבחרו עתה לוועידת האיכרים , 
אינם עוסקים כבר זמן רב בחקלאות , אלא הפכו לבעלי חנויות או עברו לשטחים 
אחרים . 
