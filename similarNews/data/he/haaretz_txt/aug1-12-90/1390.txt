בודפשט ( מיוחד ל"הארץ " ) . אין להונגריה כל אפשרות להביא לשינוי הגבולות 
עם שכנותיה , וכל רמז ברוח זו עלול רק לחזק את החשדות כלפי המיעוטים ההונגריים , 
שתביעותיהם בעניין הבטחת זכויותיהם אינן אלא " ראשי גשר " להעלאת תביעות 
לשינוי הגבולות כך אמר שלשום , במסיבת עיתונאים בבודפשט , יאנוש קיש , 
יו"ר " איגוד הדמוקרטים החופשיים " , מפלגת האופוזיציה החזקה ביותר בהונגריה . 
בהשיבו על שאלת שליח " הארץ " הגיב קיש על הכרזתו של הסופר אישטוון צורקה , 
אחד מן הנציגים הבולטים של מפלגת השלטון , " הפורום הדמוקרטי " . צורקה 
אמר כי הגבולות הנוכחיים אינם נצחיים , ואסור לה , להונגריה , לוותר על 
האפשרות לשנותם ביום מן הימים . לדעת יאנוש קיש , על הממשלה לנסח את עמדתה 
באורח חד - משמעי כלפי " הכרזות בלתי - אחראיות " מסוג זה , אם היא רוצה 
ביחסי שכנות טובה עם הארצות השכנות , ואם אין היא רוצה להיקלע במרוצת הזמן 
לתלות חד - צדדית במעצמה כלשהי , כפי שאירע בעבר . " בכל מדינה קיימים 
אנשים מסוגם של צורקה או לה - פן . ההבדל הוא כי בצרפת נדחק לה - פן לשולי 
החברה , בעוד שבהונגריה צורקה מוסיף להיות חבר מכובד במפלגת השלטון , שראשיה 
ממאנים לגנותו " , אמר מנהיג " איגוד הדמוקרטים החופשיים " . 
