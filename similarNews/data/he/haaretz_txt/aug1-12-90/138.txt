( ע ) . עשרות עולים מאתיופיה הפגינו אתמול בבוקר מול משרד ראש הממשלה 
בירושלים , בדרישה להעלות את 51 אלף היהודים מאדיס אבבה . לטענתם , קיימת 
אפליה בינם לבין העולים מבריה"ם , וממשלת ישראל לא עושה די להעלות את יהודי 
אתיופיה ואף מעכבת את התהליך . על השלטים שנשאו נכתב : " אנחנו שקטים בחוץ 
ומתאבלים בפנים " , " רוצים איחוד משפחות " , " רוצים את אבא , את אמא 
ואת האחות " , " אנחנו לא עולים פחות טובים מהרוסים " . אסף נרדה מהתאחדות 
עולי אתיופיה אמר , כי יש כיום כ51 אלף יהודים ללא בית וללא מזון . " עד 
היום מתו 25 יהודים בגלל המצב הקשה . יש פירוד משפחות , זה למעלה מעשר 
שנים , ממשלת אתיופיה הסכימה לתת אישור יציאה , לשם איחוד משפחות , אך 
אין התעניינות מצד ממשלת ישראל להביא את קרובינו ארצה " . ההפגנה התנהלה בשקט , 
וחלק מהמפגינים צעדו ממשרד ראש הממשלה לרחבת הכותל המערבי , לשם תפילה 
מיוחדת . מארגני ההפגנה מסרו , כי לאחר תשעה באב , יחלו בשביתת רעב , 
עד שהממשלה תחליט להקדיש ישיבה מיוחדת למצוקתם של היהודים באתיופיה . 
