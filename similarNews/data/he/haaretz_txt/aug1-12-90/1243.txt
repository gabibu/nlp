לא מכבר קיבל שר הביטחון , משה ארנס , החלטה בעלת משמעות אסטרטגית מרחיקת 
לכת , מבלי שאיש מקרב עמיתיו לממשלה או החברים בוועדת החוץ והביטחון של 
הכנסת יהיה מודע לה ולמשמעויותיה . את ההחלטה קיבל השר לבדו , בלי שישתף 
את הממשלה בשיקוליו ואף בניגוד מוחלט לעמדה שגובשה על - ידי צה"ל לאחר דיונים 
רבים . השר ארנס קבע קטגורית כי היעד החשוב ביותר הניצב בפני מערכת הביטחון 
בתקופה הקרובה הוא פיתוחה של מערכת הגנה אקטיווית מפני טילים בליסטיים . 
בעקבות קביעה זו הורה לצה"ל לכלול בתוכנית העבודה הרב - שנתית שלו , אותה 
מעדכנים עתה באגף התכנון , את נושא פיתוח פרויקט החץ . פירושה המעשי של 
הוראה זו יבוא לידי ביטוי בהקצאה מתוכננת של משאבים כספיים גדולים בתוכנית 
העבודה של צה"ל בשנים הקרובות . הקצאה זו תבוא , קרוב לוודאי ( אם לא תוסיף 
הממשלה סכומים נכבדים לתקציב הביטחון לצורך זה ) , על חשבון הצטיידותו 
של צה"ל במערכות נשק אחרות המיועדות להשלמת היערכותו לקראת שדה - הקרב העתידי . 
ההחלטה להעמיד את פיתוח החץ בראש סדר הקדימויות הביטחוני אינה בשום פנים 
ואופן בעלת משמעות טקטית . זו החלטה אסטרטגית מן המעלה הראשונה , שהשלכותיה 
על בניין הכוח של צה"ל , על התעשיות הביטחוניות ועל המשק הישראלי כולו , 
יבואו לידי ביטוי בולט במהלך העשור הקרוב כולו . את ההשפעה שתהיה להחלטת 
השר ארנס להתחייב להשלים את פיתוח החץ ניתן להשוות במידה רבה להחלטתו של 
מנחם בגין , בעת שכיהן כשר הביטחון , לצייד את הלביא במנוע גדול . גם אז 
לא הובן כי מאחורי החלטה שהיא כביכול במישור הטקטי , מסתתר שינוי בעל משמעות 
אסטרטגית . עם החלטתו של השר ארנס החל שוב תהליך דומה לזה שהחל ב0891 , 
כאשר ועדת השרים לביטחון החליטה על פיתוחו של מטוס - קרב ישראלי הלביא . 
שוב מדובר בפרויקט לאומי , שבתוך זמן קצר יוצג כמה שחשיבותו חורגת הרבה 
מעבר להיבט הביטחוני . מניסיון הלביא ניתן להסיק , כי מרגע שהחץ ייתפש 
כפרויקט לאומי תהיה משימת ביטולו , גם אם וכאשר יתברר שהיה זה מיקח טעות , 
קשה מנשוא . חייבים להבין כי אין המדובר רק בעוד פרויקט בעל טכנולוגיה מתקדמת . 
בחץ גלומה מדיניות כוללת ומקיפה . ההחלטה על המשך פיתוחו , ובעתיד גם 
ההצטיידות בו , שמה באחת קץ לתקופת התלבטויות חריפות שליוו את מערכת הביטחון 
וצה"ל מאז החלו לזרום למזרח התיכון טילים בליסטיים . בקביעת שיטת הגנה מפני 
טילים בליסטיים קיימות ארבע שיטות הגנה אפשריות : תקיפת סוללות הטילים ומתקני 
השיגור בשטח האויב עוד לפני שזה שיגר את טיליו . הגנה אזרחית פסיווית , 
הכוללת מערכת התרעה מוקדמת שתעניק לאזרחים פסק זמן של דקות מספר להיערך לקראת 
הטילים . הסתמכות על רכיב ההרתעה , מתוך הנחה שהאויב המצויד בטילים בליסטיים 
יוותר על השימוש בהם נגד ישראל , ביודעו את המחיר הגבוה שייאלץ לשלם על 
כך . יירוטם של הטילים המשוגרים לעבר ישראל בעודם באוויר , בדרכם אל המטרות . 
בצה"ל גובשה העמדה שניתן להסתפק בהגנה פסיווית , לסמוך במידה רבה על גורם 
ההרתעה , ובמקרה הצורך , לשגר את מטוסי חיל האוויר לתקוף את בסיסי הטילים 
של האויב . הגנה אקטיווית , היא פתרון טכנולוגי מצוין , אך היקפם של תקציבי 
הביטחון הצפויים אינו מאפשר הצטיידות במערכת המיירטת טילים , גם אם היא 
מפותחת בישראל וגם אם ביצועיה הצפויים מעולים . החלטת השר ארנס והדרך שבה 
נתקבלה , המחישו שוב בצורה כה בולטת עד כמה לקוי תהליך קביעת מדיניות הביטחון 
הלאומי בישראל . על - מנת לקבוע תפישתו של מי נכונה יותר , של צה"ל או 
של שר הביטחון , יש לקיים דיון רציני וממצה אשר במסגרתו ייבחנו כל ההשלכות 
של המחויבות לפרויקט החץ . בדיוק כבמקרה הלביא , אין שרי הממשלה ערים למתרחש 
ואינם מעורים במשמעויותיה של החלטת שר הביטחון . יש לקוות שהפעם ילמדו שרי 
הממשלה מניסיון העבר ויגלו מעורבות גדולה יותר בתהליכי קביעת המדיניות . 
