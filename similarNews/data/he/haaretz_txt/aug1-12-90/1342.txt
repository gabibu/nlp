בודפשט ( מיוחד ל"הארץ " ) . בריה"ם מגנה את סיפוח כוויית על - ידי עיראק 
ומוכנה לשקול רעיון של פעולה צבאית משותפת , אם מועצת הביטחון היא שתחליט 
עליה . בריה"ם תשקול אף את שיתופה במטה הכוח הרב - לאומי , אם - כי בשלב 
זה אין היא מתכוונת ליטול בו חלק ; כך הצהיר אתמול דובר משרד החוץ הסובייטי 
יורי גרמיצקיך . גרמיצקיך ציין , כי " האיחוד " בין עיראק לכוויית אינו , 
למעשה , אלא סיפוח . מהצהרת משרד החוץ הסובייטי מתברר , כי גורבצוב החליף 
איגרות עם נשיא עיראק וביקש מסדאם חוסיין לציית להחלטת מועצת הביטחון . " מוסקווה 
קוראת לכל המעורבים לגלות תבונה ופיכחון , שכן כל צעד חפוז עלול לשפוך שמן 
על האש , שממדיה בלאו הכי מסוכנים " , אמר הדובר . על השאלה , מה מעשיהם 
של היועצים הצבאיים הסובייטיים השוהים עדיין בעיראק , התחמק הדובר מתשובה 
ישירה ואמר רק : " הם בוודאי לא יעצו לסדאם חוסיין לתקוף את כוויית ולכבוש 
אותה " . עוד נאמר בהודעה , כי שלטונות בריה"ם מוכנים לפתוח בהתייעצויות 
במסגרת המועצה הצבאית של מועצת הביטחון . מדובר בוועדה צבאית , המורכבת 
מהרמטכ"לים של המדינות החברות , עליה מוטל לסייע למועצת הביטחון כאשר מופנית 
קריאה אל הכוחות המזויינים של המדינות החברות לבצע פעולות לשמירת השלום והביטחון . 
הדובר הסביר כי בריה"ם " דבקה בעקרונות הריבונות , העצמאות הלאומית , 
והשלמות הטריטוריאלית , שיש לכונן מחדש ולקיימם " . אחד מיועציו הקרובים 
של שר החוץ אדוארד שוורדנדזה שביקש לשמור על עילום שמו אמר כי בריה"ם תהיה 
מוכנה לשקול השתתפות בהסגר ימי על עיראק . שתי אוניות מלחמה סובייטיות חצו 
אתמול את תעלת סואץ בדרכן למפרץ . מקורות בתעלת סואץ מסרו רק את זהות האוניות 
" ניזי " ו"ן - ב - 3 " אך לא ידעו לומר באיזה סוג של אוניות מדובר . 
