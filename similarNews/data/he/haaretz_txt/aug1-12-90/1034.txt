כאשר כבש הליכוד , לפני כשנה וחצי , את מרכז השלטון המקומי , המעוז 
הבלתי מעורער של מפלגת העבודה , השמיעו נבחריו הצהרות לרוב על " מהפך " 
בתפקודו של מרכז השלטון המקומי , על " עידן חדש " ו"רוח חדשה " בשלטון 
המקומי . בהנהגתם של מקסים לוי ואלי לנדאו , אכן בא עידן חדש לשלטון 
המקומי , המתבטא בשיתוק גמור של הגוף העליון של הרשויות המקומיות . מרכז 
השלטון המקומי , שתפקידו לייצג את ענייני השלטון המקומי מול השלטון המרכזי , 
הידרדר לשפל חסר תקדים . הרשויות המקומיות חדלו לראות בו גוף מרכז , 
וראשיהן מנסים להשיג מהמשרדים הממשלתיים איש כמיטב כשרונו וקשריו . 
במצב זה , הסובלות העיקריות הן הרשויות הקטנות והחלשות יותר . שיתוקו 
של המרכז הוא תוצאה ישירה מריב סמכויות בין מקסים לוי ללנדאו . החריקות 
החלו כבר כאשר נבחר לנדאו כמועמד הליכוד ליושב - ראש המרכז : אנשי מקסים 
לוי הגישו ערעור על תקינות הליך הבחירה ומועמדותו של לנדאו נפסלה . התפתח 
מאבק בין השניים , ונשברו כללי המשחק . בהתערבות ראשי המפלגה ומתווכים 
הושג הסדר , שקיבל תוקף משפטי : מקסים לוי נקבע כמועמד ליושב - ראש המרכז , 
ואילו ללנדאו תפרו תפקיד חדש יושב - ראש ההנהלה המורחבת במרכז השלטון 
המקומי . ההתפוצצות הבאה אירעה שעות ספורות לאחר הניצחון הסוחף של הליכוד 
בבחירות למרכז השלטון המקומי . לנדאו אמר לעיתונאים , כי לפי ההסכם המשפטי 
שהוא מחזיק בידו , מקסים לוי יהיה מעין " יושב - ראש בובה והוא עצמו , 
לנדאו , יהיה בעל הסמכויות ומוביל המרכז . מקסים לוי התכחש להסכם זה , 
ולנדאו פנה לבית המשפט להוצאת צו שימנע את כינוס מוסדות מרכז השלטון המקומי , 
בנימוק שלוי מפר הסכם עמו . במשך כל תקופת הדיון המשפטי וניסיונות התיווך 
שנעשו במהלכו ולאחריו , לא כונסו מוסדות המרכז . ועדות , למעלה מ02 , 
לא מונו בשל מחלוקת על הרכבן , כאשר כל צד מבקש להשיג רוב לאנשיו . 
הסדרי פשרה שהושגו בין השניים לא החזיקו מעמד יותר מימים ספורים . בימים 
שעמדו על הפרק נושאים כבדי משקל , כגון המשבר הכספי של הרשויות , משבר 
הדיור וכיו"ב , כונסו ישיבות ההנהלה לעתים רחוקות , וכאשר כונסו הושחת 
זמן בחילופי דברים וגידופים בין לנדאו למקסים לוי . לשיא הגיעו הדברים 
בישיבת ההנהלה לפני כשבוע , כאשר כמעט הגיעו השניים לידי מהלומות . במצב 
הזה , אין תימה שהממשלה מקבלת החלטות " בלי להתייעץ עם השלטון המקומי " , 
כטרונייתו של מקסים לוי . יתירה מזו , " הממשלה יכולה לחגוג ולקבל 
כל החלטה , אף כאלה שפוגעות ואינן מתחשבות בשלטון המקומי " , כפי שאומר 
אחד מחברי הנהלת המרכז . ההסדר לפריסת החובות של הרשויות המקומיות , שיזם 
שר הפנים , אריה דרעי , נעשה בלא להיוועץ כלל עם המרכז . היום 
קובלים כלכלני המרכז וראשי רשויות , שההסדר משעבד את הרשויות לבנקים למשך 
שנים ארוכות ויקשה על תפקודן . משרדי החינוך , הרווחה והתחבורה פועלים 
בענייני הרשויות המקומיות שלא בעצה עם מרכז השלטון המקומי . בנושא הבנייה 
התעורר מרכז השלטון המקומי רק לאחר שננקטו יוזמות החקיקה לזירוז הליכי 
הבנייה , שדחקו את נציגי השלטון המקומי לקרן זווית . פעילות של הרגע האחרון 
הביאה לצירוף נציג של הרשויות המקומיות לוועדות המיוחדות לזירוז הבנייה . 
גם בנושא מצוקת הדיור והאוהלים כמעט לא נשמע קולו של מרכז השלטון המקומי . 
היו פעולות של ראש עיר זה או אחר , אך לא התקיים דיון רציני ולא נקבעו 
מהלכים מתואמים לכל הרשויות המקומיות . אפשר היה לצפות , שהאופוזיציה 
תנצל את המצב במרכז השלטון המקומי ואולי תנסה לחולל מהפך נגדי , על ידי 
נקיטת יוזמה לעריכת בחירות חדשות במרכז . אך נציגי המערך במרכז , בראשותו 
של מאיר ניצן , שומרים על פרופיל נמוך . אולי משום שמקסים לוי השכיל 
למנותם למשרות בכירות בדירקטוריונים של החברות - הבת של המרכז , כמו 
החברה לאוטומציה , החברה למשק ולכלכלה , בנק אוצר השלטון המקומי ומפעל 
הפיס , והם נהנים מההטבות הנלוות , כגון רכב צמוד ופלאפון . מנכ"ל מרכז 
השלטון המקומי , מיכאל אלמוג , ששרד מהשלטון הקודם , זוכה בנסיעות רבות 
לחו"ל . שמא מסיבה זו אינו נזעק על נטרולו בידי מקסים לוי , שמינה את 
עוזרו , יעקב ברדוגו , לסמנכ"ל מרכז השלטון המקומי , אף בלא מכרז כחוק . 
ותיקי מרכז השלטון המקומי נזכרים בערגה בימי הזוהר של המרכז , כשהנהיגוהו 
אישים כפנחס איילון , מרדכי סורקיס , אבא חושי ויוסף ספיר . השלטון 
המקומי ראוי שיונהג בידי צוות רציני . העניינים העומדים על הפרק 
חשובים מכדי שיופקדו בידי עסקנים פוליטיים שמעייניהם נתונים לטובות הנאה 
אישיות . 
