ראש עיריית ירושלים , טדי קולק , ועוזריו וחבריו במועצת העיר , חרדו בשבועות 
האחרונים מפני התדרדרות המצב הביטחוני בבירה . הסימנים היו ברורים : גל 
של מעשי חבלה פקד את העיר . פצצה בשוק מחנה יהודה ( הרוג ופצועים ) . 
מטען נפץ גדול בשכונת מוסררה ומטענים אחרים בצומת הגבעה הצרפתית . יהודים 
נדקרו ליד שער שכם ובשכונת ארמון - הנציב . שני צעירים ערבים נהרגו מידי 
שוטרים . ירושלים כמו חזרה לימי החבלות של שנות השבעים , שלא עבר בהן שבוע 
בלי חבלות והרוגים . אלא שאז לא התלקחו מהומות בעוצמה שנראתה השבוע , ולא 
נראו תמונות של אספסוף תאב - נקם כמו שראינו שלשום אחרי הרצח האכזרי של שני 
הנערים . העיר שינתה את פניה במשך השנים . מוזר היה לגלות שדווקא בימי האינתיפאדה 
היתה ירושלים שקטה יחסית . יותר משנתיים לא היה דמיון בין רחובות ירושלים 
לבין רחובות שכם , חברון או עזה , אף שבירושלים מרוכזת ההנהגה הפוליטית 
של ערביי השטחים , הנהגת ההתקוממות . מה שהביא לשקט בירושלים , בין השאר , 
היתה מדיניות נבונה ושקולה של העירייה ושל המשטרה . בירושלים המזרחית נמשכו 
הלימודים כסדרם , לא נרשמו כמעט הרוגים , ורק לעתים רחוקות הוטל עוצר על 
שתיים - שלוש שכונות ערביות מבודדות . את האינתיפאדה היה אפשר לחוש בירושלים 
רק כאשר בריחוק מהמרכז העירוני לעבר הפרוורים הכפריים בדרום , במזרח ובצפון . 
מבחינת השטח , היתה ירושלים לגדולה בערי הארץ . גבולותיה המורחבים , ששורטטו 
בחופזה ב7691 , על - פי העיקרון של שטח רב ככל האפשר וערבים מעטים ככל האפשר , 
משתרעים ממבשלת הערק של יוסף גובראן במבואות רמאללה ועד לבתי - החרושת לסיגריות 
באל - עזריה ובכניסה לבית - לחם . בעל הטור אבו - גסאן כתב אז בעיתון המזרח - 
ירושלמי " אל - שעב " שטדי קולק שולט " מהחמארה עד לסיגריה " , ברצותו 
לומר שהפנטזיה הישראלית על ירושלים הגדולה מרחפת בין אדי אלכוהול לעשן סיגריות . 
במרחבים שבין הכפרים הערביים , מבית - צפאפה וגבל - מוכבר בדרום ועד עיסוויה , 
בית - חנינה ונבי - סמוויל במזרח ובצפון , הוקמו השכונות היהודיות הגדולות 
עד שהשטח כולו היה לפסיפס שברירי של אזורי מגורים יהודיים וערביים . נוגעים 
ולא נוגעים אלה באלה . ככל שרבה המתיחות ביניהם , התבססה בעיר מה שמירון 
בנבנישתי מכנה " גיאוגרפיה של פחד " . כאשר ישראלים מבקשים לנסוע לאוניברסיטה 
שעל הר - הצופים , למשל , אין בוחרים בדרך הקצרה העולה להר הזיתים , אלא 
נוסעים מסביב , דרך רמות אשכול . את האיור הטוב ביותר לחומת הניכור והזרות 
שגבהה בין שכונות היהודים והערבים , הביא מחקרו של מיכאל רומן ( שפורסם 
במכון ירושלים ) ובו פרטים על שתי מערכות התחבורה העירוניות , היהודית 
והערבית . מתברר שבמקרים רבים יש לקווי האוטובוס של " אגד " ולקווי האוטובוס 
הערבים אותם מספרים . והנה , עוד לא קרה שאיש יתבלבל . אין סיכוי שמישהו , 
אפילו תייר , יעלה בטעות על מספר 01 ערבי כאשר הוא מבקש מספר 01 יהודי ; 
אם כי פעמים קווי האוטובוס בעלי המספרים הזהים חוצים אותם רחובות ממש ותחנותיהם 
סמוכות . שוב ושוב ניסה קולק לשתף ערבים במועצת העיר ובהנהלתה . תמיד הוא 
נתקל בסירוב תקיף . בפגישה אחת , לא מזמן , התלוננו כמה מראשי הציבור 
הערבי לפני ראש העיר על שרמת השירותים העירוניים בשכונות הערביות נופלת בהרבה 
מרמתם בשכונות היהודיות . קולק אמר להם שזו גם אשמתם . אם ישתתפו במועצת 
העיר , יוכלו להצביע למען שיפורים . אחד מהם ענה לו שהוא משלם מסים כנדרש 
ולכן הוא זכאי לשירותים , ללא קשר לעמדותיו הפוליטיות . התמונה העירונית 
בירושלים הסתבכה עוד יותר כאשר הרשויות הישראליות לא נתנו לערבים רשיונות 
בנייה בתוך גבולות העיר . אלפי ערבים מירושלים ומסביבתה בנו , איפוא , 
שכונות עירוניות חדשות וגדולות בשטחי הגדה , הנושקים לגבולות המוניציפליים 
של ירושלים המורחבת . חגורת השכונות היהודיות , שכמו איימה לחנוק את ירושלים 
הערבית , מוצאת את עצמה בשנים האחרונות מוקפת בחגורה רחבה של בנייה ערבית 
צפופה . בדחיית אל - בריד ( בצפון ירושלים ) , באל - רם הסמוכה , באל - 
עזריה ובאבו - דיס ובתחומי בית לחם ובית גאלה קמו ערים ערביות חדשות ממש . 
ככל שהאינתיפאדה במרחב הזה היתה בעיקרה פעילות לא - אלימה שביתות , כרוזים , 
דגלים , סיסמאות , הפגנות , חרם על תוצרת ישראל ורק פה ושם היו יידויי 
אבנים ושריפת מכוניות , נשמרה רגיעה יחסית . אך כאשר נראה באחרונה שההתקוממות 
העממית נחלשת ואת מקומה תופסים שוב חבלות , מטעני נפץ , מעשי חטיפה ורצח , 
גובר החשש שנוסיף לראות את תמונות הזוועה שראינו השבוע בירושלים . 
