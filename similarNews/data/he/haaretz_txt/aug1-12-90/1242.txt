טעות היא לחשוב , כפי שנאמר בכנסת , כי לישראל אין עניין אסטרטגי ישיר 
במה שמתרחש בימים אלה בין עיראק לכוויית . אף שמדובר באירוע המתרחש הרחק 
מגבולותינו , ישפיעו תוצאות ההתמודדות הזו עם סדאם חוסיין ישירות על מצבה 
הצבאי והאסטרטגי של ישראל . בכוויית ייקבע במידה רבה אם שליט עיראק יעז 
לשגר בעתיד את גייסותיו לירדן . אם ינצח סדאם חוסיין בהתמודדות הנוכחית , 
לא יהיה זה רק כישלון אמריקאי . הדבר ישפיע מיד על כושר ההרתעה של ישראל , 
המיוצבת , כזכור , על שתי רגליים : כוחו של צה"ל וזרועו הארוכה ; ומחויבותה 
של ארצות הברית כלפי ישראל , הסיוע הצבאי שצה"ל מקבל ממנה ושיתוף - הפעולה 
האסטרטגי בין שני המדינות . משמעותו של כישלון אמריקאי במפרץ לגבי רבים 
מהערבים היא שאין מה לחשוש מארה"ב גם בחופי הים התיכון , היכן שלוואשינגטון 
אין אינטרסים של נפט . אם הקהילה הבין - לאומית לא תצליח לבלום את מי שפורץ 
למערכת הבנקאות הבין - לאומית ומאיים על מקורות הדלק שלה , מדוע שתצליח 
יותר בסיוע למדינה יהודית מותקפת בנשק לא - קונוונציונלי ? כישלון אמריקאי 
פירושו , איפוא , גם התעוררותה של הקבוצה הפרגמטית הערבית בראשותה של מצרים . 
מצרים של חוסני מובארק , המחויב להסכם השלום עם ישראל , תאבד את מעמדה 
מול עיראק . העולם הערבי יראה בסדאם חוסיין גיבור מצליח ויגלוש לקיצוניות . 
לכן , העימות הנוכחי עם סדאם חוסיין הוא אמנם קרב על עמדה מרוחקת , אך 
נפילתה תקבע איך תיראה החזית המזרחית שלנו בעתיד . אם יסתלק סדאם עם טרפו 
והלחץ האמריקאי והאחר עליו ייחלש , תפנה עיראק מערבה . או אז הוא לא יתקשה 
לעורר את החזית המזרחית ולגבשה נגד ישראל . זוהי המשמעות האסטרטגית של העימות 
הנוכחי במפרץ הפרסי , ולכן אל לה לישראל להירתע ממעורבות בעימות הזה . 
האיומים כלפינו אינם מזעריים , אפילו ננסה להרחיק עצמנו בצורה מלאכותית 
ממה שקורה בין ארה"ב לעיראק . אם סדאם חוסיין יחליט לשגר טילים נגד ישראל , 
הוא יעשה זאת אפילו אם אנו לא נעשה דבר . די שמטוסים אמריקאיים יפציצו 
מטרות בעיראק כדי שהוא ישגר טילים אל ישראל . טענת עיראק כי ישראל משתתפת 
בתכנון התקפה אווירית עליה היא הוכחה לכך . מוטב שישראל לא תגלוש מקיצוניות 
לקיצוניות בהכרזותיה . זו בצד זו נשמעות הכחשות נמרצות וטענות שאיננו עושים 
דבר ואיננו משתתפים בריכוז הכוחות , אך גם הדגשות יום - יומיות בדבר שיתוף - 
הפעולה האסטרטגי עם ארצות הברית . שוב ושוב אנו דורשים להזכיר כי ישראל 
חזקה מכוויית . אמרנו את שלנו , ועתה מוטב לשתוק ולפעול בשקט . בפעולה 
ישראלית יש לכלול גם התייצבות נחרצת מול ירדן , שהצטרפה בצורה בולטת בניגוד 
למדינות ערביות אחרות למחנה העיראקי . מטרתה של ישראל בעניין זה צריכה 
להיות מניעת שיתוף - פעולה צבאי בין ירדן לבין עיראק . מדבריו של שר הביטחון 
עולה כי ירדן נחשבת בעינינו למדינת חיץ , שכל שינוי במעמדה , ובפרט בהקשר 
העיראקי , יחייבנו לפעול . אך במצב הנוכחי אין צורך להמתין עד לכניסת גייסות 
עיראקים לירדן . אין הכוונה לפלישה של צה"ל לירדן כדי לתפוש שם עמדות , 
אך אין להרשות בשום פנים ואופן שאוניות עיראקיות יפרקו את מטענן בנמל עקבה . 
חשיבותה של עקבה לגבי עיראק תגבר אם ארצות הברית תטיל מצור על המפרץ הפרסי , 
שכן זה יהיה כמעט הנמל היחיד שלה . בעת המלחמה במפרץ איפשרנו אפילו פריקת 
טנקים בנמל עקבה בשביל עיראק . עתה , כאשר סדאם חוסיין מאיים לשרוף מחצית 
מישראל ולפגוע בנו , אם יותקף על - ידי האמריקאים , יש לנו זכות מלאה למנוע 
פריקה וטעינה של אוניות עיראקיות בנמל ירדני זה . אין זה צעד נגד ירדן , 
אלא נגד עיראק . למלך חוסיין היתה מאז ומתמיד שיטה במקרים כאלה : עכשיו , 
לאחר שהצטרף לצד קיצוני כמו עיראק , ימהר בוודאי לשגר איתותים לישראל כי 
לא התכוון ברצינות למה שעשה בעניין זה . אלא שיש לומר לו כי הפעם זה רציני 
מכדי שנסכים למשחקי המטוטלת שלו . במקרה של סדאם חוסיין דרוש טיפול שורש 
רציני כדי להביא לשינוי אזורי . לא די בקביעת מחיר לפעילותו כיום והתוויית 
קווים אדומים חדשים . כדי לגרום לשינויים , יש צורך בהפלתו של המשטר הנוכחי 
בעיראק ובסילוקו של סדאם חוסיין עצמו . בעבר נשאלה לא אחת השאלה , האם סילוקו 
של מנהיג מסוים יביא גם לשינוי בהתנהגותה של מדינה ולשינוי מגמה אסטרטגית . 
למי שהציע לחסל את ערפאת אפשר היה לומר כי סילוקו לא היה משנה , מפני שקיומו 
או אי - קיומו לא היו משנים את מגמותיה של התנועה הלאומית הפלשתינית . במקרה 
של סדאם חוסיין , נוצרה קומבינציה מסוכנת ביותר . פעילותו הגלויה ידועה . 
הוא פתח בשתי מלחמות , נגד איראן ונגד כוויית . הוא לא היסס להשתמש באופן 
המוני בנשק כימי גם נגד אזרחים , לרבות אזרחי ארצו . פעילותו הפחות גלויה 
כוללת חתירה להשיג , נוסף על הנשק הכימי שבידו , גם נשק גרעיני וביולוגי . 
אילו היה בידו כיום נשק גרעיני , וזה היה המצב לולא הרסה ישראל ב1891 את 
הכור הגרעיני ליד בגדד , היה סדאם חוסיין מאיים ודאי בעת הסכסוך הנוכחי 
בשימוש בפצצה גרעינית . כאשר על שתי הבעיות הללו נוסף אופיו הפסיכוטי של 
סדאם , שעליו מעידים אלה המכירים אותו , מתקבל הצירוף המסוכן ביותר לקהילה 
הבין - לאומית , ובמיוחד לישראל . כל השקעה תהיה שווה אם אפשר יהיה לסלק 
איש זה מהשלטון בעיראק , ומוטב לנקוט שיטה זו מאשר להרוג אלפי עיראקים חפים 
מפשע . 
