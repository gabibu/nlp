לאחר הזעזוע לשמע הידיעה על מותם של חמישה חיילי מילואים במתקן האימונים 
בצאלים ופציעתם של רבים אחרים , באה התדהמה : מפקד המפח"ש , שהיה נוכח 
במקום , לא התפטר מיד , כפי שצריך היה לעשות , אלא מינה ועדת חקירה . 
מה היה מעמדו של האלוף שגיא באותו אירוע אורח , משקיף מן החוץ , תייר 
שהוזמן לחזות בתרגיל ? או שהיה המפקד הבכיר במקום , הנושא באחריות ישירה 
לכל המתרחש במתקן האימונים הנתון לפיקודו ? אילו נכנס במהלך התרגיל לרשת 
הקשר ונותן הוראה כלשהי למפקד הגדוד המתורגל , או למנהל התרגיל או למפקד 
סוללת התותחנים או לבקר הבטיחות , אין ספק כי הוראתו היתה מתקבלת כהוראה 
מחייבת של המפקד הבכיר במקום , ומי שקיבל את ההוראה היה מבצעה ללא דיחוי . 
צריך להניח , כי הוא בא אל המקום על מנת לפקח על מהלך התרגיל , שהרי 
כבר ראה תרגילים כאלה למכביר בשנות שירותו הצבאי ולא הסקרנות היא שהביאה 
אותו לשם . ואם כך , יש להניח כי החזיק בידיו את מרשם התרגיל והאזין לרשת 
הקשר ועקב בעירנות אחר התרגיל . לפיכך תמוה הדבר , שקצין מנוסה כל כך לא 
שם לב כי ניתנה פקודה לפתוח באש על תוואי קרקע המוחזק בידי היחידה המתורגלת . 
תמוה הדבר לא פחות ואף הרבה יותר משהוא תמוה כשמדובר בכל אחד מן הקצינים 
שהשתתפו בתרגיל : המג"ד , מפקד הסוללה , מנהל התרגיל ובקר הבטיחות . 
כיצד לא שם לבו לשגיאה כל כך חמורה המתרחשת במתקן אימונים נתון לפיקודו , 
כשהוא עצמו נוכח ועוקב אחר התרגיל ? כנראה לא היתה דעתו נתונה באותו רגע 
לתרגיל : הוא לא עקב אחר תנועת הגדוד המתורגל , לא קרא בתשומת לב את מרשם 
התרגיל ולא האזין לרשת הקשר . אין ספק , כי לפנינו תופעה מובהקת של רשלנות 
בדרג בכיר ביותר , המחייבת נקיטת צעד מיידי . ואין צעד הולם יותר מהשעיית 
המפקד את עצמו , והפניית בקשה לרמטכ"ל כי ימנה ועדת חקירה . תחת זאת אנו 
שומעים , כי המפקד הבכיר ביותר שנכח במקום ושהיה אחראי על כל הנעשה בתחום 
פיקודו , הוא הממנה ועדת חקירה , וזו חוקרת , כמובן , את כל האחראים 
פרט למפקד שמינה אותה . הדעת מסרבת לקבל התנהגות כזו של מפקד בכיר בכל מצב . 
אולם באחרונה שומעים אנו לעתים תכופות מדי על ניסיונות של מפקדים בכירים 
להתחמק מנשיאה באחריות לפקודותיהם ולמעשים שנעשו בתחום אחריותם . הדברים 
ידועים , הם מדוחים באמצעי התקשורת מבתי המשפט הצבאיים ומן השטח . השאלה 
היא , על מה מלמדת תופעה זו . רב אלוף לסקוב , בעת שביקר ביחידה הנתונה 
לפיקודו ולאחר שחזה במסדר מבריק וקיבל את ההצדעות הרהוטות , היה נוהג להיכנס 
למטבח ולתחוב את אצבעו מאחורי אחד התנורים או מתחת לאחד הסירים . אם היתה 
האצבע יוצאת מזוהמת , היה פוסק : היחידה אינה כשירה . בכך יישם כלל ידוע , 
שמצבה של יחידה צבאית מתגלית בהתנהגותה בכל התחומים , ולא רק באלה שהיא 
מציגה לראווה . זכור לי ביקור של איש צבא זר , שבא באופן פרטי וביקש להיפגש 
עם מפקד יחידה מסוימת . נאמר לו להגיע אל שער מחנה היחידה ולהזדהות , ואז 
יוליכו אותו אל המפקד . בהיכנסו אל חדר המפקד המארח , אמר לו : אני מברך 
אותך על היחידה הממושמעת והיעילה שעומדת לפקודתך . המארח תמה , כיצד הספיק 
האורח להבחין בכך . השיב האורח והסביר , שהוא רגיל לבקר ביחידות צבא ויודע 
עד כמה צפוי הדבר , שעם הופעתו בשער ייתקל בש"ג שלא יידע על בואו , ואילו 
הפעם , מיד כשציין את שמו , הוציא הש"ג פתק מכיס חולצתו , זיהה אותו 
והדריך אותו אל לשכת המפקד . אני יודע , הוסיף ואמר , במה כרוך הדבר להביא 
יחידה לדרגה כזו של יעילות . לאחר תרגיל אש בקנה מידה גדול של הצבא הבריטי , 
שנכח בו אחד המפקדים הנודעים מימי מלחמת העולם השנייה , ניגש המפקד אל 
מי שניהל אותו ואמר לו : אני מתאר לי כמה רווח לך עכשיו , לאחר שהתרגיל 
הסתיים בלא נפגעים ; עכשיו אתה יודע שיש לצבאכם עוצבה מעולה המוכנה לקרב . 
רב - אלוף ( מיל ) רפאל איתן ניסה ליישם את אמת - המידה הזו למקרה צאלים . 
אך טעה שקישר בין מקומה של הכומתה והאסון הנורא . אין כל חשיבות היכן 
נמצאת הכומתה על ראשו של החייל , על כתפו או בכיסו האחורי . החשוב הוא , 
שתימצא במקום שהפקודות קובעות כי עליה להימצא בו . אם הכומתה נמצאת על 
ראשו של החייל כשהפקודות אומרות כי עליה להימצא על כתפו , זה חמור מאוד . 
כי יש קשר ישיר בין רמת הציות לפקודות לבין יעילותה הקרבית של יחידה . 
מה שקרה בצאלים מעיד על כך שפקודות אינן מתבצעות , כי יש רשלנות במילוין . 
ממה שהתפרסם ידוע , כי התקלה שגרמה את האסון התגלתה בפעמים קודמות באותו 
מתקן אימונים , והדבר מעלה סימן שאלה בדבר היכולת של המערכת לתקן את שגיאותיה . 
אם בעל התפקיד הבכיר ביותר , שנושא באחריות ישירה לנעשה במתקן , אינו 
מודה באחריותו וממהר להתנער ממנה על - ידי הטלתה על דרגים כפופים , ברור 
שהמערכת נגועה בפגם יסודי , שאינו מאפשר לה להפיק לקחים עד תום . ואם 
זהו המצב , יש מקום לשאלה , אם המלך ערום הוא , ואם יש פגם עמוק בצה"ל , 
שעלול להיחשף במלוא חומרתו בעת מבחן . אילו היתה לנו ועדת חוץ וביטחון ראויה 
לשמה , כי אז היתה נוטלת על עצמה לחקור שאלה זו . אך מאחר שזו ועדה שכל 
תפקידה להגן על " שמו הטוב " של צה"ל , אין מי שיעשה זאת , ובתוצאות 
מחדל זה עלול לשאת העם כולו . 
