. 71 . המקום : ירושלים , רחוב ירמיהו , סמוך לבית חרושת ידוע המייצר 
נעליים . במסלול האחד , המוליך לכיוון הר המנוחות , עושה את דרכו באיטיות 
טור ארוך של מכונית . בין כלי הרכב ולצדם צועדים אלפים המלווים את רונן 
קרמני וליאור טובול אל קברם . במסלול הנגדי , שבו מותרת התנועה לכיוון 
צומת תנובה , שועטים מאות יהודים בעקבות נער ערבי , העובד באחד המפעלים 
הסמוכים . חזהו וכתפו השמאלית מלאים בדם , אבל הנער בורח מהם בריצה מהירה . 
מאות האנשים דולקים אחריו לא פחות מהר . התמונה הזאת נשקפת אלי מבעד לשמשת 
אוטובוס גדוש במלווים , הנוסע להר המנוחות . המלווים תובעים מהנהג לעצור . 
הם רוצים להצטרף . אגרופים קמוצים נשלחים מבעד לחלונות , וקריאות עידוד 
נשלחות לעבר הרודפים . בירכתי האוטובוס מתעלפת נוסעת . " תפתח את הדלת 
האחורית " , צועקים לנהג . עכשיו כבר אין לו ברירה . הדלת נפתחת ואחדים 
מהנוסעים מצטרפים למרדף . סופה של התמונה : הנער הערבי נופל לזרועותיהם 
של שוטרים ומועבר לטיפול במד"א . תחנת הדלק שליד הכניסה לעיר היא היעד הבא . 
מאות אנשים פורצים אל תוך התחנה ומחפשים ערבים . עובדים של התחנה מוכים 
עד זוב דם . כמה מן העובדים היהודים במקום מנסים להגן על חבריהם ומוכים 
אף הם . בקרבת מקום עוקרים מתפרעים דלת של מכונית בעלת לוחית זיהוי ממהשטחים . 
נוסעיה נשלפים מתוכה ומוכים . המתפרעים דורכים עליהם וקהל הצופים מעודד : 
" להוציא להם את העיניים " . יש גם מי שמסתייגים מהנעשה , אך הפחד ניכר 
בהם . אנשי גוש אמונים , ובהם מאיר אינדור , העומד בראש אחד הוועדים המייצגים 
את נפגעי הטרור , נחלצים לעזרת הנתקפים הערבים . אינדור וחבריו מוכים אף 
הם . עוד מעשים דומים לאלה נראו במסע ההלוויה , לאורך שני הקילומטרים המפרידים 
בין בית ההלוויות בסנהדריה להר המנוחות . יותר מעשרת אלפים בני אדם השתתפו , 
להערכת המשטרה , במסע ההלוויה , שהיה מן הגדולים שידעה ירושלים בשנים 
האחרונות . רובם של המלווים לא הכירו כלל את קרבנות הרצח , אולם הם חשו 
צורך לבוא ולהשתתף במה שהפך למסע הזדהות המוני עם המשפחה ואבלה . לאורך 
הציר שבו זרמו האלפים עמדו אלפים נוספים , רובם שמרו על הסדר אך אחרים 
מצאו לנכון להשתלב ברצף גילויי האלימות כלפי ערבים . חצי שעה לפני מועד 
ההלוויה כבר היה בית ההלוויות בשמגר מלא אדם . למרות הרוח הקרירה ומזג האוויר 
הנוח , קשה היה לנשום והצפיפות היתה בלתי נסבלת . בשל הדוחק הרב הוצאו 
מיטות הנרצחים אל החצר . שם נישאו ההספדים שלוו בבכי , בהתעלפויות ובקריאות 
נאצה כלפי הערבים . דברי השר שאקי , שנשא דברים בשם הממשלה , נקטעו שוב 
ושוב בקריאות : " מספיק לדבר . צריך לעשות " . השר מיהר לסיים את נאומו , 
אך המהומה לא שככה . אנשי החברה קדישא התקשו להעלות את גופות הנרצחים על 
רכב החברה , כי בני המשפחות סירבו להיפרד מיקיריהם . בסופו של דבר נסגרו 
דלתות רכב החברה קדישא והוא החל לנוע לאיטו , כשעליו נתלים אחדים מהמלווים . 
המשטרה התכוננה מראש לאפשרות של התנכלויות לאנשי תקשורת . בשעה 00 : 61 
ריכז דובר המרחב , עוזי סנדורי , את כל צוותי הצילום והעיתונות ברחבת הכניסה 
לגן החיות התנ"כי . הוא הציע צוות ליווי אישי של המשטרה לכל מי שירצה . 
עיתונאים רבים קיבלו את ההצעה , אולם דווקא כמה מהם נפגעו מהתנכלויות , 
שכן הליווי המשטרתי דווקא גרם לזיהוים כאנשי תקשורת . כך למשל הותקף והוכה 
צוות הטלוויזיה הישראלית , בראשות אורי כהן אהרונוב . מייד לאחר התקפה 
זו הפנה דובר המרחב את בקשת המשפחות שלא לצלם את מסע ההלוויה , ובמקום נשארו 
בעיקר אנשי העיתונות הכתובה . 
