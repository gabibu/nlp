הידיעות על כוונתם של עיריית תל - אביב ומשרד השיכון ליישב עולים חדשים ביפו 
עוררו את זעמם של ראשי הקהילה הערבית בעיר , ובתגובה מהירה נוסדה " ועדה 
עממית " . בוועדה נכללו חברים משלושת הארגונים המקומיים הנבחרים ביפו : 
המועצה המוסלמית , הוועדה האורתודוקסית והאגודה למען ערביי יפו ( " ראבטה " ) 
. לדברי חבריה , מטרת " הוועדה העממית " היא להגן על שארית הקהילה הערבית 
ביפו ועל השכונות הערביות בפני המדיניות החתרנית של ראש העיר , שלמה להט , 
והשר אריאל שרון . הוועדה הפיצה כרוז ובו היא קוראת לתושבים להתאחד במאבק 
משותף נגד התוכניות לייהוד השכונות הערביות ביפו . הטיעון מתבסס על דבקותה 
של העירייה בתוכנית מדרון יפו והכללת עגמי בפרויקט שיקום השכונות . המאבק 
בין הארגונים המקומיים ביפו לבין עיריית תל אביב הוחרף באחרונה . זה מתבטא 
בהתנגדותם והסתייגותם של חלק מהארגונים הללו לפרויקט שיקום השכונות במתכונתו 
הנוכחית . עגמי , העוברת שיקום כבר שלוש שנים , היא השכונה הערבית הראשונה 
בישראל הנכללת בפרויקט . במסגרת השיקום נעשו פעילות רבות בתחום הפיסי והחברתי 
אך הן לא השביעו את רצון התושבים . לטענת רבים , השיקום היטיב בעיקר עם 
משפחות מבוססות , ואילו משפחות חסרות - דיור לא יכלו לקנות את הדירות שמינהלת 
הפרויקט הציעה למכירה , עקב מחיריהן הגבוהים . במינהלת הפרויקט טענו שבהשוואה 
למקומות אחרים , המחירים נמוכים , וכי הוצעו למעוניינים הטבות בתנאי התשלום 
ובהלוואות . אלא שערביי יפו לא התלהבו . רק מעטים השתתפו במכרזי הדירות . 
התוצאה הבלתי - נמנעת היתה שיהודים שנמצאו זכאים , ניגשו למכרז וקנו להם 
דירות בעגמי . הדבר הכעיס את ראשי הקהילה הערבית ביפו , שטענו כי הערבים 
אינם יכולים לעמוד בתחרות עם היהודים , עתירי המשאבים הכלכליים והפוליטיים . 
לטענתם , זה מוכיח כי מטרת העירייה היתה לייהד את השכונות הערביות . בתחום 
המינהלי נאבקו הארגונים הקהילתיים ביפו לשיתופם בקבלת ההחלטות במינהלת הפרויקט . 
הם פעלו במרץ להקמתה של ועדת היגוי ופעלו למען ייצוגם המלא בוועדות - המשנה 
הנלוות לפרויקט . לדעתם , אם הפרויקט נוסד למען ערביי יפו , אין סיבה 
שלא יהיו במינהלתו נציגים תושבים . לפני שלושה חודשים , בחרו ראשי הציבור 
הערבי ביפו ב"מועצת פעילים " . המועצה בחרה מתוכה 11 חברים שישמשו כ"ועדת 
היגוי " , שבה חברים משלושת הארגונים הנבחרים ביפו . זה היה צעד חסר - תקדים : 
בפעם הראשונה נתקלה מינהלת הפרויקט בהתנגדות מאורגנת מסוג זה . ועדת ההיגוי 
לא זכתה בהכרת המינהלת . עורך - הדין נסים שאקר , יו"ר הראבטה , עומד בראש 
המאבק הציבורי נגד פרויקט שיקום השכונות ועיריית תל - אביב - יפו . לפני 
כמה חודשים עתרה הראבטה לבג"ץ נגד פרויקט השיקום . שאקר ציין כי הדיון בעתירה 
שהגישה הראבטה יהיה תלוי במדיניות שינקוט המנהל החדש של הפרויקט . אם תהיה 
הבנה והפער בעמדות יצומצם , תבוטל העתירה . אך נראה שאין מנוס מעימות נוסף 
בין המנהל החדש , עמוס דורון , לבין הגוף החדש , החופף למעשה ל"ועדה העממית " . 
המועצה הגישה תזכיר לשלמה להט , ראש העירייה , לחגית חובב , הממונה המחוזית 
על טיפוח ורווחה במשרד השיכון , ולאיתן סולמי , מנהל עמידר . בתזכיר מוחים 
הפעילים בחריפות על מינויו של דורון למנהל שיקום השכונות ביפו . הם טוענים 
כי מונה ללא מכרז וללא התייעצות עם ועדת ההיגוי . לפני שבועיים אירגנה הוועדה 
העממית בעגמי מאהל מחאה של 82 משפחות ערביות חסרות - דיור . הוועדה גם אירגנה 
הפגנה שקטה , שהשתתפו בה יהודים וערבים רבים . לדברי שאקר , העירייה אדישה 
לבעיותיהם המיוחדות של ערביי יפו . דרך המוצא היחידה של התושבים היא המאבק 
המשותף להשגת זכויותיהם הבסיסיות . ביפו צומחת זה שנים תרבות של עוני , 
תולדה של הזנחה וקיפוח מצד השלטון המרכזי והמקומי מאז קום המדינה . בשנים 
האחרונות מתחזקת התודעה הלאומית , ואולי גם תודעה מעמדית , בקרב ערביי 
יפו , ויש בה רגשי תסכול וייאוש . ארגוני - המחאה המקומיים הרבים לא נוצרו 
מן - הסתם עקב קליטתם של עולים חדשים מרוסיה בשכונות הערביות . יש קרע עמוק , 
פוליטי ומינהלי , בין הקהילה הערבית לבין עיריית תל - אביב . אין ספק 
שבתנאים הפיסיים , החברתיים והכלכליים הקשים ביפו , ובשכונת עגמי בפרט , 
ימצאו טיעוני האפליה והמרירות אוזניים קשובות . 
