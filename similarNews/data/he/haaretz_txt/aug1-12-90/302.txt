" במוסקווה יש אנדרטה לקורבנות הסטליניזם . האם במערב מתכנן מישהו להעמיד 
אנדרטה לקורבנות הקולוניאליזם ? " שאל בתחילת השבוע גו סלובו , המזכ"ל 
יליד ליטא של המפלגה הקומוניסטית הדרום - אפריקאית . זו היתה שאלה רטורית , 
אבל אין זה אומר שהיא יכולה להיפטר במשיכת כתפיים . ימים שבהם חוגג המערב 
את ניצחון תרבותו הפוליטית , ימים שבהם חרב דמוקרטית מאיימת על ראשיהם של 
רודנים ( ולא ההיפך ) , אינם יפים לשאלות כאלה , כי כרוכה בהן הנחה שלא 
כל מה שהעניקו הדמוקרטיות המערביות לעולם במאה האחרונה ראוי להיחרת באותיות 
של זהב . שנות ה06 הסוערות היו שעתה הגדולה של תרבות רגשי האשמה , שיצרו 
פילוסופים רדיקליים בשביל ילדי דור מלחמת - העולם השנייה . התרבות הזאת 
הגיעה לשיאים של גיחוך ושל פאתוס נבוב כאשר התרפקה על מיתוס אנרכיסטי , 
במקום להתמסד , ולהפוך לפחות כמה מערכיה לנכסי צאן ברזל של תרבות פוליטית 
דמוקרטית . המפלגות הקומוניסטיות הגדולות של מערב - אירופה השתעשעו באופציה 
הזאת כמה שנים , אבל חסרו את האומץ לעשות מה שחלקן עושות עכשיו : להתפשט 
ממרקסיזם - לניניזם ולהיעשות לסוציאל - דמוקרטיות . הריאקציה לשנות ה06 התחילה 
במקום שבו נולדו השנים ההן : בסלונים אינטלקטואליים שמאלניים . העייפות 
מן הרטוריקה של השמאל החדש עוררה את " הפילוסופים החדשים " של פאריס , 
את " השמרנים החדשים " של ניו יורק , וכל מיני שלוחות - פרא אוקספורדיות , 
להציע רוויזיה מוחלטת של תרבות רגשי האשמה . הימין החדש , שידע לתרגם 
את הזארגון האינטלקטואלי שלו ללשונו הפשוטה של מעמד בינוני מבוהל , הצליח 
לרכוב על כתפיהם של פוליטיקאים בעלי מטען אינטלקטואלי מוגבל אל חדרי - החדרים 
של הכוח הפוליטי . דה - רומנטיזציה של העולם השלישי היתה אחד הסעיפים הראשונים 
והמרכזיים על סדר - היום . עזרו לה התנהגות מפיקות הנפט , ב3791 ; האורגזמה 
הקמר - רוזית של מלחמת וייטנאם ; המרת עריצותו של השאה בתיאוקרטיה איסלמית 
מטורפת באיראן ; מלחמות האזרחים הרצחניות של אתיופיה ושל אנגולה ; והגילויים 
המתרבים על מדינת המשטרה שכונן קאסטרו בקובה . פלישת בריה"ם לאפגניסטן 
פתחה פרק חדש ואינטנסיווי במלחמה הקרה , והעולם השלישי חזר אל המשבצת המקורית 
שהועיד לו המערב : חייל בלוח השחמט של העימות הבין - גושי . כאשר רייגן 
נכנס אל הבית הלבן , הוא מיהר לטרוק את הדלת על הניסיון החלקי של קרטר לתפוס 
את העולם השלישי כמקום שבו חיים בני - אדם . ניקרגואה , אל - סלוודור ואפילו 
גרנדה נעשו יסודות מרכזיים בהתפתחות " דוקטרינת רייגן " , רק במידה שנגעו 
לניסיונה של הדוקטרינה הזאת לפתוח את מתקפת - הנגד המיוחלת נגד בריה"ם בעולם 
השלישי . כמו באלף הימים של גון קנדי נעשה גם כאן ניסיון להתמודד עם בעיות 
כלכליות וחברתיות . לפחות למראית עין הובן הצורך בייבוש המים , כדי שהדגים 
ייעלמו , ברוח מימרתו של היו"ר מאו . מכאן להיטותו של ממשל רייגן להתייצב 
לימין מפלגת מרכז , בעלת נטיות רפורמיסטיות מתונות , באל - סלוודור . 
מכאן גם נכונותם המפתיעה של רייגן ותאצר להושיט סיוע כלכלי וצבאי למשטר מרקסיסטי 
לכאורה במוזמביק . תפיסת הקונפליקטים של העולם השלישי בהקשרים של יריבת מזרח - 
מערב היתה שטחית ומלאכותית . הן מזרח והן מערב תרמו לה ביודעים , כאשר 
העמידו פנים שבני - חסותם הם , לחלופין , אוונגרד של סוציאליזם מדעי בגונגלים 
של אפריקה ושל אמריקה המרכזית , או לוחמי - צלב של חירויות דמוקרטיות מערביות . 
ברוח ההנחה הזאת פירנסה בריה"ם את רודנותו של מנגיסטו היילה מריאם באתיופיה , 
שלבשה מסכה מרקסיסטית - לניניסטית , בניסיון עתיק ולא - אידיאולוגי לכפות 
את רצונה של קבוצה אתנית . מי שאינם מאמינים מוזמנים להתבונן בקלות שבה 
קולפו תמונות מרקס ולנין מן הכיכרות באדיס אבבה לפני כמה חודשים , כאשר 
התברר ששוב אין הן משכנתאות מספיקות בשביל בנקאי מוסקווה . ברוח אותה הנחה 
כרתה ארה"ב ברית עם הגנרל זיא אול - חק בפקיסטן , והרשתה למודיעין הצבאי 
שלו לחמש מכף רגל ועד ראש את ארגון הגרילה האיסלמי הפונדמנטליסטי ביותר באפגניסטן . 
שיקולי מלחמה קרה העמידו את ארה"ב אפילו לצד הקמר רוז בקמבודיה . המלחמה 
הקרה יצאה מן האופנה . לפני שבועיים שינתה ארה"ב את מדיניותה בקמבודיה , 
השבוע אולי יושג הסכם על סיום ההתערבות הבין - לאומית באפגניסטן . הניסיון 
לסיים את מלחמות אנגולה ואתיופיה נמשך בעצלתיים . אף אחד מן הקונפליקטים 
האלה אינו עומד להסתיים , באשר שורשיהם הם מקומיים . הם רק יוצאו מן ההקשר 
של המלחמה הקרה , עם העולם השלישי כולו . בלי מלחמה קרה , יהיו מעט מאוד 
תמריצים לארה"ב ולבריה"ם לסייע לעולם השלישי במלחמה היחידה שבה הוא מוכרח 
לנצח : מלחמה על שיור כלכלי . בהעדר הרומנטיזציה המופרכת של שנות ה06 , 
בהעדר הדחלילים האמיתיים והמדומים של קומוניזם בין - לאומי בשנות ה07 וה08 , 
יחזרו אפריקה ואמריקה הלטינית אל חצרו האחורית מאוד של המערב . לעומת זאת 
יגדל וילך הצורך באנדרטאות . 
