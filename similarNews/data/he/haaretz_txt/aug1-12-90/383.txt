לריה בוגרשוב מציגה , בתערוכת קיץ , את פסח סלבוסקי . לא פלא שסלבוסקי 
נדחק לחודשי הקיץ החמים , עונה עמומה וחלשה בתחום הגלריות , שכן הוא אינו 
נמנה על " הזרם המרכזי " ונחשב כביכול מהשוליים המטושטשים של האמנות הישראלית . 
הטעות היא טעות אופטית במידה רבה , שכן גם מוזיאון ישראל הכיר בעניין שיש 
בעבודתו של סלבוסקי , ועבודת שמן גדולה שלו מוצגת בימים אלה בתערוכת ה"רכישות 
החדשות " של המוזיאון לצד צינוביץ וניקל . האזור המסומן הוא אזור הציור 
בד , שמן , מכחול , שכבות צבע , ציור פיגורטיווי בעיקר , משהו כאילו 
שמרני . אך סלבוסקי אינו פוטר את צופיו ( ובוודאי שלא את אוצרי הגלריות 
או המוזיאונים ) בקלות גדולה כל כך . סלבוסקי משבש כל הבנה פשוטה של יצירתו , 
ומעמיד קשיים המביכים לא פעם את המתבונן . קושי אחד הוא המעבר המדומה מפיגורציה 
למופשט . קושי אחר : הנושאים הכביכול בנאליים , אפילו נאיוויים : פורטרט 
עצמי , רישומי נוף , פורטרט אשה , בית , דרכים . סלבוסקי פירסם לאחרונה 
ספר בהוצאת " קתדרה " של בצלאל ושמו " ההשראה חוזרת לתיקונה " . בפרק 
על האמן והקהל אומר שם סלבוסקי לקורא שלו , האמן : " ראה ודע , שהאמן 
בוחר בקהל שלו " . ואכן , הציור של סלבוסקי זקוק לקהל משלו שיקלוט את המכלול 
הלא שגרתי הזה באופן הנכון . סלבוסקי משלב בתוכו שני טיפוסים של אמנים : 
אמן שמרן ומסורתי המצייר בעין מתבוננת ויוצר בתוך רצף היסטורי , ואמן אדיש 
לגמרי לרצף הזה העובד על - פי הרגשתו החופשית לחלוטין . החופש הפנימי של 
סלבוסקי לנוע בתוך הציור ממופשט לפורטרט ולנוף נותן לציור שלו ממד אינדיוויזואליסטי 
קיצוני , בעל השראה אמיתית מצד אחד , אך משוחרר מכל כלל ומחויבות מצד שני . 
הגישה המסורתית מתקלפת כאן מן המחויבות שלה ומתמלאת רעננות מחודשת , בלי 
לאבד מרצינותה ובלי להיצבע בגוון ציני . סלבוסקי איננו צייר וירטואוזי , 
והמסר האמנותי שלו אינו בנוי על יכולת ציורית מרהיבה ומושלמת . יש מגבלות 
לציור הזה , אך דווקא אלה משאירות מקום לציבור האחר : " איסלנד בישראל " , 
כמו " ההשראה חוזרת לתיקונה " בנוי על מסלולי טיסה רחוקים המוחזרים לרדיוס 
הביתי . מסע באיסלנד והתבוננות בנופים הרחוקים , הזרים , פותח תהליך ארוך 
של עבודה בסטודיו . משמע : התהליך חשוב יותר מן האקט עצמו . הבית קיים 
בתוך המסע , והדרך קיימת בתוך הבית . מתוך נקודת מוצא זו יכול סלבוסקי 
לנהל את מסעותיו בכוחות עצמו מהנוף הקונקרטי אל משטח אפרורי המשתרע על הבד , 
נטול אובייקטים , מתקרב מאוד לציור של רתק , אך גם רחוק ממנו . לכן מציב 
סלבוסקי את " המיצב " הצנוע שלו הנקרא " בית " , ליד ציורי הנוף של איסלנד . 
במרכז ה"בית " , על כן ציור , מוצב פורטרט של האמן מושא התהליך , מנהל 
המסע , וכל השאר נובע ממנו . אפשר היה להשליך מכאן על סוג של פילוסופיה 
אקזיסטנציאליסטית של השלכת המשמעות מן האדם על עולמו ; אך בציור של סלבוסקי 
משמעות העולם מתפוגגת מעט , מקבלת תנודה מוסרית ודידקטית . החוויה היא 
בהתבוננות המרוכזת והגמישה , בחום של הצבע , ובחופש המושלם לנוע בתוך אלה 
מתוך עצמאות מוחלטת . לא טקטיקה מנוסחת בעלת עקרונות ריכטריים , לא קפיצה 
פוסט - מודרנית מנושא לנושא , אלא חופש תנועה מוחלט של אנרגיה , שהמודרניזם 
כבר לא ממשטר אותו . 
