( ניו יורק ) מיוחד ל"הארץ " . העיתון וול - סטריט - גורנל דיווח אתמול 
על מעשי התעללות שמבצעים חיילים עיראקים בתושבי העיר כוויית . העיתון גם 
דיווח על ביזה . העיתון מצטט עדויות של פליטים שהצליחו להימלט מהעיר ולהגיע 
דרך המדבר לבחריין וערב הסעודית . מאות תושבים נטשו את בתיהם ואת כל רכושם 
והם מנסים להימלט מהעיר . " בעיר שורר גיהנום ממש " , אמרה אשה שיחד עם 
בתה הפעוטה הצליחה לעבור דרך משמרות הצבא העיראקי ושטחים ממוקשים ולהגיע 
לבחריין . " העיראקים בוזזים את הבתים ומחפשים בעיקר מזון . התושבים לוחמים 
בינם לבין עצמם כדי להשיג דברי מזון " , סיפרה . פליטים אחרים סיפרו על אנרכיה 
מוחלטת השלטת בכוויית . החיילים העיראקים בוזזים את אולמות התצוגה של מכוניות 
חדשות ונוטלים לעצמם מכוניות מרצדס ומכוניות פאר אחרות . מעדויות הפליטים 
עולה , כי חיילי יחידות העילית הממושמעות של סדאם חוסיין , שהיו בראש הכוח 
שכבש את כוויית , פונו ובמקומם הגיעו לעיר יחידות צבא המורכבות מאיכרים 
עיראקים שהתחילו להציק לתושבים . " הם פורצים לבתים וחומסים מכל הבא ליד " , 
סיפרה פליטה . במקרה אחד פרצו חיילים לבית מהנדס ותבעו זהב . " אם אין 
לך הזהב , תן לנו את הנשים " , איימו החיילים . הפליטה אמרה לכתב העיתון , 
לוא היו הישראלים כובשים את העיר , הם וודאי היו מתנהגים עמנו טוב יותר 
מאשר העיראקים " . החיילים העיראקים , סיפר פליט אחר , נדהמים מהעושר והפאר 
בעיר כוויית . הם אומרים לתושבים כי נשלחו לכוויית כדי לסייע להם לגרש את 
השליטים המושחתים , והם מופתעים לשמוע כי התושבים מתייחסים באהדה לשליטיהם . 
מרבית הפליטים מגיעים לבחריין או לסעודיה בחוסר כל . הם מספרים כי בין 
תושבי כוויית שורר זעם נגד מלך ירדן ומנהיג אש"ף המואשמים כי בגדו בהם . 
