פסגת חירום ערבית עומדת להתכנס הערב בקהיר בנסיון אחרון לשכנע את נשיא עיראק , 
סדאם חוסיין , לפנות את כוחותיו מכוויית ולהשיב אל כנו הממשל האמירות . 
מזכירות הליגה הערבית מסרה אתמול בטוניס , כי הוועידה כונסה לבקשת מצרים 
וסוריה . במקביל , מסרו מקורות ערביים בקהיר , כי נלקחת בחשבון גם אפשרות 
של התלקחות צבאית בכל רגע . הנשיא , חוסני מובארק , כינס אמש את מפקדי 
הצבא וראשי המדינה לרבות ראשי האופוזיציה כדי לדון במצב המסוכן שנוצר . גם 
בירדן נמסר על התייעצויות של המלך חוסיין עם מפקדי צבאו ועל הכרזת מצב של 
כוננות בקרב הכוחות המזוינים הירדניים . סוכנות הידיעות של מצרים מסרה כי 
ראשי המדינות הערביים יגיעו לבירה המצרית בשעות הקרובות וכי הפסגה תתכנס 
מיד עם בואם . ראשון הגיע נשיא לוב , הקולונל מועמר קדאפי , שנחת אמש 
בקהיר . הנשיא מובארק ערך אמש שיחות טלפוניות עם מרבית המנהיגים הערביים . 
מקורות בגדה מסרו כי המלך פהד נתן הסכמתו לערוך את פסגת החירום מתוך סיכום 
עם מובארק , שהיא תאשר את הדרישה לנסיגה מיידית של הכוחות העיראקיים מכוויית 
והחזרת ממשל האמירות של משפחת אל - סבאח . מצרים , סוריה , אלגיריה , 
סעודיה , קאטאר , איחוד הנסיכויות הערביות , לוב , תימן ומאוריטניה כבר 
הודיעו רישמית כי ישתתפו בפיסגה . אלגיריה הוקיעה את ההתערבות הצבא האמריקאי 
במפרץ הפרסי . שר החוץ , אחמד גוזאלי , אמר ברדיו : " יש לפעול להשגת 
פיתרון בתוך המסגרת הערבית , אם הדבר אינו מאוחר " . לדעתו , הצבת צבא 
אמריקאי בסעודיה , להגנה מפני התקפה עיראקית אפשרית , " הינה שואה לעולם 
הערבי " . 
