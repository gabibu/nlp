מונרוביה ( ע"ר ) . כוחות המורדים בליבריה פתחו אתמול במתקפה על המבואות 
המזרחיים של מונרוביה , במה שנראה כניסיון של הרגע האחרון להפיל את הנשיא 
סמואל דו , לפני שיגיעו כוחות השלום האפריקאים . לוחמיו של מנהיג הזרם המרכזי 
של המורדים , צארלס טיילור , אמרו כי הם השתלטו שלשום בבוקר על תחנת רדיו , 
במרחק 9 ק"ם מהבירה , שהיתה כיס התנגדות חשוב של כוחות הממשלה . אתמול 
הצליחו המורדים להתקדם למבואות קונגוטאון ובנקודה מסויימת הגיעו למעונו של 
השגריר האיטלקי , פחות משני ק"ם ממקום מושבו של דו . מנגד , מסרו עיתונאים , 
כי ראו חיילים אורבים למורדים והיו עדים לקרבות רחוב לא מאורגנים וכי מידת 
ההתקדמות של המורדים איננה ברורה . נראה , שפעולה זו היתה חלק ממיתקפה סופית 
על מאחזו של דו בידי החזית הפטריוטית הלאומית של ליבריה , שהשתלטו על מרבית 
שטחה של המדינה המערב - אפריקאית . טיילור מנסה ככל הנראה להדיח את דו לפני 
כניסתו של כוח השלום שהקימו חמש מדינות במערב אפריקה , האמור להיכנס לליברה 
לקראת סוף השבוע הבא , כדי לאכוף הפסקת - אש . ניגריה קראה לארה"ב , ולמדינות 
נוספות החברות במועצת הביטחון , לתמוך בכוח השלום המערב - אפריקני המשותף , 
המתכונן להתערב במלחמת האזרחים העקובה מדם בליבריה . שר החוץ של ניגריה , 
רילוואנו לוקמן , אמר כי ביקש תמיכה מוסרית וסיוע חומרי , בפגישה שקיים 
אתמול עם שגרירי בריה"ם , בריטניה וצרפת . דובר של עוזר שר החוץ האמריקאי 
לענייני אפריקה אמר אתמול במסיבת עתונאים טלפונית עם כתבים ניגרים , כי 
ארה"ב תשקול בכובד ראש פניות לקבלת סיוע לוגיסטי . ניגריה , גאנה , גינאה , 
סיירה ליאון וגאבון הודיעו כי ישגרו כוח צבאי שתפקידו יהיה להפסיק את הקרבות 
שכבר גרמו למותם של אלפי אזרחים . על הכוח יפקד גנרל מגאנה . 
