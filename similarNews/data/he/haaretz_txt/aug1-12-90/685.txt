מועצת הביטחון של האו"ם תתכנס כפי הנראה היום , כדי לדון בהצעת החלטה אמריקאית 
שתחייב את המדינות החברות בארגון הבין - לאומי , לנקוט בסנקציות כלכליות 
נגד עיראק . אתמול נמשכו ההתייעצויות הבלתי רשמיות בין חברות המועצה , על 
הטיוטה של הצעת ההחלטה האמריקאית . ביומיים האחרונים מורגשת פעילות אמריקאית 
אינטנסיווית במרכז האו"ם והשגריר תומס פיקרינג מנהל מערכת שכנוע ושידולים , 
כדי לגבש רוב במועצת הביטחון , שיתמוך בהחלטה על סנקציות נגד עיראק . מקור 
דיפלומטי בכיר אמר אמש ל"הארץ " כי הסתייגותה של סין העממית להצעת ההחלטה 
האמריקאית נחלשה במגעים האחרונים , והערכה הרווחת היא כי סין לא תעשה שימוש 
בזכות הווטו , השמור לה כאחת מחמש החברות הקבועות של מועצת הביטחון . בה 
בעת נודע כי שתי חברות תורניות במועצה , קובה ותימן , מתנגדות להטלת סנקציות 
על עיראק . לשתי מדינות אלה אין זכות וטו . לאישור הצעת ההחלטה האמריקאית 
נחוצים 8 קולות מבין 51 חברות המועצה ואם אכן סין העממית תתמוך בהצעה , 
קרוב לודאי שהיא תאושר עוד היום . משקיפים במרכז האו"ם הטעימו אמש , כי 
גם אם תאושר הצעת ההחלטה האמריקאית , שתחייב את חברות הארגון לנקוט בסנקציות 
כלכליות נגד עיראק , מימוש ההחלטה כלשונה תלוי ברצון הטוב ובמידת שיתוף 
הפעולה שהמדינות השונות תהיינה מוכנות להפגין . הידיעות כי יפן מוכנה להצטרף 
לאמברגו על רכישת נפט מעיראק ומכוויית , עשויות להשפיע על חברות מועצת הביטחון 
וליצור באו"ם אווירה שתעודד את בידודה של עיראק . 
