לפני כחודשיים פרסם ד"ר מאיר חת מאמר ב"רבעון לבנקאות " בו טען שבית המשפט 
הגבוה לצדק טעה כאשר קבע שיש להעמיד את הבנקאים לדין פלילי עקב המניפולציה . 
כלומר , לא רק שכל צמרת הפרקליטות להוציא יוסף חריש רודפת לחינם אחר 
בנקאים טהורים ותמימים . לא רק שעיתונאים מסוימים אינם מבינים כלל על מה 
הם כותבים , אלא גם שופטי בית המשפט העליון טועים ומטעים . קראתי אז את 
המאמר ( 9 עמודים ) והחלטתי לא להגיב . נכון שהמאמר היה מרגיז , ונימוקיו 
מגוחכים , אך כמה אנשים קוראים כבר את הרבעון , ומי שכן קורא , מכיר הרי 
היטב את חת . אך אתמול , בידיעות אחרונות , הופיעה רשימה פרי עטו של חת . 
הרשימה היא תקציר המאמר שהופיע ב"רבעון לבנקאות " לפני חודשיים . ברשימה 
מסביר חת שצריך להבין את הבנקאים על רקע האינפלציה לה אחראית הממשלה , שגרמה 
לשחיקת הון הבנקים וכך אילצה את הבנקאים למלא את החסר על - ידי גיוס הון 
בקנה מידה גדול , מה שחייב אותם להתחרות באיגרות החוב הממשלתיות הצמודות . 
לכן המסכנים היו חייבים לבצע תרגילים שונים כדי שהציבור יתפתה וירכוש את 
המניות . חת לא עונה על השאלה איך הבנק הבינלאומי שרד , התפתח , הרוויח 
וגדל בלי להשתתף במניפולציית הוויסות . הוא גם לא מזכיר איך אנשים אמיצים 
כמו עמוס מנור , היו"ר , וצדיק בינו , המנכ"ל , סירבו לווסת את מניות 
הבינלאומי , למרות דרישת הבעלים . לכן קשה להבין איך איש שהיה פעם יו"ר 
הבורסה , ושלמד פעם כלכלה , יכול לטעון טיעונים מופרכים כל כך . חת מנסה 
לסנגר על אנשים שמכרו סחורה לציבור במחיר פי שלושה משוויה האמיתי . הוא 
מגן על מי שביצעו מניפולציות , הקימו חברות ויסות , שיקרו במאזנים , זייפו 
בתשקיפים , עברו על סעיפים מפורשים בחוק ניירות ערך , רימו את לקוחותיהם , 
והפיקו מכך גם רווח אישי ברור , הן בשכר מופרז , הן בדמי ניהול , הן 
בצבירת עוצמה וכבוד . אין גם לשכוח שחת עצמו היה יכול להפסיק את המניפולציה 
בן יום . הוא הרי היה יו"ר דירקטוריון הבורסה בתקופת המניפולציה , וועדת 
בייסקי מצאה אותו אחראי למחדל זה . אך בכל זאת מגיעה לחת מילת תודה . רשימתו 
איפשרה את חידוש הדיון הציבורי בנושא . כמעט שכחנו שבית המשפט העליון פסק 
לפני שלושה חודשים שיש להגיש כתבי אישום נגד הבנקאים . כמעט שכחנו שפסיקה 
זו של בית המשפט עמדה בניגוד ברור לעמדתו של חריש . כמעט שכחנו שבכל מדינת 
חוק אחרת היה היועץ המשפטי מתפטר בן יום , אם היה זוכה לביקורת כה חמורה . 
האם מתכוון חריש להמשיך ולנקוט בפעולות ההשהייה המפורסמות שלו , האם הוא 
מתכוון לבזות גם את בית המשפט העליון ? 
