הזדמן לי באחרונה , בביקורי בתל - אביב , להתגורר במלון - דירות הנשקף 
אל גן - העצמאות . ממש לפני המלון עמד , כפי שהיטבתי לזכור מן הימים שגרתי 
בסביבה זו , מלון שרתון , מאותם מלונות ענקיים שעמדו כחומה בין תל - אביב 
לבין הים שלה וסימלו בעיני רבים את הפניית העורף של העיר העברית הראשונה , 
ושמא של מדינת - ישראל כולה , אל הים התיכון , על כל המשתמע מכך . המלונות 
האלה , אמרו , עודם אומרים , כי הים התיכון איננו " הים שלנו " , שאיננו 
רוצים בו או למצער , איננו רוצים לראותו ; והם , כלומר בוניהם ומתירי 
בנייתם , אמרו גם את דבר הסתגרותה של החברה הישראלית מפני הים המקשר אותנו 
אל עולמנו העולם שצריך ויכול להיות שלנו . והם אמרו זאת למגינת לבם של 
ישראלים רבים , אם גם לאו דווקא של כולם . לבי עלץ למראה המלון שנהרס . 
נאמר לי שההריסה התחוללה ממש ימים ספורים לפני בואי , בראשית יולי . ואמנם 
המראה מחלוני היה עשוי להרנין את הלב : לא רק גן - העצמאות הנחמד באמצע 
החלון המרכזי של דירת - המלון שלי ניצב , נוגע בנימות - הלב היותר - כמוסות , 
פסל הציפור שפיסל המנטר היקר שלי , בנימין תמוז , שבימים אלה מלאה שנה 
למותו אלא , ובעיקר , קטע הים המקסים , הקרוי חוף שרתון . החלון מיסגר 
למעני תמונה של מאטיס או של ראול דפי : הים - תיכוניות בטוהרה המזהיר , 
פס המים הכחול , רצועת חולות הזהב ( השבה ומעלה את זכרו של הידיד המת 
שהכניסני בסודה של תל - אביב כמעט - אבודה כבר ) ואי - שם באופק , מפרש 
קטן מלבין : ודאי יאכטה של אחד משועי תל - אביב , כן ירבו ! האומנם קרה 
הנס והים התיכון חוזר ? תהיתי מדי בוקר בעת הגילוח או שהמלון ההרוס הוא 
רק נחמת שוטים ומקסם שווא , פאטה - מורגנה שמזמן הגורל המתעתע לאורח השש 
למצוא את עקבות היופי האבוד והזכור ? והרי אינני היחיד החוזר בעקשות אל 
החלום הים - תיכוני הזה שישראל חייבת לחלום כדי למצוא את עצמה . ימים אחדים 
אחרי שהשתכנתי במלון זה והתחלתי לזון את עיני בנוף החלומי בני משפחתי אף 
הרחיקו לכת והלכו בעליל אל רצועת החול הזהוב ואף טבלו ב"מארה נוסטרום " ; 
אני אינני מן הנועזים לבדוק כה מהר את ממשות החלום נקרה לידי הראיון הגדול 
שעשה ארי שביט עם עמוס עוז ( מוסף " הארץ " , 7 . 31 ) . בראיון זה מתרפק 
הסופר על החזון הים - תיכוני , מתנבא שתהיה כאן " מדינה ים תיכונית לא 
מזרח - תיכונית " , משווה את המדינה העתידית הזאת עם פיריאוס , והשוואתו 
עונה כהד לאוטופיה הנושנה שלי , שבה מתדמה ישראל ליוון המודרנית , ממשיכה 
את הזיקה בת אלפי השנים בין שתי התרבויות הקדומות הגדולות , שמתו וקמו לתחייה 
בהפרש זמנים לא - רב . אם אתונה וירושלים היו סמלים של ניגוד , למה לא 
יהיו אתונה ( החדשה ) ותל - אביב סמלים של מפגש מחודש , של זיקה ? כך 
הירהרתי לא - פעם , מודע לחסרונות הרבים מספור של אתונה החדשה , עיר בלתי - 
נסבלת כמעט ועם זאת , עיר רוחשת חיים , סואנת ונהדרת , וגם מודע לבעיותיה 
של תל - אביב , אך גם לאפשרויותיה , ולאותו מזג חדש , ים - תיכוני בעליל , 
שדימיתי למצוא בתושביה הצעירים - יותר בשנים האחרונות . כשאני נתון כבר 
למצב הרוח הים - תיכוני הזה , חוזר וחי את " המיתוס הים - תיכוני " שבמשך 
השנים שעשיתי בצפון הועם קצת זוהרו , לא הפתיעה אותי , אלא הצטרפה בטבעיות 
אוהדת אל אווירת הימים הקייציים האלה , עדות בולטת נוספת שישראל לפחות רוצה 
להיפתח אל הים העתיק שאיזו רוח רעה ניסתה להסתירו מעינינו : חוברת נרחבת , 
עבה והדורה , של הריבעון להיסטוריה " זמנים " ( בעריכת עדית זרטל ) 
. החוברת כולה מוקדשת לאותה " ישות חמקמקה ומאוד - אופנתית כעת , הקרויה 
הים התיכון " ( דבר העורכת ) , לים - תיכוניות בעשרות ביטוייה ההיסטוריים 
ומאות גילומיה הפרוטיאיים . כמובן , עטתי על החוברת כמוצא שלל רב , פותח 
בדיוקנו של היסטוריון ישראלי של הים - התיכון , ש"ד גוטיין המנוח , מרוצה 
שלא רק פרנאן רדל , הפטרון הקדוש של הלימודים הים - תיכוניים האופנתיים , 
ניצב בפתח הבשורה הזאת . " היה זה עולם מתורבת של אנשים שידעו כיצד לנהוג , 
שהתחשבו בזולת ושמו לב כראוי לבני - אדם . כיאות לאנשים עסוקים , דיבורם 
היה קצר וענייני , ושיקף את בהירות השמיים הים התיכוניים " . זה התיאור 
המקוצר , הפיוטי להדהים שמתאר היסטוריון התעודות גויטיין את ההוויה הים - 
תיכונית , ודווקא המזרחית , שהיתה כאן פעם וצריכה לשוב ולהיברא כאן . אכן 
הים התיכון הוא הסיכוי שלנו , הסיכוי שעדיין לא נוצל , כבר בוזבז במקצת 
ועדיין אין להיוואש ממנו . אם פטרבורג היתה , בעיני פטר הגדול , חלון 
של רוסיה אל אירופה , הרי תל - אביב צריכה להיות החלון שלנו : אל הים הזה , 
הבריכה הענקית שסביבה נולדה התרבות המערבית נולדה מתוך ריבוי אין - סופי 
כמעט של תרבויות . עטיפת החוברת " זמנים " , ובה ציורו של ראול דפי , 
כמו באה להטעים את עושרן המטורף של התרבויות שנולדו לחוף הים הזה ובעולם 
שמעבר לו , יוון , איטליה , ספרד וטורקיה , וכל איי הים , שקשרים קדמוניים 
מקשרים בינם לבין רצועת החוף שלנו . " ים תיכונית ולא מזרח - תיכונית " , 
מדגיש עמוס עוז , ואמנם , זו הדרך הפורייה היחידה המצויה לנו להימלט מקנאותה , 
משיממונה וממגבלותיה של המזרח - תיכוניות , אותו אזור חולה - מדבר שמעולם 
לא ידע לדבוק בים , ועל כן נשאר חרב ושומם ומאיים ברובו . " הים ! הים ! 
" קראו חיילי יוון החוזרים משבי פרס , כמסופר בספרו של כסנופון , " אנבאסיס " , 
כשהבחינו ביסוד הווייתם ותרבותם שכמעט נגזל מהם . כך צריכים לקרוא גם אנחנו , 
להתברך ברצועת - החוף הגואלת הזאת . הנה שקעתי בחלום יום קיץ אוטופי , 
אני , המבטיח לעצמי שוב ושוב לא להיכנע לאוטופיזם כלשהו . על כן , מוטב 
שאשוב אל ראשית רשימתי ואומר כי הבנייה באתר שניצב עליו לפנים מלון שרתון 
עוררה את חשדותי . חקרתי לדעת מה נבנה כאן על מקומו של הקטע בחומת המלונות , 
שהופל . עד מהרה נעניתי בתשובה פשוטה ודו - משמעית : " בונים כאן מלון 
גבוה יותר מקודמו " . 
