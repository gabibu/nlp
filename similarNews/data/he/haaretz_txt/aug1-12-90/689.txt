ריצרד שיפטר , עוזר שר החוץ של ארה"ב לענייני זכויות האדם , הגיע במוצאי 
שבת לביקור בישראל . הביקור מוגדר כביקור עבודה ולא כביקור רשמי . זו גם 
הסיבה לכך שמשרד הביטחון אינו מפרסם את דבר בואו של שיפטר לארץ . מקורות 
ביטחוניים מסרו כי שיפטר נועד אתמול לשיחה עם שר הביטחון , משה ארנס ודן 
איתו במכלול הבעיות של זכויות האדם בשטחים וכן בעניינים הנוגעים לתושבי השטחים . 
שיפטר נפגש אתמול גם עם אלוף פיקוד המרכז האלוף יצחק מרדכי וכן עם אלוף פיקוד 
הדרום האלוף מתן וילנאי . הוא ביקר בפיקוד המרכז כשהוא מלווה על ידי שגריר 
ארה"ב בישראל ויליאם בראון , שמע סקירות מחיילים ומאלוף פיקוד המרכז . 
לאחר מכן טס לעיר עזה שם שמע סקירות מפי אלוף פיקוד הדרום , האלוף מתן וילנאי 
ומקציני הפיקוד . קפידבינאמש נערכה לכבוד שיפטר ארוחת ערב חגיגית במשרד הביטחון , 
בהשתתפות אלופי צה"ל , ראשי מערכת הביטחון ומוזמנים נוספים . מקורות צבאיים 
ציינו כי שיפטר יצא מרוצה מהשיחות עם הקצינים הבכירים , בכל הקשור לטיפול 
בזכויות האדם בשטחים . עוד נודע כי שיפטר אמור להיפגש היום עם גורמים במערכת 
הביטחון ועם ראשי המינהל האזרחי בגדה וברצועה ולקבל מהם סקירות ודיווחים 
בכל הקשור לזכויות האדם בשטחים ולפעילות צה"ל והמינהל האזרחי . כמו כן יסייר 
שיפטר באחד ממתקני הכליאה של צה"ל , ככל הנראה במתקן הכליאה בדהריה , או 
אולי במתקן הכליאה בקציעות שבנגב . מקורות מוסמכים ציינו כי לא מן הנמנע 
ששיפטר ייפגש עם גורמי הפרקליטות הצבאיים וביניהם הפרקליט הצבאי הראשי תא"ל 
אמנון סטרשנוב . יועץ שר הביטחון לענייני תקשורת , דני נוה , אישר אמש 
כי אכן ריצרד שיפטר נועד עם שר הביטחון , אך הגדיר את ביקורו של שיפטר כביקור 
לא רשמי ואמר כי מערכת הביטחון אינה מוסרת פרטים על הביקור , או פגישותיו 
של שיפטר בישראל . סופר " הארץ " מזכיר כי הדו"ח האחרון של שיפטר בנושא 
זכויות האדם בשטחים , לא החמיא לישראל , למרות שישראל הגיבה במהירות רבה 
באמצעות נציגי צה"ל והפרקליטות הצבאית . גורמים צבאיים אמרו אמש ל"הארץ " , 
כי השנה יש שיפור בהתנהגות החיילים בשטחים בכל הקשור לזכויות האדם . יחד 
עם זאת יש תלונות שעדיין מגיעות מתושבי השטחים וכל תלונה מטופלת לגופו של 
עניין . 
