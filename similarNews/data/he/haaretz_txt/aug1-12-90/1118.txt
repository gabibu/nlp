ההיענות הרחבה לדרישה להטיל סנקציות על עיראק היא , כמובן , הדבר החשוב 
ביותר , הן מבחינת יעילות הלחץ על עיראק והן כהוכחה ליכולתה של ארה"ב לגייס 
את העולם , כשעניינים בסיסיים עומדים במבחן . שנית לה בחשיבותה היא הודעת 
שר הנפט האיראני שארצו " מעוניינת במחירים יציבים " ועל - כן היא מוכנה 
להגדיל את התפוקה . הודעה זו תשפיע על המזרח - התיכון ועל אזור המפרץ הפרסי 
גם לאחר שתוקפנותו התורנית של סדאם חוסיין תחוסל , בצורה זו או אחרת . התוצאה 
המיידית עשויה להיות האטה בהתייקרות הנפט , משום שתפחת רמת הבהלה בשווקים 
העולמיים , שהיא הסיבה העיקרית להאמרת המחירים . תוספת ההזרמה שאיראן מסוגלת 
לתת , ועודף כושר התפוקה בשאר ארצות הנפט באזור , מספיקים למלא את כל המחסור 
שעלול להיווצר בשל חסימת התפוקה העיראקית והכווייתית . אין להתעלם מהנימוק 
להחלטה האיראנית בדבר " מחירים יציבים " . איראן מאותתת בכך , שלמרות רצונה 
להגדיל את הכנסותיה היא מבינה שניסיון לחזור על תרגיל 473791 ( גם אם מעטים 
מאוד סיכויי הצלחתו ) יכול לגרום שוב נזקים כבדים . מדינאים ופרשנים אמריקאים 
כבר מדגישים , שיש ברכה בהתקפת עיראק : היא תשים קץ לגלישה אל צריכת הדלק 
הבזבזנית שיצרה שוב תלות בלתי - נסבלת בנפט מיובא ( ובשיעור גדל מן המפרץ 
הפרסי ) ותעודד מחדש את המעבר לחפש מקורות חלופיים . במלים אחרות , טהראן 
ערה לכך שמעבר לבעיה הצבאית - הפוליטית של התוקפנות העיראקית , היא יכולה 
בנקל לגדוע את הענף הכלכלי עליו יושבות מדינות הנפט במזרח - התיכון . המשמעות 
העקרונית של ההודעה האיראנית היא , שאת האיבה בין טהראן ובגדד , שהיתה 
קיימת זמן רב לפני מלחמת המפרץ , אי - אפשר לחסל בניסיון של ברית זמנית 
בין מפקיעי מחירים . האיראנים קיבלו תזכורת רועמת לתוקפנותו של סדאם חוסיין , 
ומבינים שהשטן הקטן מעבר לגבול עדיין מסוכן יותר עבורם מהשטן הגדול מעבר 
לים . הכשלת תוקפנותה של עיראק יכולה להחזיר , במידת - מה , את שיווי המשקל 
ההיסטורי בין איראן לבין הערבים במזרח - התיכון , שיווי משקל שהוא כה חשוב 
גם לישראל . 
