ארה"ב הודיעה אתמול למשרד החוץ בירושלים על דחיית ביקורו של שר החוץ , דוד 
לוי , בוואשינגטון . הוסבר , כי דחיית הביקור נובעת מהחלטת נשיא ארצות 
הברית , גורג בוש , לשגר את מזכיר המדינה האמריקאי , גיימס בייקר , לטורקיה . 
ואולם , כפי שפורסם לראשונה ב"הארץ " ביום ששי שעבר , נרמז כבר בסוף השבוע , 
כי בייקר מעוניין בדחייה עקב המשבר במפרץ הפרסי . נודע , כי בוואשינגטון 
גבר החשש , כי ביקור לוי במועד זה לא יניב כל התקדמות בתהליך השלום , משום 
שעל רקע קשייה של ארה"ב מול התוקפנות העיראקית , אין האווירה מתאימה ללחץ 
על ישראל לוותר לערבים . על - פי מידע שהגיע לירושלים תתקשה ארה"ב לפעול 
נגד עיראק , גם בגלל עמדתה של איראן . בניגוד לציפיות , לפיהן תתייצב 
איראן גם מול עיראק , מתברר עתה כי הנשיא רפסאנגאני מעוניין בשיפור היחסים 
עם בגדאד ואף עשה עימה יד אחת נגד כוונות כוויית בעבר להעלות את מחירי הנפט . 
האיראנים נמנעו מלהכריז על כוננות בגבולם עם עיראק , ובמדינות אופ"ק רואים 
בכך איתות לעיראקים כי איראן לא תתנגד לפעולתם במפרץ . דוברת מחלקת המדינה , 
מרגרט טאטוויילר , הודיעה אתמול כי ביקורו של לוי יתקיים ב6 וב7 בספטמבר . 
היא הדגישה , כי חרף דחיית ביקורו של לוי " מחוייבותנו לתהליך השלום 
איתנה " . טאטוויילר הוסיפה , כי תוקפנות עיראק אינה משנה את מחוייבותה של 
ארה"ב , אך מדגישה את הצורך לדון בדרכי שלום בסכסוכים אחרים באזור . דיאלוג 
ישראליפלשתיני , הוסיפה הדוברת , הוא צעד חשוב בטיפול בסכסוך הערבי - ישראלי , 
שללא פיתרונו לא יוכל לשרור שלום במזרח התיכון . " אנו רוצים להבהיר , 
שדרך הפיוס והשלום היא נתיב כדי לפעול בו נגד מטרותיו של סדאם חוסיין באזור " , 
אמרה דוברת המדינה . דובר הבית הלבן , מרלין פיצווטר , שנשאל אתמול אם 
קויימו בימים האחרונים מגעים עם ישראל בקשר למשבר עיראק - כוויית , השיב 
בחיוב , אך אמר , כי לא היו כל מגעים בדרג נשיאותי . מקורות בשגרירות 
ישראל בוואשינגטון ציינו אתמול , כי דחיית ביקורו של דוד לוי עלתה על הפרק 
לראשונה אתמול , עקב צאתו של מזכיר המדינה לטורקיה . לדבריהם , לא העלתה 
ארה"ב אפשרות לדחות את הביקור קודם לכן . 
