" מימדי העלייה מבריה"ם והיקף העלייה הצפוי מחייבים את ישראל להתמודד עם 
העלייה באמצעות כלל המשאבים העומדים לרשותה ולרשות העם היהודי , ואף לפנות 
לסיוע כספי מבחוץ , כולל סיוען של ממשלות וארגונים זרים " . כך אמר אתמול 
שמחה דיניץ , יו"ר הנהלת הסוכנות היהודית , בישיבת ההנהלה הציונית בירושלים . 
דיניץ שב בימים אלה מביקור בארה"ב , ולדבריו שוררת תחושת חירום אמיתית 
בקרב המנהיגים היהודים שם . עוד אמר שהמנהיגים דנים בהגדלת סכומי המגביות , 
אך עם זאת הם התחילו גם לדבר על הצורך למצוא בעתיד כיוונים נוספים לגיוס 
כספים לעלייה . דיניץ הוסיף שגם הסוכנות תתחיל לדון בקרוב בערוצים אפשריים 
נוספים לגיוס כספים . דיניץ דיווח להנהלה על ביקורו בפולין ועל שיחותיו עם 
ראש הממשלה הפולני , תדאוש מזובייצקי , שבהן סוכם על העמקת פעילות הסוכנות 
בפולין ובמזרח ארופה והמשך הסיוע הפולני ליציאת יהודי בריה"ם לישראל . ראש 
המחלקה לעלייה אורי גורדון שיבח בישיבה את עבודת צוותי הסוכנות , המופקדים 
על תחנות המעבר של עולי בריה"ם באירופה . הוא מסר כי יהודי בריה"ם מגיעים 
כיום לתחנות המעבר בכל אמצעי תחבורה אפשרי , והפעולה מתבצעת ללא עיכובים . 
ראש מחלקת עליית הנוער דוד הגואל סקר בישיבה את פעולות מחלקתו בתחום קליטת 
העלייה מבריה"ם . הוא מסר כי בשנה האחרונה קלטה עליית הנער במוסדותיה 0001 
בני נוער מבריה"ם , וכי מספרם יגדל בעתיד באורח ניכר . ראש מחלקת ההסברה 
עוזי נרקיס דיווח על ביקורו בפראג , שם נחנכה תערוכת הצילומים " שלום מירושלים " . 
נרקיס נפגש עם יו"ר הפרלמנט אלכסנדר דובצק , ובין היתר הציע לו לקיים בפראג 
באביב הבא כינוס אירופי בחסותו , שיעסוק באנטישמיות המודרנית . 
