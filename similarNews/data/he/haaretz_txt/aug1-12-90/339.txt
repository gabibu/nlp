" בגדה המערבית פועלות עתה שמונה מדגרות לאפרוחים , שמחציתן בבעלות יהודית , 
המאיימות על ייצור הביצים והפטמים בישראל " כך התריע אתמול מ"ם מנכ"ל 
המועצה לענף הלול , אריה חדש . המדגרות , שהוקמו בגדה , אינן כפופות לחוק 
הישראלי , ואינן מחויבות בתעודות משלוח . לדברי חדש , עלות הייצור בהן 
נמוכה בהרבה , לעומת זו של המדגרות בתחומי הקו הירוק , ופוטנציאל הייצור 
בהן מגיע לכ2 מיליון ביצי רבייה בחודש . להערכתו , בשנה שחלפה גרמה פעילותן 
של המדגרות בשטחים לנזק של מיליוני ש"ח ליצרנים הישראלים . המדגרות הערביות 
נמצאות בנפות גנין , טול כרם וחברון ( האחרונה היא למעשה בבעלות משותפת 
יהודית - ערבית ) , בעוד שהמדגרות בבעלות יהודית נמצאות בחברון , מושב 
יקיר , ומישור אדומים . מדגרה נוספת מוקמת עתה בגוש עציון . ממעקב שערכה 
בימים אלה המועצה לענף הלול עולה , כי חלק ניכר מהתוצרת של המדגרות בשטחים 
נמכר במזרח ירושלים במחירים הזולים בצורה משמעותית , בהשוואה למחירים הנהוגים 
בשווקים בישראל . מהנתונים שבידי המועצה עולה , לדברי חדש , שברצועת עזה 
עומדת לקום מדגרה ראשונה , ואם ילווה תהליך זה בהקמתן של להקות רבייה , 
יהפכו השטחים לעצמאיים , מבחינת הצריכה של ביצי רבייה ואפרוחים . ראשי 
המועצה לענף הלול העלו את הנושא בפגישה שערכו לפני ימים אחדים עם שר החקלאות , 
רפאל איתן . איתן אמר , כי יבדוק את האפשרות התחיקתית לבלום את כניסת 
תוצרת מדגרות השטחים לקו הירוק . גורמים במשרד הביטחון וקציני המטה של הממשל 
בשטחים גורסים , בניגוד לעמדתה של מועצת הלול , שיש לאפשר לתושבי השטחים 
לפתח ענפי ייצור שונים , לרבות מדגרות , שכן הדבר תורם לרווחתם הכלכלית , 
ומחליש את ממדי האינתיפאדה . 
