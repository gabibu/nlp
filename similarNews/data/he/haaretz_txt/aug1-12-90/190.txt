אחיות בתי החולים חוזרות הבוקר לעבודה סדירה לאחר ששבתו בזמן משמרת הלילה 
בבתי החולים . היום מתכנס מטה המאבק של האחיות כדי להחליט על המשך צעדי 
המאבק בשבוע הבא . האחיות מוחות על ביטול נקודות הזיכוי לילדים דבר שיביא , 
לטענתן , להפחתה של 86 עד 631 שקלים בשכרן , ויגרום לכך שהן לא ירוויחו 
מהנהגת הרפורמה במס ודורשות להמיר את התשלום הזה בהפחתת שיעורי המס על עבודה 
במשמרות . בקרב האחיות שוררת מורת - רוח מכך שפנייתן להפגש עם עם שר האוצר , 
יצחק מודעי , ולהציג בפניו את דרישותיהן , לא נענתה . מנגד , דוחים באוצר 
את הטענה שהרפורמה תפגע בהכנסתן . לדברי האוצר , רוב רובן של האחיות ייהנו 
דווקא מהגדלת שכר . במכתב ששיגר מודעי ליו"ר חטיבת אחיות בתי החולים , 
אילנה כהן , כתב : " הרפורמה קבעה במפורש שאמהות לא נשואות ימשיכו להנות 
ממלוא נקודות הזיכוי עבור הילדים , כך שכל תוספת השכר מן הרפורמה תעלה את 
שכרן . כל האחיות ללא ילדים , או עם ילד אחד , ייהנו ממלוא התוספת של 
הרפורמה . אמהות להן שני ילדים ויותר יפוצו בהתאם להסכמה ביני לבין מזכיר 
ההסתדרות כדי למנוע הפסד שכר " . השר דחה את הטענה על אפליית נשים , וציין 
כי גם לאחר ישום השינויים המוצעים ברפורמה , יהיה המס שתשלם אם עובדת נמוך 
יותר מן המס שמשלם גבר עובד באותה רמת שכר . השר מודעי אמר : " ההסתדרות 
ונעמ"ת , כמייצגת אירגוני נשים , הגיעו להסכמה עם משרד האוצר בנדון , 
וזאת לאחר שנקבע כפשרה שאם עובדת תהנה מנקודת זיכוי עבור כל ילד אי זוגי 
במקום חצי נקודה עבור כל ילד . זהו שיפור משמעותי בעיקר לאמהות עם ילד אחד , 
ולאמהות עם מספר ילדים אי זוגי " . באשר לדרישת האחיות להנחה במס על עבודה 
במשמרות , אמר שר האוצר : " הרפורמה במס החמירה בהקלות במס על עבודה במשמרות 
בתעשייה . אנו נתנגד לכל הרחבה של ההקלה לעבודה במשמרות לענפים אחרים , 
כולל אחיות , עובדי בתי מלון , אנשי צבא קבע ואחרים . זאת , מן הטעם 
שאנו מתנגדים לאפליות בין עובדים באמצעות המס " . 
