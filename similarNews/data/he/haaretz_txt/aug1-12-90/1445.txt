ישראל התבקשה להצניע את שיתוף הפעולה שלה עם ארה"ב , במסגרת מאמצי ארה"ב 
לגייס תמיכה ערבית רחבה נגד סדאם חוסיין . לאחר שבשבוע שעבר בוטל ביקורו 
של שר החוץ דוד לוי בוואשינגטון ופגישתו עם מזכיר המדינה גיימס בייקר , 
הוחלט בסוף השבוע שלא לקיים ביקור בישראל של עוזר מזכיר המדינה לענייני המזרח 
התיכון גון קלי , שעל אפשרות בואו נמסר לירושלים בראשית השבוע . קלי ליווה 
את בייקר בביקורו בטורקיה , ויצא משם לשיחות עם ראשי השלטון בדמשק כדי לשכנע 
את סוריה להצטרף למעגל המדינות הערביות המתונות שהתארגנו נגד עיראק . קלי 
אמור היה להגיע מדמשק לירושלים , ולהיפגש כאן עם הצמרת המדינית ופקידים 
בכירים במשרד החוץ . משקיפים בירושלים אמרו אמש כי ביטול הביקור נועד להקל 
על מדינות כמו מצרים , סוריה וסעודיה , שכן כל הידברות גלויה בין ארה"ב 
לישראל בימים אלה משמשת כלי בידי התעמולה העיראקית הטוענת כי מדינות ערב 
משתפות פעולה נגד בגדאד תוך עשיית יד אחת עם ארה"ב וישראל . בירושלים ובוואשינגטון 
מודאגים מהתמיכה הנרחבת בקרב הציבור הערבי במדינות רבות באזור , ובראשן 
תימן וירדן , למהלכיו התוקפניים של סדאם חוסיין . ישראל וארה"ב מוסיפות 
לקיים מגעים שקטים , בעיקר להחלפת מידע , אך בגלל הרגישות בעולם הערבי 
לכל שמועה בדבר מעורבות ישראלית במאבק נגד עיראק , מדובר על שיתוף פעולה 
מבצעי רק במקרה שלארה"ב לא תהיה חלופה אחרת . בסוף השבוע שיגר ראש הממשלה , 
יצחק שמיר , איגרת לנשיא ארה"ב , גורג בוש , בה שיבח את פעולתו הנחושה 
נגד עיראק והבטיח כי ישראל תושיט לארה"ב כל סיוע שתתבקש . היום תשמע הממשלה 
סקירה מפי שר הביטחון , שר החוץ וגורמי ביטחון בכירים על האירועים במפרץ 
הפרסי . השרים רוני מילוא ומשה קצב קיצרו את ביקוריהם בארה"ב וישתתפו היום 
בישיבה . 
