אז ל"מוסד " יש גרפולוגית . ואולי השב"ך מחזיק אסטרולוגית , ורק לרמטכ"ל 
אין עוד מי שיקרא לו בקפה . לפני שנים מספר עברתי על עשרות מחקרים , שנערכו 
על הגרפולוגיה בעולם , וגם על המעטים שנעשו בארץ . לא היה מחקר אחד שתמך 
בניבוי הגרפולוגי . חוקרים ממיטב האוניברסיטאות בעולם בדקו את הנושא מכל 
כיוון אפשרי . המסקנה של כל המחקרים : אי - אפשר לאפיין תכונות אישיות 
של אדם בעזרת גרפולוגיה , ובוודאי שאי - אפשר לנבא את הצלחתו בתפקידים שונים . 
אבל חנה קורן , גרפולוגית מצליחה מישראל , שלחה את סדאם חוסיין לאשפוז . 
" את האיש הזה צריך לאשפז מיד , " קבעה . רק רופא עם התמחות בפסיכיאטריה , 
או פסיכולוג קליני בעל תואר שני , התמחות בעבודה קלינית ורשיון מתאים , 
מוסמך בארץ להוציא חוות - דעת כזו . גרפולוג שאין לו השכלה בפסיכולוגיה , 
רחוק מהכישורים האלה . לו היתה מפרסמת חוות - דעת כזו על אזרח ישראלי , 
היתה צפויה לתביעה על הוצאת דיבה . אבל הרוצה לקשקש ירחיק עדותו . לרוב 
הגרפולוגים אין כישורים המאפשרים להם אפילו להבין מדוע מה שהם עושים אינו 
רציני . איני מכיר אוניברסיטה אחת מוכרת בעולם המערבי , שמעניקה תואר בגרפולוגיה . 
אנשי מחקר בפסיכולוגיה מלגלגים על התופעה . הסיפור על השירותים שמעניקה 
קורן ל"מוסד " משרת את יחסי הציבור שלה , כמו שאר סיפורי הצלחותיה המזינים 
מדי פעם את העיתונות . אם זה סיפור אמיתי , יש לו משמעות חמורה לגבי רצינות 
" המוסד " , יותר מאשר לגבי כישוריה של קורן . הגרפולוגיה היא ענף מסחרי , 
שעיקר הכנסותיו בארץ נובעות מחוות - דעת למעסיקים על התאמתם של מועמדים 
לעבודה . מי שישתמש בארצות - הברית במבחן גרפולוגי כאמצעי למיון מועמדים 
לעבודה , צפוי לתביעה משפטית . השימוש בחוות - דעת של גרפולוגים בתהליכי 
קבלה לעבודה הוא אחת מתופעות האפליה החמורות במשק הישראלי . מועמדים נדחים 
בתהליך הקבלה לעבודה , מפני שמישהו מתיימר להיות מומחה למדע שאינו קיים , 
ומחליט שאינם מתאימים . היכולת לנבא מראש באמצעים מדעיים התנהגות אנושית 
והצלחה של בני אדם בתפקידים שונים , מוגבלת . יתרונם של אנשי המדע , ובהקשר 
הזה , הפסיכולוגים , שהם יודעים את מגבלות הידע של עצמם . אבל רבים מהלקוחות 
אינם מוותרים . הם רוצים שיקוי - פלא שירפא את מחלת הסרטן , או קוסם שיצמיח 
את אפו של השקרן . מגבלות הידע המדעי הם מצע טוב לפריחתם של עושי נפלאות . 
