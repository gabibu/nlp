פלישת עיראק לכוויית , בניגוד להערכות גורמי המודיעין במערב , מעוררת בירושלים 
חשש מפני חדירה עיראקית לירדן . לדעת הדרג המדיני הבכיר , ישראל תצטרך 
להתנגד לפלישה כזו באמצעים מדיניים ואם יהיה צורך גם באמצעים צבאיים . שר 
הביטחון משה ארנס העביר באחרונה מסר לשליט עיראק סדאם חוסיין ובו הבהיר , 
חד משמעית , כי לישראל אין כוונות לתקוף את עיראק , כל עוד אין זו מסכנת 
את ביטחונה של ישראל . גורמי הערכה בישראל סבורים כי המודיעין העיראקי מזין 
את הנשיא חוסיין במידע כוזב אודות כוונותיה התוקפניות כביכול של ישראל , 
כדי " לכסות " את עצמם ומתוך הערכה , כי השליט מצפה לדיווחים כאלה . 
בקהיליית המודיעין בישראל רווחת הדעה כי בטווח הקצר אין לסדאם חוסיין תוכנית 
לתקוף את ישראל ואף להכניס כוחות צבא לירדן . שר הביטחון משה ארנס אמר , 
כי הפלישה ותזוזת הצי האמריקאי בעקבותיה אינם מחייבות פעולה מעשית מצד ישראל . 
מלשכת ראש הממשלה נמסר אמש , כי ישראל עוקבת אחרי המצב , שומרת על קשר 
עם מדינות ידידותיות ומקבלת מידע על הנעשה . ראש הממשלה , יצחק שמיר , 
קיים אתמול התייעצות עם ארנס ועם שר החוץ דוד לוי וקיבל דיווח שוטף מאמ"ן 
על ההתפתחויות בכוויית . שגריר ישראל בארה"ב , משה ארד , דיווח לראש הממשלה 
על הצעדים האמריקאיים . במהלך ישיבת הממשלה הציג לוי מסמך ראשוני של המרכז 
למחקר מדיני ובו ניתוח של המהלך העיראקי . יועץ ראש הממשלה לתקשורת , אבי 
פזנר , פרסם הודעה , ובה טען כי מעשה התוקפנות של עיראק ממחיש מניין נובעת 
הסכנה לשלום וליציבות במזרח התיכון . לדבריו , מדינה כמו עיראק שיש לה צבא 
של מיליון חיילים , בעלי מצבורי נשק , כולל נשק לא קונווציונאלי שכבר עשתה 
בו שימוש נגד אזרחים במלחמתה נגד איראן , כל אלה יחד מעמידים אותנו בפני 
מדינה בעלת מדיניות , המסכנת את השלום במזרח התיכון . הדובר קרא לקהילייה 
הבינלאומית ובמיוחד למעצמות הגדולות , לקחת ברצינות את האיומים העיראקיים , 
שכן סדאם חוסיין הוכיח לא פעם שהוא לא רק מאיים , אלא מוציא את איומיו 
לפועל . משרד החוץ גינה אתמול את התוקפנות העיראקית . דובר המשרד יוסי עמיהוד 
אמר , כי השלום יושג רק כאשר בעולם הערבי יבינו שעליהם לנטוש את רעיון פתרון 
הסכסוכים בדרכי מלחמה . ( ע ) . הרמטכ"ל לשעבר , רפאל איתן , אמר בראיון 
ל"קול ישראל " , כי לסדאם חוסיין תהיה ככל הנראה יד חופשית בכוויית . " כוויית 
היא מדינה חלשה . אין לה צבא . אני סבור כי אין מדינה ערבית ואין קואליציה 
ערבית שתוציאו משם " . 
