שר הביטחון , משה ארנס , נפגש אתמול עם מנהיגים ברצועת עזה המזוהים עם 
תנועת החמאס , תנועת הגיהאד האיסלמי וכן עם מנהיגים המזוהים עם אש"ף . 
את הפגישה שהתקיימה ברפיח אירגן המינהל האזרחי ברצועת עזה . בין האישים שהשתתפו 
בפגישה עם ארנס היו עבד - אל עזיז שקאקי , מורה מרפיח המזוהה עם רעיונות 
הגיהאד האיסלמי אחיו של ד"ר פתחי שקאקי שנחשד כראש הגיהאד האיסלמי ברצועה 
וגורש לפני שנתיים מישראל . אישיות נוספת שהשתתפה בשיחה היתה נגיב אבו נחאלה , 
מורה שהיה בעבר עציר מנהלי . משתתפים אחרים היו : השייח נזיר לוקה מזוהה 
עם רעיונות תנועת החמאס , ששוחרר לאחרונה ממעצר מינהלי , גאבר פהדה מרצה 
באוניברסיטה האיסלמית המזוהה עם רעיונות תנועת החמאס , עודה אבו - אדרה 
מפעילי אש"ף באיזור . זו הפעם הראשונה ששר הביטחון נפגש עם אישים המזוהים 
עם ארגוני החמאס והגיהאד האיסלמי וכן עם כאלה שישבו בעבר במעצר מינהלי בעוון 
השתייכות לארגונים הללו . בשעתו אסר שר הביטחון , יצחק רבין , על המינהל 
האזרחי לקיים פגישות או לנהל מגעים עם אישים המזוהים עם החמאס . מקורות ביטחוניים 
ציינו כי שר הביטחון החדש החליט למסד הידברות עם כל האוכלוסיה בשטחים מאז 
התמנה לשר ביטחון . בתגובה לידיעה אמר אמש יועץ שר הביטחון לענייני תקשורת , 
דני נווה , כי המשרד אינו נוהג לפרסם את שמותיהם של האישים איתם נפגש השר 
ארנס . 
