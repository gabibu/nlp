רובוט מנתח , שזכה בעתונות המדעית לכינוי " רובודוק " , ביצע בחודש האחרון 
את הניתוח הניסיוני הראשון שלו בארה"ב . הרובוט שייף בדיוק רב את עצם הרגל 
של כלב , שסבל מדלקת פרקים קשה ועבר ניתוח להשתלת מפרק ירך מלאכותי . זרוע 
הרובוט , שפותחה תוך שיתוף פעולה בין אוניברסיטת קליפורניה וחברת יבם , 
תבצע את הניתוח הראשון בבני אדם בשנה הבאה . החוקרים מאוניברסיטת קליפורניה 
פנו אל אנשי יבם וביקשו מהם למצוא שיטה טובה יותר להתאמת ראש העצם למפרק 
המלאכותי . על פי ההסכם שנעשה בין האוניברסיטה לבין יבם , כל הכלבים שבהם 
יבוצעו הניסויים ( כמו גם הכלב שכבר עבר את הניתוח ) הם כלבים שיש צורך 
רפואי להשתיל להם מפרק מלאכותי . לפני כשלוש שנים הוכנסו לראשונה רובוטים 
לשימוש ברפואה , אך רק כמגישי ציוד וכלים למנתחים בחדר הניתוח . אבל זו 
הפעם הראשונה שרובוט מבצע פעילות ניתוחית . ד"ר האף פול , וטרינר וחוקר 
בבית הספר לרפואה דייוויס באוניברסיטת קליפורניה , ביצע את הניתוח . בניתוח 
של החלפת מפרק ירך מסירים המנתחים את קצה העצם ומחדירים לקצה החתוך יתד מתכת , 
שבקצה העליון שלה מפרק כדורי . התאמת הקדח בראש העצם היא קריטית להצלחת 
הניתוח , שכן חייבת להיות התאמה מלאה בין יתד המתכת לבין השקע שאליה היא 
מוחדרת . בשיטות המקובלות משתמשים במקדח ובמפסלת , אך לעתים קרובות ההתאמה 
של הקדח אינה מושלמת , דבר הגורם לכאבים ולסיבוכים שלאחר ניתוח . בתחילת 
הניתוח מחדירים המנתחים סיכות פלדה דקות אל קצה העצם , סיכות המשמשות כסמנים 
לרובוט , כדי שראש החיתוך שלו ימוקם בדיוק על פי רצון המנתח . העצם נסרקת 
בטומוגרף ממוחשב , ועל פי מדידות הטומוגרף מזין המנתח תוכנת מחשב הקרויה 
" אורתודוק " . התוכנה אינה מבצעת הנחיות בצורה עיוורת , אלא בוחנת מהו 
המיקום האופטימאלי למפרק המלאכותי . הפתרון שנבחר באמצעות התוכנה מוזן למחשב 
המבקר את פעולת הרובוט . זרוע הרובוט , המונחית על ידי המחשב , יוצרת 
את הקדח בראש העצם באמצעות איזמל חד מסתובב . יציבות ידו של הרובוט מבטיחה 
קידוח שקע במידות המדויקות ובכיוון הטוב ביותר להחדת קצה המפרק המלאכותי 
דיוק שהמנתחים מאשרים כי אינו ניתן להשגה בידי אדם . ההתאמה המדויקת של 
המפרק מבטיחה יציבות לקצה העצם והמפרק , מפחיתה כאמור את הכאבים לאחר הניתוח 
ומאפשרת צמיחה של העצם סביב קצה המפרק המלאכותי במהירות . ד"ר פאול מעריך 
כי בארה"ב בלבד מבוצעים מדי שנה 061 אלף ניתוחי השתלת מפרק ירך בבני אדם , 
וכמספר הזה באירופה . השתלת מפרק ירך לחיות מחמד נפוצה פחות , אך בכל 
זאת מבוצעים מדי שנה יותר מ0001 ניתוחים כאלה בכלבים . מפתחי ה"רובודוק " 
מאמינים כי השימוש ברובוטים יורחב בעתיד לשורה שלמה של ניתוחים , שבהם יש 
יתרון ברור לדיוק שאליו יכול להגיע הרובוט . קבוצת חברות בריטיות כבר הודיעה 
לפני חודשיים על כוונתה לפתח רובוט שיסייע בניתוחי מוח , תוך הסתייעות בתוכנה 
שתאפשר לו " ללמוד " תהליכי ניתוח ממנתח אנושי . הקבוצה כוללת את חברת 
פולר ריסרץ , חברת האוטומאציה אס - איי - סי הייטק , האימפריאל קולג והמרכז 
הלונדוני לאינטראקציות אדם - מחשב . גם כאן יבוסס מהלך הניתוח על ההדמיה 
שתושג מסורק ממוחשב . מכל מקום , מבהירים אנשי התעשייה הרפואית הבריטית , 
אין מדובר בניתוח על ידי הרובוט אלא ברובוט שיסייע למנתח באותם קטעים הדורשים 
דיוק רב , כגון חיתוך לעומק מוגדר . לדברי מציעי השיטה , כפי שפורסמו בשבועון 
המדע " ניו סאיינטיסט " , יכול רובוט לבצע ניתוח בקרבה צמודה לאיבר חיוני , 
בלא חשש לפגיעה כתוצאה מהחלקת יד או משינוי ההתנגדות של הרקמות לחיתוך . 
לדבריהם ייתכן שניתוחי מוח , הנחשבים היום מסוכנים מדי , יתאפשרו הודות 
לשימוש ברובוטים . יתרון נוסף של הרובוט בביצוע ניתוחי מוח הוא בממדיו . 
זרוע המנתח הרובוטי יכולה להיות צרה מאוד דבר שיאפשר לה להיכנס אל חלל 
הגולגולת מבעד לנקב שקוטרו מילימטרים אחדים בניגוד לצורך הקיים היום לפתוח 
בגולגולת נקב בקוטר של כמה ס"ם , כדי לאפשר למנתח להפעיל את כלי הניתוח . 
