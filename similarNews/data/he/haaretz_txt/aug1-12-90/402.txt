אירקוטסק ( ע"ץ וע"ר ) . בריה"ם תפסיק לייצר טילים בין - יבשתיים ניידים 
על פסי רכבת , החל מן ה1 בינואר הבא . כך הודיע אתמול שר החוץ הסובייטי 
אדוארד שוורדנאדזה . מזכיר המדינה , גיימס בייקר , שהופיע יחד עם עמיתו 
הסובייטי במסיבת עיתונאים משותפת , אמר כי בינתיים לא יהיה שינוי בעמדה 
האמריקאית על ההסכם לקיצוץ הנשק האסטרטגי . שני שרי החוץ שנפגשו עם נציגי 
העיתונות , לאחר שהשלימו שני ימי שיחות באירקוטסק שבסיביר , הודו כי לא 
הושגה פריצה דרך בשאלת סיום מלחמת האזרחים באפגניסטאן , אם כי היתה התקדמות 
מה לקראת הסדר בשאלה זו . " החלטנו להפסיק ייצורם של טילים בליסטיים בין - 
יבשתיים המוצבים על קרונות רכבת החל מ1991 " , אמר שר החוץ הסובייטי . בייקר 
קידם בברכה את ההודעה , אך ציין כי לא תהיה לה השפעה על הטילים הללו , 
שכבר מוצבים על רכבות בבריה"ם . " בבריה"ם כבר נפרסו טילים ניידים על מסילות 
ברזל , בעוד שלארה"ב אין טילים ניידים מסוג זה בכלל " , אמר בייקר . בקשר 
לאפגניסטאן אמר בייקר כי מעצמות העל לא הצליחו להגיע להסכם על הדרך בה יאורגנו 
בחירות חופשיות במדינה זו . הם הסכימו שוועדת ביניים בסמכות האו"ם , תוקם 
לצורך עניין זה . עדיין עליהן להחליט מה יהיו סמכויות אותה ועדה . מזכיר 
המדינה האמריקאי ושר החוץ הסובייטי דנו בשני ימי הפגישות שקיימו באירקוטסק 
בוועידות פסגה עתידיות בין שני ראשי מעצמות - העל , סכסוכים אזוריים ובשימוש 
בדרכי שלום בחלל החיצון . שוורדנאדזה אמר אתמול כי הוא ועמיתו האמריקאי דנו 
במצב באזור אסיה - האוקינוס השקט , לרבות ההתפתחויות האחרונות בחצי - האי 
הקוריאני והגיעו להבנה טובה יותר לגבי בעיות האיזור . הוא גם אישר כי ביקש 
לדון בסיכוי ועידת - פסגה שלישית בין הנשיא בוש לבין המנהיג הסובייטי גורבצוב , 
עוד לפני תום השנה הנוכחית . סוכנות טא"ס מסרה , כי שני שרי - החוץ דנו 
גם בשורה של נושאים נוספים , לרבות ההגנה על השקעות הון , הימנעות ממיסוי 
כפול והסדרת תביעות פיננסיות ורכוש שונות . כמו - כן נדון בין השניים השימוש 
בחלל לצרכי שלום , שיתוף הפעולה בחקר הירח והמאדים ומעקב משותף אחר מפגעים 
אקולוגיים , כדי להגן על כדור הארץ . שוורדנאדזה ובייקר , שזו הפגישה ה11 
שלהם בשנה הנוכחית , עשו הפסקה בדיונים כדי לצאת לדייג באגם בקאל , המחזיק 
יותר משישית המים המתוקים על פני כדור הארץ . 
