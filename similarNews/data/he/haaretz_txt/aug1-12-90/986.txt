בהודעתו בכנסת הציב אתמול שר הביטחון , משה ארנס , קו אדום חד - משמעי : 
ישראל תפעיל את כוחותיה , אם ייכנס צבא עיראקי לשטח ירדן . גם בעבר ראתה 
ישראל בהיערכות כוחות זרים בירדן ובמיוחד כוחות עיראקיים איום ישיר עליה , 
אך מעולם לא הוגדר הדבר כקו אדום , שחצייתו תחייב את ישראל להגיב בפעולה 
צבאית . ערב מבצע סיני הגדיר בן - גוריון כניסת צבא עיראקי לירדן כ"צעד חמור 
נגד ישראל " . כאשר שיגרו העיראקים ערב מלחמת ששת הימים כוחות לירדן , היתה 
זו עילה נוספת להחלטת ממשלת ישראל לפתוח במתקפה . הדיוויזיה העיראקית נשארה 
בירדן גם שנים אחדות לאחר המלחמה , ולמרות זאת לא הפעילה ישראל את צה"ל 
כדי להסיגה . הירדנים הודיעו אמנם באחרונה , כי לא יתירו כניסת צבא זר לארצם , 
אך במסגרת שיתוף הפעולה הצבאי שלהם עם עיראק מבקרים קצינים עיראקים בירדן 
גם לאורך הגבול עם ישראל . בין השאר , התירה ירדן לטייסים עיראקים לטוס 
לאורך הגבול הישראלי . השאלות המתעוררות עתה הן : מה תהיה ההיערכות הצבאית 
העיראקית בירדן , שישראל תראה בה חציית הקו האדום ? האם , למשל , ישיבת 
קצינים עיראקים בתחנות מכ"ם ירדניות פירושה חציית הקו האדום ? האם הקמת 
מערכת קשר עיראקית בירדן , שתיועד לשמש כוחות עיראקיים בעתיד , תחייב את 
ישראל לפעול או רק כניסת יחידות צבא עיראקיות גדולות ? האם פירוש הקו האדום 
הוא , שהפעולה הישראלית תבוא מיד בתגובה לכניסת כוחות עיראקיים לירדן ? 
בהצהרתו של שר הביטחון עשתה ישראל צעד קדימה . מה שדרבן אותה אינו רק האווירה 
הבין - לאומית נגד עיראק , אלא התייצבותו הנחרצת של חוסיין מלך ירדן לצדו 
של סדאם חוסיין , והחשש כי למרות הבטחותיו הוא עלול להיגרר עוד ועוד להגברת 
שיתוף הפעולה הצבאי עם עיראק . התנהגותו של חוסיין בכל הנוגע לפלישה העיראקית 
נתפסת בישראל כמשחק באש . למעשה , תמך חוסיין בעקיפין בחיסולה של כוויית . 
הוא מתגרה במצרים וגם בסעודים , ואף פנה לראשי מדינות בעולם , בבקשה שלא 
יתנו יד למצור על עיראק . בפני ישראל תעמוד דילמה קשה , אם יתיר חוסיין 
לעיראקים להשתמש בנמל עקבה להעברת נשק וציוד אחר , כפי שעשה במהלך מלחמת 
איראן - עיראק . אז התעלמה ישראל אפילו ממשלוחי טנקים ונשק אחר לעיראק דרך 
נמל עקבה . סביר להניח , שעתה תנהג ישראל אחרת ותמנע מאניות עיראקיות לפרוק 
או להעמיס בנמל עקבה ציוד צבאי וציוד אחר . מכל מקום , ברור שלא תוכל להישאר 
אדישה לנוכח הפיכה של נמל עקבה לנמל עיראקי , שדרכו ינסה סדאם חוסיין לעקוף 
את המצור הימי עליו . 
