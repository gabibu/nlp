אלה מאתנו הקוראים הלהוטים מוצאים עצמם מאבדים לפרקים מגודש הספרים את 
אמות - המידה הנכונות לשיפוט . אבל הנה מזדמן ספר כמו זה של צכוב , ואנו 
שבים ומגלים שאכן קיימים סופרים גדולים באמת , שהעולם שהם מתארים הופך , 
בלא שאף נחוש בכך , לעולמנו . ובאמת , מה לנו ולנופי ילדותו של ההגמון , 
בסיפור בשם זה : " הכתלים הלבנים , הצלבים הלבנים על המצבות , עצי 
הלבנה הלבנים , הצללים השחורים , והירח הרחוק " . אבל עכשיו הם חלק מנופים 
שאנו משמרים בזיכרוננו . קשה למצוא שבחים ראויים לתרגומה הנפלא של נילי 
מירסקי , שהוא מלאכת מחשבת בפני עצמו . יש בספר עולם השייך למאה אחרת 
ולתרבות חיים שונה , שהתרגום משמר הן את אווירתו ורוחו והן את אורח - 
הדיבור של אנשיו . במיוחד השכילה המתרגמת למצוא את הצליל הנכון , עד שלפרקים 
מזכירים השפה והסגנון את התרגומים הקלאסיים של הספרות הרוסית , שרבים גדלו 
עליהם , ובד בבד שפתה רהוטה , קולחת ולא ארכאית . מירסקי , הבקיאה 
מאין כמותה בספרות הרוסית , מציינת באחרית - דבר , שבאוסף סיפורים זה , 
שאין ספק שנאספו בו " פנינים נדירות " , ביקשה להאיר מעט את הפן המוזנח 
ביצירתו של צכוב . צכוב מפגין כאן " התבוננות מרוחקת , מנוכרת , מאבחנת " 
ביצורי אנוש , אפילו " ציניות ורשעות " . אבל הרי צכוב כבר כתב על עצמו : 
" אנחנו מתארים את החיים כמות שהם ותו לא . אין לנו מטרות קרובות ולא 
רחוקות . נפשנו צחיחה וריקה כמדבר . אין אנו מאמינים במהפכה " . מקסים גורקי 
כתב לו : " אתה מתייחס לבני - אדם בקרירות שטנית . אדיש כמו השלג , כמו 
הסערה " . אכן , לא היו לו לצכוב אשליות לגבי יצורי אנוש ולא לגבי בני עמו . 
" אין לנו אלוהים . אין אנו חוששים משדים ורוחות . מי שאינו רוצה כלום , 
אינו מייחל לכלום " . בסיפוריו אלה שולטת השנית בחיי בני - אדם , שעל פי 
הרוב קשה ליישב אותה . הנשים והגברים שואפים ליפה ולנאצל , כמו וולודיה 
בסיפור בשם זה , החש ש"אי שם בעולם , בקרב אנשים עלומים , יש חיים טהורים , 
נאצלים , תמימים , מלאי יופי ואהבה , ועדנה ושמחה ושאננות " , וכמו הסטודנט 
( הסיפור האהוב ביותר על צכוב ) , המאמין כי " האמת והיופי , שכיוונו 
את חייהם של בני - אדם , נמשכים והולכים בלי הפסק , והחיים קסומים ומלאי 
פשר נעלה " . אבל האנשים נעים ונדים בין אותה שאיפה לנאצל לבין מציאות " שכולה 
עליבות וקטנוניות ותפלות . טמטום ומורך לב . והרקב אוכל את העשב . החלודה 
את הברזל , והשקר את הנשמה " . אנשיו של צכוב פועלים לפי דחפים שאינם 
מודעים להם ושלעתים אינם ניתנים לשליטה . הם רוצחים בעבור כסף , מתוך 
שנאה לא מובנת , נוטשים את בתיהם ובני משפחתם , מתמרדים ויוצאים לחפש את 
ייעודם . אבל אין הם מצליחים להגשים ייעוד זה . הכל עומד בדרכם : אישיותם , 
חינוכם , קשריהם האנושיים והסביבה שהם חיים בה ומתעבים אותה . הם מיוסרים , 
ועם זאת משלימים עם גורלם . שאיפותיהם של האידיאליסטים הממורמרים שביניהם 
גובלות על פי הרוב בשאיפות אוטופיות - מהפכניות לחזור אל הטבע , אל חיי 
הכפר ולעבודת כפיים , להציל את האיכרים . אך לאמיתו של דבר , הם בזים 
למוזיקים , שונאים את " החשיכה , הבערות , את קשי הלב ואת שוויון הנפש 
האטום , הקודר , הבהמי " . ולמרות הכל , " חייהם מושתתים על יסוד מוסרי 
איתן ובריא " . מי שחושבים כך עשויים להיות אותם ליברלים מדושני עונג , שצכוב 
שולח בהם חיצים אירוניים . ואין כמו צכוב אכזר בתיאור גיבוריו . " האנשים 
שחייתי אתם בעיר הילכו עלי שעמום . הם היו זרים לי ולעתים אף מתועבים בעיני " . 
ובמקום אחר הוא אומר : " הטיפשים , העצלים , הנכלולים וקשי הלב , במה 
הם יותר טובים מהאיכרים השיכורים , השטופים באמונות הבל . ואף במה הם טובים 
יותר מן הבהמות , שגם הן מאבדות את עשתונותיהן כל אימת שבא איזה מקרה ומפר 
את חדגוניות חייהם המתנהלים במעגל צר של חושים ויצר " . אכן , " כאז כן 
עתה שוררת בנפשם . . . אותה הסלידה מפני החירות " . הנשים של צכוב מלאות 
חיים , בלתי צפויות , חמקמקות , אמיצות לב יותר מן הגברים . אבל רק 
בצעירותן . " רק מן הנערות עלתה רוח של טוהר . רובן היו להן שאיפות נעלות , 
ונשמות טהורות ותמות . אבל הן לא הבינו את החיים , וכשנישאו לאיש היו 
מזדקנות מהר , וצוללות לאין תקווה בביצה התפלה של החיים הקרתניים " . אימה 
נופלת על אחדות מהנשים למחשבה ש"הנשים אין להם שום מוצא אלא לטייל בטרויקות 
ולשקר בלי הרף , או ללכת למנזר להצמית שם את בשרן " . ואם האשה העירונית 
המשכילה נעלמת לאט - לאט , ובמקומה באה הנקבה הבראשיתית , הנה " רק בכפרים 
אין האשה נחשלת היום אחרי הגבר " . אין פלא אפוא , שהמהפכה שהתחוללה ברוסיה 
מצאה נשים וגברים כאחד בלתי מוכנים לה . אבל אין ספק שהמהפכה היתה חייבת 
לבוא , ואנו משתכנעים בכך לאחר קריאה בצכוב , אף שהוא עצמו ודאי שלא היה 
מאמין במהפכות שכאלה . מירסקי כותבת , בין השאר , שהדמויות של צכוב מתוארות 
באמצעות תנודות - נפש זעירות , מצבי רוח הפכפכניים , תחושות רגעיות , 
והוא עובר ממציאות אוביקטיווית לכאורה " אל תכניה של התודעה האנושית , 
המתחלפים , בוהקים וכבים " . אין פלא , היא אומרת , שווירגיניה וולף ראתה 
בו את אחד ממקורות ההשראה הגדולים שלה . וירגיניה וולף כותבת עליו באחת המסות 
שלה , שהיא מקוננת בה על התרגומים של הקלסיקנים מרוסית לאנגלית : " הוא 
היה מודע לרע ולחוסר הצדק בשיטה החברתית . מצבם של האיכרים החריד אותו . 
אבל הוא לא היה מתקן עולם . הנפש האנושית מעניינת אותו , והוא המאבחן 
העדין והרגיש ביותר של יחסים אנושיים . . . וכך כשאנו קוראים בצכוב , 
אנו מוצאים את עצמנו חוזרים שוב ושוב על המלה נפש " . זהו ספר מומלץ , ולמעשה 
ספר חובה . 
