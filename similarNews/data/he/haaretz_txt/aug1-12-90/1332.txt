ענף המלונאות יהיה היעד המועדף לטיפול במסגרת תוכנית העבודה של מבצע קליטת 
העלייה שמגבש משרד התיירות . בהתאם לטיוטת תוכנית העבודה החדשה , עולה כי 
היא תתייחס להצעת פתרונות תעסוקה לעולים החדשים מברית - המועצות בענפי התיירות , 
לטווח הקצר של שנה - שנתיים , ותקבע יעדים ותציע פתרונות גם לטווח הארוך 
של שלוש עד חמש שנים . מטרות התוכנית החדשה לפי התוכנית , תהיינה לאתר פרויקטים 
מסחריים וציבוריים ; להעריך עלויות מתוך תקציב המדינה לנושא ; להעריך את 
הפוטנציאל של מקורות תעסוקה בשתי קבוצות טווחי הזמן בנפרד ; לאתר מקצועות 
נדרשים בענף התיירות וכן לטפל בהכשרה המקצועית שתידרש מבחינת המסגרות והתכנים . 
לטווח הקצר תתמקד התוכנית החדשה , אותה ירכז משה ריגל , שמונה במיוחד לתפקיד 
ע"י שר התיירות , גדעון פת , בטיפול בענף המלונאות , לצד בדיקה כללית 
של ענפי תיירות אחרים . בהתאם לטיוטת התוכנית ייעשה מיפוי של חדרי בתי המלון 
החדשים , ניתוח הרכב התעסוקה והערכת הפער בין ההיצע לביקוש לפי מקצועות 
ואזורים . בנושא הפרויקטים המסחרים מציעה התוכנית החדשה הכנת לוח של הפרויקטים 
התיירותיים בתכנון ובבנייה לפני שנת הפתיחה : בתי מלון , הערכת ביקוש לכוח 
אדם לפי מקצועות והערכת פוטנציאל תעסוקתי בענפי המסחר השונים . במסגרת הפרויקטים 
הציבוריים ממליצה טיוטת התוכנית על בדיקת פרויקטים לאומיים בעלי זיקה לתיירות 
כמו : תעלת הימים , רכבת לאילת , העתקת שדה התעופה של אילת וסלילת כבישים 
מועדפים לאזורי תיירות . 
