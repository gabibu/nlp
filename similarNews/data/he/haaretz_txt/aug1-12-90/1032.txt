אמנון רובינשטיין ( שינוי ) ורן כהן ( רץ ) עצרו באדום . הם קראו את 
טיוטת המסמך המשותף למפלגותיהם המתונות ולהנהגה הפלשתינית בשטחים והאדימו 
מכעס . רק מחמת הנימוס נשארו במפגש , שנערך השבוע בירושלים בין ח"כים ממפלגות 
השמאל והמערך לבין מנהיגים פלשתינאים . הוצע להם לחתום על מסמך שמדגיש את 
זכויות הפלשתינאים להגדרה ולהנהגה עצמית , ולהשאיר לישראל שיירים של פרשנות , 
שהיא מתקיימת רק ברמז מתוקף החלטת מועצת הביטחון 242 ועתידה לשרוד מפני 
שזכות כזאת עומדת לכל המדינות באזור ( גם לכוויית ? ) . יוסי ביילין 
( מערך ) וסארי נוסייבה טעו כאשר הניחו שכל הישראלים שכחו כי נוסח חמקמק 
כזה כבר הוצג בפני ירושלים על - ידי ברית - המועצות של ליאוניד ברזנייב . 
תירוצים לנוסח שהכינו ביילין ונוסייבה , והוצג על - ידי דדי צוקר לפני שולמית 
אלוני , היו למכביר . ביילין סירב להזכיר במפורש את אש"ף בגלל מצע המערך , 
ונאלץ ללכת סחור - סחור ולסחור בתמורה לכך בהשמטת סידורי הביטחון הנחוצים 
לישראל . אפילו הנוסח לא היה אחיד . בעברית הציעו משהו אחר מאשר באנגלית , 
והרשלנות הכעיסה את כהן ורובינשטיין , את יוסי שריד ( רץ ) ויאיר צבן 
( מפ"ם ) , וכולם הסתפקו בהצהרה משותפת בלתי חתומה עם הפלשתינאים . הוקמה 
גם ועדת המשך , שחבריה ביילין וצוקר , חיים אורון ואברהם פורז , וזה משגה 
נוסף . מפני שלמרות הפתיחה הכושלת והמעידה המסוכנת של פוליטיקאים ישראלים 
זוטרים מול שועלים פלשתינאים ערמומיים , היוזמה הזאת שהיא בבחינת משחק - 
מלחמה בין שני הצדדים ראויה לעידוד . צריך רק להפקיד את ניהולה הפרטני 
בידי שריד וכהן , רובינשטיין וצבן , ולהוסיף אל ביילין את דוד ליבאי . 
לבל תהיה עוד עריקה מהחלטה מהותית קשה להצטעצעות לשונית מזיקה . שכן מה 
שאירע לביילין הוא תמצית הבעיה . יוני המערך חייבים סוף - סוף לחצות את 
הרוביקון הזה , ולא לוותר על סידורי הביטחון וגינוי הטרור הנחוצים לישראל , 
רק מפני שאסור להם לבטא את המלים " מדינה פלשתינית " . בעניין הצגת העמדה 
כהווייתה יש ליוני המערך מה ללמוד משינוי ורץ . בגרותה של רץ איפשרה לה 
להכריז שלשום כי הסכין הפלשתינית שרצחה את שני הנערים מירושלים הוא עדיין 
המכשול הגדול ביותר לשלום . כמה זה רחוק מן הכמעט - זיכוי שהעניק צוקר לאש"ף 
בפרשת אבול עבאס בשובו לפני כחודש משוודיה . דווקא מי שרוצה להידבר ברצינות 
עם נוסייבה ופייסל אל חוסייני ורדואן אבו עייש צריך לומר להם במלוא החריפות 
מה הוא חושב על ביקורי יאסר ערפאת אצל מועמר קדאפי ועל תמרוניו בתמיכתו בטרור . 
רק בתנאים כאלה , החורגים מן החנופה מזה ומכבלי מצעי המפלגות מזה , יש 
טעם בהמשך משחק - הסימולציה . ועדה מנוסה של יונים צריכה להמשיך בהידברות 
עם ההנהגה האותנטית של הפלשתינאים בשטחים , למרות רצח האופי שעושים עתה 
ח"כי הליכוד למשתתפיה הישראלים תוך ניצול מכוער של רצח הנערים היהודים בירושלים . 
אם מותר לשאול פאראפרזה מפורסמת מאוצרו של דוד בן גוריון , על היונים לריב 
עם הפלשתינאים כאילו אין בארץ ימין קיצוני , ולהיאבק בממשלת הליכוד כאילו 
אין טרור פלשתיני . מטרתה העיקרית של ההידברות המוצעת אינה לחבר מסמך משותף , 
אלא לקיים בירושלים מפגש - קהיר - דמה , מין קמף - דייוויד קטן בלי המתווך 
האמריקאי . צריך לדבר בה על סידורי הביטחון וזהותה של ישראל כמדינת - היהודים 
וזכות הפלשתינאים למדינה משלהם וסידורי הביטחון הנחוצים לישראל הנסוגה והפירוז 
ותחנות החישה , ולומר במפורש כי התביעה ל"זכות השיבה " לפליטי - 8491 בטלה 
ומבוטלת . הכוונה למשא ומתן השזור בתכסיסים וסחבת ומשברים וניתוק - מגע ופיוס , 
והעיקר שהבירור לא ייעשה תוך פזילה מתמדת של ביילין למרכז מפלגת העבודה 
ושל חוסייני למטה אש"ף בתוניס . בקמף - דייוויד הקטן מוצעת סדנה קוקלטיווית 
כפולה , שתחדיר לתהליך נכונות לוויתורים הדדיים ישראלים - פלשתיניים , 
ותעבד כמו בטיפול פסיכולוגי קבוצתי את התמורה הדרושה בכל צד פנימה . יחלפו 
חודשים , ואולי אפילו שנים . הסוף יהיה טוב מן המצב הנוכחי . שכן , אם 
יצליחו הצמדים שריד - חוסייני ורובינשטיין - נוסייבה וצבן - עייש להגיע להסכמה 
המבוססת על פשרה , יהיה בידי שני הצדדים מעין מסמך - ברוקינגס חדש , הצעה 
ממוסמכת ומפורטת של קבוצת - עבודה משותפת , משהו שעם מעט רצון טוב יוכלו 
ההנהגות המוסמכות של שני העמים ללכת לאורו . על מסמך כזה כדאי לדחוק להכרעה 
דמוקרטית בישראל ; על עניין כזה ראוי לו לערפאת ללחום על מה שכינה פעם " האלטלינה 
שלי " . יש גם אפשרות שלא יגיעו להסכם . אם יתברר כי שריד ורובינשטיין וצבן 
מצאו שהמבול הפלשתיני עדיין כאן ולא קלו המים ואי - אפשר לצאת מהבידוד הממוגן 
שבתיבת - נוח הישראלית תחזור , לפחות , מדינת היהודים להתאחד מאחרי ביצוריה 
ותתחזק בהם . 
