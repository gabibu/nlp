בעוד אמצעי התקשורת בישראל ובעולם כולו עוקבים בשקדנות אחרי הפלישה העיראקית 
לכוויית , אחז האלם דווקא במדינות הקרובות יותר פיזית ועניינית לזירת 
האירועים , ובכלל זה איראן . שעות רבות אחרי הפגישה טרם נשמעה תגובה רשמית 
מארץ האייטולות . גם העובדה שהפלישה אירעה ביום העאשורה ( יום האבל המקודש 
ביותר באיסלאם השיעי ) , כאשר העם האיראני עסוק בתהלוכות אבל והלקאה עצמית , 
אין בה להסביר שתיקה רועמת זו . לכאורה לא צריכה איראן להיות מופתעת מעצם 
התוקפנות שגילה סדאם חוסיין , מהתעלמותו מחוזים והסכמים , מחמדנותו את 
אוצרות כוויית , ואף לא מהעובדה שביקש לבלוע את היד שהאכילתהו בתקופת מלחמתו 
באיראן . את כל אלה למדה איראן על בשרה , כשפתח חוסיין במלחמה נגדה ( 
בספטמבר 0891 ) , במהלך לא פחות בלתי - צפוי , שהיה מכוון אף הוא לניצול 
יתרונה למימוש רווחים מיידי , וכוון נגד אזורי הנפט של איראן , תוך התעלמות 
מהסכם אלגיר ( 5791 ) . במהלך מלחמתה לא פסקה איראן מלהתריע על שאיפותיו , 
חמדנותו ואכזריותו של האיש . לא בכדי זיכתה אותו בתואר הגנאי הבוטה ביותר 
בלקסיקון השיעי " יזיד " ( האחראי לטבח קדושי השיעה בעאשורה , לפני 
כ003 , 1 שנה ) . אם בכל זאת היה במהלך העיראקי הפתעה עבורם , הרי היא 
היתה במהירות בה התאושש סדאם ממלחמתו הממושכת , והדרך בה פלש לכוויית . 
לא ברור אם ומתי יערוך העם האיראני חשבון עם המשטר האיסלאמי בארצו על עוללותיו 
בתריסר השנים של מהפיכה ומלחמה . מעמדו הנוכחי של סדאם חוסיין ניזון לא 
במעט מעקשנות שליטי איראן להתמיד במלחמה " עד הניצחון " . למרות זאת , 
דווקא הפלישה יכולה לשמש כתירוץ בידי המשטר להסביר את עקשנותו זו , בכדי 
להדוף ביקורת אפשרית . מה עשויות להיות ההשפעות של הפלישה על איראן ? קשה 
לדעת בשעה זו . מה שברור הוא , שהיא לא תהיה אדישה למתרחש . בטווח הקצר 
יכולים האירועים להשפיע בכיוונים שונים , ואף הפוכים . לכאורה יכולה איראן 
להתנחם בעובדה , שהמאבק מתנהל בצידו המזרחי - ערבי של המפרץ . גם עליית 
מחירי הנפט משרתת את האינטרסים של איראן . אך לטווח ארוך היא לא יכולה להתעלם 
מההשלכות המאיימות של התעצמות עיראק . אם סברה איראן בחודשים האחרונים כי 
תהליך ההתפייסות עם עיראק יאפשר לה להתרכז במדיניות השיקום , משמשים האירועים 
הללו תזכורת , כי עליה להתמקד בשיקום צבאה דווקא . לעובדה זו עשויות להיות 
השלכות רבות - משקל על איראן . עובדה זו עשויה גם לקרב אותה אל מדינות המפרץ 
הערביות , וכן לעודד שינוי בגישה למערב , ובכלל זה לארה"ב . באורח פרדוכסלי , 
דווקא ארה"ב עשויה להיות המעצמה שתבלום את עיראק , וגם זו שיכולה לסייע 
לשיקומה הכלכלי והצבאי של איראן . אם אכן קו זה ישלוט בטהראן , עשוי הדבר 
להביא גם להתגברות הזרם הפרגמאטי יחסית במאבק הכוחות הפנימי . מצד שני , 
גם עבור המערב , שחשיבותה של איראן בעיניו ירדה באחרונה ( בשל תוצאות 
המלחמה והשינויים במזרח - אירופה ) , עשויים האירועים האחרונים להוסיף 
לחשיבותה ככוח פוטנציאלי מקומי מרכזי כנגד האתגר העיראקי . למרות האמור לעיל , 
אין להוציא מכלל אפשרות שהחולשה האיראנית תעודד את המשך תהליך ההתקרבות 
עם עיראק , זמנית לפחות . לא מתוך אשלייה שהדבר יקדם את השלום בין שתי 
המדינות , אלא מתוך רצון להרוויח זמן . התקרבות זו אפשרית בעיקר אם יחרוט 
סדאם חוסיין את " שחרור ירושלים " על דגלו . לאור ההיסטוריה של יחסי שתי 
המדינות , קשה להניח שהאיראנים יראו בכך אפשרות ריאלית לטווח ארוך . עתה , 
משנוכחו לדעת כיצד מנהל סדאם מו"ם , כשהוא חש בעמדה של כוח , הם יצטרכו 
לחשוב היטב על האסטרטגיה שינקטו במו"ם הישיר עם עיראק , שהחל רק לפני שבועות 
מעטים . 
