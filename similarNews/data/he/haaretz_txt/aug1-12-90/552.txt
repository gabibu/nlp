האפשרות שארה"ב תציב בערב הסעודית כוחות אוויר טקטיים וגם אסטרטגיים כדי 
לבלום את האיום העיראקי , היתה לאחד הנושאים הצבאיים המרכזיים ביומיים האחרונים . 
בהקשר זה , עולה השאלה אם יכולה ישראל להשתלב בסיוע אזורי לאמריקאים . 
שר הביטחון משה ארנס , שניהל בסוף השבוע שיחה טלפונית עם שר ההגנה האמריקאי 
ריצארד צייני , הדגיש את נכונותה של ישראל להגיש סיוע נרחב במסגרת שיתוף 
הפעולה האסטרטגי בין שתי המדינות . בעיה שנייה , שהתעוררה בעקבות הפלישה 
העיראקית , הוא גורל נשק חדיש שהיה בידי הכווייתים , כולל טילי כתף חדישים 
מסוג סטינגר שרכשו מארצות הברית . טייסי חיל האוויר הכווייתי הצליחו ברגע 
האחרון למלט מידי העיראקים חלק ממטוסי המיראז והסקייהוק וכנראה גם מסוקים , 
אותם הטיסו לערב הסעודית . לעומת זאת , נראה כי טילי סטינגר הפזורים בין 
הכוחות הכווייתים נפלו בידי העיראקים . כוויית חתומה על עסקות לרכישת נשק 
חדיש כמו מסוקי קרב אפאצי , מטוסי קרב אפ81 וטילי נ"ט טאו מהדגם החדיש , 
שטרם הגיעו אליה . אילו היו מערכות נשק אלה בידי הכווייתים הם היו נופלים 
ודאי בידי הצבא העיראקי . משיחה עם גורמים מוסמכים בוואשינגטון עולה , כי 
האמריקאים חרדים לגורלם של ערב הסעודית ומקורות הנפט במפרץ . כמו אחרי הפלישה 
הרוסית לאפגניסטן , כאשר האמריקאים סברו כי צעדם הבא של הרוסים יהיה לכיוון 
איראן , כך יש כיום חשש כי העיראקים ינסו לפגוע בערב הסעודית ובאמירויות 
הנפט במפרץ . אחרי הפלישה לאפגניסטאן הקים הפנטגון פיקוד מיוחד לפריסה מהירה 
של כוחות , וכיום יש נכונות אמריקאית להציב כוחות אוויר בערב הסעודית . 
ההצעה הועלתה בפני הסעודים בהדגשה , כי מדובר בכוחות סמלים מכוח הפיקוד 
האווירי הטקטי , אך קיימת אפשרות גם להציב כוח מהפיקוד האווירי האסטרטגי . 
ואשינגטון מצפה לתשובת הסעודים , אך כמו בעבר אלה נרתעים . למרות שחששותיהם 
גברו בעקבות הפלישה לכוויית הם מבכרים לפי שעה את מסלול המשא - והמתן עם 
סאדם חוסין . בהקשר לכך , תעלה חשיבותה של טורקיה בעיני ואשינגטון . אנקרה 
לא השיבה בשלילה להצעה האמריקאית לחסום את זרימת הנפט העיראקי העובר בשטחה 
לים התיכון . שילוב ישראל בהיערכות החדשה מול האיום העיראקי , מורכב יותר 
וגדוש ברגישויות אזוריות . ואשינגטון תימנע מפעילות צבאית משטח ישראל כאשר 
מדובר בסיוע למדינה ערבית . עם זאת , ברור לאמריקאים כי שימוש בבסיסים 
ונמלים בישראל בטוח יותר , וכי לא תתעורר כל בעיה אם יפנו לישראל . זאת 
יכלו ללמוד גם מפנייתו של שר הביטחון משה ארנס לשר ההגנה צייני אחרי השתלטותה 
של עיראק על כוויית . בביקורו האחרון בוואשינגטון כשר ביטחון , הציע יצחק 
רבין לאמריקאים שירותים שונים בישראל והדבר זכה לפרסום . במסגרת שיתוף הפעולה 
האסטרטגי הסכימו האמריקאים להציב ציוד במחסנים בישראל . 
