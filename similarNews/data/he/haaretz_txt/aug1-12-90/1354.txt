כוחות ערביים ומערביים יגיעו גם היום לסעודיה כדי לתגבר את הכוח הרב - לאומי 
ויפתחו בתמרונים משותפים עם יחידות הצבא הסעודי . המלך פאהד בנאום לאומה 
ומקורות ערביים בגדה שמסרו על כך אמש ציינו כי הכוח הרב - לאומי הגיע על - 
פי הזמנת סעודיה למטרות הגנה בלבד וכדי לקדם פני תוקפנות , וישהה במקום 
התפרסותו כל עוד תרצה בכך הממשלה הסעודית . במקביל החליט הנשיא המצרי חוסני 
מובארק לדחות את פתיחתה של פסגת החירום הערבית בקהיר להבוקר , כדי למנוע 
התפוצצות בעקבות בואה של המשלחת העיראקית בראשות חבר מועצת ההפיכה והסגן 
הראשון של ראש הממשלה טאהה יאסין רמדאן . רמדאן תבע לא לשתף בפסגה את המשלחת 
הכווייתית . הנשיא מובארק גיבש נייר - עבודה שיוצג הבוקר בפני הפסגה , 
שעיקרו הקמת ועדה מרובעת עליונה בראשותו ובהשתתפות המלך פאהד , המלך חוסיין 
ונשיא לוב הקולונל מעאמר קדאפי , שתנהל מו"ם עם סדאם חוסיין על אפשרות של 
הסדר . המלך פאהד אמר לבני עמו אתמול כי הפלישה העיראקית לכוויית הנה " התוקפנות 
המכוערת ביותר שידעה האומה הערבית בהיסטוריה החדשה " . הוא קבע כי סעודיה 
דוחה את כל הצעדים שננקטו על - ידי עיראק ותובעת החזרת המצב בכוויית לקדמותו . 
עוד אמר כי סעודיה נאלצה להסתייע בכוחות ערביים וידידותיים לאחר שעיראק 
ריכזה כוחות גדולים על הגבול הסעודי . ראשי מדינות ערב הגיעו אתמול בזה אחר 
זה לקהיר , והנשיא מובארק קיבלם בחמימות . המלכים פאהד וחוסיין , וכן 
ראשי נסיכויות המפרץ , הגיעו ראשונים . לאחר מכן הגיע נשיא סוריה חאפז 
אסד ובעקבותיו המשלחת העיראקית בראשות טאהה יאסין רמדאן ובהשתתפות סגני ראש 
הממשלה ד"ר טארד עזיז וד"ר סעדון חמאדי . גם השייח גאבר אל - אחמד , אמיר 
כוויית , הגיע . נמסר כי ראש אש"ף יאסר ערפאת הצטרף להסתייגויות המשלחת 
העיראקית מנייר העבודה שהכין מובארק . סוכנות הידיעות הירדנית מסרה כי תרגילי 
הג"א , לרבות הפעלתם של צופרי אזעקה , נערכו אתמול בעמאן , באירביד ובזרקא 
ובריכוזי אוכלוסייה באזורים אחרים . קודם לכן מסרו אמצעי התקשורת כי המלך 
חוסיין הורה להכריז על מצב כוננות בקרב הכוחות המזוינים . נשיא לוב הקולונל 
קדאפי קרא אתמול , בראיון לעיתון התוניסי " אל חוריה " , שלא להשתמש בכוח 
בין המדינות הערביות , ולגייס את כל המשאבים הערביים כדי לשחרר את " כל 
פלשתין מהים ועד הנהר " . 
