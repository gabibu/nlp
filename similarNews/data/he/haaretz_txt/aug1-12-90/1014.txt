אין דבר משמח יותר ממעקב אחר יוצר צעיר מתחבט . יובל חסון , בוגר המחלקה 
לעיצוב קרמי באקדמיה בצלאל , השתתף בתוכנית חילופי סטודנטים עם אקדמיה 
באמריקה , וזו הוסיפה לו טלטלה שתוצאותיה נראות בתערוכתו בגלריה הוראס ריכטר . 
הגלריה מתפקדת עדיין ביפו העתיקה , בניסיונות חוזרים להציג תערוכות עכשוויות 
מיוחדות , וחסון , בתערוכה זו , מנסה לשוות סדר ומבניות קבועה להרהורים , 
לאסוציאציות ולסמלים המעסיקים את מחשבותיו . הוא קורא לעבודותיו " ציור 
אובייקט " ומפתח תיאוריה על חשיבותו של האובייקט האנונימי הבסיסי . מבנה 
חוזר אצלו הוא מסגרת עץ , במבניות מתפתחת של שכבות רבועות קשוחות , לעומת 
יחידות אחרות שבהן ציורים שקועים בתוך מה שנראה כמסגרת . התיאוריה רחבה 
במקצת ביחס להתרחשויות בשטח . מראית העין מעלה תיאוריות אישיות אצל כל צופה , 
גם כשהמלים ( באנגלית ) , שהן חלק בלתי - נפרד מהיצירה , מכוונות לכיוונים 
מסוימים . מלבד העבודות שבהן שפתו היא ציור , יש עבודות שבהן הוא נעזר בחפצים 
כמחוגה , פסל , איקונין , שם האלגנטיות דוחקת את האמירה הישירה . אמנות 
המאה - העשרים מאוהבת במונח " אובייקט " . הוא התפתח בראשית המאה , כשניסו 
להחדיר חפצים יום - יומיים למערכת האמנות ולהפקיעם מהגדרתם הבסיסית . 
השלב הבא היה ניצול המונח לכל מה שאינו בדיוק פסל ואינו עונה להגדרה תמונה . 
אין - ספור מאמרים , ספרים וסימפוזיונים עסקו בנושא מהן גבולות ההגדרה 
ומתי אובייקט אינו כזה . היום אמן המגדיר את יצירותיו " אובייקט " צפוי 
מראש למאבק עם מפרשי ההגדרה . מותו של האובייקט עדיין אינו נראה באופק , 
אבל הוא צפוי , משום היותו נזיל כל - כך . עם כל בעייתיותה , התערוכה 
של יובל חסון טובה ומעניינת . מי שראה את עבודותיו בתערוכת מקבלי המלגות 
של קרן תרבות אמריקה ישראל יתקשה לשייך אותן לאותו יוצר . אלה היו פסלים 
וציורים של חזירי - בר פרועים , עצובים , מבוצעים באקספרסיוויות רבה . 
בתערוכה זו יש לפנינו יוצר צונן , שרגישותו ורגשותיו מובעים באלגנטיות . 
