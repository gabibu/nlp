תנוח דעתו של יצחק רבין : יש רק מעטים בישראל המזלזלים בסיכוני הקיום במחיצתה 
של שכנה כמו עיראק . אדרבא , יש רבים , אולי רבים מאוד , הסובלים מן 
ההיפך : הם מחמירים יתר על המידה בסכנה . מן הבחינה הזאת שפר חלקנו עם 
שר הביטחון הנוכחי ; משה ארנס לא מציע להתעלם מדברי ההפחדה היוצאים מבגדד , 
אך גם יודע להעריך אותם באמות המידה הנכונות . אין להניח כי ארנס ורבין 
מביעים דעה שונה , או ליתר דיוק מדגישים היבטים שונים של אותה הערכה , 
מתוך שהם ניזונים מעובדות שונות באשר ליכולת הממשית להבדיל מיצר ההתרברבות 
של שליט עיראק . שר הביטחון הנוכחי , כמו גם קודמו , יודעים את מה שידוע 
בעולם : לעיראק אין טיל בעל ראש חץ כימי . אם יישלח משם טיל בכיוון ישראל , 
ואם הוא אמנם יעשה את הדרך ויפגע היכן שהוא באזור שאליו נועד ואפילו יפגע 
בריכוז אוכלוסייה הוא יישא כמות מקובלת של חומר נפץ . גם להיבט הכמותי 
אין במקרה זה משמעות מהותית , משום שאין מדובר כאן בכוחות שיגור המוכרים 
מימי מאזן האימה הבין - גושית , כי אם בירי איטי וספורדי שמן הסתם ייתקל 
במהרה במהלומת נגד . גם זה רע דיו , אך ספק אם החשיבה על אפשרות זו היתה 
מעוררת חרדות עממיות כמו המחשבה על טילים טעונים גז עצבים הנוחתים ללא אתרעה 
ומבלי שנוכל להתגונן בפני פגיעתם . יש יסוד סביר להערכה כי מטוסים שיטענו 
בעיראק פצצות כימיות ( בניגוד לראשי חץ נישאים על טיל , יש כאלה בידי עיראק ) 
, יתקשו מאוד להגיע ליעדם בישראל : טובים סיכוייהם של חיל האוויר או ההגנה 
האווירית ליירט אותם בטיסתם . כלומר , לחרדה מפני הבלתי - נודע אין בסיס 
מוצק . עיראק , על - פי כל שיקולי ההיגיון הצרוף , לא תפיק כל תועלת ממשית 
מיישום אף לא אחד מאיומיה כנגד ישראל . יתרה מכך , היא לוקחת על עצמה סיכון 
רב ומיותר . כל עוד אינה מציבה את כוחותיה העיקריים בטווח הגבול הישראלי 
אין היא יכולה אלא להטריד ובעיקר להלך אימים . יותר משיש לחשוש מפני טילים 
הטעונים גז רעיל , ינארי או רגיל , הנורים בהבל פיו של המנהיג העיראקי , 
יש להתרשם מן המשמעויות הפוליטיות הגלומות בניסיון ההפחדה מטעמו . איננו 
יודעים אם התקליט המשומש משהו שהשמיע אתמול ראש הממשלה בדבר נחישותה של ישראל 
בהגנה על ביטחונה יחד עם החלטיות עמדתה שלא להיגרר למלחמה לא לה תוכל להשיג 
מטרה כלשהי . הדברים כבר נאמרו פעמים אין - ספור , ומי שבכלל מוכן להאמין 
להצהרות של פוליטיקאים השתכנע מן הסתם מדברי שמיר . מי שלא האמין , ספק 
אם ישתכנע מהצהרה נוספת של ראש הממשלה . ואשר להשפעתה של הצהרה כזו על עם 
ישראל : היא עלולה להישמע כקריאת תגר יותר מאשר כמלות הרגעה ; וקריאות 
מסוג זה כבר שמענו די והותר במרוצת השנים , לצורך ושלא לצורך . 
