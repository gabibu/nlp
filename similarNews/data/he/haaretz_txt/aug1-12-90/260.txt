מעטים מבין עשרות הבכירים בשירות המדינה החברים במרכזי המפלגות הגדולות , 
הודיעו עד אתמול על התפטרותם ממוסדות מפלגותיהם . שלשום נכנס החוק האוסר 
על עובדי מדינה בארבע הדרגות הבכירות להיות חברים במרכז מפלגה , אך מבדיקה 
שערך " הארץ " מסתבר , שרבים טרם הודיעו על התפטרותם . בינתיים נודע , 
כי לפני כשבועיים פנתה מבקרת המדינה , מרים בן פורת , לכל המפלגות ודרשה 
את שמות חברי מוסדות המפלגה המכהנים בתפקידים ציבוריים . מנכ"ל הליכוד , 
אשר קדוש , אמר אתמול ל"הארץ " , כי למשרדו הגיעו הודעות התפטרות של עוד 
ששה חברי מרכז בכירים , בנוסף לאלה שהתפטרו עד שלשום , והם : ראש לשכת 
ראש הממשלה , יוסי אחימאיר ; יועצו של שר המסחר והתעשייה , טוביה בלושטיין ; 
ראש לשכתו של ראש הממשלה לשעבר מנחם בגין , יחיאל קדישאי ; יועצו של שמיר 
לענייני העולם היהודי , הרי הורוביץ ; מנכ"ל שירות התעסוקה , דוד מנע ; 
ומנכ"ל המוסד לביטוח לאומי , מרדכי ציפורי . אחימאיר פנה ליועץ המשפטי 
במשרדו ושאל אם החוק המגביל מינויים פולטיים , חל גם עליו . הוא הסביר 
כי אינו עובד קבוע בשירות המדינה אלא מועסק באמצעות חוזה . משקיבל תשובה 
חיובית , הודיע על התפטרותו ממרכז הליכוד . במפלגת העבודה מסר הדובר , 
שמואל אלגרבלי , כי שבעה חברי מרכז המכהנים בתפקידים ציבוריים בכירים כבר 
הודיעו על התפטרותם . לחמישה שהתפטרו עד שלשום , הצטרפו אתמול חנן פרץ 
וירון רן . במפד"ל מסר דובר המפלגה , יצחק רט , על שלושה מתפטרים בלבד : 
הרב איתן אייזמן , מנכ"ל מועצת הרבנות הראשית ; שלמה בקיש , מנכ"ל משרד 
הדתות והרב רפאל טולדנו , מזכיר בית הדין הרבני בחיפה . נציבות שירות המדינה 
מתכוונת לעקוב אחר ישום החוק בשטח . כתבי אישום יוגשו בבית הדין למשמעת 
של נציבות שירות המדינה נגד עובדים שחייבים להתפטר ולא יעשו כן . 
