האחיות משביתות היום באופן חלקי את חדרי הניתוח , בהמשך לעיצומים שהפעילו 
במשמרת לילה בשבוע שעבר . ספק אם יש במשק בשעה זו סכסוך שבו העובדים צודקים 
פחות מהאחיות . נציגות האחיות טוענות כי הרפורמה במס הכנסה פוגעת בהן עקב 
קיצוץ נקודות הזיכוי לילדים הזוגיים ( השני , הרביעי וכו ) . בטענה היה 
ממש עד לפני ימים אחדים ; לא כן כעת , לאחר שהאוצר הסכים לתקן עיוות שהשתרבב 
לתוך הרפורמה . המצב הנוכחי לגבי נקודות הזיכוי בגין ילדים הוא כדלקמן : 
כל האחיות הרווקות והנשואות ללא ילדים עד גיל 81 , אחיות חד - הוריות ואחיות 
נשואות עם ילד אחד יצאו נשכרות ( אין ביטול נקודות זיכוי , יש תוספת זיכויים 
לפי רמת ההכנסה ) . כל האחיות הנשואות שלהן שני ילדים או יותר עמדו להפסיד 
עקב הרפורמה ( הזיכויים החדשים על פי רמת ההכנסה נמוכים מהזיכויים המתבטלים 
בגין הילד השני , הרביעי וכו ) ; אחיות אלה התחייב האוצר לשפות כך שהכנסתן 
נטו לא תקטן . יש להמתין ולראות כיצד יממש האוצר התחייבות זו . הרושם המתקבל 
הוא שהאחיות ממשיכות במאבק לא משום שהן מפסידות מהרפורמה , אלא משום שלא 
כולן יוצאות ממנה ברווח ( ואולי גם בגלל החשש שאחיות שייוולדו להן ילדים 
נוספים , ואחיות שיתקבלו לעבודה בעתיד , לא ייהנו מזיכויים שהיו נהוגים 
בעבר ) . כדי להשיג רווח לכל האחיות העובדות עכשיו ושיעבדו בעתיד במשמרות , 
עם ילדים ובלי , נדרש האוצר לתת פטור חלקי ממס על שכר מעבודת משמרות , 
כפי שקיים ( גם אחרי הרפורמה ) לגבי עובדי תעשייה שהכנסתם החודשית הכוללת 
נמוכה מ0003 שקלים . לדרישה זו אין שום קשר לביטול נקודות הזיכוי ואינה 
מוצדקת כשלעצמה . ראשית , מעולם לא הובטח שכל הנישומים , בהווה ובעתיד , 
ירוויחו מן הרפורמה . שנית , אסור להרחיב את תחולת הפטור החלקי על שכר 
מעבודת משמרות לעובדים שאינם עובדי תעשייה . מהלך כזה יהיה בחזקת תקדים 
ויעמוד בסתירה למהותה ומגמתה של הרפורמה . אם האחיות סבורות שהעבודה במשמרות 
אינה זוכה בפיצוי הוגן , יוכלו להעלות תביעות בעניין זה במו"ם על הסכם העבודה 
החדש שנערך או ייערך בימים אלה . הכתובת היא המעסיקים הציבוריים , לא רשויות 
מס הכנסה . מכאן העצה היעוצה לאחיות בשלב זה : בנות , רדו מהעיצומים . 
נציגות האחיות , ובראשן אילנה כהן , נוטות להסוות את העילה המדויקת של 
המאבק , ומתקבל רושם שרבות מהאחיות אינן מודעות לה כראוי . אילו ידעו , 
ייתכן שלא היו מסכימות להמיט על החולים את הסבל הנגרם עקב העיצומים . העיצומים 
שמפעילות האחיות מדגימים עד כמה חשוב להטיל על ראשי איגודים מקצועיים , 
מכוח החוק , חובה לדווח לעובדים דיווח מלא על מהות הסכסוך , ולקבל מהם 
הסכמה להפעלת עיצומים ושביתות בהצבעה חשאית . 
