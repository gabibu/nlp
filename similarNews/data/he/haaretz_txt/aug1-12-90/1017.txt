יש משהו פרדוקסי ומשונה ב"ספלנדור " , סרטו של האיטלקי הפורה אטורה סקולה , 
שבימים אלה הגיע לספריות . בסרט מלוטש ועשוי היטב מקונן סקולה על מות המדיום 
שהוא מיטיב להתבטא בו , כאילו אומר : הקולנוע מת , ואתם הצופים מוזמנים 
להשתתף בהלווייתו . אטורה סקולה , תסריטאי ובמאי בעל חוש המצאה נדיר , 
כתב חמישים תסריטים , רובם קומדיות , ובעצמו ביים עשרים סרטים . ב"ספלנדור " 
עשה סרט שעוסק לא רק בקולנוע . בתחילת הסרט , בפלאש - בק המצולם שחור - 
לבן , נזכר גורדן , בעליו של בית הקולנוע " ספלנדור " , בימי ילדותו , 
בעת שנסע עם אביו מעיירה לעיירה כדי להקרין סרטים אילמים בכיכרות , תחת 
כיפת השמים ובנוכחות ראש העירייה . פרק - הזמן הנפרש משתרע מאז הפאשיזם , 
דרך מעורבותה המיותרת של אמריקה במלחמת וייטנאם ועד ימינו , והסרט עוסק 
בקולנוע על כל היבטיו ובתמורות שחלות בו ובעולמנו המשתנה ללא הרף . כאשר 
בד הקולנוע , שגורדן ואביו פורשים בחזיתו של מוסד עירוני , מסתיר סיסמה 
של מוסוליני האומרת : " המחרשה היא שחורשת תלמים , אך החרב היא שמגינה 
עליהם " , מצווה עליהם השוטר המקומי להזיז את הבד ולחשוף את הסיסמה . בסיום 
הסרט , כאשר בית הקולנוע של גורדן נמכר לקבלנים , שיבנו תחתיו כלבו מודרני , 
הוא חולף על פני כרזת סרטו של קובריק " פול מטל גקט " , העוסק במלחמת וייטנאם . 
לפני עידן הטלוויזיה היו אולמות הקולנוע מלאים . כיום רק הופעת סטריפטיז 
בהפסקה עשויה למשוך קהל . בוטל הסטריפטיז , מסתלק הקהל . צופיה המנומנמים 
של העיירה מעדיפים ספל אספרסו בכיכר . הם יודעים שהערב תשדר הטלוויזיה ששה 
סרטים ממיטב הקולנוע העולמי והאיטלקי , שגם בהם לא יצפו , אז למה לטרוח , 
בשעה שאפילו הסדרנית היפה ידעה ימים טובים יותר . סקולה רוצה שכולנו נקונן 
אתו , ועל כן משתף בסרטו שלישיית כוכבים מושכי קהל : מסטרויאני , הנפלא 
כתמיד , מאסימו טרואיזי , הפופולרי והאהוב , ובתווך מארינה ולאדי , עדיין 
יפה ומושכת . קטעים רבים מן הקלאסיקה של הקולנוע משובצים בסרט , ומבקרים 
עשויים לטעון שהמצוטטים טובים מן המצטט . חרף הסתייגויות , " ספלנדור " 
מומלץ . כי סקולה הוא סקולה . 
