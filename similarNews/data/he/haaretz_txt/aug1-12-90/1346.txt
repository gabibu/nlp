גם אם תיפתח הבוקר באולם הקונגרסים בהליופוליס ולא בבניין הקבע של הליגה 
הערבית , יש לפסגת החירום הערבית משמעות בין - ערבית . אין ספק כי פסגה 
זו , אין בכוחה ליישב את המשבר במפרץ , אך היא עשויה בעצם כינוסה ותוצאותיה 
להביא לדחיית ההתפוצצות הצבאית האפשרית ובזה שכרה . במונחים ערביים נחשבת 
היענותם המהירה של מרבית המלכים והנשיאים הערביים לבוא לקהיר ל"פיסגת ההזדמנות 
האחרונה " להישג מרשים . הנשיא חוסני מובארק יכול לזקוף לזכותו הישג זה . 
אך לא פחות חשובה היא העובדה , שעצם כינוס הפסגה והסיכום הצפוי , הגם 
שלא יהיה בר ביצוע , מפיחים רוח חיים במנגנון הבין - ערבי העליון . הצלחתה 
של פסגת החירום בקהיר בעיני מרבית המלכים והנשיאים , מעוגנת בגיבוש נוסחת 
סיכום שתמנע קרע סופי עם הנשיא סדאם חוסיין . על רקע זה גיבש הנשיא מובארק 
את הצעתו , לוועידה מרובעת עליונה לניהול משא ומתן עם נשיא עיראק . בדרך 
זו מבקשים מובארק ופאהד , להחזיר את הפעילות " למשפחה הערבית " , ולדחות 
את אפשרויות ההתדרדרות הצבאית . כל זאת תוך השארת הכוח הבין - ערבי של 
הנסיכויות והכוח המערבי , על אדמת סעודיה . היערכות וציפיות אלה , שבאו 
לביטוי אמש בקהיר , תלויים בהחלט במעשיו ובמחדליו של סדאם חוסיין . נשיא 
עיראק לא נראה אמש כמי שמזלזל בפסגה הערבית , אלא כמי שמבקש להטותה לצד 
העמדה העיראקית . לדידו , החשוב מכל הוא מהלכים בין - ערביים משותפים " להגנה 
על הביטחון הלאומי הערבי מפני מעורבות זרה " . 
