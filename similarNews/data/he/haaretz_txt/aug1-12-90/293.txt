סגרה חברת גנרל מוטורס את מפעליה בעיירה פלינט , שמרבית תושביה עבדו בקו 
הייצור של סמל תרבות אמריקאי המכונית האמריקאית . מייקל מור , בן המקום 
ועיתונאי , יצא לעשות סרט המתאר את הדעיכה של עיירת הולדתו עקב סגירת המפעלים , 
ואת ניסיונו להביא את רוגר סמית , מנכ"ל גנרל מוטרוס , לבקר במקום ולהפגישו 
עם קורבנות השיטה הקפיטליסטית , מכאן . התוצאה : סרט שהפך , באופן מפתיע , 
לאחד האירועים הקולנועיים של השנה . זהו סרט תיעודי , המארגן את העובדות 
ההיסטוריות ( כגון מספר המפוטרים או מועד של אירועים מסוימים ) לפי סדר 
קומי או דרמטי שנראה בעיני יוצרו היעיל ביותר . הסרט תוקף את השיטה , 
אך עושה ככל יכולתו , מבחינה קולנועית ודמגוגית , כדי שאותה שיטה עצמה 
תקבל אותו בזרועות פתוחות . " רוגר ואני " זכה להישג נדיר ונרכש להפצה 
בין - לאומית על ידי האחים וורנר , אחת החברות הגדולות של הוליווד , שבנהליה 
ובאידיאולוגיה שמנחה אותה אינה שונה מגנרל מוטורס , שהסרט תוקף בהנאה כה 
מרובה . אין עוד נושא בתולדות הקולנוע שלוה בדיונים רבים כל כך כמו הקולנוע 
התיעודי , לרבות הניסיון להגדיר את תחומיו האתיים והאסתטיים ואת זהותו מול 
הסרט העלילתי . יוצר הסרטים התיעודיים התגאה בדרך כלל במעמדו בשולי התעשייה 
וראה את עצמו ואת סרטיו כמצפונו של הקולנוע וכהצדקתו המוסרית . מור , כבן 
נאמן של התקופה , פועל מעבר לדיונים ועמדות אלה : לא ששאלות אלו אינן 
עולות בסרטו , אך הן כל כך ברורות מאליהן , שאין הוא רואה אותן כעיקר או 
כתשתית אידיאולוגית שעליה הוא בונה את סרטו . הסרט הופך בהדרגה מסרט שמטרתו 
להוקיע את גנרל מוטורס , לסרט שמתאר את תהליך הישרדותו של יוצר סרטים דוקומנטריים 
מחוץ לשיטה ובתוכה . הוא נוגע באחד הנושאים האמריקאיים ביותר : מאבקו 
של הפרט בשיטה ויכולתו לה . אם גם ייוותרו תושבי פלינט במצוקתם , הרי סבלם 
יביא לניצחונו של מור , כיוצרו של סרט תיעודי שהפך ללהיט . " רוגר ואני " 
פונה לדור שגדל על סרטוני פרסומת ועל " רחוב שומשום " ושרואה את הסרט התיעודי 
כתוכנית משעממת שמקרינים בטלוויזיה . מור מוכיח לדור הזה , שחולם להיות 
סטיוון ספילברג הבא , שניתן להצליח גם עם סרט תיעודי , אם הוא נע בקצב 
מהיר של וידיאו קליף ומזכיר קומדיה של מונטי פייטון . לא קשה לצחוק על האמריקאים , 
והאמריקאים אוהבים לעשות זאת יותר מכולם . בכל מקום שנוגעים בתרבות האמריקאית 
הפופולרית , מגיעים אל המגוחך . לפיכך יש תחושה , שמה שמור עושה בסרטו 
הוא קל , אפילו קל מדי . הסרט , שמלגלג על רבים מסממניה של התרבות האמריקאית 
הפופולרית , מעוגן עמוק בתוכה , ואינו מנסה להסתיר זאת . אדרבה , מור 
יודע שסרטו , במחאתו ובחשיפתו , הופך לחלק מתרבות זו , כפי שיקרה לו עצמו 
אם יצליח במשימתו . כל אלה הופכים את " רוגר ואני " לסרט שכוחו בעכשוויותו . 
ניתן לטעון כנגדו שהוא משתמש בכל הסימנים הפסולים של הסרט התיעודי כדי להשיג 
את יעדיו , אך מור בוודאי היה אומר , שאין בכך כל רע אם זה עובד וזה עובד . 
