שר הביטחון , משה ארנס , אמר אתמול כי לישראל לא היו ידיעות מדוייקות על 
הפלישה העיראקית לכוויית , אך היא גם לא הופתעה . זאת , לאור ההיכרות 
עם השליט העיראקי והתנהגותו המזכירה פרק טראגי בהסטוריה של אירופה בשנות 
השלושים . ארנס הוסיף : " הייתה מלחמה עם אירן , עכשיו הוא כובש את כוויית . 
לוותיקים זה לא יכול אלא לעורר אנלוגיה עם היטלר . למזלנו , ישראל חזקה 
ויש לה צבא טוב . אנו חושבים שאנו יכולים להרתיע סכנות כאלה , אבל לאזור 
זו סכנה " . בתשובה לשאלה אם ישראל תסייע לארה"ב , המזיזה כוחות ימיים לכיוון 
המפרץ , אם תבקש זאת ממנה , השיב ארנס , כי לישראל אין שום קשרים כאלה 
ברגע זה . באשר להשלכת הפלישה העיראקית על הסכסוך הישראלי פלסטיני , אמר 
ארנס , כי ישראל צריכה לטפל , בכל מקרה , בבעיה של האוכלוסיה הפלסטינית 
ביהודה שומרון וחבל עזה . זאת , ללא קשר עם לחצים או העדר לחצים במקומות 
אחרים . לעצם הפלישה והשפעתה על הכוננות ויכולת ההרתעה של ישראל , אמר ארנס : 
" אינני חושב שנדרשת פעילות כלשהיא מצד ישראל , עקב הפלישה העיראקית . 
מבחינת כוננות וכושר הרתעה , אנו ערוכים , מוכנים ויכולים להרתיע . משמעות 
הפלישה היא שסדאם חוסיין , אופיו וכוונותיו , נחשפו לעיני כל , לאחר שהיו 
לא מעטים , גם בעולם המערבי ובמדינות הדמוקרטיות , שהיו להם אשליות לגבי 
האיש " . בתשובה לשאלה האם הפלישה תשפיע גם ישראל אמר : " אין כל קשר וכל 
השפעה ישירה עלינו . כוויית נמצאת במרחק די ניכר מאתנו . מבחינתנו אין 
כל שינוי אסטרטגי " . קפידבינשר הביטחון לשעבר , ח"ך יצחק רבין , אמר כי 
לאור פלישת צבא עיראק לכוויית על ישראל וארה"ב להסיק את המסקנות ולחזק את 
שיתוף הפעולה האסטרטגי ביניהן . " אם לא תמצא דרך לחיזוק שיתוף הפעולה , 
אנו נראה עוד התפתחויות שליליות , מעבר לעניין העיראקי - כווייתי " , אמר . 
רבין אמר , כי כבר בינואר , בעת ביקורו כשר הביטחון בארה"ב , הבהיר לממשל , 
כי מי שחשב שהבסיס היחיד לשתוף הפעולה האסטרטגי בין ישראל לבין ארה"ב הוא 
רצון ההתפשטות הסובייטי , טעה . " נהפוך הוא , היום גדל הצורך בשיתוף 
פעולה אסטרטגי כזה על רקע משחק הכוחות החופשי יותר של הגורמים במזרח התיכון " . 
עם זאת , קבע רבין שלפלישה העיראקית לכוויית , אין השלכה מיידית על ישראל . 
רבין הוסיף , כי ההפשרה הבין גושית לא הקטינה את אספקת הנשק לאזור . לדבריו , 
במקרה כזה קובעת העוצמה הצבאית ולא הכלכלית . התוצאה מהגלסנוסט היא שבמזרח 
התיכון , יש יותר חופש תמרון למדינות בעלות עוצמה צבאית , בעוד יכולתן 
של ארה"ב ובריה"ם למתן מדינות קיצוניות , פחתה . 
