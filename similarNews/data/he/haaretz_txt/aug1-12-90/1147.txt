קהיר ( ע"ר וע"ץ ) . נשיא מצרים , חוסני מובארק , אמר אתמול כי הוא 
צופה התקפה צבאית מוחצת על עיראק . " עיראק צפויה להתקפה מאסיווית . המצב 
עלול להיות נורא והרסני " , אמר מובארק בנאום בטלוויזיה המצרית . " העליתי 
בפני אחינו בעיראק את חששותי אלה . המצב מסוכן מאוד " , אמר הנשיא המצרי . 
הוא הוסיף , כי ניכרות תנועות צבאיות וימיות אינטנסיוויות במזרח - התיכון , 
וכי לא יוכל לחסום פעילות של ציי מלחמה דרך תעלת סואץ . " סדאם חוסיין 
איבד את אמינותו לאחר שהבטיח שלא יתקוף את כוויית . אני קורא שוב לו ולאומה 
הערבית לכנס ועידת פסגה ערבית תוך 42 שעות , במטרה להביא לפתרון הבעיה . 
אינני מתכוון לוועידת פסגה ערבית , שבה יוחלפו האשמות ועלבונות ואיש ישסע 
את צוואר רעהו " . הנשיא המצרי הדגיש , כי ארצו לא נקטה עד כה עמדה במשבר . 
לדבריו , לא נשלחו חיילים מצרים לאזור המפרץ הפרסי , אולם בכוונתו לשקול 
תרומה לכוח ערבי רב - לאומי . שר המדינה המצרי לענייני חוץ , בוטרוס גאלי , 
שלל אתמול את האפשרות , כי מצרים תשתתף בכוח בין - לאומי , שיישלח למפרץ . 
בראיון לרדיו צרפת הביע גאלי את תקוותו , כי הסכסוך ייפתר בדרכי שלום . 
