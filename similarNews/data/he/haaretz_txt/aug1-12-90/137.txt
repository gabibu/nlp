בפגישה שקיים עם נשיא לשכת המסחר של בריה"ם , ולאדיסלב מאלקביץ , העומד 
בראש משלחת סחר סובייטית המבקרת בארץ , אמר ראש הממשלה שמיר כי יש לעשות 
כל מאמץ כדי לפתח את הקשרים המסחריים . " בתחום זה יש לשתי המדינות הרבה 
מה לעשות " , אמר . שמיר הדגיש , כי האהדה לבריה"ם בישראל גברה בעקבות 
החלטתם של הסובייטים לאפשר ליהודים לעלות לישראל . מאלקביץ אמר , כי במהלך 
ביקורו בארץ התרשם מהיחס החם שגילו , כלפיו וכלפי ארצו , כל האנשים שנועד 
עמם . הוא ציין , שבריה"ם מעוניינת לפתח את קשרי המסחר שלה עם ישראל , 
וכדוגמה לכך , הזכיר את הרעיון לפתח מטוס ישראלי - אמריקאי - סובייטי , 
אשר גופו ייבנה בבריה"ם , המנוע שלו יורכב בארה"ב והרכיבים האלקטרוניים 
ייוצרו בארץ . שמיר השיב , שזהו פרוייקט לא פשוט , אך הביע תקווה שניתן 
יהיה להתגבר על הקשיים ולראות את המטוס הזה ממריא לשחקים , כסמל לשתוף - 
פעולה בין שלוש המדינות . שמיר ביקש ממאלקביץ להעביר את ברכותיו לגורבצוב . 
