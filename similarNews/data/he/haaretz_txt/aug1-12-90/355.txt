בשנות השישים למאה הראשונה לספירה , עוד שלטה רומא ביהודה , בהנהלת משגיח 
שהמחקר ההיסטורי נוהג לזכותו בתואר נציב . דרך קבע ישב הנציב בקיסריה שעל 
שפת הים , מעוזה הכלכלי של המדינה . בימי העלייה לרגל , ובמיוחד בפסח 
וסוכות , נהג הנציב לעלות לירושלים ועמו גדוד צבא מובחר . היה בכך משום 
כיבוד עם יהודה והיהודים ביום חגם על - ידי נציג הקיסרות הרומית . טעם חשוב 
ומעשי יותר היה בעצם הנוכחות של כוח צבאי ונציגה העליון של הקיסרות , לבל 
יעלו הרהורי מרידה בקרב המון החוגגים , שכן ברוב עם גוברת תחושת הכוח ועולה 
סכנת ההתקוממות . אותם ימים נשאה ירושלים בגאון את כתר בירתו התרבותית - 
הרוחנית , והדתית - הרגשית של עם ישראל על כל תפוצותיו ופזורותיו . במרכז 
העיר התנשא בית - המקדש , סמלה של היהדות אז ומקור גאוותה . בצלו עלו ופרחו 
חיי הרוח . בית - המקדש היה כמגדלור וביטא את אחדותו של עם ישראל על כל 
פזורותיו . ממדיו ופארו היו מקור גאווה לכל . הוא נחשב לאחד המבנים הנכבדים 
בכל העולם העתיק . בימים ההם , חיי הרוח והיצירה ביהדות היו בשיאם . הלל 
ושמאי ותלמידיהם שימרו מורשת זו . היו לרשותם מאות בתי - אולפנא ובתי מדרש 
ובהם רבבות לומדים . כל אלה התנהלו בצלם ובהשראתם של הר - הבית והמקדש . 
ירושלים והמקדש היו היהלום שבכתר . בחיי הרוח הגיע עם ישראל באותם ימים 
לפסגות נדירות . עבודת הקודש , סדרי הפולחן היהודי המתקיים לצד התכנים 
והערכים הרוחניים , התנהלה כסדרה . רומא ושליטיה כיבדו את הזכויות שניתנו 
למקדש ולפעילותו . זכויות אלו , שניקנו בעמל רב , היו בסיס לסטאטוס - 
קוו בין עם יהודה והקיסרות הרומית . זה איפשר ליהודים לנהל את חייהם התרבותיים 
ולקיים את פולחנם בחירות מלאה . לעומת זאת , חיי הכלכלה והחברה היו בכי 
רע . תמו ימי הרווחה של יהודה בימי הורדוס . המדינה נחלקה לשלוש מדינות , 
בשל בעיות ירושה בחצר - המלך . פרט לכך , הענפים העיקריים של ההכנסה הלאומית 
מטעי הבשמים בבקעת הירדן וביריחו , נמל קיסריה , ומכסי השיירות מן הדרכים 
ומן הסחר הבין - לאומי , עברו מעתה במישרין לאוצר הקיסרות הרומית . זה 
גרר ירידה ניכרת ברמת - החיים של התושבים היהודים ועורר התמרמרות רבה , 
כמצופה לעת כזאת . הפער החברתי , שהיה חבוי מתחת לפני השטח , פרץ והחריף . 
על המצב הקשה ממילא הוסיפו נגישותיהם של הנציבים . הם רדו בעם ביד קשה . 
רובם הגדול ראו את עיסוקם הראשי בגביית המס הכבד שהוטל על העם , כדי להעשיר 
את אוצר הקיסרות . בסכסוכים ובחיכוכים בין קהילות יהודיות לאוכלוסייה ההלנית - 
הפגאנית , לא נטו הנציבים לצד היהודים , גם כשהצדק היה עמם . בימים שהכלכלה 
איתנה והשפע מצוי , נהנים ממנו עני כעשיר ואולם בעת מצוקה כלכלית , גובר 
הלחץ על השכבות החלשות . שכבות העילית בעם ישראל ובייחוד העילית הכלכלית , 
היו קשורות בעבותות לרומא . רבים הפנו את זעמם אל הקיסרות ומייצגיה בארץ , 
הנציבים . עולה הכלכלי הקשה של רומא לא העיק רק על יהודה אלא על כל הארצות 
שבשליטתה . אבל בימי הורדוס וגם בשלטון נכדו אגריפס הראשון , התרגלו היהודים 
לרווחה כלכלית גבוהה יותר מכל עם אחר הנתון לשלטון הרומי . היה קשה איפוא 
להסתגל לירידה ברמת - החיים והאכזבה משלטון רומא גברה . היה ברור שמהפיכה 
חברתית וחלוקה צודקת יותר של נתחי - הכלכלה בארץ תיתקל בהתנגדות רומא , 
המעוניינת בשקט מוחלט בתחומי יהודה . נבטי המרידה החלו לעלות . בייחוד 
גברה תנועת ההתנגדות בגליל , שזה כמה דורות היתה בו מסורת של קנאות לאומית . 
ייתכן שהסיבות לכך בהיות חלק נכבד מאוכלוסי צפון - הארץ צאצאי גרים . מעמד 
זה הביא לקיפוחם הלא - צודק מבחינה חברתית וכלכלית , על - ידי החברה הישראלית 
המתנשאת של יהודה וירושלים . הם ידעו כי מהפיכה יהודית פנימית לשינוי הסדר 
בתוך העם לא תצא לפועל ללא התנגשות עם השלטון המרכזי הרומי , פטרון השיטה 
ומגינם של יוצריה . החינוך לדרך זו הביא להדגשת - יתר של רצון האלוהים בחירות 
לאומית מלאה , כדרך להגשמת המאוויים והתיקונים ההכרחיים במבנה החברה , 
באורח חייה ובחלוקה נכונה יותר של משאבי הציבור . היה ברור לראשי התנועות 
הקנאיות שזה הזמן להגשמת חלומם של דורות . אלה היו הימים האחרונים לשלטונו 
של נירון קיסר . היה אפשר לחוש שעם הסתלקותו של הקיסר תפרוץ ברומא מלחמת 
ירושה קשה שישתתפו בה כל מפקדי הצבא . היה סביר שהעוצמה ותאוות השלטון של 
הגנרלים תביא לחלוקת האימפריה , כפי שאירע כמה מאות שנים קודם - לכן בעקבות 
מותו של אלכסנדר מוקדון ומלחמות יורשיו . הקנאים העריכו איפוא שרומא תתפצל 
ותתפורר לכמה יחידות ויהיה אפשר לתמרן בין היחידות החלשות - יחסית , להשיג 
מהן הסכם להכרה בריבונות מלאה של יהודה . למעשה , זו היתה מעין חזרה על 
מבצעיהם של ראשוני בית חשמונאי . המרד פרץ ולא הועילו טענותיהם של רוב פרנסי 
הציבור וראשיו , שרומא גם בחולשתה היא מעצמה גדולה וחזקה מכדי שתקום על 
יהודה ותנחל הצלחה שלא נחל שום עם אחר תחת שלטון הרומאים . מלחמת הגנרלים 
הצפויה תסתיים והאימפריה אולי אף תצא מחוזקת ממנה . גם הנימוק המשכנע ביותר 
לא הועיל : חירות חיי הרוח , התרבות וקיום הפולחן הדתי כמו שהיו אז , 
לא הצדיקו מרידה שאחריתה מי ישורנה . המנהיגים אף הוכיחו את הקבוצות הנוטות 
למרוד , טענו שאין סכנה לקיום היהודי , אדרבא , רומא מכבדת ומקיימת את 
הסטאטוס - קוו שהושג בינה לבין עם יהודה . לא פעם נמצא מאורעות בהיסטוריה 
שהאינטואיציה גוברת בהם על ההיגיון והשכל נמצא מובס על - ידי הרגש . בדרך 
כלל מתארים תופעות אלו כמשיחיות שקר . קליטת רעיונות כאלה מתחזקת כאשר בראשית 
הדרך נוחלים כמה ניצחונות . זה מגביר ביתר שאת את שיכרון החושים ומערפל 
את ניתוח - המצב ההגיוני . כך קרה ביהודה . הכרזת המרד נגד רומא לוותה 
בהפסקת הקורבן לשלום הקיסר , שהיה נהוג בבית - המקדש בירושלים . יהודה 
ראתה עצמה כמדינה עצמאית המנהלת את ענייניה בידיה ובהנהגת בניה . מדיניות 
החוץ , אחזקת צבא וניהול חיי הכלכלה , בכלל זה טביעת מטבעות עצמאיים , 
הם מסימני האירועים שלאחר ההכרזה על המרד וכינון מדינה ריבונית . כשהגיעו 
הידיעות על המרד למפקד צבא רומא במזרח , שמושבו דרך קבע בסוריה , הוא זילזל 
באירועים ושלח כוח צבאי קטן ולא - מאומן , להחזיר את הסדר על כנו ואת התבונה 
לראשי המורדים . כוח לא - מוכן זה הוכה בידי המורדים . הניצחון הצבאי חיזק 
את הסבורים שזו שעת הכושר לשחרור לאומי ולחירות מדינית . אלוהים חזר לעמו , 
חשבו באותם זמנים , וכאשר אירע ליהודה המכבי יקרה שוב . אלא שהדברים התגלגלו 
אחרת : המהומות ברומא , בעקבות מלחמות הירושה , הסתיימו עד מהרה . אספסיאנוס , 
מבכירי הגנרלים של צבא רומא , הוכתר לקיסר . מן המזרח , ומתפקיד מפקד 
כוחות רומא באיזור , עבר אספיאנוס מערבה וכבש את כס הקיסרות . בתושייתו 
הרבה ובפיקחותו , העמיד תוך זמן קצר את רומא על רגליה כשליטה כל - יכולה 
המולכת במזרח . היה ברור שמרידת יהודה ורצונו של ציבור קטן אך כוחני ותוקפני 
בתוכה לכונן סדרי עולם חדשים מועדים לכישלון ואירועי המרד ייהפכו לאפיזודה 
משנית בהיסטוריה הרומית . אבל מה שידעו וחשו רבים לא הניח את דעת המיעוט 
הקנאי . מי שכבר התנסו בכוח השלטון , לא רצו לוותר עליו . הם כבר החליטו : 
" חירות או מוות " . חיים תחת שלטון הקיסר , באוטונומיה מלאה של חיי התרבות 
והדת ובפריחה רוחנית , לא נראו להם חשובים דיים לעומת שיכרון השלטון . 
את העם הנתון לשליטתם הוליכו בדרכי כפייה וכוח אל עברי פי - פחת : ייהרס 
הכל , העם , הארץ ובלבד שתונצח ותקודש הסיסמה : חירות לאומית בכל מחיר . 
בלב הקלחת ובתוך המהומות וסערת המלחמה על ירושלים , בציבור למוד רעב , 
דם ודמעות קם מנהיג אמיתי . הוא היה מנהיג מהזן שעמים זוכים בו לעתים נדירות , 
מנהיג המצליח לעמוד בפרץ ולשקם את החורבות הנפשיות והרוחניות , שכל מעייניו 
נתונים לעתיד . לאחר שהובהר כי המיקח של הקנאים היה מיקח טעות , היה צורך 
להעמיד מחדש את העם על רגליו , לטפל בנפשו שנפגעה ממוראות המרד הנורא . 
רבן יוחנן בן זכאי היה ראש וראשון למנהיגי היהודים ומראשי הסנהדרין בירושלים . 
האגדה מספרת כיצד הצליח לצאת בעורמה מירושלים הנצורה , כשהקנאים המורדים 
לא התירו אלא הוצאת גוויות מן העיר . בצאתו נשא ונתן עם האויב הרומי , 
שכן משא ומתן מנהלים בדרך כלל עם אויבים . הוא ביקש להשיג את אישורם לניסיונו 
להעמיד את עמו על רגליו למרות חורבן המקדש , למרות הרס ירושלים מתושביה 
היהודים . ידוע ערכה ומעמדה של ירושלים לכל יהודי ובתפישת - העולם היהודית . 
ידוע מעמדו ומקומו של המקדש בהוויית העולם היהודית . חורבן המקדש וירושלים 
היה עלול למוטט את היהדות כולה ולהורידה מעל בימת ההיסטוריה , כמו שקרה 
לכל העמים האחרים משהוכו מכה כה קשה . כמנהיג מיוחד במינו , בעל בתודעה 
עמוקה של שליחות לאומית , החל רבן יוחנן בן זכאי לבנות ולשקם את היהדות 
מאושיותיה . כר לפעילותו מצא ביבנה . בעמל רב ובמאבקים נועזים , גם עם 
קרובים לו בדעתם , עם ידידים ושותפים לדרך הקודמת , הוא מקים מחדש את היהדות , 
ללא המקדש וללא ירושלים . את סדר עבודת המקדש תירגם רבן יוחנן לתפילה , 
ואת ירושלים המנותקת עתה פיסית מן העם , המיר בירושלים של מעלה . עם ישראל 
החל לבנות את עצמו על חלק מארצו וללא ירושלים . מפעלו של רבן יוחנן נחל 
הצלחה מרובה . דורות של חכמי המשנה הממשיכים בדרכו הם הוכחה ניצחת להצלחתו . 
כשפנה אל הקיסר אספסיאנוס , אמר לו : " תן לי יבנה וחכמיה " . כלומר , 
תן לי פיסת - קרקע קטנה , אף שלא תהיה ירושלים , ובלבד שיינתן לי לבנות 
את היהדות וערכיה על בסיס נכון ובדרכים שנהפכו לנכסי צאן ברזל של התבונה 
והקיום היהודיים במשך הדורות . 
