זה נראה כמו אירוע אמריקאי עם כל הגימיקים של תיכנון קפדני והפתעה מושלמת , 
מתוזמנת בעיתוי המתאים . מסיבת העיתונאים שערך שלשום בבוקר מכבי תל אביב , 
כדורסל , רמזה עוד לפני פתיחתה על הפתעה צפויה . הרבה מאד עיתונאים , 
מיקרופונים ומצלמות טלויזיה העידו שאין זו עוד מסיבה שיגרתית . ואז ביקש 
היו"ר שמעון מזרחי לסגור את הדלת כדי למנוע הפרעות , אבל מהר מאד נתברר 
שלא היתה זו סגירה אלא לצורך שלמותה של ההפתעה . כדי שהכניסה תהיה כניסה , 
לפי מיטב הכניסות ההוליוודיות . כיוון שבדיוק על פי התיכנון , בעודו מדבר , 
נפתחה לפתע הדלת ואל האולם נכנסו שלושה : דורון גמצי , דונאלד רויאל ומי 
אם לא נדב הנפלד . העיתונאים שיפשפו עיניהם , מיצמצו , קרצו , חשו מבוכה . 
הפתעה מושלמת . ועל השאלה מתי בדיוק הושג הסיכום הסופי המחייב , שיעלה 
את הנפלד לחמישיה המכבית של העונה הקרובה , לא השיב מזרחי . אולי חס על 
העיתונאים והעדיף לא לחשוף את העובדה , שהתקשורת אולי יכולה לכתוב על מכבי 
תל אביב הכל אבל גם לה קשה מאד לדעת כל מה שמתרחש באותה חבורת הדממה המכבית . 
הנה כי כן , מכבי תל אביב היה ונשאר המועדון ספק הכותרות מספר 1 בספורט 
הישראלי . כל העונה הוא מספק כותרות על הצלחות גדולות , ניצחונות מרשימים 
וגם אכזבות גדולות ולא נעימות . אחר כך באים חודשי הקיץ וכמעט באורח שיגרתי 
מספק מכבי כותרות רעשניות המרמזות לכאורה על התפרקות המועדון , התרסקותו 
על סלעי המצוקה הכספית , צוי עיכוב יציאה , מס הכנסה , עיקולים , קשיים 
כלכליים , נטישת כוכבים , פרישת הקפטן לאן . בי . איי . ואז באה מסיבת 
העיתונאים הקבועה לרגל פתיחת העונה והפיצוץ עולה על כל הציפיות . ועוד לפני 
שמדברים על ההפתעה הגדולה של הנפלד , מדווח הגזבר אריה ברנוביץ , שמכבי 
לא חייב למס הכנסה אגורה אחת ; שעברה מן העולם שיטת השכר נטו לשחקנים , 
ומעתה חישוב השכר לכוכבי המועדון הוא ברוטו עם ניכויי מס במקור ; שנעשה 
קיצוץ גדול בתקציב המחלקה ; שהוזלו בצורה משמעותית מחירי כרטיסי המנוי ( 
לדוגמא : בשער 3 , מה שעלה 000 , 3 ש"ח , יעלה בעונה הבאה רק 002 , 2 
ש"ח ) . והנוכחים מתבוננים בראשי המועדון , היושבים מול המיקרופונים והמצלמות 
והעטים השלופים , ולא יודעים איך להתייחס להודעות . או שיש לנו כאן עניין 
עם אשפים פינאנסיים , או שהעיתונות מטעה את הציבור בתיאור מציאות קשה , 
או שהדוברים משחקים אותה על כל העולם . ואתה רואה לנגד עיניך חבורה של 
מאמצים ותומכים כמו דוד פדרמן ואמנון דיק מעלית , ויעקב ליאור מנכ"ל ויזה , 
ומתנצלים שאודי רקאנטי לא בא כי הוא בחו"ל , ואתה מבין שלפניך מנהלי ספורט 
מנוסים עם גיבוי מרשים של אנשי כלכלה וכספים . מכבי עשה שלשום עוד צעד ענק 
קדימה במציאות האפורה של הכדורסל הישראלי . אנשיו כלל לא שייכים לאותה ליגה . 
הם בכלל אופרה אחרת . הם מדברים על אימוני הכנה לעונה הבאה באתונה ובסלוניקי 
ובמאדריד ובאיים הקאנאריים , בשעה שהאחרים בקושי מצליחים להעמיד קבוצה לאימונים 
בבית . הם מעמידים לפניך צוות מקצועי עם שני מאמנים לאומיים מוכשרים ועשרה 
שחקנים מעולים , ואתה יודע שמבחינה מקצועית משחק אימון של שתי חמישיות ממכבי 
תל אביב יכול להיות בעונה הבאה הרבה יותר מעניין ואיכותי מכמה משחקי ליגה . 
ומעל לכל הם מוכיחים שהם לומדים לקח ממישגים וקוראים את הבקורת . רק כך 
אפשר לפרש את דברי המאמן צבי שרף , שדיבר על המשימות שמכבי הציב לעצמו : 
לחזק את הקבוצה ; לבצע שינוי קיצוני שיגביר את האטרקטיוויות שלה ; להצעיר 
את הקבוצה ; לחזק את הבסיס הישראלי שלה . עם העזה כזו ועוצמה כזו ותנופה 
כזו משאיר מכבי תל אביב את כל יריביו פעורי פה , מופתעים והמומים . אולי 
כדי להוכיח שוב , שמכבי אינו נציג אופייני של הספורט הישראלי המצוי , אלא 
מועדון אחר מליגה אחרת ששום מתחרה בספורט הישראלי אינו יכול להשתוות אליו . 
