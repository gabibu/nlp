ככל שמתעבה הכוח האמריקאי במפרץ ויותר ויותר מטוסים אמריקאיים נוחתים בשדות 
התעופה הסעודיים , הולכת ומתבססת ההערכה , שעיראק לא תנסה לתקוף את סעודיה . 
הימים הקריטיים כפי שמגדירים אותם מומחי צבא הולכים ומתקצרים ואת מקום 
ההתכתשות הצבאית עשויה להחליף פעילות דיפלומטית מאומצת . פעילות זו נעשית 
בשלושה כיוונים : 1 . ניסיונו של מובארק לגבש עמדה כל - ערבית נגד עיראק 
ולגרום ללחץ ערבי מספיק שיחליף את המעורבות הצבאית האמריקאית . 2 . מאמצו 
של בייקר , שהחל אתמול בביקורו בטורקיה ונמשך בבריסל , לאחד את שורות נאט"ו 
בעיקר בכל הנוגע לשיתוף פעולה צבאי במפרץ ונגד עיראק , אם וכאשר יעלה הצורך . 
3 . מגעים אמריקאיים עם בריה"ם , איראן וסוריה , במטרה לצרפן לאמברגו . 
משקל נכבד במיוחד מייחסת ארה"ב לוועידת החירום הערבית . בארה"ב נשמעו אתמול 
קולות המגנים את " האדישות הערבית " ואת הגינוי הרפה שהשמיעו רוב המנהיגים 
הערבים , למעט מובארק ופאהד נגד הפלישה העיראקית . אם יצליח מובארק לקבל 
את הסכמת מדינות ערב לצעד הצהרתי ומעשי משותף , יהיה זה לא רק הישג ערבי , 
אלא גם הישג אמריקאי מרשים . לראשונה יעמוד המזרח התיכון הערבי מאחורי 
פעולה אותה יזמה ארה"ב , ידידתה הבכירה של ישראל . המאמץ האמריקאי באירופה , 
שהוליד כבר את שיתוף הפעולה באמברגו , עלול להיתקל בקשיים , לכשיידרשו 
מדינות נאט"ו לשתף פעולה במישור זה , אם יידרשו לכך . מול שיגור המשחתות 
והמטוסים הבריטיים והנכונות האיטלקית להשתתף בשיטור , נשמעו כבר קולות המתנגדים 
לפעילות צבאית , אותה עלולה ארה"ב ליזום ונראה כי כל מדינה תחליט מתי וכיצד 
היא תשתתף במהלך הצבאי . ארה"ב יכולה לשאוב עידוד , מנכונותה של בריה"ם 
לשתף פעולה באופן מלא ונציגה ישתתף בפעם הראשונה בישיבת החירום של שרי החוץ 
של מדינות נאט"ו . נראה כי המאמץ הדיפלומטי הענף והכוח האמריקאי האדיר שהונחת 
בסעודיה , ייצרו מצב בו המשבר במפרץ יגיע למצב סטאטי העלול להימשך זמן רב , 
שאורכו תלוי ביכולת הסתגלותה של עיראק לאמברגו ואורך סבלנותו של הציבור 
האמריקאי בארה"ב . 
