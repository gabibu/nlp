היש מי שמסוגל לבלום את סדאם חוסיין ולגרום שישלם מחיר יקר על השתלטותו המהירה 
על כוויית ועל שדות הנפט שלה , ומהו צעדו הבא של חוסיין ? אלה שתי השאלות 
העיקריות שנשאלו אתמול בקהילייה הביטחונית בישראל ובחילופי המידע בינה לבין 
ארצות הברית . ברור , שמדינות ערב לא יקחו על עצמן את תפקיד הבלם , למרות 
שהמערכת הבין - ערבית ספגה מכה קשה , כאשר אחת ה"אחיות " הערביות נאנסה 
על - ידי שכנתה האלימה . שורה של הסכמים בין - ערביים , כלליים ואזוריים , 
הוצגו ככלי ריק . את המהלומה הקשה ביותר ספגו מצרים וסעודיה , שלשתיהן 
יש הסכמים עם כוויית . היתרון היחיד , אולי , שתפיק ישראל מההתרחשויות , 
מן ההיבט הבין - ערבי , הוא שירדן עשויה להבין עתה טוב יותר את הסכנה בשיתוף 
פעולה צבאי עם עיראק . אם לא יבלום המלך חוסיין את שיתוף הפעולה הזה , 
עלולה ירדן להיות בעתיד לשדה קרב בין עיראק לישראל . ממשלת ישראל תפיק גם 
תועלת עקיפה מכך שתרד חשיבותה של האינתיפאדה מבחינה בין - לאומית . ארצות 
הברית יכולה לגרום שהשליט העיראקי ישלם מחיר יקר , אך לא נראה כי מדובר 
במעורבות צבאית ישירה , למרות שמדינה המוגדרת כידידה של ארצות הברית רוסקה , 
למעשה , על - ידי עיראק . אילו רצתה ואשינגטון , היא היתה יכולה לחסום 
את יצוא הנפט העיראקי ולהטיל עליה מצור , אך זהו מהלך מרחיק לכת , שספק 
אם יזכה לשיתוף פעולה מצד ברית המועצות ומדינות אירופה . גם העולם הערבי 
יסרב , ודאי , לשתף פעולה במהלך כזה . מכאן , שוואשינגטון תסתפק בסנקציות 
כלכליות שונות . אלה אינן יכולות להיות אפקטיוויות דיין , בלא שיתוף פעולה 
מלא מצד הקהילייה הבין - לאומית . יש להניח , כי סדאם חוסין לקח זאת בחשבון , 
כאשר תכנן להשתלט על מאגרי הנפט העשירים של כוויית ועל רזרבות הזהב והמטבע 
שבבנק הכווייתי . השאלה , האם תוכל ארצות הברית להרחיב את הסנקציות על עיראק 
גם למכירת טכנולוגיות שונות , תלויה במידה רבה באירופה . כדי לממש את תוכניות 
ההתעצמות שלו , זקוק סדאם חוסיין לטכנולוגיה האירופית . בעת מלחמת עיראק - 
איראן סירבה אירופה לשתף פעולה עם ואשינגטון , כאשר האמריקאים ביקשו להטיל 
אמברגו על איראן . הפגיעה בכוויית כיצרנית נפט חשובה , מטרידה את אירופה 
ואת יפאן , אך אלה רוצות גם " לעשות עסקים " עם מי שמחזיק עתה כמות אדירה 
של רזרבות הנפט . אף שהכל , כולל צרפת וסין , גינו את עיראק על פלישתה 
לכוויית , יהיה זה קשה להביא מדינות אלה לשיתוף פעולה מלא בהטלת סנקציות 
קשות על עיראק . עתה יקח זמן לעיראק עד שתעכל את השתלטותה על כוויית , אך 
אם תצא בגדאד מהפלישה ברווח גדול והפסד מינימלי , אין ספק שתאבונו של סאדם 
חוסיין יגבר . את זאת יודעות כל שכנותיו של עיראק וכן איראן . זאת אמר 
גם שר הביטחון , משה ארנס , לעמיתו האמריקאי , ריצארד צייני , בביקורו 
לאחרונה בוואשינגטון . ביקור זה התגלה עתה כחשוב יותר מכפי שסברו תחילה . 
אין להניח , כי היעד המיידי הבא של סדאם חוסיין הוא לפנות מערבה , לכיוון 
החזית עם ישראל . קודם לכן עליו לשכנע את ירדן ואת סוריה בחשיבות הקמתה 
של חזית מזרחית מול ישראל . כאן עלול סדאם להפתיע דווקא , בנסיון להגיע 
לפשרה עם אסד . סדאם חוסין עשה יחסי ציבור טובים לכמה מהתזות הבטחוניות של 
ישראל . הלקח המרכזי עבור ישראל הוא , שגם אם מדובר באיום לא מיידי ורחוק 
מבחינה גיאוגרפית , עליה להיות מוכנה יותר מכפי שהיא כיום , מול האיום 
העיראקי בהנהגתו של סדאם חוסיין . 
