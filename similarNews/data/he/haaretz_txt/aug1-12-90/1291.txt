הוועדה המיוחדת שהקימה ההתאחדות לכדורגל לדון בנושא איחוד קבוצות , תמליץ 
לאפשר לקבוצות לשאת שמות מסחריים כבר בעונה הקרובה . הוועדה קיימה אתמול 
ישיבה ראשונה שנמשכה כשלוש שעות וחצי . היא הוקמה בעקבות בקשת הקבוצות הירושלמיות , 
הפועל ובית"ר , להתאחד לאלתר , כפי שדרש איל העיתונות רוברט מקסוול כתנאי 
לסיוע כספי של מיליונים . יו"ר הוועדה , עו"ד משה אביבי , המכהן גם כסגן 
יו"ר ההתאחדות לכדורגל , אמר אמש : " ידענו מראש שהנושא מסובך והתברר 
שוב כי אי אפשר לקבל החלטה בנושא איחוד הירושלמיות ללא בדיקה מעמיקה . כבר 
בישיבות הקרובות של מזכירות ההתאחדות וההנהלה נמליץ לאפשר שילוב שמות מסחריים 
מהעונה הקרובה . לדעתי , אפשרות כזו תגביר במידה משמעותית את הסיוע הכספי 
של מאמצים פוטנציאליים , ושילוב שמות מסחריים אף עשוי להכפיל את סכומי האימוץ " . 
הוועדה דנה גם בנושא איחוד ומיזוג קבוצות . היועץ המשפטי של ההתאחדות עו"ד 
צבי יפה ומנהל ההתאחדות יעקב אראל נתבקשו לבדוק את הנושא מהיבטים משפטיים , 
תקנוניים , ואת ההשלכות שיהיו לו כלפי שחקנים ואגודות , ואיך נעשה הדבר 
בהתאחדויות אחרות . עו"ד יפה ואראל נתבקשו להכין את המימצאים לישיבה הבאה 
שתהיה ב - 22 באוגוסט . נושא אחר שיועלה הוא רכישת קבוצות בידי גורמים מסחריים , 
רשויות מקומיות וכו . אביבי אמר כי הוועדה תשתדל לסיים את עבודתה בתוך 
חודשיים כפי שנתבקשה , אך היא תגיש המלצות - ביניים כאשר תמצא לנכון . 
" לוועדה הזאת עשויות להיות השלכות מרחיקות לכת מבחינה כלכלית על הכדורגל 
הישראלי " , אמר אביבי . 
