יוהנסבורג ( ע"ר ) . שר המשטרה של דרום - אפריקה הכחיש אתמול כי המשטרה 
ניסתה לחבל בשיחות השלום בין הממשלה לקונגרס הלאומי האפריקני באמצעות הדלפת 
ידיעות על קשר קומוניסטי . השר , אדריאן ולוק , אמר כי הוא משוכנע שיסודות 
קומוניסטים בקונגרס אכן תיכננו התקוממות מזויינת לאחר התחלת השיחות עם הנשיא 
דה קלרק בחודש מאי . הוא טען כי המידע שמסרה המשטרה לדה קלרק היה נכון , 
ולא נועד לחבל בשיחות . דה קלרק נפגש שלשום בערב עם נלסון מאנדלה בפרטוריה 
ודן עימו בהאשמות אלו , שפרסומן גרם למשבר חמור בין הממשלה לקונגרס . דוברים 
של הקונגרס הלאומי אמרו , כי דה קלרק דרש ממאנדלה לא לשתף בשיחות את מנהיג 
מפלגה הקומוניסטית , גו סלובו , לאור הראיות שהגישה משטרת הביטחון בדבר 
קשר צבאי כביכול . לאחר הפגישה אמר דה קלרק כי שיחות השלום בין הצדדים יימשכו 
כמתוכנן ביום שני . מאנדלה אמר בהצהרה ניפרדת , כי ישתמש בכל השפעתו להבטיח 
שהקונגרס ימלא במלואה את ההתחייבות שנתן בחודש מאי לדיונים שלווים עם הממשלה . 
