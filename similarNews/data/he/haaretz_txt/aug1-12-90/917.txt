פרוף יובל נאמן , פיסיקאי מן השורה הראשונה , החמיץ כפי הנראה בנעוריו 
את השיעור שבו נידון ופורש הכלל " חכמים היזהרו בדבריכם " . אפשר גם שבמרוצת 
הקריירה שלו באקדמיה הוא לא נזקק לאותו מאמר חז"ל , שאילולא כן לא היה נתפס 
לדברנות המובנת אצל במרצה באוניברסיטה , אך מכשילה אצל שר המופקד על תחום 
רגיש כענייני אנרגיה . בתשובות שנתן נאמן לשאלות מראיינים באשר למקורות 
שמהן רוכשת ישראל את הנפט , מקור האנרגיה הראשונית החשובה ביותר , נכללו 
דברים שמוטב היה לא לומר . אפשר , אם כי לא חיוני , ששר האנרגיה יספק 
לציבור מידע בדבר חלוקת מקורות הנפט בין ספקים על - פי חוזה לזמנים קצובים 
( לרוב לחצי שנה ) , וספקים אחרים המוכרים לפי שיטת " ספוט " . אפשר , 
אך גם זה לא חיוני , להסביר לקהל מהם היתרונות והחסרונות בכל אחת משתי 
השיטות : אמינות האספקה מכאן , והסיכוי לעשות רווח ספקולטיווי לטובת הצרכן 
הישראלי , כמובן הנובע מתנודות בשוק ה"ספוט " מכאן . אפשר אפילו להזכיר , 
במיוחד בימים אלה של סערה בשוקי הנפט עקב כיבוש כוויית על - ידי עיראק , 
כי יש מידה של אי - ודאות לגבי סדירות האספקה . אך מה טעם ראה השר לזרוע 
ספק בלב שומעיו באשר לאמינות האספקה ממצרים ובאשר לצורך שכביכול נובע מכאן 
בגיוון מקורות האנרגיה של המדינה , כלומר הקטנת חלקה של מצרים בקניותיה 
של ישראל . לא נכביר מלים על האמונה הטפלה שלפיה אסור לפתוח פה לשטן , כלומר 
אין מעוררים בלב המצרים את המחשבה להפסיק את האספקה לישראל באמצעות הרהורים 
מיניסטריאליים בקול רם . אך אסור ומי כשר שדרך משרדו עוברות עסקות נפט 
בעשרות ואולי אף במאות מיליוני דולר חייב לדעת זאת להטיל ספק פומבי ביושרו 
המסחרי של שותף לעסקים . מה עוד שלפי מיטב הידיעה עמדה מצרים עד עצם היום 
הזה בכל התחייבויותיה בתחום זה . עוד נאמן מדבר על ספקותיו לגבי מצרים , 
וכבר הוא נתפס לעוד דיבור מיותר בדבר מוצאו של הנפט שישראל רוכשת שם . 
כלום באמת חשב כי שומעיו הישראלים , ויתר הקשבים העוקבים אחרי הנאמר בשידורי 
הטלוויזיה הישראלית , חייבים לדעת כי אנו רוכשים במצרים לא רק נפט המופק 
בה , אלא גם נפט מזרח - תיכוני אחר ? האם שר האנרגיה הישראלי אינו מודע 
לכך , שמי שמוכר נפט בתיווך מצרי אינו מעוניין שהעולם ידע על כך ? וכלום 
באמת יש בהלשנה של שר ישראלי על מעורבות בעילום - שם של ארץ מזרח - תיכונית 
באספקת נפט לישראל , כדי להרבות ידידים ודורשי טובתנו ? או שמא תהיה התוצאה 
הפוכה : שומרי נפשם ירחקו מאתנו , במיוחד אם המדובר בעסקים שהשתיקה יפה 
להם . 
