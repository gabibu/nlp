" הדם זועק מן האדמה " , אמר אתמול מפכ"ל המשטרה , רב ניצב יעקב טרנר , 
שעה קלה לאחר גילוי גופותיהם של רונן קרמני וליאור טובול . " זו בעייה 
קשה גם למשטרת ישראל משום שיכולות להיות השלכות חמורות למעשה על יחסי יהודים 
וערבים בעיר . אני פונה לציבור החכם והמבין , תנו לנו לעשות את המלאכה . 
אי - אפשר שניתן דרור לכל היצרים " . בעודו מדבר עם כתבים , סמוך למקום 
שבו נמצאו הגופות , פרץ קרוב משפחה של אחד הנערים בצעקות " דם תחת דם , 
נקמה תחת נקמה תהיה במדינה הזאת " . טרנר המשיך בדבריו : " אי אפשר שלא 
נשלוט ברגשות שלנו . אני מסוגל להבין את סערת הרגשות , אבל יש לנו אחריות 
ואנו לא יכולים לתת יד לאובדן השליטה . זה בדיוק מה שרוצים אלה שרצחו את 
שני הנערים " . במסיבת עיתונאים שהתקיימה אמש העריך מפכ"ל המשטרה , כי שני 
הנערים נרצחו עוד במוצאי שבת . " אני לא יכול לומר אם הם נרצחו ברכב או 
מחוץ לרכב , אם הם הובאו או נגררו . מוקדם לומר , צריך עדיין לחקור " . 
למשטרה עדיין אין מידע ברור כמה רוצחים היו . לא ברור אם היה זה רצח מתוכנן . 
הגופות הועברו לבדיקתו של פתולוג מן המכון באבו כביר וכלב גישוש מנסה לגלות 
עקבות . לדברי המפכ"ל , אין סימני התעללות על הגופות . המפכ"ל טרנר קרא 
לבני נוער ולאזרחים בכלל להימנע מלקחת טרמפים . " הכל מתחיל מהטרמפים . 
שלא יקחו טרמפים . גם בסיפור של רמת רחל , שנגמר בטוב לפני שבועיים , 
כאשר ניסו לחטוף נער ונערה , זה התחיל מטרמף " . 
