משרד התיירות בודק תלונה נגד מלון הילטון בתל - אביב , לפיה המלון אינו 
מקיים את רוח ההסכם בין התאחדות המלונות למשרד הממשלתי בדבר אי - גביית תשלומים 
לשירותי בריכה וחוף . מתלונה שהגיעה למשרד התיירות עולה , כי המלון גובה 
תשלום מיוחד נוסף של שלושה דולר תמורת שכירת מזרון - שיזוף בשטח הבריכה ועוד 
חמישה דולר לשמשיה . ממלון הילטון בת"א נמסר אתמול בתגובה , כי בהתאם להסכם 
עם משרד התיירות , לא משלמים אורחי המלון על כניסה נפרדת לבריכה על מגבות 
ועל חלוקי רחצה . כמו - כן הם רשאים לקבל כסאות חינם - אין - כסף . לעומת 
זאת , נאמר בתגובת המלון , מוצעים שירותים נוספים שאינם מוזכרים בהסכם , 
כמו מיטות שיזוף עם מזרונים , שתמורתם יש לשלם . כך גם לגבי שמשיות , 
אשר אינן מופיעות בהסכם עם משרד התיירות . 
