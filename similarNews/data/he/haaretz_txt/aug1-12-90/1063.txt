צריך ללמוד להתמודד עם הטרור ולא ללמוד לחיות איתו . אני חושב שאסור להשלים 
עם תופעות כאלה . משום כך אני במידה מסוימת מסתייג מהאמירה של טדי . במישור 
האזרחי , כל אחד מאיתנו , ובמיוחד הצעירים , חייבים להגביר את העירנות . 
לפקוח עיניים , לסובב את הראש , להקשיב , להיות חשדנים ולגלות משנה - 
זהירות . לא להיות פזיזים ולעלות על כל טרמף מזדמן . כמו כן יש לעודד התנדבות 
למשמר האזרחי של בני נוער ואזרחים בוגרים . לדעתי , אפשר היה למתן את תופעת 
הצתות כלי הרכב בירושלים , לו למשל היה משמר אזרחי גדול ויעיל יותר פועל 
בעיר . עם זאת , אין להפעיל משמר אזרחי ביישובי יהודה ושומרון כי שם צה"ל 
מופקד על הביטחון . לדעתי , הכלים למלחמה בטרור נשחקו במקצת , משום שהשתמשו 
בכלים מקצועיים למלחמה בטרור הקלאסי , המאופיין במטרות נקודה , לטיפול 
במלחמה באינתיפאדה שהציבה מטרות שטח של התקוממות המונית . אין אמצעי אחד 
שיכול להביא לחיסול או לצמצום הטרור . צריך לדבר על מכלול צעדים במישורים 
השונים , ששירותי הביטחון הם רק חלק מהם . יש להפריד בין הרמה האסטרטגית 
לרמה הטקטית . ברמה האסטרטגית צריך לדעתי להידבר עם הפלשתינאים . אני אומר 
זאת לא מהיום . רק בדרך זו אפשר להגיע לרגיעה במצב ולצמצום , אם לא לחיסול , 
פעולות האיבה . אבל אסור לטפס לרמה האסטרטגית ולהזניח בדרך את הרמה הטקטית . 
ברמה הטקטית , גם אם יש לי רעיונות , לא אעלה אותם בתקשורת . אוכל רק 
לומר שאסור לדעתי ללכת לכיוון של ענישה סביבתית משום שהוכח שזהו אמצעי לא 
יעיל ולא מרתיע . צריך לאתר את הגורמים המיליטנטים ולטפל בהם . בעניין זה 
אני מציע להפריד בין הבחנות שעושים פוליטיקאים להבחנות שעושים אנשי המקצוע . 
פוליטיקאים , כבודם במקומם מונח , לא יכולים להכתיב מטרות ברמה הטקטית . 
אדרבא , מהם אני מצפה למטרות ברמה האסטרטגית כלומר הידברות עם הפלשתינאים 
ושישאירו את הגדרת המטרות ברמה הטקטית של המלחמה בטרור אך ורק לגופים המקצועיים . 
אני מאוד חושש שיש התערבות - יתר של גורמים פוליטיים ברמה הטקטית , שעלולה 
להפריע לעבודת שירותי הביטחון במלחמתם בטרור . הגבלת תנועתם של ערביי מזרח 
ירושלים לא תפתור שום דבר , אבל אינני שולל את הרעיון של סימון כלי הרכב 
של ערביי מזרח העיר , כדי להבדילם מכלי רכב אחרים של נהגים יהודים ולמנוע 
מכשלה בפני עיוור . זו בהחלט בעיה פוליטית עדינה לשמור על עיר מאוחדת , 
אבל הייתי מקריב סממן חיצוני זה כדי למנוע מצעירים נוספים ליפול למלכודות 
ולהירצח . אני בהחלט חושב שאין ברירה , ואף שהדבר יוסיף עומס נוסף על המשטרה 
העמוסה ממילא , עליה לבטל נוהל זה ולהיכנס לנוהל קרב חפוז אפילו מיד עם 
קבלת הודעה על העדרות צעירים . דרוש נוהל קרב כי אנחנו נמצאים בקרב . זו 
בהחלט סכנה שחמומי מוח יהודיים ינסו להלהיט אחרים לפרוע בערבים , וזה תפקידה 
של המשטרה למנוע זאת . כמו - כן קיימת סכנה , וגם בכך התנסינו , שיתארגנו 
כל מיני קבוצות קיצוניות פנאטיות , שהאלימות חרוטה על דגלם , שינסו לפעול 
נגד הערבים בצורת התארגנויות מחתרתיות . אני מקווה שמי שממונה על הנושא 
יהיה עירני וידע מבעוד זמן למנוע פעילותם . 
