אמנם נפרסו דויזיות דרומית לאל - בצרה וסמוך למעבר הגבול הכווייתי בספואן , 
כבר בסוף השבוע שעבר , אך רק אתמול ולאחר שהמשלחת העיראקית שבה מגדה , 
קיבל הנשיא סאדאם חוסיין החלטה לפלוש לכוויית . זה היה בעקבות שמיעת דו"ח 
ממשלחת המשא ומתן , מפי סגן ראש הממשלה ד"ר סעדון חמאדי , שאמר כי " משפחת 
( המלכותית השלטת בכוויית ) אל - סבאח אומרת לך , אדוני הנשיא , לאו 
רבתי " . על כך הגיב סאדאם תוך שהוא משמיע את הקללה החביבה עליו " בני 
היצאנית " : אנו נלמד אותם שיעור בלתי נשכח . שעות ספורות לאחר מכן נפלו 
הגדרות בספואן והטנקים העיראקיים דהרו לעבר הבירה כוויית . מה שהרגיז את 
סדאם מכל , היא העובדה שמשפחת המלוכה הכווייתית לא לקחה ברצינות את איומיו 
ולא נענתה לתביעותיו הכספיות , המדיניות והטריטוריאליות . סאדאם הוא האחרון 
שמתרגש מתגובות ומהלכים בעולם ולא כל שכן בזירה הבין - ערבית , הגם שהעריך 
כי הכל עלולים לפצות פה , אך איש לא יתיצב צבאית מול עיראק ולא יצפצף . 
סגנונו האישי של סאדאם עובר כחוט השני לאורך מבצע הפלישה והצגתו כלפי דעת 
הקהל הערבית והעולמית . כוחות מחץ מתוגברים של יחידות משמר הנשיאות המובחרות , 
מבצעות את המשימה שאינה מחייבת אף רבע מהכוח המוקצה . מתקנים ובניינים 
חשובים בבירה כוויית , הופגזו קשות ללא התחשבות בחיי האזרחים הכווייתיים 
והאחרים . קציני הסברה עיראקיים " מקימים " ממשלה חופשית זמנית בכוויית , 
מפרסמים בשמה ( הגם שאינה קיימת ) הודעות לרבות פנייה לעיראק לסייע לה . 
במקביל מפרסמים אותם קצינים הודעת היענות של מועצת ההפיכה העיראקית . לא 
זו בלבד אלא שעיראק מאיימת להפוך את כווית " לבית קברות " למי שיעיז להתערב 
" בענייניה הפנימיים של כוויית " . גם בזירה הבין - ערבית בולט סגנונו האישי 
של סאדאם . הוא מוכן לדבר עם כולם על קדושת " הסולידאריות הערבית " , אך 
במקביל עושה ככל העולה על רוחו . עיראק מתנהגת בזירה הבין - ערבית כמעצמה 
אזורית בעלת עוצמה צבאית שאין שני לה , בעוד שהעולם הערבי אינו מעז להשמיע 
אף קול ענות חלושה , נוכח מעשי כיבוש ערבי של מדינה ערבית ריבונית . מבחינת 
הראיה העיראקית וכפי שהיא נתפסת ע"י גורמים ערביים נוספים , הרי עיראק הגנה 
( במלחמתה נגד איראן ) , על " השער המזרחי " של האומה הערבית , הצליחה 
להשיב לעצמה את " זכויותיה הלגטימיות " בכוויית , ובאותה מידה תצליח להשיב 
את " הזכויות הלגטימיות של הפלשתינים " . לא זו בלבד שהתפיסה הצבאית העיראקית 
הוכיחה את עצמה אתמול , לפחות בעיניים ערביות , אלא שהפלישה חיזקה ביתר 
שאת את מעמדו של סאדאם בקרב צבאו והמוניו . נראה כי סדאם ביקש לאפשר לגייסות 
העיראקיים " לשחרר לחץ " , לאחר שנתיים של ישיבה באפס מעשה , בעקבות הפסקת 
מלחמת המפרץ . ההשתלטות על האוצרות הכווייתיים , תאפשר לסאדאם לפתור את 
המצוקה הכלכלית בארצו ואף להוציא לפועל תוכניות המצויות באמתחתו ושעדיין 
לא ניתן להן פומבי . כל זה אמת ויציב אם מבצע הפלישה יעבור ללא תגובות ממשיות 
ומכאיבות ואם האיש האחד והיחיד סאדאם חוסיין ימשיך להתקיים . 
