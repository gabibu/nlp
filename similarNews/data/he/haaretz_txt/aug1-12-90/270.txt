" פה ושם הם הצליחו להוציא אותו משלוותו . הוא לא אהב את קטע של הצגת מלאי 
התוכניות בביצוע עודד שחר ( " הצגה גרנדיוזית " ) וגם לא את שאלת ההמשך 
של חיים פלטנר ( " מה אתם רוצים , אתם מדברים עם שר שנמצא בסך - הכל שבעה 
שבועות בתפקיד ואין לו עדיין תוכנית כלכלית " ) . אבל בדרך - כלל שמר יצחק 
מודעי על איפוק ואפילו פיזר חיוכים לבביים , שעמדו בניגוד מוחלט לחומרת 
המצב שתיאר . מודעי הוא אמן נאום ושיחה כאחד . שפתו קולחת , לשונו עשירה , 
המימיקה מבוקרת היטב , שליטתו בחומר טובה . הודות לתכונות אלה יוכל למכור 
כמעט כל סחורה הטעונה מכירה . פה ושם הוא מכופף עובדות ומראיינים סלחניים 
עוברים על כך לסדר היום . כך לדוגמא , בנק ישראל מיחה על הרבה יותר מאשר 
ייקור הלחם ( עיקר הביקורת היה על סולם עדיפויות לקוי בתקציב וקיצוץ בלתי 
מספיק בו ) ; וביטול מוחלט של הסובסידיה ללחם , להבדיל מהתאמתה , היה 
בהחלט בגדר שבירת מוסכמה , שהתגבשה במדינה זו במשך עשרות שנים . אבל מי 
ישים לב לקטנות . שר אוצר ממלא תפקיד קשה ועליו לעורר אמון . עם מודעי יש 
מן הסתם גם לצופה ממוצע שאינו בקי בפרטים בעיה . הוא קולח מדי , מהוקצע 
מדי , נאה מדי , מצוי על גבול החלקלקות . נוסף לזה הוא מתקשה לאצור בקרבו 
את האגו המנופח והסוער שבקרבו , העולה תדיר על גדותיו , ומתנשא מעל למאזיניו . 
מודעי מזכיר לצופים בדברו על עצמו בגוף שלישי כי חולל כבר מפנה היסטורי 
אחד ב58 ( יודעי דבר יעריכו את תרומתו למפנה ההוא כצנועה למדי ) ועתה , 
אם רק יתנו לו , יחולל בהמשך בלתי - ישיר לכך ובהתאם לתכנית התלת - שלבית 
שלו , עוד שני מפנים היסטוריים תוך כדי קליטת העלייה : יבריא את המשק ויצמיח 
אותו . לפני כן , בעוד ארבעה - חמישה שבועות , צפוייה תכנית כלכלית נוספת , 
שבמחירה יצטרך גם הציבור לשאת באופן ישיר . הוא לא מגלה פרטים , אבל מכשיר 
את הלבבות והכיסים . מודעי הזכיר אמש למראייניו בחיוך רב - משמעות , כי 
הוא מייצג אמנם סיעה קטנה , אבל בעלת מעמד של סיעת מפתח . בכל הופעה של 
מודעי אינני יכול שלא להיזכר באותו ערב בו ישבתי כמהופנט מול מסך הטלוויזיה 
כדי לשמוע בשידור חי למי הוא מוכר את עצמו לליכוד או למערך . אם נשמע אמש 
בדבריו בדל איום בסחיטה , ייאמר לזכותו , הרי היה זה בהקשר של הצלת המשק , 
לא הצלת מודעי . 
