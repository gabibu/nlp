טעות יעשה שר הביטחון , משה ארנס , אם ימשיך וידחוף את רעיון החייאת פרויקט 
הלביא . בכך יוביל את התעשייה האווירית אל הרפתקה שסיכויי הצלחתה אפסיים , 
אך סיכויי פגיעתה מרובים מאוד . ארנס הפתיע אפילו את אנשי התעשייה האווירית , 
כאשר בביקורו בוואשינגטון העלה בפני שר הההגנה , ריצרד צייני , תוכנית 
למכירת הלביא לכוחות המזוינים של ארה"ב כתחליף למטוס התקיפה המיושן איי01 . 
בפנטגון לא התייחסו ברצינות לרעיון רכישתו של מטוס קרב ישראלי שעדיין לא 
הסתיים פיתוחו , אך יש לחשוש ששר הביטחון , שהתפטר מהממשלה שהחליטה על 
ביטול הלביא , ינצל את סמכותו כדי לחדש את הפרויקט . הטעות תהיה כפולה . 
ראשית , התנאים היסודיים לא השתנו , וישראל אינה מסוגלת להקצות את המשאבים 
העצומים הנחוצים לפיתוחו ולייצורו של מטוס קרב כה יקר . שנית , הסיכויים 
לייצא את המטוס קטנים כיום אף יותר משהיו לפני ביטול הפרויקט . בשעה שהממשל 
האמריקאי מבטל פרויקטים מקומיים לפיתוח מטוסים , אין כל אפשרות שיסכים לרכוש 
מטוס זר , שעלותו תהיה גבוהה גם מזו של מטוסי הקרב המיוצרים בארה"ב . זה 
לא כבר הוחלט בארה"ב לבטל את המשך ייצורם של מטוסי ההפצצה מדגם בי2 , להקטין 
את כמות הייצור של מטוסי אפ61 ולשקול את האפשרות לבטל את תוכנית הפיתוח של 
איי - טי - אף , מטוס הקרב העתידי של חיל האוויר , ואף את ביטול פרויקט 
פיתוחו של מסוק קרב לשנות האלפיים . שר ההגנה של בריטניה , טום קינג , 
הודיע בשבוע שעבר כי החליט לבטל את רכישתם של 83 מטוסי טורנדו לחיל האוויר 
המלכותי . פרויקט מטוס הקרב האירופי , המשותף לכמה מדינות , גם הוא שנוי 
במחלוקת וגורלו עדיין לא ברור . מסתבר , כי גם מערכות הביטחון של מדינות 
עשירות וחזקות כארה"ב וכמדינות אירופה המערבית הגיעו למסקנה , שלא ניתן 
להמשיך ולממן פרויקטים שאפתניים של פיתוח מטוסי קרב , ויש אף לקצץ במספר 
המטוסים שיירכשו בעתיד . תהיה זו אפוא אשליה להעריך , שמדינות זרות יעדיפו 
את הלביא על פני מטוסים המיוצרים על ידי תעשיות מקומיות , הנקלעות למשברים 
עקב ירידת הביקושים בשוק הנשק העולמי . הקיצוץ הנמשך בתקציב הביטחון הישראלי , 
והצורך להקצות מתקציב זה כספים גם למימון האינתיפאדה , גורמים פגיעה קשה 
בתוכניות ההצטיידות של צה"ל . תוכניות פיתוח של אמצעי לחימה מתקדמים , 
שהיו כלולות בתוכניות ההצטיידות של צה"ל לקראת שדה הקרב העתידי , בוטלו 
או צומצמו . ארנס עצמו עמד על מגבלותיה וחסרונותיה של התוכנית הרב - שנתית 
ואף הורה לעדכנה , משום שסבר שכמה מהנחות היסוד שלה שגויות . לפיכך , 
החלטה על החאיית פרויקט הלביא , שידרוש הקצאת סכומי כסף אדירים בכל שנה , 
תוביל לפגיעה אנושה בתוכניות ההצטיידות של צה"ל בעשור הקרוב . עלות השלמת 
פיתוחו של הלביא מוערכת בסכום העולה על מיליארד דולר , ועלות הייצור של 
המטוסים תגיע לכמה וכמה מיליארדים . המקור היחיד להקצאת סכום זה הוא תקציב 
הביטחון . הסיכוי , שהממשלה תסכים לממן פרויקט כזה בשעה שמתוכננים קיצוצים 
בתקציבי המשרדים האחרים , הוא מזערי . הממשל האמריקאי , המקצץ בתקציב 
הביטחון שלו ושכבר נאבק בעבר למען ביטולו של הלביא , לא יסכים מן הסתם להשקיע 
בפרויקט המתחדש , או אף להתיר שימוש בכספי הסיוע לצורך זה . לעומת זאת , 
החלטה להפנות משאבים כה גדולים מתקציב הביטחון ללביא , כמוה כהחלטה על 
ניוון הדרגתי של הכוח הלוחם של צה"ל . התעשייה האווירית סיימה זה לא כבר 
תהליך הבראה . כשלוש שנים לאחר שבוטל הלביא , שהיה פרויקט הדגל שלה , 
השלימו מנהליה עם רוע הגזירה ופנו לכיווני פעילות אחרים , שהוכיחו עצמם 
כרווחיים יותר וכבעלי סיכוי גדול יותר לייצוא . מנהלים רבים בתעשייה האווירית 
טוענים , כי אין עוד כל אפשרות מעשית לחדש את הלביא , ומי שחושב שניתן 
לעשות זאת עלול לפגוע בתהליך ההתאוששות של החברה . לארנס פינה חמה בלבו 
לתעשייה האווירית . הוא שימש לפנים בתפקיד בכיר בחברה ועדיין שומר על קשרים 
עם אנשיה ומתעדכן בפעילויותיה . כשר הביטחון , התעשייה האווירית נתונה 
לאחריותו הישירה . אין ספק כי כוונותיו של השר רצויות , ונכונותו לסייע 
לתעשייה האווירית ולתעשיות ביטחוניות אחרות ראויה לתמיכה . אולם , אם אכן 
חפץ השר לסייע לקידום פיתוחן של מערכות לחימה חדשניות , שיעניקו לצה"ל 
יתרונות טכנולוגיים בשדה הקרב העתידי , עליו לוותר על חלום פיתוחו של הלביא . 
ויתור על הלביא אינו בהכרח ויתור על פיתוח וייצור מטוסי קרב בישראל . על 
לוחות השרטוט מונחות תוכניות ראשוניות של השחל . זהו מטוס קרב לשנות האלפיים , 
המבוסס על קונצפציה מבצעית מהפכנית , המאפשרת שימוש במטוסי קרב קטנים וזולים , 
המנצלים מערכות אוויר קיימות . השחל עדיין נמצא בשלב של רעיון גולמי , 
ולצורך הוכחת היתכנותו דרושה השקעה של כ6 מיליון דולר . בתעשייה האווירית 
הוחלט להקפיא את המשך פיתוחו בשל מחסור באמצעים כספיים . לא ברור אם הקונצפציה 
המבצעית שהשחל מבוסס עליה אכן אפשרית למימוש , ואם יענה המטוס הזול והקטן 
על הדרישות המבצעיות . אולם , הסיכויים הטמונים בפרויקט זה גדולים מאוד . 
אם תוכח הקונצפציה , הרי מלבד התרומה הגדולה שתהיה בכך לחיל האוויר הישראלי 
ולצה"ל כולו , אפשר שייפתח שוק ייצוא גדול למדי , שהתעשייה האווירית תהיה 
בו הגורם המוביל בעולם . הרעיון המהפכני הטמון בשחל , ורעיונות חדשניים 
דומים לו , הם - הם עתידה של התעשייה האווירית , ולא הלביא , שאינו עולה 
בביצועיו על מטוסי הקרב הנוכחיים ושתרומתו לעוצמה הכוללת של צה"ל לא תהיה 
משמעותית . בכוחו של ארנס לשמר את פוטנציאל הפיתוח והייצור של מטוסי קרב 
בישראל . לצורך כך עליו לנטוש סופית את הלביא ולהשקיע סכום לא גדול בשחל . 
