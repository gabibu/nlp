קיצים שקטים תחת שלטונו של צאושסקו יהיה השנה בבוקרשט קיץ ארוך וחם . 
עשרות אלפי תלמידי אוניברסיטה יצאו לרחובות כדי לדרוש את שחרורו של מנהיג 
שהואשם בהסתה למהומות בעת הפגנות מחאה שהתקיימו ביוני . תורים ארוכים לבשר 
ולגבינה משתרכים מחנויות שמדפיהן ריקים , ואילו הצרכנים רוטנים על העלאות 
גדולות של מחירי בנזין ומי שתייה בבקבוקים . אפילו הכורים , תומכי הממשלה 
השריריים שנהרו לפני כחודש בהמוניהם לבוקרשט להבריח את המפגינים מן הרחובות , 
מאיימים לשבות בדרישה לשכר גבוה יותר . גם במובן אחר זה קיץ ארוך ולוהט 
בשביל הממשלה . ממשלות מזרח - אירופיות אחרות יכולות לפחות לצפות לשיתוף 
פעולה עם המדינות הדמוקרטיות המתועשות , שיסייעו להקל את הנטל הכלכלי הרובץ 
עליהן , אבל בוקרשט מוצאת את עצמה נאלצת להמתין בחוסר - ודאות . תגובתה 
המגושמת על המהומות האחרונות הדאיגה כל - כך את הדמוקרטיות המערביות , 
עד שהעמידו את רומניה למבחן למשך הקיץ . הן רוצות הוכחה למחויבות גדולה 
יותר לדמוקרטיה ולזכויות האדם לפני שיסכימו לשתף פעולה . כשהרוחות בבית 
סוערות והמדינות המערביות כועסות , לא קשה להבין שאנשי הממשל ברומניה מרגישים 
כנתונים במצור . ממשלת חזית ההצלה הלאומית מקווה נואשות שהקיץ יעבור בשקט , 
משום שהיא חוששת שאם ההפגנות יצאו מכלל שליטה והממשלה תראה לנכון לדכא 
אותן , שוב תעמוד רומניה בפני זעמו של המערב . בארבעה ביולי הצביעו 42 
מדינות מערביות בעד הוצאת רומניה ממסגרת תוכנית הסיוע הגדולה לאירופה המזרחית , 
כדי להראות את הסתייגותן מן התגובה להפגנות של חודש יוני . אחרי שהיו מנודים 
במשך זמן כה רב תחת שלטונו של צאושסקו , הרומנים להוטים להיות חלק מן המערב , 
וממשלתם יודעת זאת . מכל המדינות שנטשו את הקומוניזם , קרוב לוודאי שרומניה 
היא המדינה שזקוקה ביותר לסיוע מבחוץ . לבד מאלבניה , רמת החיים בה היא 
הירודה ביותר באירופה . והיא זקוקה לטכנולוגיה ולידע כדי ליישם כלכלת שוק . 
פקידים רומנים רבים אומרים שמדינתם כבר עונה על אמות - המידה המערביות של 
דמוקרטיה ; לדבריהם , בעייתם המרכזית היא " שהתדמית של רומניה שהצטיירה 
בחוץ לא היתה תדמית הוגנת " . אבל לגבי פקידי ממשל בדמוקרטיות המתועשות , 
בעייתה של רומניה חורגת מיחסי ציבור . הם רוצים לראות צעדים משמעותיים 
שיוכיחו את מחויבותה לדמוקרטיה ולכלכלת שוק ; אירועים נוספים כמו ההפגנות 
של 31 ביולי , שבהם לא תגיב הממשלה בכוח ; וממשלה הנעזרת במשטרה , ולא 
בכרים , כדי לשמור על הסדר . למרות זאת אומרים כאן מקורות דיפלומטיים שצרפת , 
איטליה וספרד כבר התחילו לפעול מאחורי הקלעים כדי לפתוח את ברזי הסיוע הכלכלי . 
קרוב לוודאי שרומניה תיאלץ לעבור את הקיץ בלא סיוע כלכלי , משום ש42 המדינות 
המתועשות אינן אמורות להתכנס שוב לפני ספטמבר . עד אז מקווים הרומנים להוכיח 
את עצמם . " בעייתנו העיקרית היא אמון " , אמר שר החוץ אדריאן נסטאסה , 
" אנחנו צריכים ללמוד כיצד מעבירים מסר " . ראש הממשלה , פטרה רומאן , 
מתאמץ לעשות את זה . הוא הציע שינויים מפליגים כדי להניח את היסוד לכלכלת 
שוק בינואר הבא . הוקמה יחידת משטרה לטיפול במהומות , והוא טוען שהוקמה 
ועדת חקירה פרלמנטרית לאירועי החודש שעבר , כשהכורים נקראו לעזרה . מבקריו 
אומרים שדבריו נועדו לקהל מערבי . 
