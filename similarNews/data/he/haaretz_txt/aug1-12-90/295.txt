בקיבוץ כפר בלום ייפתחו במוצאי שבת , זו השנה השישית , אירועי " קול המוסיקה 
הקאמרית בגליל העליון " עשרה קונצרטים שינוגנו באולם בית העם המקומי ויועברו 
בשידור ישיר ב"קול המוסיקה " , במשך כל ימי השבוע . לדברי עדית צבי , המנהלת 
האמנותית , מה שמייחד את שבוע המוסיקה הקאמרית בכפר בלום , הוא האוירה : 
" אין כוכבים הכנרים ונגני הוויולה מתחלפים ביניהם בתפקידי נגנים ראשונים 
ושניים , ובכל שנה הרכב הנגנים שונה , כשהדגש הוא על עשיית מוסיקה במקום 
ולא על הבאת מוצר מוגמר מהחוץ . הפתעות יש , ולא תמיד לטובה , אך העיקר 
היא ההתחדשות , וזה חשוב במיוחד לאמנים בשלים שמבקשים לעצור את השחיקה ולהתרענן " . 
ערבי הפתיחה והסיום יוחדו לבאך ולמלחינים ישראלים . בקונצרט הפתיחה יושמעו 
הקונצרטו הברנדנבורגי השישי , ו"אלזה " מאת יוסף טל , לציון יום הולדתו 
ה08 של המלחין . בקונצרט הסיום תושמע שלישייה שחיבר לארוע זה מלחין ישראלי 
צעיר מאוד , גד אברהמי , בן קיבוץ שמיר , וכן תושמע קנטטה מספר 23 של 
באך " מושיע אהוב , אתה תשוקתי " . בשאר ימי המוסיקה ינוגנו ליצירות אהובות 
ומוכרות , ביניהן : החמישייה לכלי קשת בדו מגור מאת שוברט , החמישייה 
לכלי קשת בסול מינור ק . 615 מאת מוצרט , שלישיית הפסנתר מספר 1 מאת מנדלסון , 
השישייה הגדולה של גלינקה ועוד . יושמעו גם יצירות נדירות יותר , בהן שלוש 
הפקות בימתיות : " הטלפון " מאת מנוטי , " מעשה בחייל " מאת סטרווינסקי 
ו"סיפורו של באבאר " מאת פולנק . יצירה מסקרנת במיוחד מבחינה ויזואלית 
ומוסיקלית היא פולירותמיה לארבעה נגנים המנגנים במאה פעמוני חרס , שחיבר 
המלחין ההונגרי בן - זמננו לסלו שארי . הפעמונים , בגדלים ובעוביים שונים , 
נבנו בארץ לפי הנחיות מדויקות של המלחין במכון לאמנוית בתל - חי . בין היצירות 
המודרניות שיבוצעו : יצירה לטרומבון ולכלי נקישה מאת ויליאם קראפט , " מינילידר " 
מאת מאריי שפר למצו - סופרן ולחמישיית כלי נשיפה מעץ ו"מוסיקה קאמרית " 
לקול אשה , קלרנית , צלו ונבל מאת בריו . כמדי שנה משתתפים ב"ימי המוסיקה " 
גם סטודנטים צעירים , לכבוד אלה הונהג השנה חידוש : קונצרט מיוחד של הצעירים , 
פתוח לקהל , יתקיים ביום חמישי אחר הצהריים באולם בית העם . יושמעו : 
שלישיית הקלרנית של ברהמס ושלישייה לכלי קשת מאת דוכנני . ביום שישי , 
בחצות , קונצרט מיוחד ברוח קלילה , שינוגנו בו יצירות קצרות ועליזות . 
חובבי המוסיקה כבר הספיקו לעשות לעצמם מנהג שלא להחמיץ את המפגש החברתי - 
תרבותי - מוסיקלי בכפר בלום . מי שלא הספיק לרכוש כרטיסים , יכול לבוא 
ולהנות מהחזרות הפתוחות לקהל במשך היום , שיתקיימו השנה בחדרים מרווחים 
וממוזגי אוויר . גם בחו"ל עורר המפעל הזה הדים , והשנה הגיע לביקור בחזרות 
הראשונות אורח של משרד החוץ ורשות השידור , פרוספר תיאודורשקו , נשיא הרדיו 
והטלוויזיה של רומניה . 
