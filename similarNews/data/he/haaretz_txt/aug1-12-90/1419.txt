מונרוביה ( ע"ץ וע"ר ) . דובר ממשלת ליבריה האשים בסוף השבוע את ארה"ב 
כי היתה מעורבת בניסיון לרצוח את הנשיא סמואל דו . הדובר טען בשידור לבי - 
בי - סי , כי על דו נורו יריות ממסוק צבאי אמריקאי שטס מעל ארמון הנשיאות . 
הוא הוסיף כי הנשיא הליברי לא נפגע , אולם אחד משריו נפצע בהתקפה . ממשלת 
ליבריה קראה לקהילייה הבין - לאומית ללחוץ על ארה"ב להפסיק את מה שהוגדר 
כ"התקפות החוזרות ונשנות על דו " . ארה"ב לא הגיבה על הטענה . ממונרוביה נמסר 
כי סיעות המורדים מהדקות את המצור על ארמונו של דו , וכי כעת נותר שטח של 
פחות משלושה קילומטרים מרובעים תחת שליטתו . כוח שלום של מדינות מערב - אפריקה , 
בהנהגת ניגריה , אמור להגיע לליבריה בתוך עשרה ימים . אולם דיפלומטים 
מעריכים כי ארגון המורדים העיקרי מתכוון להדיח את דו קודם לבואו של כוח זה . 
כוחות הנאמנים לצארלס טיילור , מנהיג ה"חזית הפטריוטית הלאומית של ליבריה " , 
יצאו ביום חמישי במתקפה גדולה , ובשלב מסוים הגיעו למרחק של פחות משני 
קילומטרים מארמונו של דו עד שנעצרו עקב התנגדות נאמני הנשיא . הסכסוך שהתפתח 
בין טיילור לבין יריבו , פרינס יורמי גונסון , גורם לפילוג בקרב המורדים , 
ומעורר סימן שאלה בדבר יכולתם של המורדים המפולגים להתגבר על דו . טיילור 
עצמו התחייב להילחם באנשיו של דו " בכל מקום בו הם נמצאים " . 
