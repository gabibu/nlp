שלטונות איראן החליטו להימנע מניצול המשבר במפרץ הפרסי לחידוש מאבקם בעיראק 
כך נודע בדיווח סודי שהגיע לירושלים . לפי הדיווח , הורה הנשיא רפסנגאני 
לצבא להימנע מכל פעילות שעשויה להתפרש כהסתייגות מצעדיו של הנשיא סדאם חוסיין . 
הצבא האיראני נמנע מהזזת כוחות לעבר הגבול העירקי , ובמערב רואים בכך איתות 
לעיראק , כי אין היא צריכה לחשוש מכך שטהראן תנצל את המתקפה הבין - לאומית 
נגדה כדי לצבור הישגים צבאיים או מדיניים . לפי המידע שהגיע לירושלים , 
תמכה איראן גם במהלכיה של עיראק נגד כוויית מראשיתם , כי גם ממשלת טהראן 
שאפה להביא לעליית מחירי הנפט ולהגדלת הכנסותיה ממכירתו . עם זאת הודיע אתמול 
שר החוץ האיראני , עלי אכבר ולאיאתי , כי ארצו לא תסכים לשינוי כלשהו בגבולות 
כוויית . עוזר בכיר של שר החוץ אמר בסוף השבוע כי " אין מקום לספק שקיים 
קו אדום לגבי האינטרסים החיוניים של איראן באזור המפרץ הפרסי . התקרבות 
לקו זה תהיה ללא ספק מסוכנת " . בימי המלחמה במפרץ האשימה טהראן את כוויית 
כי הניחה לעיראק להשתמש באי בוביאן לפעולות צבאיות נגד כוחותיהם של האיראניים . 
