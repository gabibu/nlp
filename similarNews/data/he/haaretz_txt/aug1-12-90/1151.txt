האתגר , שבפניו עומדת עתה ארה"ב , ייבחן בשלושה מישורים : ברמה הצבאית 
תיאלץ ואשינגטון להוכיח את יכולת ההרתעה שלה מול עיראק ואת יכולת הגנתה על 
ערב - הסעודית , אם תותקף זו על - ידי העיראקים . מערכה כזו אינה דומה 
לפלישה האמריקאית לגרנדה או לפנמה . הקשיים הלוגיסטיים , האפשרות לשילוב 
לוחמה כימית והחשש מהתקפה עיראקית בכמה חזיתות , כולל בגבולות ירדן וטורקיה , 
מחייבים את האמריקאים למערך כוחות בסדר גודל , שלא ידעו דוגמתו בעבר . 
גם כדי לממש את האמברגו הכלכלי במלואו יצטרכו אניותיה של ארה"ב לשייט בקרבת 
החוף העיראקי , ובכך ייחשפו להתקפות ובהן כאלו של טילי " אקסוסט " , שגבו 
בעבר קרבנות אמריקאים במפרץ הפרסי . סדרי הכוחות מעמידים במבחן את יכולתו 
של בוש לגייס את כוחן הצבאי של מדינות נאט"ו למלחמה , המתרחשת מחוץ לגבולותיה 
המוגדרים של הברית ונועדה להגן על מדינה , שאיננה חברה בנאט"ו . בעבר לא 
הצליחה ארה"ב לגייס לפעולה משותפת כזאת את כוחות נאט"ו , וספק אם יוכל גיימס 
בייקר לשכנע מחר את שרי החוץ של הברית הצפון - אטלנטית בצורך בפעולה משותפת 
כזו . ארה"ב לא תוכל להסתפק רק במשלוח סמלי של כוחות בריטיים או איטלקיים . 
אם יהיה עיקר הכוח הלוחם במפרץ אמריקאי , הרי שיעמוד בוש בפני דעת קהל בלתי - 
מתפשרת מבית , המוכנה לקבל את תפקידה של ארה"ב כ"שוטר של העולם " , בתנאי 
שהתפקיד אינו תובע דם אמריקאי . דעת קהל זו גרמה כבר להוצאת הכוחות האמריקאיים 
מלבנון ב4891 ולהפסקת פעולת השיטור במפרץ הפרסי שלוש שנים אחרי - כן . היא 
עלולה להיות קולנית במיוחד לנוכח אי - הוודאות , האופפת את גורלם של אזרחים 
אמריקאים , שנשבו בכוויית על - ידי הכוחות העיראקיים . אך גם אם לא יגיעו 
הכוחות האמריקאיים לכדי התכתשות צבאית עם עיראק , עלול מערך הכוחות האמריקאי 
להישאר במימי המפרץ לאורך זמן . גם אם יישאר האמברגו על כנו ולא ייסדק , 
תחוש עיראק את תוצאותיו רק בעוד חודשים מספר . מלאי המזון והאספקה הצבאית 
שלה מוערכים כמספיקים לשלושה חודשים , ובינתיים עלולה עיראק למצוא מקורות 
אספקה חדשים . השאלה היא , אם יוכלו הכוחות האמריקאיים ואלו הנלווים להם 
להתמיד בשהותם במפרץ הפרסי למשך זמן רב . 
