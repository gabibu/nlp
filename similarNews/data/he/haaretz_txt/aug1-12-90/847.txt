גם בימים של דריכות צבאית , בניסיון להתחקות אחר מהלכיו הבאים של סדאם חוסיין 
והרגשת ההקלה לכאורה , מכך שמוקד ההתעניינות העולמית הוסט לשעה קלה מן הסכסוך 
בין ישראל לפלשתינאים , מביאה הידיעה על דבר הרצח האכזרי של הצעירים רונן 
קרמני וליאור טובול תזכורת מרה כי דבר עדיין לא השתנה כאן . לפני שבוע שיגרנו 
תנחומים להוריה וחבריה של מרני קימלמן , צעירה יהודייה מקנדה שמצאה את מותה 
בחוף רחצה תל - אביבי מהתפוצצות מטען , שתכליתו הרג עיוור של ישראלים - 
יהודים השיגה את מטרתה ; והנה אנו מביעים רגשות השתתפות וזעזוע בפני בני 
משפחותיהם של הצעירים שנחטפו ככל הנראה ונרצחו בדם קר , לא הרחק ממקום מגוריהם , 
בתחומי השטחים , סמוך לשכונה צפונית בירושלים . מעשה רצח צורב זה מזכיר 
לכל כי השנאה לישראל והייאוש מולידים את האלימות השפלה ביותר . האינתיפאדה 
הפלשתינאית , אשר נקלעה בימים אלה למבוי סתום , זמנית לפחות , בוחרת לעצמה 
קורבנות קלים ומכאיבים . אין זה מקרי שאותם רגשות נקם ואכזריות , אשר מופנים 
עתה מדי יום כנגד ערבים תושבי השטחים המואשמים במקרים רבים בטעות בשיתוף 
פעולה עם ישראל או בפשעים אחרים מוצאים את ביטוים במעשי אלימות קיצוניים 
כנגד יהודים ישראלים , אזרחים חפים מפשע . שוב אנו נדרשים לחשוק שיניים 
ולהמנע מכל מעשה תגובה ונקם חמום - מוח אשר ילבה את אש השנאה וירחיק עוד 
יותר את אפשרות הדו - קיום . אם אכן נושאים מאמצי כוחות הביטחון פרי , 
וההתקוממות במתכונתה הנוכחית דועכת אל לנו להפיח בה אש . יחפשו כוחות הביטחון 
את הרוצחים ויביאו אותם בפני בית הדין . הכאת ערבים עוברי אורח , היא מעשה 
משחית ובזוי אשר אינו ראוי לכל הבנה . שוב אנו נאלצים להכריז כי רק הגורמים 
הקיצוניים ביותר , המעוניינים בפתרון טוטלי , בשנאת עולם , הם היחידים 
שיפיקו ממעשי רצח מעין אלה תועלת . עוד רחוק , ככל הנראה , היום שבו תשקוט 
הארץ וכל יושביה יוכלו לחיות בה בשלווה . אבל חייבים אנו , כמו הפלשתינאים , 
להבין שאין דרך מלבד הידברות . והממשלה הזאת , שקמה על סרבנות מדינית , 
חייבת למצוא דרך אשר תאפשר לה לקיים הידברות שכזו . 
