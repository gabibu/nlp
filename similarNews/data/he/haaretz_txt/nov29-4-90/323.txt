ראיתי אדם צונח ברחוב , בשדרות רוטשילד ליד " הבימה " . זה היה באחת אחרי 
הצהרים והתנועה סביב היתה גדולה וסואנת . מכוניות דוהרות במעלה הרחוב , 
בני אדם מצטופפים ליד תחנת האוטובוסים הסמוכה . ולפתע , בשולי המדרכה , 
צונח אדם , מלא - גוף , שערו אפור , עורו מאפיר , נופל כבול - עץ , 
גבו על אבני המדרכה , ועיניים תכולות , קרועות , אינן זזות . חובש העובר 
בקרבת מקום חש בנעשה , מביא מזוודה קטנה של ציוד הנשמה בסיסי . במדינה 
מוכת - מלחמות כשלנו , כמעט תמיד יימצא חובש בקרבת מקום לאירוע . מתחיל 
הבחור לעבוד על הגבר עב - הכרס השרוע על המדרכה , בלב העיר , מעסה את לבו , 
לוחץ על חזהו בשתי ידיו , מנשים אותו , תוחב לפיו את קצהו של בלון חמצן 
ששלף מהמזוודה . צעירה רצה להזעיק ניידת טיפול נמרץ . הבחור ממשיך להנשים , 
בתנועות דרסטיות , במאמץ פיסי גדול , מייחל לסימני חיים הבוששים להופיע . 
אגלי זעה ניגרים ממצחו . כבר דקות ארוכות הוא מנשים אותו ואין דופק , 
אין סימן חיים , המבט בוהה . " מה עם האמבולנס ? " , נלחץ החובש . " אמרו 
שכבר יצאו לדרך " , משיבה הפקידה , שחזרה ממשרדה לאחר טלפון שני , ודמעות 
בעיניה . " נו כבר " , היא מייחלת בלחש ושולחת מבטה אל רחוב מרמורק שממנו 
אמורה להגיע הישועה . רגעים מעטים מצטיירים כנצח . זה המרחק בין חיים למוות , 
ואולי בחזרה לחיים . נו כבר . עוברי - אורח סקרנים מצטופפים , תוקעים 
מבט בפניו של האיש , פולטים אי - אי - אי ונדים בראשם . הלך בנאדם . סוף - 
סוף נשמעת מרחוק צפירה של רכב חירום . בסביבה זאת של לב העיר חולפות כל 
היום מכוניות משטרה וחבלנים ואמבולנסים וכבאים . בקצה הרחוב סוף - סוף נקודת 
אור לבנה מתקרבת , אמבולנס . הצפירה שלו גוברת . " באים " , קוראת הפקידה 
בהתרגשות , " הם באים " , פונה אישית לחובש הרכון מעל האיש , אך כבר אינו 
עושה דבר . או שאזלו כוחותיו או שפגה אמונתו . אבל הזמן אוזל והולך . אמבולנס 
אינו יכול להגיע בגלל אי - תנועה ארוך המפריד בין מסלול נסיעתו לבין שדרות 
רוטשילד . עוד סיבוב , הנראה כל כך מיותר ברגע זה . " קיבינמט " , פולט 
אדם הניצב כאן , מתוסכל וזועם על העיכוב . חלפו דקות ארוכות והאיש על המדרכה 
אינו מגלה סימן קלוש של חיים . אין דופק , לא בצוואר , לא בפרק כף היד . 
לא כלום . האמבולנס , שהוא ניידת טיפול נמרץ , עוצר . כהרף עין תופס 
הצוות כל אחד את ציודו , כמו תירגל והתנסה בכך אלף פעמים . לא מבזבזים 
שנייה . לא שואלים שאלות . רואים . מבינים , ותופסים , בשקט , כל אחד 
את גזרת הפעולה שלו ומתחילים לעבוד . מכונה משומנת . האחד תוקע לפה את 
ציוד ההנשמה , האחר מחבר לחזהו החשוף , בתנועות קצרות , את המוניטור , 
שכבר משמיע קול ראשון , לא טוב . אחד הנראה כרופא , מחדיר מחט לווריד , 
מחבר מהר אינפוזיה . צעירה , בירוק , עומדת ומחזיקה בידה את שקית האינפוזיה , 
גבוה , לוחצת עליה בידה . זה שנראה כרופא צעיר , חודר לוורידו של המטופל , 
מחבר לו ליד כף ידו , בתוך דקה , " פרפר " לווריד , שהוא ברז זעיר 
על הצינור האנושי . מחדיר לתוכו את תוכנן של אמפולה אחת ושנייה , מעיף 
מבט מהיר במוניטור . נוטל איזמל גדול , חותך בבשר , ליד הלב , כאן על 
המדרכה , בשדרות רוטשילד . מכת חשמל ללב . הגוף מזדעזע . המוניטור מתחיל 
להשמיע פיפסים רפים , מבשרי חיים . עוד מאמץ , עוד הנשמה , עוד לחץ על 
שקית האינפוזיה , והאיש מניע רפות את זרועותיו . עפעפיו צונחים , מכסים 
את העיניים שבהו . יש . האדם שנחשב מת , חי . ארבעת האנשים הצעירים מסדרים 
את ציודם . בעזרת שני גברים מהקהל מעלים את האיש לאלונקה . קושרים אותו , 
האינפוזיה מעליו . האלונקה נתחבת לתוך האמבולנס . ממשיכים לטפל בו . 
הצעירה שבצוות שולפת מן האמבולנס דלי , מסלקת מן המדרכה את שרידי האריזות 
והאמפולות . ברחוב לא נותר סימן לדרמה הגדולה שהתחוללה כאן לפני שתיים או 
שלוש דקות . בכביש חולפת מכונית אדומה , בא - אם - וא , הרמקולים שלה 
משמיעים רוק כבד במלוא העוצמה . צעירה היושבת ליד הנהג מעיפה מבט קצר באמבולנס 
החונה ומעיפה למדרכה חפיסה ריקה מסיגריות . החיים זורמים כרגיל . דלתות 
האמבולנס מוגפות , מופעל הצופר , ממהרים לבית - החולים . ואני רוצה לומר 
להם מלה טובה . אלא שהמלים נתקעות בגרוני , לא יוצאות . אגיד כאן , עכשיו : 
תבורכו . תודה . מכל הלב . מדינה השקועה בכותרות ראשיות על מעשי קטל 
ופיגועים אינה מתפנה לעניינים פרוזאיים , יום - יומיים , כהצלת חיי אדם . 
לא בפיגוע , לא בבית בוער , לא במפולת . סתם כך , על מדרכה אפורה בשדרות 
רוטשילד בתל - אביב , בצל תנועה סואנת של מכוניות ועוברי - אורח , בתוך 
דקות אחדות , יקרות , בצהריו של יום שטוף שמש . 
