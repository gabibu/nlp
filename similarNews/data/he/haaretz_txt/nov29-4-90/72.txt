שנותיה של מרגרט תאצר העניקו לתהליך הפוליטי הבריטי חשיבות בין - לאומית , 
שבאופן רגיל אין הוא ראוי לה , ומעכשיו גם לא ייהנה ממנה . בריטניה היא 
מעצמה אירופית מדרגה שנייה , ויש לה השפעה מוגבלת על עתיד העולם . תאצר 
קיבלה את תשומת הלב הבין - לאומית לא רק מפני שהיתה האישה הראשונה בצמרת , 
אלא בזכות נחישות הדעת הנועזת שלה לנפץ קונסנסוס לאומי . עד זמנה , במשך 
שלושים שנה , בריטניה התנהלה על יסוד הסכמה פוליטית וכלכלית רחבה בין מפלגת 
העבודה ובין השמרנים . בחירות נעשו תחרות בפופולריות בין פוליטיקאים מקצועיים , 
והציגו מעט מאוד אלטרנטיבות למדיניות קיימת . להרמוניה הלבבית היו צדדים 
חיוביים לא מבוטלים , אבל לקראת סופה היא איימה לדרדר את בריטניה אל תהום 
פוליטית ואינטלקטואלית . תאצר היתה האדם היחיד בפוליטיקה הבריטית שהיה מוכן , 
וגם יכול , להטביע את הקונסנסוס הלאומי . היא ניהלה מלחמה בשם המעמד הבינוני , 
וגם ניצחה . היא הביסה את הדמגוגים המרקסיסטיים , שניסו לכפות על בריטניה 
ברירה בין ממשלתה הנבחרת ובין איגוד קטן ורב - כוח של כורי פחם ; היא איפשרה 
למיליוני שכירים בשיכונים עירוניים לרכוש את דירותיהם ; והיא איפשרה למיליונים 
להפוך לבעלי מניות בחברות ממשלתיות מופרטות . החריגה מכללי המשחק הקונסנסואליים 
בבריטניה עשתה רושם עצום על מערכות פוליטיות ברחבי העולם . פוליטיקאים מכל 
המחנות הכריזו על עצמם שהם " תאצריסטים " לא רק בתפיסותיהם הכלכליות והחברתיות , 
אלא בייחוד בהנחה שבהתמודדות עם בעיות רדיקליות נחוצים פתרונות רדיקליים , 
גם אם המחיר הוא שבירת הקונסנסוס . מחוץ לכמה יוצאים מן הכלל חלקיים , 
התאצריזם לא היה לענף יצוא מצליח . הסיבה העיקרית היא , שכמעט שום שיטת 
בחירות בעולם לא היתה מאפשרת את צמיחתה של מרגרט תאצר . שיטת הבחירות הבריטית , 
שהועברה בירושה לדמוקרטיות אנגלופוניות אחרות , כרוכה בזיוף מאסיווי של 
רצון הבוחרים . שיטות המנסות להיות נאמנות יותר לרצון הקיבוצי של הבוחרים 
מוכרחות להצמיח ממשלות של קונסנסוס , או לפחות ממשלות של סטטוס - קוו . 
מרגרט תאצר התפארה , שהיא ראש הממשלה הבריטי הראשון מאז הרפורמות של 2381 , 
שחזר ונבחר שלוש פעמים רצופות . אבל כל שלושת ניצחונותיה בכללם זה שהעניק 
לה רוב של כמעט 051 מושבים בבית הנבחרים ב3891 הושגו עם פחות מ%44 מקולות 
המצביעים . מה שהיא חזרה והציגה כמנדט מכריע לרפורמות רדיקליות לא היה מעניק 
אפילו רוב זעיר למפלגה בדמוקרטיות כגרמניה , איטליה , סקנדינוויה , יוון , 
או ישראל . החלטתה של תאצר לשבור את הקונסנסוס הלאומי היתה מנוגדת אפוא 
לרצונם של רוב הבוחרים . אבל השיטה הבריטית מבטיחה ניצחון למי שזוכה במספר 
הגדול ביותר של הקולות . בבחירות של 3891 קיבלו שתי מפלגות קטנות חמישית 
ויותר מן הקולות אבל רק חמישה אחוזים של מושבי הפרלמנט . האבסורד של השיטה 
הבריטית ניכר לכל עין . בשנים האחרונות גברה והלכה הביקורת עליה בבריטניה 
עצמה . אולם שתי המפלגות הגדולות הסכימו , כי אין לגעת בה לרעה , באשר 
היא מבטיחה יציבות . אבל יציבות ודמוקרטיה אינן בהכרח מלים נרדפות . חוסר 
יכולת להחליט הוא סוג של החלטה . נוסחה אלקטורלית המבטיחה החלטה , גם 
כאשר הרוב מסרבים להחליט , אינה יכולה להיחשב דמוקרטית . בריטניה הצליחה 
להסתדר עם הנוסחה הזו , מפני שיש לה מסורת פוליטית ארוכת ימים של דחיקת 
ציבורים שלמים מתהליך קבלת ההחלטות , ומפני שדרגת הפוליטיזציה של הבריטים 
היא מן הנמוכות בעולם המערבי . נקל לשער מה היה קורה בדמוקרטיות הדרום - 
אירופיות , או בישראל , אילו אומצה שיטה אלקטורלית שהיתה נועלת את רוב 
הבוחרים מחוץ לאולם התיאטרון . הדמוקרטיה המערבית ב05 השנה האחרונות התנהלה 
בדרך כלל במינימום של זעזועים . קואליציות גדולות משלו ברוב מדינות המערב : 
הסכמה " דו - מפלגתית " כיוונה את ארה"ב עד ימי רייגן , והיא חוזרת בימי 
בוש ; שותפות של המרכז עם השמאל או עם הימין כוונה את מערב גרמניה מאז ייסודה ; 
קואליציה של חמש מפלגות שלטה באיטליה , לפעמים בשותפות סמויה עם מפלגה 
ששית . חריגות דרמטיות מן הקונסנסוס לא ייתכנו בנסיבות כאלה . בסופו של 
דבר , התייצבות בלתי פוסקת נגד קונסנסוס עלתה למרגרט תאצר עצמה בראשה הפוליטי . 
היא נמנעה מלשנן את הכלל , שכל מהפכה הרוצה להצליח מוכרחה להסתיים בזמן 
סביר , כדי שהנורמות המהפכניות יתקבלו על דעת הרוב , וייעשו חלק מתרבותו 
הפוליטית . דמוקרטיות אינן יכולות להתקיים ללא קונסנסוס , ולא תועיל שום 
התחכמות . ישראלים המשתעשעים ברעיון של שלילת ייצוג פרלמנטרי מחמישית הבוחרים , 
באמצעות רפורמה של שיטת הבחירות , עתידים לגלות כי בחברה כל כך פוליטית 
לא יתקבל על הדעת זיוף באמצעים חוקתיים של תוצאות הבחירות , ולא תצמח מרגרט 
תאצר . 
