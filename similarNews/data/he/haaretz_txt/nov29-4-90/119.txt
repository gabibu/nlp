בון ( מיוחד ל"הארץ " ) . קאנצלר גרמניה , הלמוט קוהל , אמר אתמול כי 
הגיעה העת לטפל בפתרון " הבעיות הבוערות " האחרות במזרח התיכון , בנוסף 
למשבר במפרץ הפרסי . בראיון עיתונאי ציין הקאנצלר , שיש לשאוף ליצירת מבנה 
ביטחוני שיכלול , בין השאר , אמצעים לפירוק נשק ולפיקוח על החימוש . דברי 
הקאנצלר התקבלו כסימן ברור לכך , שגרמניה שואפת ליצור קשר בין פתרון המשבר 
במפרץ הפרסי לבין פתרון בעיות אזוריות אחרות , כולל הסכסוך הישראלי - ערבי . 
עם זאת , לא הזכיר קוהל את הסכסוך הזה במפורש בראיון . לדבריו , ניתן 
לנסות וליישם במזרח התיכון את המודל שפעל באירופה בוועידה לשלום ושיתוף פעולה 
ביבשת . הוא הוסיף כי זו " שאלה פתוחה " אם המודל הזה יפעל גם במזה"ת . 
בימים האחרונים דיווחו כלי התקשורת הגרמניים , כי עיראק העניקה לגרמנים 
יחס מיוחד בגלל ההערכה המיוחדת שיש לה כלפי שיתוף הפעולה עם בון . כזכור 
הורה שליט עיראק סאדאם חוסיין לשחרר את כל בני הערובה הגרמניים . לדבריו , 
הוא עשה זאת כאות הוקרה על תמיכתו של קוהל בפתרון של שלום למשבר במפרץ הפרסי . 
המפלגה הנוצרית דמוקרטית של קוהל פירסמה בימים האחרונים מודעות בחירות , 
שבהן היא ייחסה את שיחרור בני הערובה הגרמניים למדיניותו של הקאנצלר , 
המכוונת לפתור את משבר המפרץ הפרסי בדרכי שלום . 
