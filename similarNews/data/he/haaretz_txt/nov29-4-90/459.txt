פי שמרטין בובר הוא הגורם למהדורה המפוארת הזאת של " חילופי - איגרות " 
בשלושה כרכים שהופיעה בגרמנית לפני שנים , ושני כרכים של תרגומם הנאמן ( 
נאמן מדי ? ייתכן מאוד : תורגמו גם הערות שרק הקורא הזר יזדקק להן , כגון 
זו המסבירה שחיים נחמן ביאליק הוא " משורר וסופר בלשון העברית המתחדשת " , 
ולעומת זאת בהערה המסבירה מיהו פריץ בר לא נאמר שהוא ידוע בארץ בשם יצחק 
בער , וכו וכו ) ראו כבר אור בעברית , אין הוא דווקא בעל - המכתבים המעניין 
ביותר בקבצים . בעיקר אמור הדבר בכרך השני . המכתבים כאן מרתקים לא בשל 
תרומתו אלא בשל היותו נמען למכתבים עשירי תוכן ויפי צורה של גדולי הדור , 
מלומדיו ומנהיגיו אלברט שוייצר , הרמן הסה , ש"י עגנון , חיים וייצמן , 
ליאו בק , זלמן שוקן , יצחק היינמן , מאכס ברוד , פראנץ רוזנצוייג , 
גרשום שלום , שמואל הוגו ברגמן , ארנסט סימון ועוד ועוד וקטני הדור , 
כגון אותה זבנית גויה בכל - בו שוקן שהיהדות מסקרנת אותה והיא פונה אל גדול 
שליחיה אל הגויים , כביכול , בשאלה אם ראוי לה להתעניין באפשרות של התגיירות 
( התשובה לא נשמרה ; מעניין אם נשלחה ) . הוא הדין , עם כל ההבדלים הברורים , 
בכרך הגדול של חילופי - איגרות בין בטי שלום ( שולם ) ובנה גרשום שלום 
שראה אור במהדורה מעולה בגרמנית בשנה שעברה : לא מכתביו של גרשום שלום הם 
העיקר בספר עב - הכרס , אף - על - פי שהוא יוצא לאור בזכות תהילתו של המלומד 
והעניין שמעוררים כל היבטי המחקר והביוגרפיה של משחזר הרובד הגנוז של היהדות 
ומכונן חקר - המיסטיקה כמקצוע אקדמי ( כאן מתבקשת , כהערה נוספת לעניין 
ההשוואה בובר - שלום שבו נגעתי ברשימה הקודמת , הזכרת דבריו של בובר על 
כך ש"שלום הוא היחיד בינינו שיסד מקצוע " , וכן אולי גם אזכור הערתו של בובר 
במכתבו לברגמן , מס 035 בכרך השני : " אינני איש אוניברסיטאי " , בשעה 
שגרשום שלום היה איש - אקדמיה בכל רמ"ח אבריו , אם מנטייה ואם מאילוף עצמי 
קפדני ) . כך או כך , המכתבים המרתקים ביותר בכרך " חילופי - האיגרות 
של אם ובנה 71916491 " , הם פרי - עטה של בטי שולם , אמו של בעל " הזרמים 
הראשיים של המיסטיקה היהודית " . בפרק הראשון של האוטוביוגרפיה שלו " מברלין 
לירושלים " ( מהדורה עברית , עם עובד , 2891 ) כותב שלום על אמו שזו 
" כותבת היתה מכתבים נהדרים , פעמים הרבה פליטונים ארוכים , אגב , בכתיבה 
תמה של נערות . עוד שמורים עמי צרורות רבים של מכתביה המאוחרים לירושלים " . 
כרך האיגרות הזה , 113 במספר , חלקם הגדול מפרי עטה של האם , חלקם הקטן 
יותר פרי עטו של הבן , התהווה מן הצרורות האלה , וכן יש בו מכתבים אחדים 
מאת בני משפחה אחרים אל שלום וממנו . על אלה נוספו נספחות שונים , כגון 
רשימות זיכרון של האם , לוח תאריכים ואף ביבליוגרפיה נבחרת של כתבי גרשום 
שלום ומילון - מושגים . כל זה הוהדר להפליא , עם הערות לכל מכתב , ובליווי 
מבוא קצר ועדין של איטה שדלצקי , עורכת הקובץ ( בשיתוף עם תומס שפאר ) 
. העורכת כותבת כי הבאה של כרך איגרות אינטימיות שכזה לפני הציבור הרחב 
הוא עניין בעייתי . ואכן , האינטימיות כאן רבה יותר מזו שבאיגרות שבכרך 
חילופי - האיגרות של בובר ( הכולל אמנם גם מכתבים אחדים אל הבן רפאל וממנו , 
ואל פאולה בובר וממנה ) , ובייחוד כשהדברים נוגעים למחבר איסטניסי כל 
כך , המתרחק מכל חשיפה יתרה אפילו בכותבו אוטוביוגרפיה . עוד בעיה היא 
שהאיגרות מתפרסמות זמן לא רב אחרי מותו של שלום , ואפשר להוסיף : כשלא - 
מעטים מן המוזכרים באיגרות עודם בחיים . אך העורכת עומדת גם על חשיבותה 
של הביוגרפיה בחיי המלומד , חשיבות שגם שלום עצמו הכיר בה לבסוף , שהרי 
בעשור האחרון של חייו כתב שני ספרי אוטוביוגרפיה ( מלבד הספר המוזכר , 
גם משנהו ושמו " ולטר בנימין , תולדותיה של ידידות " , החושפני אולי אף 
יותר מ"מברלין לירושלים " ) . איטה שדלצקי מביאה מתוך הפרק הראשון של " מברלין 
לירושלים " את דיוקנה המלא של אם המחבר , זו " העיתונאית מלידה . . . 
זריזה וקולעת בביטוייה . . . " ( עם 32 בספר העברי ) . מכתביה מאשרים 
את הדיוקן הזה , וצילומיה המובאים בספר מדהימים בדמיונם לבנה ושוב מזכירים 
את דבריו על אודותיה , שהיתה " תמירה מאוד כל ימיה וכל מהותה אומרת הידור 
מסוים " . נדמה ששלום יכול לומר שירש מאמו את ההידור המסוים של סגנונו , 
בייחוד סגנונו הגרמני , ואולי גם של הליכותיו , ואילו חומרתו וקפדנותו 
הם נחלתו מאביו ( אם אפשר להשיא עליו את טוריו של גיתה בעניין הירושה הכפולה 
שלו משני הוריו ) . אוסף האיגרות נפתח דווקא באיגרתו של האב איגרת מדהימה , 
שאת תיאור קבלתה על - ידי נער בן 91 אפשר למצוא בפרק החמישי של " מברלין 
לירושלים " . זהו המכתב שבו מודיע האב , ארתור שולם לבנו בחומרה חגיגית 
שהוא מגרשו מביתו ומסרב לקיים כל שיג - ושיח עמו מעתה ואילך . הגירוש הזה 
הוא למעשה שפתח לפני שלום את עולמה של יהדות המזרח , הביא אותו אל פנסיון 
שטרוק המפורסם . האיגרות עוסקות כמובן בהיבט המשפחתי , הפחות - עליז של 
האירוע ( שהרי היתה עליצות שבשחרור בתגובתו של הבן גראהרד - גרשום על הגירוש 
הזה מבין - האב ) . היחסים עם האב עוברים אחר - כך תמורה , אך לעולם אינם 
מגיעים לקרבה אמיתית . בפברואר 5291 , כשגרשום שלום שוהה כבר שנתיים בירושלים , 
מת האב , ובטי שולם משגרת לבנה את אחד המכתבים רבי - הרגש שבספר , מס 
27 , שגם בו מצויים ביטויי ההומור הברליני האופיינים לה . מיד אחרי התאלמנותה 
מתחילה בטי שולם לתכנן את מסעה לפלשתינה , לביקור אצל בנה ואשתו ( הראשונה , 
אשה בורכארדט ) , היוצא לפועל ב6291 . מכתבים רבים עוסקים במסע הזה . 
הם נכתבים בין השאר מתחנות בדרך ומן האונייה , כולל תיאורי קורסיקה וסיציליה , 
ואף ציטטה משיר - עם קורסיקאי . בטי שולם עושה הרבה במסעות בשנים ההן ; 
נוסעת אל בניה המפוזרים כל אחד בקצה אחר של העולם , עד למסע האחרון שיביא 
אותה אל הבנים שבאוסטרליה , שם היא עתידה למות במאי 6491 . בתוך זה היא 
מבקרת עוד פעמים אחדות בארץ - ישראל . ב6391 מתראה גרשום שלום בפעם האחרונה 
עם אמו על סיפונה של אונייה בפורט - סעיד . על סיפונן של אוניות נכתבות 
הרבה מאיגרותיה היותר - משעשעות , שהרי היא מתבוננת בטיפוסים השונים שבין 
הנוסעים ומתארת אותם לעתים במשפט שנון או שניים . משהו מן היחס ליהדות מזרח - 
אירופה , שמתוכה יצאה משפחת שולם , אך בדור הורי המלומד כבר התרחקה ממנו 
מאוד , בא על ביטויו בתיאורם של היהודים בספינות הללו , שבהן " האידיש 
שולטת שלטון מלא " ( מכתב 741 ) . מפליא כמה מועט יחסית בשני כרכי האיגרות 
הללו , הנכתבות בשנות האימה , רישומם של המאורעות הפוליטיים של שנות השלושים 
( דווקא את מרד ספרטקוס מציינת בטי שולם וכן גם את בחירתו של הינדנבורג 
בשנת 5291 ) . גם בכרך בובר וגם בכרך שלום , אירועים הרי - שואה מוזכרים 
אגב אורחא , בלי שאלה המזכירים אותם מבינים לאשורם , כמדומה , את כובד - 
משקלם . בובר עונה למישהו , בשנת 3391 , על שאלתו שעליית הנאצים לשלטון 
אינה משפיעה במישרין על חייו , ואף בטי שולם חיה זמן רב בברלין בלי להיות 
ערה , כמדומה , לגודל האסון המתרגש . היא שואלת את בנה בירושלים שאלה 
נסערת אם הוא " קרא על החוק החדש " , כשהכוונה לחוקי - נירנברג . רק מאסרו 
ומסע העינויים של הבן הקומוניסט , ורנר , העובר כחוט השני במכתבים משנות 
השלושים , מטעים את הבן - האח בירושלים את טעמה של האימה הנאצית . כשבטי 
נמלטת לבסוף מגרמניה בשנת 9391 בובר עלה שנה קודם לכן לירושלים , כשההכנות 
לעלייה ממלאות את המכתבים החותמים את כרך ב נשאר ורנר מאחור : סופו שהוא 
נרצח בבוכנואלד ( שלום מקדיש לזכרו את " מברלין לירושלים " ) . המכתבים 
עוסקים , משני הצדדים , וכמובן מאליו , במה שאפשר לכנות " טריוויה " . 
האם מודיעה לבנה את חדשות המשפחה , הבן מבקש ממנה שתקנה לו ספרים מסוימים , 
אפילו בתחום המקצועי , היודאיסטי , שבטי מתמצאת בו יותר ממה שאפשר היה 
לשער . אך בייחוד הוא מבקש ממנה מיני ממתקים החביבים עליו ככל הנראה מילדות . 
הנימה לעולם כמעט אינה רצינית , כיאה וכנאה לאיגרות אינטימיות . לקראת 
אחד הביקורים תוהה הבן ( " אני כותב בחופזה " ) מה יכולה האם להביא לו 
בביקורה הקרוב ( מכתב 052 ) ומציג בפניה את " האפשרויות הרבות , חוץ 
משוקולדים עם מרציפן " . במכתב אחר זוכה הדוד תיאובלד ( " הדמות הססגנונית 
ביותר בחוג המשפחתי " , המתואר בפרק שני של האוטוביוגרפיה ) לשבחים על איכותו 
של " המרציפן הליבקי " שהמציא לאחיינו . האם מעודדת תדיר לשלוח ממתקים 
ברליניים שארץ - ישראל אינה משופעת בהם . דווקא מה שנראה כמאורעות הגדולים 
של החיים הפרידה מן האשה הראשונה , אשה , הנישואין עם פניה שלום , כל 
זה בשנה אחת ( 6391 ) שבה מבקרת האם בירושלים אינם זוכים לתגובות ולהודעות 
או לתיאורים במכתבים . בנימה היתולית מודיע שלום על נישואיו עם " אוסטיודין " , 
ופניה שלום מצרפת כמה שורות נרגשות של כלה למכתבו של הבן . הנימה ההומוריסטית 
אינה נעדרת כמעט משום מכתב מן המכתבים הללו . ערכם המתמיד מוטל בספק , 
שלא כערכם של רבים מן המכתבים אל בובר שבכרך חילופי האיגרות של בובר , אך 
הם נקראים בעניין על - ידי מי שמחפש את הרקע החיוני לחברה שהצמיחה את הדמות 
המורכבת והמסתורית תמיד של גרשום שלום . מי יודע עד כמה היה זה משנה את 
מבטנו על בובר אילו היה בידינו כרך מקביל שכזה של מכתבים אינטימיים - משפחתיים 
שלו ! המבט על שלום , על רקעו ומקורותיו , ודאי שישתנה בעקבות הקריאה 
במכתבי האם והבן הללו . המכתבים המשפחתיים הללו מתוספים כנדבך חשוב לספרות 
האוטוביוגרפית של שלום , ויהווה כלי נוסף בידיו של הביוגרף העתידי שינסה 
להקיף בספר כולל אחד את הדמות רבת - הפנים של גרשום שלום . 
