זאן פול סארטר , שספר זה מוקדש לו ולסימון דה - בובואר ( בכינויה קסטור ) 
, הוא מי שקבע את זאן זנה , בספרו המפורסם " סנט זנה שחקן ומרטיר " , 
ברשימת הקדושים המעונים , והעניק לו הילה של קדושה . זנה סיפק לסארטר 
די טיעונים וצידוקים להפיכתו לקדוש מעונה , ובמיוחד ביומן וידויי זה . " יומנו 
של הגנב " , שנכתב בין השנים 2304 , הוא וידוי אוטוביוגרפי חושפני כמרבית 
ספריו של זנה , שאין בו חרטה . זו גם הסיבה שמיתוס זנה שיצר סארטר , ויש 
מי שהזהיר מפניו , אינו ערטילאי ותלוש , אלא לקוח היישר מן הכתוב . אם 
כי , אולי יש אמת בטענה שהדמגוגיה של סארטר האפילה במשך שנים ארוכות , 
כמו מסך כבד , על צדדים אחרים ביצירתו של זנה ספרותיים וסגנוניים . קדושה , 
כותב זנה , " פירושה לשרת את היסורים , לאלץ את השטן להיות לאלוהים , 
להשיג את הכרתו של הרוע " . ובמקום אחר : " אף כי הקדושה היא תכליתי איני 
יכול לומר מה היא . נקודת המוצא שלי היא המלה עצמה , המציינת מצב קרוב 
ככל האפשר אל השלמות המוסרית שאיני יודע עליה דבר , מלבד שבלעדיה יהיו חיי 
לריק " . ומאחר שאין הוא יכול להגדיר את הקדושה , כפי שאינו יכול להגדיר 
את היופי , הוא רוצה לברוא אותה בכל עת . הוא גם מבהיר שהרצון להיות קדוש 
מעונה הוא המנחה את צעדיו . " עד שהזוהר הקורן ממני יביא בני אדם לומר 
הוא קדוש או הוא היה קדוש " . ובתחומם של הפרדוקסים הגודשים את מחשבתו וכתיבתו 
של זנה , יש לעקוב אחריו בדריכות כדי שלא להתבלבל , גם לא בנבכי המלל העשיר 
שהוא משפיע על קוראיו . זנה המורד והכופר רואה בספר זה את ספרו האחרון , 
אם " לא יתרחש בי מאורע חמור שינער מדעת את אמנות הסיפור , ואם לא אצטרך 
כדי לגבור על אסון זה ללשון חדשה " . " יומנו של הגנב " מבוסס על ההכרה 
שהשפלה גמורה מובילה להתעלות רוחנית . רתיעה היא משיכה , והתבזות טוטאלית 
הינה מטרת חייו של זנה . מכאן נובעת מטרתו לטהר אנשים , חפצים ורגשות הנחשבים 
בזויים , כמו בגידה , גניבה , מורך לב ופחד . זנה הוא בעצם תוצר של תרבות 
דתית קתולית , שבמרכזה עינויים ויסורים לשם התעלות הנפש המחפשת את אלוהים 
באמצעות השטן . תרבות זו היא אולי ביסוד נוסטלגיית האשפתות והביבים המציינת 
את חייו ואת כתיבתו . ובמקרה זנה , קיימת זהות מלאה בין האיש לבין יצירתו 
ולהיטותו " הכמעט עולצת אחר מצבים משפילים " . הוא נוטל על עצמו את תפקיד 
הקורבן והפושע גם יחד , חוזר אל דוסטויבסקי ורוצה להיות הזונה המתלווה אל 
אהובה בסיביר . רואה את עצמו ואת חבריו כמגורשים מגן עדן , נושאים עליהם 
את אות הגירוש . הוא חושף את גוו למלקים , עוסק בכפייתיות בחטא ועונש , 
ומאמין שככל שתגדל אשמתו , כן תגדל חירותו . קיימת גם סיבה פסיכולוגית 
למקרה זנה אי הוודאות ביחס למוצאו , שהתיר לו , לדבריו , לפרש את מוצאו 
כראות עיניו . וכיוון שהוריו נטשו אותו , והוא נשאר בחסותם של שירותי הסעד 
הממלכתיים , ובחסותה של משפחה אומנת , ונשלח גם למושבת עונשין לילדים עבריינים 
" דומה כי אך טבעי יהיה אם יחמיר את מצבו באהבת נערים , ואת האהבה בגניבה , 
ואת הגניבה בפשע או בנכונות לפשע " . כך דחה מעליו בנחרצות את העולם שהקיא 
אותו מתוכו . תולדות חייו של זנה הצעיר הביסו כל דמיון , והנסתר בהן כביצירתו 
רב על הגלוי . זנה , הומוסקסואל ומכור לסמים , עבר את כל אירופה עם מסמכים 
מזויפים , והגיע גם לגרמניה הנאצית , הרע בהתגלמותו בעיניו , אבל כאן 
אין הוא יכול להגשים את ייחודו השערורייתי . " זה עם של גנבים , אמרתי 
בלבי . אם אני גונב כאן , איני עושה שום מעשה יוצא דופן , אשר ייטיב לממש 
אותי . . . איני עושה רע . איני מערער דבר . אני גונב לריק " . זנה 
מתחבר לגנבים , רוצחים וזונות - הומוסקסואלים . מתאהב ומתייסר . מבלה 
חלק ניכר מחייו בבתי סוהר באשמת גניבה , וגם שם מוצא לעצמו מאהבים . הוא 
נידון למאסר עולם , ממנו ניצל תודות לעצומה של סופרים נודעים , ועד מותו 
חי חיים מסתוריים בשולי החברה אותה תיעב . זנה הבהיר שהיומן שלו אינו בגדר 
שעשוע ספרותי , אלא הוא משתמש , כדבריו , בתלאות העבר שלו למטרות מוסריות . 
נושאי היסוד שלו הם בגידה , גניבה והומוסקסואליות , ויש ביניהם קשר . 
" לפחות לי נדמה שאני מזהה כמין סחר חליפין בכלי דם שלובים בין נטייתי 
לבגוד לבין הגניבה ואהבותי " . אבל לזנה יש גם אני מאמין ספרותי חשוב . 
הוא מבהיר שבחורים אלה שהוא מדבר אודותם , כלומר אהוביו ההומוסקסואלים , 
הסרסורים והגנבים , אהובי נפשו , הולכים ומתנדפים . לא נותר מהם כי אם 
מה שנותר ממנו , והם הינם " לא כלום , כיוון שהם קיימים רק בזכותי " . 
" גיבורים " , כותב זנה , " אינם קיימים אלא במחשבתנו " . זנה מאמין , 
שהידורו של מעשה הוא קנה המידה היחיד לשיפוטו , ויופיו של אקט מוסרי תלוי 
ביופיה של המלה המבטאת אותו . וכאן אנו בתחומו של זנה היוצר ובתחומה של 
הצורה הספרותית המושלמת אותה ביקש , מאחר שללא צורה לא קיים דבר , לא זנה 
עצמו , ולא יצירתו ויצירתם של אחרים . ואכן , בכתיבתו מנסה זנה " להגיע 
אל הפיוטיות , כדי להעביר לקורא תחושה שלא ידעתיה ועדיין איני מכירה . 
מזעיקות מלותי לעזרה את היפעה הבשרית ואת הדר תפארתם של טקסי העולם הזה " . 
ופירושו של דבר שזנה ביצירתו מנסה ליצור יופי מתוך הכיעור . מתפלש בכיעור 
בהנאה מזוכיסטית , כדי להגיע אל היופי המושלם . בכך אולי אין הוא שונה 
מבודלייר ו"פרחי הרע " שלו . הוא מתמכר לרע , רק משום שברע טמונה האירוטיקה , 
" ובעולם שהאהבה סולקה ממנו , כיוון שהוא עולמם של רגשות הנוגדים את האצילות 
והיופי " , הוא מבקש את היופי במקומות הפחות צפויים . ברפש , בביבים , 
בהשפלה ובהתבזות . עושה את הגניבה מקור השלמות המוסרית . זנה חוזר ומדגיש 
את ייחודו , וממחיז למעננו את חייו . ומעל לכל , זנה הוא " אשף המלה " , 
לפי המתרגמת המצוינת שלו אביבה ברק , שכבר תרגמה קודם לכן את " המדונה 
של הפרחים " אולי ספרו המעניין ביותר , שגם הוא בעל אופי אוטוביוגראפי . 
זנה , כותבת ברק , " מכופף לרצונו את השפה הצרפתית ועיקרי התרבות המערבית , 
ובראש ובראשונה הוא גנב של תרבות " . וגם אם " יומנו של הגנב " אינו הטוב 
שבספריו , ולפרקים החזרות הרבות והמילוליות המוגזמת מייגעים ומאיימים להטביע 
אותנו , עדיין הוא אחת הדמויות המרתקות והמעניינות בספרות המודרנית . דמות 
שיש בה מסממני המרד , הכפירה , הקדושה , הבגידה , הכיעור והיופי , 
והכמיהה הבלתי פוסקת לפרחי הרע , ולמלות הפיוט שיתאמו את אלה . 
