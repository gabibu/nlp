ישראל וברית המועצות חתמו אתמול בתל אביב על הסכם לשיתוף פעולה חקלאי בשורה 
של תחומים . על ההסכם חתמו נשיא האקדמיה החקלאית בבריה"ם , פרוף אלכסנדר 
ניקונוב וראש הרשות לתכנון חקלאי במשרד החקלאות , פרוף שמואל פוהורילס . 
ההסכם מקיף שורה של תחומים , החל מיצוא תוצרת טרייה , בעיקר ירקות ופירות , 
שיתוף פעולה בתחום השירותים הווטרינריים , הקמת חוות בבריה"ם בניהול משותף , 
ועד לחילופי מדענים וביצוע מחקר חקלאי משותף . שרי החקלאות של שתי המדינות 
טרם חתמו על ההסכם . שר החקלאות , רפאל איתן , אמר כי אם יתברר לו שההסכם 
מניב עסקות יצוא בהיקף משמעותי בין שתי המדינות , יצא בקרוב למוסקווה כדי 
לחתום על ההסכם . בבריה"ם שוהים עתה מנכ"ל חברת אגרקסקו , דן צמחי , והממונה 
על הסחר עם מזרח אירופה במשרד החקלאות , אלוף ( מיל . ) אורי שמחוני , 
כדי לעמוד על צרכי המשק הסובייטי בתחום התוצרת החקלאית . תוצאות שיחותיהם 
של השניים ישפיעו על החלטתו של השר איתן אם לנסוע לבריה"ם . בישראל מתייחסים 
בזהירות באשר ליכולתם של הסובייטים לשלם במזומנים עבור התוצרת שתשוגר אליהם . 
מצד שני מורגשת נכונות גוברת של הסובייטים לפתח קשרים עסקיים עם ישראל במגוון 
תחומים . נראה שחלק גדול מהעסקות , אם לא כולן , יבוצעו בברטר או באמצעות 
מדינה שלישית במערב אירופה , שתקבל מבריה"ם חומר גלם , כגון יהלומים ותשלם 
במטבע קשה לישראל . 
