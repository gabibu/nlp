חברת " רובוטק - טכנולוגיות " הישראלית , חברה בת של אשד רובוטק , ובית 
הספר להנדסאים ליד אוניברסיטת תל - אביב , חנכו בסוף השבוע מערכת של תעשייה 
לימודית ממוחשבת ( תל"ם ) , המותקנת באתר בית הספר להנדסאים ברמת אביב . 
זו המערכת התעשייתית - לימודית הראשונה , שהותקנה במוסד לימודי כלשהו בישראל 
ומהראשונות מסוגה בכל אירופה המערבית . הקמת מערכת תל"ם נעשתה במסגרת הסכם 
לשיתוף פעולה , שחתמה " רובוטק טכנולוגיות " עם האוניברסיטה . עם הפעלת 
המערכת נכנס בית הספר להנדסאים ליד אוניברסיטת תל - אביב לתחום חדשני של 
מערכות רב - תחומיות בטכנולוגיה מתקדמת . מערכת תל"ם תשרת את תלמידי בית 
הספר להנדסאים בכל הרמות תלמידי החטיבה התיכונית ותלמידי החטיבה העל - תיכונית 
כאחד תלמידים מבתי ספר אחרים ומשתלמים מהתעשייה . בשלב מאוחר יותר יהווה 
הפרוייקט חלק ממרכז ההדרכה הבין - לאומי , הפועל במסגרת בית הספר להנדסאים , 
ובו מוכשרים מדי שנה מאות הנדסאים מכל רחבי העולם ועולים חדשים מברית המועצות 
ומארצות אחרות . מערכת תל"ם היא מערכת משובצת מחשב , שבה יוכלו תלמידי בית 
הספר להנדסאים ללמוד את כל ההיבטים של התעשייה הממוחשבת . המערכת כוללת רובוטים 
מתוחכמים , מכונות ממוחשבות לעיבוד שבבי , מערכות חדישות לראיית מכונה , 
מסוע מבוקר , מחסן אוטומטי ובקרה מרכזית ממוחשבת . כמחצית ממתקני המערכת 
הממוחשבת פותחו ויוצרו בלעדית על ידי חברת " אשד רובוטק " . המתקנים האחרים 
יוצרו על ידי החברות המתקדמות בעולם לציוד תעשייתי לימודי . חברת " אשד 
רובוטק " עוסקת בייצור ובשיווק של מערכות רובוטיקה ושל מערכות ראיית מכונה 
להדרכה . כל המערכות מתוצרתה הנן פרי פיתוח מקורי בישראל , ומצטיינות בגמישות 
וביכולת לימוד והכשרה הדרגתית ובהתאמה להרבה רמות של חניכים ( הן מבחינת 
גיל והן מבחינת מגמות הלימוד ) . 
