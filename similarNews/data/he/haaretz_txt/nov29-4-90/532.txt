ויקטור צאנוב וגיורא אנטמן , שני שוערי מכבי חיפה , התאמנו אתמול יחד באימון 
בוקר שקיימה הקבוצה . השניים לא החליפו מלה ביניהם . כל אחד מהם שיחק מחצית 
אחת בהרכב שנראה כהרכב ראשון במשחק אימון פנימי לקראת השבת הקרובה . היום 
יעבור צאנוב את הבדיקות הרפואיות ואחר כך יירשם בהתאחדות , כך אמר אמש יו"ר 
מכבי חיפה , בני ברנשטוק . איתי מרדכי חזר להתאמן לאחר שסיים את עונש ההשעייה 
והוא עשוי לשחק בהרכב הפותח בשבת , אם יחליט המאמן שלמה שרף על הרכב תוקפני 
מול כפר סבא . גם עופר מזרחי חזר להתאמן אחרי פציעה ובחיפה מקווים כי יחזור 
במהרה להרכב . אם באימון שלשום גנב את ההצגה השוער הסובייטי צאנוב , היה 
אתמול גיורא אנטמן במוקד ההתעניינות ואליו הופנו מירב המבטים . אמר אנטמן 
בסיום האימון : " כל הזמן הובטח לי שצאנוב לא יבוא , אבל המציאות היתה 
אחרת . בכל אופן , אני שחקן של מכבי חיפה ומקווה שהם יעמדו בכל הסעיפים 
בהסכם עימי . לא נראה לי כי במצב הקיים כיום ובמועד הקרוב לסיום ההעברות 
אמצא קבוצה אחרת " . לשאלה אם לדעתו היה אשם בספיגת חמשת השערים בנתניה בשבת 
האחרונה , השיב , כי לא הוא האשם בתבוסה וזאת גם אמרו פרשני כדורגל רבים 
שחזו במשחק , אבל הוא מודע לעובדה כי מצאו בו שעיר לעזאזל . נודע שהבאתו 
של צאנוב גרמה לחילוקי דעות בתוך ההנהלה החיפאית ורוב החיצים מופנים כלפי 
היו"ר בני ברנשטוק . יש טוענים כי הוא איבד את השליטה בנעשה בקבוצה ואינו 
קובע את המהלכים . אחד מחברי ההנהלה אמר , כי ברנשטוק הפך אולי לבובה והכל 
יודעים מי קובע את מי להחתים , את מי להביא או את מי להעיף . אחד מחברי 
ההנהלה אמר לי : " הרגשנו עצמנו מרומים . צאנוב טוען שכבר אחרי ה - 50 
בנתניה צילצל אליו מישהו ואמר לו את התוצאה וביקש ממנו להגיע במהירות לישראל 
כדי לשחק במכבי חיפה " . הוא הוסיף כי להנהלה נודע על הבאתו של צאנוב כשהעניין 
בעצם כבר היה גמור . 
