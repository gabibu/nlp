אשר נתבקש מומחה לאנטומיה לנתח טביעות כף רגל של היצור האנושי הקדום ביותר 
שנתגלה עד כה שריד בן שלושה מיליוני שנה ויותר התקשה לעשות השוואה לאדם 
מודרני , שכן לא קיימים כמעט בני אדם ההולכים יחפים כל ימי חייהם . את 
מבוקשו מצא בקרב המציגנגה שבט פרואני נידח שאנשיו לא נעלו מעולם נעליים . 
כאלה הם טווחי הזמן המציגנגיים ביולוגיים יותר מאשר היסטוריים . האלפים 
הספורים של התרבות המערבית , והיהודית , מתגמדים מולם . המציגנגה הם עם 
נודד הנדידה היא חלק מאמונתם , והמיתוס שלהם אומר שנדודיהם שומרים את סדרי 
העולם לבל ייפרעו . המציגנגה סבלו סבל נורא מידי אויביהם . שהגדול בהם 
הוא האדם הלבן , ולדעתם רק הנדודים שמרו עליהם מפני התבוללות ושמד . אך 
נדודיהם הם תכלית לעצמה , ואין להם ארץ מובטחת שאליה יחזרו ביום מן הימים . 
את כל הדברים הללו אני מציין רק כדי לומר שההקבלה המרומזת שעושה ורגס - יוסה 
ב"הדברן " בין היהודים למציגנגים היא מופרכת , גם אם שובת דמיון . " יהודי , 
יש לו הכשרה טובה יותר משיש לאחרים להגן על זכות הקיום של מיעוטים " , אומר 
" מסכונת " היהודי , הגבור החמקמק של הספר , והמסר מוסיף " האמנם כך 
אמר ? אולי רק המצאתי את זה בדיעבד " . בכל מקרה , אין המחבר מותח את ההקבלה 
הזאת יותר מן הנחוץ : הסממן הבולט של " מסכונת " אינו מוצאו כי אם מומו 
מום של כיעור , שהיה גוזר עליו ניכור ובדידות גם ל היה קתולי . משום כל 
אלה נראה לי כי הנקודה היהודית ב"הדברן " , עם כל היותה מסקרנת לקורא ישראלי , 
איננה העיקר . העיקר הם המציגנגה שבט שוכן גונגלים , נרדף עד חרמה , 
על סף היכחדות , המנותק מן העולם מתוך בחירה . בעיני , ההישג המרשים של 
ורגס יוסה ( ואני נאלץ זה הפך להכרחי בזמן האחרון להודות שאני שופט אותו 
אך ורק מבעד לעיני המתרגמת , הספרדית שלי דלה מאוד ) ההישג הוא בכתיבת 
ספרות שהיא " תרגיל באמפתיה " אבל בתודעתו של אדם בן תרבות זרה ורחוקה 
לאין שיעור . במיתולוגיה המציגנגית , כמו בתנ"ך , אין מוקדם ומאוחר ; 
בתוך רצף הסיפורים רק מעיר לעתים המספר , הוא " הדברן " " זה קרה קודם " , 
או " זה קרה אחר כך " . מאורעות היסטוריים בעליל הבהלה לגומי , למשל , 
שקטלה באינדיאנים , או המחלות שהביאו הלבנים ושהם לא היו מחוסנים מפניהן 
שזורים באגדות עתיקות שאין כל דרך לדעת אם נוצרו לפני חמש מאות , או חמשת 
אלפים שנה ; גם על פגישותיו של הדברן עם אנשי השבט הפזורים ברחבי היער הגשום , 
פגישות שאולי אירעו זמן קצר קודם , הוא מדבר באותה נשימה . האדם שעמו 
נפגש בשבוע שעבר , או לפני שנה , והדמות המופיעה במיתוס הבריאה לכולם 
אותו שם , הם מעין התגלמות של כל אדם , והזמן הוא מעגל שבו אין חשיבות 
רבה לסדר המאורעות . התחושה הנוצרת בעת הקריאה בקטעי הסיפורים של הדברן היא 
מפתיעה ומרגשת . זה נראה כל כך אמיתי , כל כך נכון , שנוצרה אצלי הזדהות 
עמוקה , מין שכנוע פנימי שאני אכן יורד לעומקם של הדברים , מצליח להבין 
" באמת " את דרך מחשבתו של המציגנגי . יוסה מצליח להביא אותנו ליד יכולת 
להבין , כמעט להסכים , אפילו למנהג כמו הריגת תינוקות בעלי מום : שהרי 
בני האדם נוצרים " ננשפים " מושלמים , ומי שנולד בעל מום אינו אלא שדון 
שיש להחזירו למקום שממנו בא . התחושה הזאת , עם כל חריפותה , היא אשליה 
בלבד . אל ההכרה המפכחת הזו מוביל אותנו ורגס - יוסה בשני מישורים . ראשית , 
הוא חושף בפנינו את אחורי - הקלעים של מעשה היצירה ( עניין מאוד פוסט - 
מודרני ) : " מדוע לא הצלחתי , כל אותן שנים , לכתוב את הסיפור שלי 
על הדברנים ? התירוץ שבו הייתי מתרץ זאת לעצמי כל פעם שהשלכתי עוד כתב - 
יד לא גמור של הסיפור החמקמק הזה , היה הקושי להמציא , בספרדית ובתבניות 
אינטלקטואליות - לוגיות , סגנון ספרותי שיצייר בנאמנות את דרך הסיפור של 
אדם פרימיטיווי בעל מנטליות דתית - מאגית " . במישור השני מתבררת העקרות של 
הניסיון ל"אותנטיות " מתוך העלילה עצמה : הדברן איננו מציגנגי באמת , 
אף - על - פי שהצליח לחדור אל התרבות הזאת , " להטמיע . . . את האיסורים , 
את התגובות , את התאוות ואת האימות הקדמוניות שלה " . המספר מודה שאיננו 
יכול להבין זאת , כיצד מוותר אדם על כל מה שהוא , כל מה שהיה יכול להיות ; 
אבל בתוך כך , בעקיפין , מודה גם ורגס יוסה באזלת ידו ; אל תודעתו של 
איש שבט אין הוא יכול לחדור : לכל היותר יכול הוא לנסות ולהעביר , באמצעים 
ספרותיים , את אופן תודעתו של אדם קרוב לו ; אשר התקרב יותר מכל לבן אחר 
אל היכולת לחשוב כמו " המציגנגי . הדברן הוא איש לבן , יהודי , שקרא את 
קפקא והזדהה עמו מאוד , שלמד אנתרופולוגיה אבל סירב להיות אנתרופולוג . 
כאשר הוא מצטרף אל השבט הוא מסרב לעשות זאת כצופה - משתתף , כזה שאינו 
מוותר באמת על עצמיותו : הוא זונח , עד כמה שהדבר אפשרי מבחינה אנושית , 
את עברו . אבל האם בכך נהפך למציגנגי אמיתי ? זה לא כל כך ברור . הוא 
מצטייר מבחינה מסוימת כמו דמות הממר - הפנאטי . הוא לא רק משתלב בחיי השבט , 
אלא נהפך למטיף בשער , מעין אידיאולוג , המזהיר ומתריע מפני כל מגע עם 
העולם החיצון . וככל שמתקדם הסיפור מתגלים יותר ויותר שרידיו של עברו , 
ונחשפים , אולי , מניעיו האמיתיים למעבר לחיים בין המציגנגים : הם היחידים 
המתייחסים בשוויון - נפש גמור וחסר תסביכים למומו התפלצתי , שכן הם יודעים 
כי כל אדם נולד מושלם אחרת היתה אמו מטביעה אותו בנהר . על כן הוא טהור 
בתוכו , ואין כל חשיבות לצורתו החיצונית שהושחתה , אולי , במשך חייו . 
במאמר מקסים תיארה האנתרופולוגית לורה בוהאנאן את ניסיונותיה לספר לבני שבט 
ה"טיב " הניגריים את עלילות " המלט " , כדי לבדוק את הסברה שלפיה הכוחות 
המניעים את גיבורי הטרגדיות הם אוניוורסליים וקיימים בכל תרבות . אלא שניסיונותיה 
להסביר את פיתולי העלילה ומניעי הגיבורים נתקלו בהתנגדות חביבה ובהצעת הסבר 
חלופי , ההולם את התפישות והמנהגים של השבט . ובכל זאת " זה היה סיפור 
טוב מאוד " . אומר לה אחד הזקנים , ומבקש ממנה שתספר עוד סיפורים , " אבל 
אנחנו , הזקנים , נסביר לך את משמעותם האמיתית " . הדברן של ורגס יוסה משתמש 
דווקא בקפקא . סמל המצוקות המודרניות , הרחוק לכאורה יותר מכל מעולמם של 
האינדיאנים , ומספר את סיפורו של גרגור סמסא , הוא טסורינצי - גרגור , 
באותה לשון כאילו - ילידית , תוך שימוש בדימויים מחיי השבט . והנה , 
הפלא ופלא : התחושה הקפקאית נשמרת , אפילו מזכירה כמה מהסיפורים המיתולוגיים 
שכבר סופרו קודם . האם זה מפני שקפקא אוניוורסלי יותר משקספיר , או פחות 
תלוי - תרבות , או מפני שוורגס יוסה לא שהה באמת בקרב המציגנגים , ולא 
ניסה לספר להם , ממש בפועל , את " הגלגול " קשה לדעת . ואולם הוא מצליח 
לשכנע אותנו שהמגע הזה , הקשר חוצה - התרבויות הזה , אפשרי . 
