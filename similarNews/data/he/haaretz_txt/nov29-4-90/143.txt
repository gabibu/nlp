חבר הכנסת יוסי שריד ואנוכי ניצבים משני עברי המתרס . והימים קשים . טוב 
יהיה , חשבתי , אם אנסה , דווקא בימי גאות של אירועי דמים , להרכיב רשימת - 
מצאי של נקודות ההסכמה בינינו . ואולי יהיה התרגיל לתועלת הציבור , כי 
משל הוא . אנו מכירים זה את זה רק שנתיים , ואיננו מרבים לשוחח , אך ח"ך 
שריד מרבה לכתוב ולנאום , ומה שלא אדע , כך חשבתי , אנחש ואחר - כך אבדוק . 
ובכן נתחיל . שנינו רזים , קצרי - רואי ומרכיבים משקפיים . שנינו בגיל 
העמידה , ומזדקנים בעוד ילדינו מתבגרים . בנינו משרתים כקצינים בצבא . 
בנותינו משרתות בצה"ל , ואפילו בתפקיד דומה . שנינו חברים בוועדת החוץ 
והביטחון של הכנסת השתים - עשרה , בוועדת המשנה שלה לכוננות צה"ל ובוועדת 
המשנה לתפיסת הביטחון ולבניין צה"ל . אנו מכירים את הסכנות האורבות לישראל 
באזורנו האלים ורב - התהפוכות . מבינים שלאורך שנים רבות נזדקק לצבא חזק , 
שיוכל להתגבר על כל איום אפשרי על קיומה של ישראל . שנינו מכירים במגבלות 
הכוח , ומבחינים בחשיבות המרכיב המוסרי בבנייתה של עוצמה . אנו מאמינים 
בשותפות הגורל בין היהודים ובקשר - בל - יינתק עם הפזורות . שנינו ציונים , 
המסכימים שצריך שתהיה מדינת יהודים בעולם , שמקומה הטבעי והנכון הוא בארץ 
ישראל , ושתפקידה להיות מקום מבטחים לכל יהודי השב אליה . שנינו חושבים 
שישראל צריכה להיות מדינה מתוקנת , מיוסדת על משטר דמוקרטי , על ריבוי 
הדעות ועל חופש הביטוי , על חירות האדם , על שוויון בפני החוק ועל עליונות 
המשפט . איננו בקיאים בכלכלה , ולעולם , כנראה , לא נתעשר . אך אנו 
מצדדים בכלכלה יעילה , ומכירים ביתרונותיה של יוזמת יחידים ותחרות של כשרונות . 
שנינו יודעים שתמיכה בחלש הוא מפתח לחברה חזקה . יוסי שריד ואני מקווים 
ליחסים של שכנות טובה וכבוד הדדי בין יהודים וערבים בארץ ישראל . אנו חושבים 
שיש להיאבק באלימות הערבית כלפי יהודים , ויודעים שבתנאים הקיימים , הפעלת 
כוח סביר היא הכרח בל יגונה . שנינו שוללים שרירות שלטונית , השפלת ערבים 
או התעללות בהם . אנו מתרגמים " טרנספר בהסכמה " ל"גירוש בכפייה " , ואת 
הביטוי הפולני " זיד " לביטוי העברי " ערבוש " . שנינו מבינים את עומק 
הסכסוך הישראלי - ערבי והיהודי - מוסלמי , שנינו חרדים לעתיד , ומבקשים 
לתרום לפתרון הבעיה , איש איש על - פי דרכו . אנחנו חלוקים על הדרך להגשמת 
תקוותינו , ועל האמצעים המדיניים להבטחת עתידם של ילדינו . שריד מצדד בהקמת 
מדינה ערבית בשומרון , ביהודה ובחבל עזה כדרך הנכונה היחידה ; אני רואה 
בכינונה פרוזדור לאסון נורא . שריד צידד במשא ומתן בין ישראל לבין אש"ף , 
למרות שהוא ארגון טרור ; אני שולל את הרעיון הזה כי אש"ף הוא ארגון טרור 
שמטרתו הריסת מדינת ישראל . אני רואה ביישום זכות היהודים בשטח הקטן של 
ארץ ישראל המערבית תנאי הכרחי וצודק לביטחוננו הלאומי ; ח"ך שריד רואה בעצם 
שליטתנו בעם זר מארה המובילה לבעירה . אני רואה ביישובים יהודיים בשומרון , 
ביהודה ובחבל עזה הגשמת פרק נוסף בתולדות הציונות , והוא התגרות מזיקה 
בתושבים הערבים . אני רואה בהם מרכיב חשוב בביטחון הלאומי , כי הם תורמים 
למניעתה של הקמת מדינת אש"ף - חמאס ; הוא רואה בהם מכשלה קשה , כי הם מפריעים 
להקמתה של מדינה ערבית עצמאית בחבלים האלה . באחיזתנו בחבלי ארצנו אני רואה 
תנאי לשלום על יסוד ביטחון ; הוא מכשול בפני השלום ופגיעה בביטחון הלאומי . 
ח"ך שריד רואה באינתיפאדה מלחמה של עם שאי אפשר לחסום את שאיפותיו הלאומיות ; 
אני מזהיר מפני גלגולן של שאיפות אלה אל ערביי הגליל . ובתוך המחלוקת המהותית 
הזאת שוב בסיס להסכמה : תמיכתנו בהסכמי קמף - דייוויד , וביוזמת השלום 
של ממשלת ישראל המבוססת עליהם , מיום 41 במאי 9891 . שנינו מצדדים , על - 
כן , בהתקדמות הדרגתית , במעבר מן הקל אל הקשה . ומעדיפים הסכם חלקי על 
חוסר הסכם שלם , והסכם זמני על חוסר הסכם קבוע . שנינו מחייבים הסכם המציב 
יסודות חיוביים ליחסים בין יהודים לערבים , ועדיין נותר פתוח כלפי העתיד . 
אז מה היה לנו ? שטחי הסכמה רבים , אף חשובים , ואזורי מחלוקת קשה כטרשי 
השומרון , שביניהם מגשרת , בטווח הביניים , ה"מסגרת לשלום במזרח התיכון " 
כפי שהוסכם עליה בקמף - דייוויד . זה לא רע , ואולי טוב מכפי שניתן היה 
לצפות בימים אלה . וזה חשוב כי בקשיים שלפנינו נצטרך לעמוד יחד . נתווכח 
בחריפות ונאזין בסבלנות , נחלוק כשדרוש ונסכים כשאפשר . ונגיע שלמים לחוף 
מבטחים . 
