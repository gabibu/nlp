בפתיחה , שהעניקה ממד טיטאני כמעט ל"רוזמונדה " החפה מפשע של שוברט , 
פתח המנצח האורח , מקסים שוסטקוביץ , את הופעתו השלישית עם התזמורת הסימפונית 
ירושלים . הנטייה לפשט את שוברט לא סייעה לתזמורת לנגן בלכידות . המנצח 
בחר לבצע את הסימפוניה הראשונה שהלחין אביו , בהיותו בן 91 . יצירת נעורים 
זאת ניחנה בכושר המצאה , בהומור סרקסטי וברעננות . בנו של המלחין הבליט 
מתוך כל המכלול את הרומנטיקה המשתפכת , את המעברים הדרמטיים ואת רטט הגוונים 
הכהה , המאפיין את תזמורו הגאוני של שוסטקוביץ . החל בפתיחה המעודנת באלגרו 
וכלה בסולו הלירי של האבובן , גורג האס , בלנטו , הצטיינו כלי הנשיפה . 
הטימפניסט יואב ליפשיץ היה במיטבו , והצלנית אינה יוסט הבליטה בפאתוס את 
הכרומטיות הקסומה של המלוס הסלווי . אולם , קורטוב משיכרון ההשתוללות אבד 
בתוך הבנייה המתוכננת . דווקא בעיצומו של בליל הרעשים האקוסטי הפריעה יותר 
מכל נגינתה הבלתי מלוכדת של התזמורת . חוסר לכידות והעדר תיאום הפריעו אף 
בליווי התזמורתי לקונצרטו השני לפסנתר בפה מינור מאת שופן . תלמידתו המצטיינת 
של יעקב פליר , הפסנתרנית העולה אירנה ברקוביץ , ניגנה בטכניקה מלוטשת 
ומרשימה ובצליל מוצק ומלא את פסגת הרומנטיקה השנית . הכל היה ברור , אך 
ללא כל מבט - על שיעניק ליצירה מעוף . היה זה יופי סתמי ומוחצן . 
