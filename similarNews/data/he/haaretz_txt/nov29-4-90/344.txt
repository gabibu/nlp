מכלל סעיפי ההסכם הקואליציוני שהממשלה חתמה עם אגו"י , הסעיף המדבר על מינוי 
סגן שר לענייני ירושלים נראה פחות מזיק מכולם . כך אפשר להתרשם ממיעוט התגובות 
שלהן זכה . היו שאמרו שמשרד ממשלתי לענייני ירושלים אם לא יועיל גם לא 
יזיק . אך הנזק נגרם כבר בעצם ההחלטה על הקמתו . בכך אותתה ממשלת ישראל 
לעולם כי ירושלים נפרדת משאר ערי ישראל ולמעשה אימצה את החלטת האו"ם מ7491 . 
שנים התנגדו ממשלות ישראל למנות שר לענייני מיעוטים , בטענה כי המיעוטים 
הם חלק בלתי - נפרד מכלל האוכלוסייה וזוכים ליחס שוויוני . ההצעה למנות 
שר לענייני ירושלים אינה חדשה , אבל אי - מימושה עד היום מלמד כי הנוגעים 
בדבר הגיעו למסקנה שאין בכך צורך ושהדבר אף עלול להזיק לענייניה של ירושלים , 
לא רק במישור המדיני אלא גם במישור המוניציפלי . הרצון להקנות מעמד מיוחד 
לירושלים ולהוכיח זאת קבל עם ועולם , בא לביטוי בחקיקת " חוק ירושלים " 
בשנת 1891 . זה היה בעיקרו חוק דקלרטיווי , שהכעיס את העולם ושבעקבותיו 
נטשו 02 שגרירויות את ירושלים ועברו לתל - אביב . החוק סייע אך מעט בפיתוחה 
ובקידומה של העיר . מכוח אותו חוק הוקמה ועדת השרים לענייני ירושלים , ובצדה 
ועדת המנכ"לים לענייני ירושלים . ועדת השרים פעלה בהפסקות , וראשותה עברה 
מיד ליד . תקופה מסוימת עמד בראשה שר הפנים יוסף בורג . כדי להעניק מעמד 
מיוחד לוועדה מינה את עצמו שמעון פרס , כשהיה ראש ממשלה , לראשה . על 
הנייר גם שמיר , כראש הממשלה , עמד בראשות הוועדה , אולם בתקופתו הוועדה 
כמעט שלא התכנסה . אם לא די בוועדת שרים ובוועדת מנכ"לים , הוקמה גם רשות 
לפיתוח ירושלים . הוועדות למיניהן לא הותירו חותם על ירושלים . כדרך שגרה 
מתווסף מדי שנה תקציב מסוים לתקציבים הרגילים של עיריית ירושלים , שמועבר 
אליה באמצעות משרד הפנים . גם כשיוקם המשרד לענייני ירושלים התקציבים המוניציפליים 
ימשיכו לעבור באמצעות משרד הפנים . הוא הדין בתקציבי החינוך והרווחה . 
משרדי השיכון , התחבורה והמשטרה העבירו עד היום את תקציביהם במישרין , 
ולא ברור לשם מה נדרש מתווך להעברת התקציבים . את ההכרח בהקמת המשרד לענייני 
ירושלים תירצו בצורך לתאם בין המשרדים השונים . מי שבאמת רצה בתיאום היה 
יכול לעשות זאת באמצעות ועדות השרים והמנכ"לים לענייני ירושלים , ולחסוך 
בהוצאות . בעיריית ירושלים , שבה קיבלו בקרירות רבה את ההחלטה אמרו כי 
שלושה מיליוני הש"ח שהוקצבו בתקציב המדינה לשנה זו למשרד לענייני ירושלים 
הם הסכום הנדרש לעירייה להתקנת מערכות , כמו תאורה ומיגון , לשם הגברת 
האבטחה בעיר . סכום כסף זה לא הוקצב עד היום בנימוק של מחסור בתקציבים . 
בעיריית ירושלים לא רק מסתייגים מהקמת המשרד , גם חוששים ממי שיעמוד בראשו 
ח"ך הרב אברהם ורדיגר . דעותיו של ורדיגר ידועות ; הוא עומד בקצה הימני 
של הקשת הפוליטית הישראלית , ובירושלים הנאבקת לשמור על האיזון העדין בין 
יהודים לערבים ובין חילוניים לחרדים , הוא יכול רק להוסיף למתחים . בעירייה 
מתגאים שלאחר מאמצים של שנים , חלקים נכבדים בעיר מציעים מקומות בילוי לתושבים 
בלילות שבת , ושגם מתל - אביב החלו לפקוד אותם בלילות שבת . העיר זקוקה 
לכך כיום אולי יותר מאי - פעם בעבר , והחשש הוא שכניסתו של ורדיגר לתפקיד 
הממונה על ענייני ירושלים , גם אם לא יעשה דבר , עלולה להחזיר לעיר את 
תדמיתה כגטו מסוגר . המשרד לענייני ירושלים יהיה ככל הנראה הצינור שבו יועברו 
תקציבים ממשלתיים לירושלים . בעיריית ירושלים העלו השבוע את החשש , שיהיה 
זה עוד צינור להעברת כספים ייחודיים , בעיקר למוסדות חרדיים בעיר . זה משרד 
שנולד לצרכים קואליציוניים בלבד . מה ששרון בתחום השיכון ומה שנסים בתחום 
התעשייה והמסחר , או קצב בתחום התחבורה , לא יוכלו לעשות למען ירושלים , 
סגן השר ורדיגר , עם תקציב של 3 מיליוני ש"ח בשנה , בוודאי שלא יוכל לעשות . 
בעיריית ירושלים גם חוששים שהם עלולים ליפול קורבן לעימות אפשרי , שאת 
סימניו הראשונים רואים כבר עתה , בין שר הפנים דרעי לבין סגן השר ורדיגר . 
דרעי יצא בגלוי נגד הקמת המשרד לענייני ירושלים וטען כי זו פגיעה בסמכויות 
משרד הפנים . לדרעי יש עתה סיבה נוספת להתנגח עם יריבו הפוליטי , והחשש 
הוא שהדבר עלול לבוא על חשבונה של ירושלים . נראה כי ממשלת שמיר , בשאיפתה 
לשרוד , מוכנה להקריב אפילו את ירושלים . 
