לוס אנגלס ( מיוחד ל"הארץ " ) . " תסריט הסיוט שלי הוא שייגרמו לנו אלפים 
על אלפים של אבדות ולא נשיג כלום " אמר אתמול המפקד הכללי של הכוחות האמריקאים 
במפרץ הפרסי , גנראל נורמן שוורצקופף , בראיון ל"לוס אנגלס טיימס " . הגנראל 
שב ותיאר בפני כתב העיתון את חוויותיו בשתי המלחמות בהן נטל חלק , ויאטנם 
וגרנאדה . " אני זוכר בברור את האנשים עליהם פיקדתי , כיצד ביקרתי אותם 
בבתי החולים , כיצד ראיתי אותם גוועים " , אמר שוורצקופף . " הדבר הכי 
פשוט בעניין הוא שבמלחמות אנשים נהרגים ואנשים הופכים לנכים ואזרחים סובלים . 
וכיוון שאני רואה את עצמי כאדם מוסרי , בעל ערכי מסורת יהודית - נוצרית , 
איני יכול לצדד במלחמה . " במקרה שלי זה אפילו יותר מזה . אני איש חי"ר . 
אני אוהב את החיילים שלי כשם שרק חייל יכול לאהוב חייל אחר . פירושה של 
המלחמה הוא שהחיילים האלה יועמדו במצב שבו הם יהרגו . מסיבה זו אני לא הולך 
לרוץ למלחמה . אני לא גנראל קאסטר ( שנהרג עם כל חייליו בקרב עם האינדיאנים ) 
. אנשים אשר אומרים שהיום המאושר בחייהם היה כאשר יצאו לקרב , מפחידים 
אותי " . הגנראל האמריקאי הודה כי גישתו היא שיש לעשות הכל למנוע מלחמה , 
אך לא לנהוג באיפוק ברגע שתיפול החלטה לצאת לקרב . הוא שב והדגיש שאסור 
לארה"ב לאפשר לאויב לסגת מעבר לגבול , כשם שאיפשרה זאת לוויאטנמים בגבול 
קמבודיה . " אנשים רבים אמרו שתסריט הסיוט שלהם הוא נסיגה חלקית שתותיר 
את הצבא העיראקי ללא פגע " . 
