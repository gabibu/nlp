מה שמפתיע ומקסים במיוחד בסרט זה , שנכתב ובוים בידי אלן רודולף , הוא 
העובדה שזהו פשוט סרט על אהבה . האהבה לעולם אינה פשוטה ; במיוחד לא בקולנוע , 
אשר מאז ומתמיד ניסה להגדיר את תחומיה ויעדיה . רודולף , אשר במרבית סרטיו 
( " בחר בי " , " בעקבות הכרך " , " המודרנים " ) עסק בקשר שבין אמת 
ושקר , הוא הראשון שיודה בכך . בסרטו החדש הוא חותר אל מפגש המבטים בין 
הקולנוע לבין זה של האוהב המחפש אובייקט לאהבתו . זהו אחד התסריטים המבריקים 
ביותר שנכתבו לקולנוע זה שנים ארוכות . קל לזהות את התחבולות שבהן משתמש 
רודולף כדי לאחד בסרטו אלמנטים הלקוחים ממסורות זאנריות שונות : ה"פילם 
נואר " , הקומדיה הרומנטית , קומדיה של טעויות , המלודרמה , סרטיו של 
היצקוק והקולנוע ההוליוודי הקלאסי בכלל . הפעם הוא משלב ביניהם ויוצר עלילה 
בעלת מבנה אלגנטי ושנון במיוחד . הרי דובס הוא בלש פרטי , בעל חזות והתנהגות 
" קלאסיים " , שאת שירותיו שוכרת אישה פטאלית ומסתורית , החיונית לעלילות 
מסוג זה . היא מבקשת ממנו לעקוב אחר הגבר שהיא אוהבת . דובס עושה טעות 
אחת : מאחר שהנתונים שהיא מוסרת לו מאפשרים יותר מפרשנות אחת , הוא עוקב 
אחר הגבר הלא נכון . ואין זה גבר סתם , אלא אחד שתואם את התדמית המהוגנת 
של " הגבר האמריקאי בחליפה האפורה " . שלא במקרה , הוא גם נשוי לשתי נשים 
ומקיים שני בתים נפרדים , משני עברי אמריקה . בעלילה מעורבת גם בלשית פרטית 
שעוקבת אחר הבלש . אנחנו , כמובן , עוקבים אחר כולם , וכמוהם , מחפשים 
על הבד אובייקט שניתן להתאהב בו . האהבה , בסרט זה , היא עניין של מעקב , 
שבמהלכו מתפצלת המציאות שלפנינו ומתאחדת מחדש , זוגות - זוגות . רודולף 
מודע לכך שיעדו של סיפור העלילה הקלאסי הוא היווצרות הזוג האחד , המורכב 
מגבר אחד ומאישה אחת . הסרט כולו הוא סדרה של וריאציות מפתיעות ומגוונות 
על נושא זה , שמתחברות בדרכים מתוחכמות ומהנות ביותר . כל כולו השתקפויות 
משלימות , מקבילות וסותרות . למבטנו יש תפקיד פעיל בפיענוח הקשרים והיחסים 
שביניהן . זהו סרט של קלילות נפלאה , שאיננה מנוגדת למידת החומרה והרגש 
המובעים בו . פרנסואה טריפו היה נהנה מכל רגע , ואמנם , יש בסרט משהו 
שמזכיר את דרכי המחשבה והביצוע שאיפיינו את יצירתו המוזנחת במידת מה של הבמאי 
הצרפתי . צוות נפלא של שחקנים תורם לקלילות ולאלגנטיות של הסרט : אן ארצר 
מצוינת ומשעשעת בתפקיד האישה המסתורית השוכרת את שירותיו של דובס . מוצלחות 
גם אליזבת פרקינס בתפקיד הבלשית המתחרה בו וקייט קאפשו ואנט אוטול בתפקיד 
שתי נשותיו של הגבר במעקב . אולם , זהו בעיקר סרטו של טום ברנגר , המגלם 
את התפקיד הראשי . בניגוד לקווין קוסטנר או לדניס קווייד , לא זכה עדיין 
ברנגר , הוותיק למדי , במעמד של סופרסטאר ( למרות מועמדות אחת לאוסקר 
עבור תפקידו ב"פלטון " ) . קשה להבין מדוע : הוא מוכשר ומעניין מהם , 
וסרט זה הוא הוכחה מוחלטת לכך . הוא משרטט דיוקן שנון ורב - המצאות , ועושה 
זאת בחן ובטבעיות ששמורים לשחקני קולנוע מעטים בלבד . 
