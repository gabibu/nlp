ניו - יורק ( מיוחד ל"הארץ " ) . חילוקי דעות בין המדינות הבלתי מזדהות 
לאש"ף על הצעת החלטה של פינלנד בדבר שיגור אומבודסמן מטעם האו"ם לשטחים , 
מעכבים את כינוסה של מועצת הביטחון להמשך הדיון במצב בשטחים ולהצבעה על 
הצעת ההחלטה . אש"ף מתנגד להצעת הפשרה הפינית , לפיה במקום דרישה מפורשת 
למינוי נציב תלונות בשטחים ייאמר כי " המועצה מחליטה עקרונית על מינוי אומבודסמן " . 
אש"ף דורש להגיש להצבעה את ההצעה המקורית , הכוללת גם תביעה מהמזכ"ל למנות 
לאומבודסמן צוות קבוע . המדינות הבלתי מזדהות נוטות לקבל את ההצעה הפינית , 
בהנחה שארה"ב לא תתנגד לאישורה במועצת הביטחון . לא נקבע מועד לכינוסה של 
מועצת הביטחון . שגריר תימן , המכהן החודש כנשיא תורן של המועצה , אמר 
ביום ששי כי המועצה תכונס בימים הקרובים . מקור במשלחת ישראל אמר כי המועצה 
עשויה להתכנס כבר מחר . בה בעת נמשכים המאמצים מצד ישראל , הנעשים במישורים 
שונים , לשדל את ארה"ב להטיל וטו על ההחלטה . ישראל הבהירה לממשל את המשמעות 
החמורה מבחינתה של החלטה בדבר מינוי אומבודסמן בשטחים . מנהיגים יהודים קיימו 
ביום ששי מגעים עם פקידי ממשל בכירים בוואשינגטון , והבהירו את מורת הרוח 
והזעם שתמיכה אמריקאית בהחלטה תעורר בקרב הקהילה היהודית . במגעים אלה הוטעם , 
כי על הממשל להתחשב בביקורו בשבוע הבא של ראש הממשלה יצחק שמיר בוואשינגטון . 
תמיכה אמריקאית בהחלטה חמורה לישראל תעיב על הפגישה המתוכננת בין הנשיא 
בוש לשמיר . ועידת הנשיאים היהודים שיגרה ביום ששי מכתב אל הנשיא בוש , 
בו היא דוחקת בנשיא " לנקוט בכל האמצעים הנחוצים , כולל השימוש בווטו " , 
כדי לסכל את הצעה ההחלטה בדבר שיגורו לשטחים של נציב תלונות קבוע מטעם האו"ם , 
וכן למנוע את אישורה של הצעת ההחלטה הקוראת לכינוס המדינות החתומות על אמנת 
זנווה . יושב ראש ועידת הנשיאים , סימור רייך , אומר במכתבו לנשיא כי מטרת 
ההחלטה היא להסיט את מועצת הביטחון מטיפול במשבר במפרץ הפרסי ולמקד את תשומת 
לבה בסכסוך הישראלי - ערבי . במכתב מזכיר רייך , כי ישראל נאותה לקבל שליח 
מטעמו של המזכ"ל והזמינה את המזכ"ל לבקר בישראל . שגריר ישראל באו"ם , יורם 
ארידור , נשא ביום ששי נאום בכורה במליאת עצרת האו " ם , בפתיחת הדיון 
השנתי על שאלת פלשתין . היה זה נאום סניגוריה מובהק ומנומק על רעיון ארץ 
ישראל השלמה . הבעייה המרכזית המעכבת פיתרון הבעיות האחרות , אמר ארידור , 
היא עקשנות המדינות הערביות שלא להכיר בישראל ובעצמאותה של מדינה יהודית . 
" אם ישראל למדה משהו מפלישת הבזק העיראקית לכוויית , הרי זה חשיבותו של 
עומק אסטרטגי " , אמר ארידור . לאפשר קיומה של מדינה תחת שלטון אש"ף בלבה 
של ישראל , אמר , זה כמו להניח לסדאם חוסיין להציב טילים מעבר לרחוב בו 
ניצב הבית הלבן . ערפאת וחוסיין הבהירו היטב את כוונותיהם לגבי ישראל , 
" וישראל איננה מתכוננת להתאבדות קולקטיווית " . ארידור תקף את הדו - פרצופיות 
של האו"ם כלפי ישראל . " אויבי ישראל באו"ם יכולים להציק לישראל , אך 
לא להכניע אותה . הם יכולים לנסות לשכתב עובדות היסטוריות , אך אינם יכולים 
לשכתב את התנ"ך , רק אם יחברו נוסח חדש לתנ"ך ויפיצו אותו כמסמך רשמי של 
האו"ם " . 
