כמו אחרי כל תקרית שבה נרצח יהודי בידי פלשתינאים חזר הציבור בכלל , וראשי 
מערכת הביטחון והמשטרה בפרט , לתהות כיצד אפשר למנוע הישנות של מעשי רצח 
כמו זה שאירע שלשום בבני - ברק , כאשר נהרג ברוך הייזלר ושלושה יהודים אחרים 
נפצעו . אם דבר כזה מתרחש בחוצות גוש דן לאור היום , היכן עוד אפשר להרגיש 
ביטחון ? לא השב"ך , לא צה"ל ולא המשטרה יכולים לערוב כי ערבי יחיד , או 
חוליה קטנה , לא יגיעו להתנקש ביהודים המזדמנים על דרכם גם בתוך הקו הירוק . 
במקרה האוטובוס בקו 66 נמנע אסון כבד הודות לתושייתו של הנהג ; אבל מה 
היה קורה אילו הרימון שנזרק יום קודם ברחוב דיזנגוף בתל - אביב לא היה עקר ? 
האינתיפאדה מחלחלת לתחומי ישראל , ושוב התגלה כי המתנקשים הם פלשתינאים 
שאינם ידועים למשטרה ואינם מוכרים לזרועות הביטחון . אפשר להוסיף 000 , 
21 איש לרשימת הפלשתינאים שהמנהל האזרחי יכריח לשאת תעודות זהות " ירוקות " ; 
ההסתברות כי עקב כך יקטן הסיכוי לריבוי ניסיונות רצח באמצעות נשק קר כגון 
סכין , היא מזערית . אנשי המשטרה השוקלים אף לסגור חלק ניכר של צירי התנועה 
בין הגדה לישראל מפקפקים בעצמם , אם אמצעי זה יועיל . צה"ל לא מסוגל לאייש 
את המספר הדרוש של מחסומים במשך עשרים - וארבע שעות , וככל שחיילים יקפידו 
יותר בחיפושים על גופם של פלשתינאים , כן יוסיפו לתחושת ההשפלה אצל הנבדקים 
ויעמיקו את שנאתם לישראל וליהודים . לכן אומרים בחוגים ביטחוניים , כי " כל 
פיגוע מוצלח גורר אחריו ניסיונות פיגוע נוספים . . . יהיו בעתיד ניסיונות 
פיגוע נוספים על בסיס ספונטני ולא מאורגן " ( " הארץ " , אתמול ) . זהו 
המצב , כאשר האינתיפאדה נכנסת לשנתה הרביעית . מי שנמנה זמן ממושך עם צמרת 
השב"ך מגיע למסקנה , כי ההתקוממות הפכה למלחמה של קהילה בקהילה ; מינוח 
זה , שהשתמש בו ראובן חזק ( " הארץ " , אתמול ) הועתק מהמינוח ששימש 
להגדרת ההתנגשויות בין הינדים למוסלמים שהובילו , במקביל לסיום המנדאט הבריטי 
בארץ - ישראל , לחלוקתה של תת - היבשת ההודית ולהקמת שתי מדינות נפרדות . 
ראש הממשלה מסרב להטות אוזן לאזהרותיהם של אנשי ביטחון , שהמצב בשטח נהיר 
להם על סמך ניסיונם האישי . הוא מסביר לאורח מחו"ל , כי בארץ לא ניתשת 
מלחמה של לאום בלאום , אלא שלישראל עניין רק עם " פושעים " . כלום כל הפלשתינאים 
שנהרגו באש צה"ל במשך שלוש שנים בגדה המערבית וברצועת עזה ראויים לכינוי 
הזה ? יצחק שמיר שולל מהאינתיפאדה את האופי של תנועת שחרור לאומית כי במהלכה 
בוצעו פעולות פליליות . אין ספק כי היו כאלה , אבל יתבונן נא במה שאירע 
באירלנד בשנים 129191 , ובאיזה סגנון כתבו עיתוני אנגליה על האירים שנלחמו 
להשתחרר משלטונם . אם יעשה כן ייווכח , כי התקוממות לאומית נגד שלטון זר 
עלולה להכתים את עמה בכתם של מעשי טרור זוועתיים . גם השמרנים בבית - הנבחרים 
הבריטי הצביעו בעד ההסכם שבעקבותיו הוקמה מדינת אייר החופשית . אנשי הליכוד 
והימין הקיצוני עדיין עוצמים עיניים מלהבחין בצורך שבהקניית זכות להגדרה 
עצמית לתושבי השטחים . הם נמנעים אף מלהכיר בקיומה של הנהגה כלשהי לציבור 
הזה , אשר אילו היתה קיימת , היה אפשר לבוא עמה בדברים כדי לצמצם את ההסתה 
הרצחנית ולהגדיר גבולות למאבק . עד שיתעוררו להכרת המציאות , עוד יהיו 
פיגועים , ושום אמצעי פיקוח ודיכוי לא " יורידו את רמת האלימות " . זאת 
צפויה להימשך ואף להתעצם עד שהתבונה במחנה היהודי תגבר על העיקשות . 
