מזמן לא שמעתי דברים כה מקוממים כפי שיצאו מפיו של נתן שרנסקי במסיבת עיתונאים 
בסוף השבוע , שבאה להתריע על " קטסטרופת הקליטה " . שלושה ביטויים הרגיזו 
במיוחד : א ) " רבים מהעולים מצויים על סף העוני והגיעו למצב שאין להם 
מה לאכול " . ב ) " בעוד חצי שנה נעמוד בפני מחזות של עולים אכולי ייאוש 
שיגורו ברחוב או באוהלים " . ג ) " הדבר האחרון שהייתי רוצה הוא שהעולים 
ישבתו בתביעה לקבל את חלק העוגה המגיע להם " . חנה של העלייה הזאת , שהיא 
פרצה מעצמה כלבה מהר געש . לא קם משה שהנהיג אותם לארץ . רבים מהם לא ממניעים 
ציוניים באו לארץ , אלא מתוך רצון להימלט מהמצוקה הנוראה ברוסיה . אלמלא 
שבע העיניים של פקידים ישראלים , אין ספק שמאות אלפי לא - יהודים היו נוהרים 
לכאן כדי לברוח מהרעב , חוסר העבודה , חוסר הוודאות והתוהו ובוהו המאיימים 
עליהם שם . זוהי הגירת מצוקה במלוא מובן המלה . מדינות גדולות ועשירות מאתנו 
לא מרשות לעצמן לפתוח את שעריהן לרווחה , כפי שעושה ישראל . בלי חשבון , 
בלי לבחון אם ביכולתה לעכל את ההמון הזה . אז לפני שעסקנים מתחילים לתפוס 
טרמף על " הקטסטרופה של הקליטה " , כדאי שיזכרו שמדינת ישראל עושה למען 
הגירת המצוקה הזאת מה ששום מדינה לא עשתה . היא פתחה להם שערים , מטיסה 
אותם , נותנת להם סידור ראשון ומפנקת אותם באהבה ורצון טוב . מי שבא לכאן 
יודע בלבו לפחות דבר אחד : יהיה מצבו אשר יהיה כאן , הוא יהיה טוב לאין 
שיעור ממה שהיה צפוי לו ברוסיה . העולים יודעים מראש שאינם באים לגן עדן . 
הם יודעים שיש לנו אינתיפאדה , שיש שירות צבאי של שלוש שנים ומילואים של 
03 שנה , שמחלקים מסיכות גז ושהמצב הכלכלי של המדינה ושל הפרט בכי רע . 
בבואם לכאן ידעו שלא ממתינים להם דירות וגובים , ובכל זאת הם באים . חלק 
מהם יעבור את החורף באוהלים . אני מכיר את ההרגשה : הסבא שלי , שעלה מטורקיה 
לישראל בשנות החמישים ואז עיתונים לא הוציאו מהדורות בטורקית ולא הלאימו 
גלי רדיו לשם לשידור בטורקית נפטר בתוך אוהל במעברה שטופת מים ובוץ ליד 
עתלית . אפילו יהיו באוהלים , מצבם יחסית יהיה טוב יותר , מאשר לעבור 
את החורף הקשה והקר הצפוי ברוסיה . לפני שבאים בטרוניות תמיד טוב לחשוב 
מה היתה האלטרנטיווה . דור המעברות עדיין לא בא על סידורו המוחלט . רבים 
מהם מתגוררים בצריפים ובמבנים מטים לנפול בצפיפות קשה . רבים מוותיקי הארץ 
קשי - יום ובקו העוני . בעצם , לפי כל קריטריון נורמלי , ישראל אינה מסוגלת 
לקלוט 004 אלף עולים בשנה . כלכלנים אומרים שדרושים כ04 מיליארד דולר לקליטה , 
ואיני רואה שום דרך להשיג כסף בסדר גודל כזה . לא בחו"ל ולא בישראל . 
אפילו יטילו היטל נוסף על ההיטל ויהיה מס אוויר ומס שרב ומלווה קליטה והיטל 
על מלווה הקליטה . המצב כה קשה , שהדעת היתה נותנת אפילו שנגביל את קצב 
העלייה כדי שהבית לא יתמוטט עלינו . אך הרגש , להבדיל מהדעת , לא נותן 
לנו לעשות זאת השערים יישארו פתוחים . ולכך יש מחיר . לא רק לוותיקי הארץ , 
אלא בראש ובראשונה לעולים . לפחות כשבאו לכאן ידעו את האמת : לא מחכה 
להם גן של שושנים . מסיבות אלה ואחרות כה מקוממים דבריו של שרנסקי , שכה 
אצה לו הדרך . עוד לא הגיעו אלא מקצת מהעולים שבדרך , והוא כבר חוזה רעב , 
ייאוש ומלחמת אחים . במיוחד הרגיזוני הביטויים " העוגה " וה"מגיע " . 
על איזו עוגה הוא מדבר ? ישראל איננה קואופרטיב שהפרט בו חייב להתחלק עם 
כל מה שיש לו ועם כל הישגיו הסוציאליים והאחרים , שנצברו בעמל רב במשך שנים , 
עם כל מי שבא מקרוב . יש גבול לגזרות ולמסים שאפשר להטיל עליו . ועל איזה 
" מגיע " מדבר שרנסקי ? הגיע להם שנקבל אותם , אך לא " מגיע " להם 
יותר ממה שמגיע למאות אלפי אחרים בארץ שעדיין לא קיבלו או עוד לא השיגו את 
מה שמגיע להם . אין אלה זמנים קלים , לא לוותיקים ולא לחדשים . לא רק עברית 
קשה שפה , גם ישראל קשה ארץ . ולעולים ממתינות שנים של יזע ודמעות , כפי 
שהיה מנת חלקן של כל עליות המצוקה שקדמו להן . העיקר שיהיו מודעים לכך שקליטתם 
מהווה בעיה קשה . שדרושה נשימה ארוכה , שאין " עוגה " ושלא " מגיע " 
דבר מעבר למה שהמדינה הזאת יכולה לתת . 
