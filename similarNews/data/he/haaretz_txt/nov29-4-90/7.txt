בשבועות האחרונים התרבו ניסיונות החדירה לישראל משטח לבנון בדרך הים והיבשה . 
את התגברות הניסיונות יש לראות כמאמץ פלשתיני לגרום לפרובוקציה שתאלץ את 
ישראל להגיב נמרצות , דבר שיסיט את תשומת הלב הבין - לאומית מהמשבר במפרץ 
הפרסי . השבוע היה ניסיון לשגר סירת מחבלים , שחוסלה על - ידי חיל הים , 
ונפגע סיור ישראלי בידי מחבלת מתאבדת . קיימות התרעות רבות על כך שבכוונת 
ארגונים פלשתיניים ואחרים להגביר את פעילותם מלבנון . החשש הוא כי ארגונים 
פלשתיניים , הפועלים בעצה אחת עם עיראק , מבקשים לגרום להתלקחות צבאית 
נרחבת בדרום לבנון . כך יוכלו , בדומה לפרשת ההרג בהר הבית , להעסיק את 
מועצת הביטחון בנושא חדש , ולהכביד על האמריקאים את הטיפול במשבר עיראק - 
כוויית . זהו אינטרס עיראקי מובהק , שלדמשק אין כל עניין לטפחו . ואשינגטון 
ערה זה מכבר לאפשרות כזו . היא הסבה את תשומת ליבן של כמה מדינות וגורמים 
נוספים באזור , וביקשה לשמור על ריסון עצמי . בין השאר , הועלה הנושא 
בשיחות עם סוריה , עם נציגים ישראלים ועם ממשלת לבנון . ממשלתו של הארווי 
התבקשה , בין היתר , להימנע מלהפעיל בתקופה רגישה זו לחצים לפינוי אזור 
גזין , המוחזק על - ידי מפקד צד"ל גנרל לחד , ורצועת הביטחון שמצפון לגבול 
ישראל . המצרים התבקשו להתערב אצל גורמים מתונים באש"ף , ולשכנע אותם כי 
בהימנעות מפעילותם בלבנון יוכלו להוכיח כי הם חדלו מלתמוך בסאדם חוסיין . 
מן האירועים האחרונים עולה , כי מאמצי המצרים נכשלו . כאשר פעל צה"ל לאחרונה 
מצפון לאזור הביטחון , מיהרו האמריקאים להתלונן בפני מנכ"ל משרד הביטחון , 
דוד עברי , שביקר בוואשינגטון . מחלקת המדינה מתחה גם ביקורת על הצהרתו 
של שר הביטחון ארנס , שאמר כי ישראל תומכת בהשארת מובלעת גזין בידי גנרל 
לחד . ואשינגטון מכירה בחשיבות המבצעית של רצועת הביטחון , לצורך הגנת הגבול 
הצפוני של ישראל , אך היא מעוניינת כי ישראל תרסן את עצמה ותסתפק בפעולות 
הגנתיות . החשש האמריקאי הוא שפעולות התקפיות גדולות בלבנון בתקופה זו עלולות 
לגרום להתלקחות נרחבת , וכך תצליח הפרובוקציה הפלשתינית - עיראקית . בפני 
ישראל עומדת בעיה עדינה כיצד לבלום את התקפות המחבלים , כאשר הניסיון המבצעי 
מלמד שאין די בהמתנה ליד הגדר , ובעת ובעונה אחת לא לגרום להתלקחות מיותרת . 
