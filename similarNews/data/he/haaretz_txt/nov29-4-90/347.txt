נציגי הליכוד בוועד המנהל של רשות השידור נכשלו במוצאי שבת בניסיונם להדיח 
את רפיק חלבי מתפקידו כעורך " מבט " . הליכוד ניסה לממש את זכותו , המעוגנת 
בחוק , להשעות מתפקידו עובד שהוגשה נגדו קובלנה . עורך - דינו של חלבי , 
אמנון זכרוני , טען שההשעיה תהיה אפליה לרעה של חלבי לעומת עובדים אחרים . 
לדבריו , הפגיעה בדמוקרטיה ובציבור תהיה קשה מנשוא אם עיתונאיה הבכירים 
ייהפכו לאומרי - הן צייתנים , מפחד שיושעו מתפקידם או יועמדו לדין משמעתי 
עקב התבטאות " לא נכונה " שלהם . רוני פיינשטיין ( מערך ) טען כי אם 
מנהליו של חלבי רואים בכתיבתו ב"א - סינארה " פגיעה במקצועיותו או באמינותו , 
אז הם היו צריכים לדרוש את השעייתו . " היות שהוועד המנהל הוא זה הדורש 
את השעייתו , הופך הדיון לפוליטי " , אמר . נציגי המערך לא התנגדו לעצם 
הגשת הקובלנה נגד חלבי אלא לניסיון הליכוד להשעותו מתפקידו לאלתר , ולכן 
נקטו באמצעי השהייה שונים . בדיון שנמשך כשמונה שעות , המשיך זכרוני בטיעוניו , 
אותם החל בישיבת הוועד המנהל ביום שלישי שעבר . בין השאר טען כי ההוראה 
שלא לעבוד עבודות פרטיות , היא הוראה מנהלית ויש להתייחס אליה בצמצום רב 
כדי לא לפגוע בחופש הביטוי . הוא התייחס לרקמת היחסים העדינה בין העם היהודי 
לעם הדרוזי וציין שחלבי משמש מקור גאווה ודוגמה כמעט יחידה לעשרות אלפי בני 
עדתו , והוא סמל לשיתוף פעולה ואחווה בין היהודים לדרוזים . " האבסורד 
הוא שאם יש עדיין שמץ הוכחה מוחשית כלשהי לממלכתיותה של רשות השידור , הרי 
היא דווקא בהימצאות אדם כחלבי בראש המערכת החדשותית שלה " , אמר זכרוני . 
נציגי הליכוד שלמה קור ואמנון מנדה דרשו להשעות את חלבי על רקע השמעת דברי 
נאצה ואורי אורן , אף הוא מהליכוד , טען כי דרכו של חלבי בהאשמת הוועד 
המנהל בגזענות אינה צריכה לפתור את הוועד המנהל מהפעלת שיקול דעתו . " אין 
לתבוע מהוועד המנהל דבר והיפוכו : לשפוט את חלבי לפי אמת מידה שיוויונית 
מסויימת ועם זאת להניח את השיפוט כולו לבית הדין " , אמר אורן . היו"ר אהרן 
הראל ( מערך ) ייחד את רוב דבריו לרפי גינת וביקש להוכיח שאנשי הליכוד 
לא ביקשו את השעייתו . לטענתו , מקרה גינת היה עניין פלילי חמור וחברי 
הוועד המנהל מהליכוד תבעו להחזירו לכל תפקידיו . בשלב מסוים הציע אורי פלח 
( מפד"ל ) פשרה , באמרו שהוא מוכן להסתפק בהעברת חלבי לתפקיד אחר , אם 
כל חברי הוועד יתאחדו מאחורי הצעתו . נציגי המערך סירבו לפשרה ולכן הודיע 
פלח שהוא מצטרף לדורשי ההשעיה . במסגרת הניסיונות להאריך את הישיבה טען רוני 
פיינשטיין כי חבר הוועד פלח בילה חלק מהזמן מחוץ לישיבה והחמיץ חלק מהטיעונים . 
לכן דרש שפלח יישב ויקרא את הפרוטוקול כדי להשלים את שהחסיר . פלח טען 
בתגובה כי היו"ר הראל הביא את דבריו כתובים ומודפסים , מכאן שגם דעתו היתה 
מגובשת עוד לפני הישיבה ולכן הדרישה אינה עניינית . עו"ד זכרוני גם דרש להביא 
לשימוע את אהוד יערי , כי הוא ועובדים אחרים עלולים להיפגע מההליך כלפי 
חלבי ומהתקדים שבטיפול בעניינו . היועץ המשפטי עו"ד נתן כהן פסק שזו דרישה 
חסרת שחר והיא נפסלה . לחילופין הציע זכרוני שהוועד המנהל ישעה את חלבי 
על תנאי , וגם הצעה זו לא התקבלה . חלבי דיבר אף הוא בפני הנוכחים והודה 
שאולי לא העריך נכונה את המעשה . בסיום הדיון ביקשו שני נציגי המערך דליה 
איציק ופיינשטיין לדחות את ההצבעה , כמתאפשר להם בתקנון , והיו"ר אישר 
את בקשתם , למרות התנגדות הליכוד . היות שפלח יצא אתמול לחו"ל ושלמה קור 
עסוק בוועדת האירוויזיון , לא תתקיים השבוע ישיבת ועד מנהל . עד הישיבה 
הבאה , בעוד כעשרה ימים , ימשיך אם כן חלבי בתפקידו . אם בתוך הזמן הזה 
יתכנס בית הדין המשמעתי של רשות השידור ויתחיל לדון בקובלנה לא יוכל הוועד 
המנהל להשעות את חלבי . אם בכל זאת תתקיים ההצבעה בוועד המנהל בעוד עשרה 
ימים , יוכל היו"ר להגיש ערר לשר החינוך . כמו - כן עורך - דינו של חלבי 
יהיה זכאי להוציא צו מניעה נגד ההחלטה בבית משפט אזרחי ובמקביל להגיש בג"ץ . 
ח"ך יעקב צור ( מערך ) הגיש הצעה דחופה לסדר היום של הכנסת בה הוא קורא 
להפסיק את ציד המכשפות כלפי חלבי . 
