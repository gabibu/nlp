שנים האחרונות זכתה הספרות האיטלקית , בעיקר זו שלאחר מלחמת העולם השנייה , 
לשפע תרגומים לעברית . כמובן שאין להתבונן בתקופה ארוכה זו של יותר מחמישים 
שנה כבחטיבה הומוגנית אחת , אבל זהו פרק זמן ארוך דיו להקנות מבט מקיף יותר 
על ספרות מגוונת זו . דא עקא , שסדר הופעתם של הספרים בארץ עשוי להטעות 
במידה לא קטנה לגבי המגמות שהסתמנו בהתפתחותה של הספרות בתקופה שאנו מדברים 
בה . וכך , סופרים שלפני כשלושים שנה ויותר יצא שמם במיוחד זוכים רק כעת 
לגילוי בארץ ובאיטליה כבר אין בהם עניין מיוחד . הספר " סיפורי עם איטלקיים " , 
למשל , שאסף איטאלו קאלווינו ועיבד מניבים של כל מחוזות איטליה , יצא 
באיטליה בשנת 6591 , בשנים שבהן היה העניין באנשים ובניבים של כל מחוזות 
איטליה בשיאו , ואילו כאן התפרסם זמן קצר לפני צאת ספרו המאוחר יותר " אם 
בלילה חורפי עובר אורח " , המצביע על מגמה שונה לגמרי באסתטיקה שלו . כך 
גם לגבי נטליה גינצבורג : ספרה " לקסיקון משפחתי " זכה להצלחה רבה באיטליה 
כשיצא לאור בשנת 2691 , ו"כל אתמולינו " התפרסם במהדורה שנייה ( הראשונה 
יצאה ב2591 ) , ונישא על כנפי הצלחת תאומו האוטוביוגרפי . אבל אצלנו התפרסמו 
שני הספרים בהבדל של שנתיים בלבד . ומיותר כמעט להזכיר את המקרה " המוזר " 
שקרה לספר " הזהו אדם " מאת פרימו לוי , שהופיע בעברית למעלה מארבעים 
שנה לאחר צאתו לראשונה באיטליה . כל זה לא בא אלא לומר , שהמבט המקיף , 
האמור להיות מנת חלקו של הקורא בעברית , מקפץ קדימה ואחורה מאומברטו אק 
לנטליה גינצבורג , מקאלווינו לפאזוליני , וכן הלאה . לא אחת קורה איפוא 
שנותנים בכפיפה אחת מין בשאינו מינו , ומשווים השוואה " מעניינת " בין 
פאזוליני לפינוקיו ( ! ) רק בשל סמיכות הופעת התרגום בעברית , או כורכים 
יחדיו את פרימו לוי ונטליה גינצבורג . אמנם שניהם גדלו והתחנכו בטורינו , 
באקלים דומה ובאווירה ששררה שם וברוב חלקי איטליה תחת משטר הפאשיזם וערב 
מלחמת העולם השנייה , ועם זאת מפריד ביניהם עולם שלם של ניסיון חיים שונה . 
בהיותה בת למשפחה פעילה במחתרת האנטי - פאשיסטית בטורינו , ולימים רעייתו 
של ליאונה גינצבורג , מראשיה של מחתרת זו , נמנתה נטליה גינצבורג על אותו 
חוג קטן ובעל השפעה של אינטלקטואלים , שהתקבץ סביב בית ההוצאה " איניאודי " 
לאחר היווסדו ב3391 . בראשית דרכה כללה ההוצאה שלושה עובדים בלבד : את 
גוליו איניאודי המייסד , את ליאונה גינצבורג , יד ימינו , ואת הכתבנית . 
לימים הצטרפו אליהם הסופר צזארה אוזה , הצייר והסופר קרלו לוי ואנשי רוח 
אחרים , ששמם אינו כה מוכר בארץ . חלקה של הוצאת " איניאודי " במאבק 
המחתרתי בפאשיזם לא היה קטן : בעשר השנים הראשונות לקיומה ראתה ההוצאה את 
נחת זרועה של הצנזורה , נאסר עליה לפרסם פרסומים שונים בעלי גוון פוליטי , 
ורבים מאנשי אותו חוג , שהיו עמוד התווך של ההוצאה , הוגלו לכפרים נידחים 
בדרומה של איטליה . גם ליאונה ונטליה גינצבורג וילדיהם עשו את השנים 04913491 
בכפר קטן בחבל ארץ . לאחר מות בעלה בעינויים בכלא חוזרת גינצבורג לטורינו , 
ובשנים הראשונות שלאחר המלחמה היא עובדת כעורכת בהוצאת " איניאודי " . 
צחוק הגורל הוא , שבתפקידה זה דחתה את כתב - היד של פרימו לוי ל"הזהו אדם " , 
ולפיכך התפרסם הספר בשנת 7491 בהוצאה קטנה ובמהדורה בת 0052 עותקים בלבד . 
006 עותקיו של ספר זה שלא נמכרו אוחסנו במחסן בפירנצה וטבעו במבול ששטף 
את העיר ב6691 . רק בשנת 7591 , כשישבה גינצבורג כבר זה כמה שנים ברומא , 
פירסמה הוצאת " איניאודי " שנית את הספר והוא זכה לבסוף בהד שהיה ראוי 
לו . כאמור , נכתב " כל אתמולינו " כעשר שנים לפני " לקסיקון משפחתי " 
האוטוביוגרפי ; אף - על - פי - כן אפשר לראות בהם תאומים , כשהראשון בהם 
נכתב בגרסה של רומאן . ב"לקסיקון משפחתי " שוטטה נטליה גינצבורג עם קוראיה 
בחוגים של משפחות בורגניות אינטלקטואליות ולא קונפורמיסטיות , שכולן מעורבות 
בדרך זו או אחרת באירועים או במטרות יוצאות דופן . החידוש הבולט בשיטוט 
הזה היה התיאורים הפשוטים של חיי היום - יום , לפעמים עד כדי קיצוניות , 
מתוך פנים עולמם של חוגים אלה . כך איטליה זו , שזמן קצר קודם לכן עוד 
היתה איטליה של מיעוט , שולית ולא כל כך אופיינית , נכנסה בטבעיות גמורה 
למאגר הזיכרון הקולקטיווי האיטלקי ונעשתה חלק ממנו . ואנו זכינו בהצצה ראשונה 
לעולמה של משפחה איטלקית , יהודית למחצה ומתבוללת , שמפאת השתייכותה למעמד 
בורגני אינטלקטואלי לא ייחסה לדת , לכל דת , כל חשיבות . אדרבה , משפחה 
שהתייחסה ליהדותה כאל קוריוז , וגם עם פרסום חוקי הגזע בשנת 8391 , כשנאלצה , 
כמו משפחות רבות אחרות , להתמודד עם שאלת המוצא היהודי ועם כל המשתמע מכך , 
גם אז דווקא שאלת ההתנגדות למשטר הפאשיסטי עמדה במרכז חייה . ב"כל אתמולינו " 
הדמויות אמנם אינן נובעות ישירות מהדמויות המשפחתיות המקבילות להן , אבל 
הן קורצו מאותו חומר , ומזכירות אותן לא אחת בתכונותיהן : אב רודן , סבתא 
ההולמת במטרייתה בקרקע כל אימת שאיננה משיגה את מבוקשה ומקוננת על עושרה 
שאבד . . . גם הסביבה שבה מתרחשת העלילה : עיר תעשייתית קטנה בצפון וכפר 
איכרים בדוי בדרום הם הקרנה באור קלוש יותר של הפרטים האוטוביוגרפים . 
כמו ב"לקסיקון משפחתי " גם העין המתבוננת ב"כל אתמולינו " היא עינה של 
נערה , והיא הרושמת את קורותיהן של שתי המשפחות . זו נערה החיה כמו בשוליים , 
עומדת לכאורה מחוץ למשחק ונדמה שאיננה יודעת מאומה , אבל בסופו של דבר 
מתברר כי היא מוקד סבך הרגשות שמסביב . אלא שב"כל אתמולינו " קבוע קולה 
של הנערה בתוך מעין אטימות עמומה של חוסר בגרות ובמקצב מונוטוני אחיד , 
כמעט קינה , השזורה לכל אורכו של הספר , כחותם של גזירת גורל אפרורית וכנועה , 
ועם זאת לא מתרצה . חלקו השני של הרומאן מתרחש בכפרו הקטן של צנזו רנה , 
בדרום איטליה . כפר נחשל , שאנשיו מתפרנסים בדוחק מעבודת האדמה ואוכלים 
יום - יום רק פול . כידוע , רבים ממתנגדי המשטר הפאשיסטי הוגלו לכפרים 
נידחים בדרום והורחקו בדרך זו מפעילות פוליטית . אבל כנגד זה זכו במפגש 
שהניב פירות ספרותיים , למשל את ספרו הידוע של קרלו לוי , " ישו נעצר 
באלי " ( הופיע בעברית בהוצאת עם - עובד בשם " ארץ שכוחת אל " ) , ובמקרה 
שלנו , את חלקו השני של הרומאן " כל אתמולינו " . כאן , בתוך מעמד האיכרים 
עצמו , בולט ההבדל בין צפון לדרום : האיכר , אריס המשפחה העושה בקפדנות 
את ימי הקיץ בביתה הכפרי ב"וישולה " , " לא היה איכר מהדרום . . . זה 
לא היה איכר שאוכל שעועית , זה היה איכר שאוכל תרנגולות וארנבות וקערות 
גדולות של מרק מתובל בקודלי - חזיר . . . " אבל הוא מוצא חן בעיני צנזו 
רנה , ידיד האב המנוח , איש העולם הגדול המרבה בנסיעות , הרואה את ביתו 
היחידי בכפר הולדתו הנחשל בדרום ורוצה להיטיב עם תושביו העניים . צנזו רנה 
מתיידד עם האיכר ומרבה לשוחח אתו , יותר מאשר עם איליט ואמנאלה שיש להם 
" כל - כך הרבה ערפל בראש " והם יושבים בעיר וחושבים על איטליה שאין בה 
איכרים . אך מעל להבדלים המהותיים בתנאים ובאורח החיים של האיכרים בדרום 
ובצפון עומדת תמיד שאלת הלשון . ספק אם איכר מכפרו הדרומי של צנזו רנה היה 
מצליח לדבר עם האיכר מ"וישולה " . במקרים רבים אכן הידברות אמיתית כמעט לא 
היתה אפשרית . והשיחה בין צנזו רנה לאיכר מ"וישולה " באיזה ניב התנהלה ? 
התשובות לשאלות אלו אינן נמצאות ב"כל אתמולינו " , גם לא בחלקו השני , 
המתרחש כולו בכפר דרומי . כי גינצבורג ויתרה כאן מראש על כתיבה בלשון האותנטית 
שמדברים בה זה אל זה אנשים משכבות חברתיות שונות , ובעיקר מאזורים שונים 
בארצה . הלשון ב"כל אתמולינו " היא תקנית לגמרי ואין בה אפילו ניסיון לשזור 
משפטים , אימרות או פתגמים בדיאלקט , כפי שנעשה ב"לקסיקון משפחתי " . ויתור - 
מראש זה אופייני , דרך אגב , לרוב סופרי איטליה . את הניב , כפי שהתבטא 
פעם ליאונרדו שאשא , השאירו לעצמם כ"לשון הלב " , כלשון הדיבור היום - יומית ; 
אבל כיוון שהיו מודעים מאוד לבעיה , העדיפו שקהל קוראים רחב יותר בכל רחבי 
איטליה יבין אותם וכתבו איפוא בלשון האיטלקית הקלאסית , שמקורה בחבל טוסקאנה . 
נראה שהפשרה האפשרית היחידה היא שזירת משפטים בדיאלקט , והסברתם בתוך הטקסט , 
כפי שנהג גם שאשא בעצמו בנובלה " יומה של הלילית " . יש להדגיש , עם זאת , 
שיש סופרים שלא ויתרו על האותנטיות שבמסירת דיאלוגים בלשון הניב ( אלזה 
מוראנטה , למשל , בספרה " ההיסטוריה " הרבתה להשתמש בניב המדובר ברומא ) 
וטענו ששפת הכתיבה שלהם היא גם שפת הלב ; ועוד ניטש ויכוח אם בכלל כדאי 
לנסות לתרגמם , בלא שתאבד לחלוטין העסיסיות והחיוניות של הניב המקורי . 
על " כל אתמולינו " בגרסתו העברית אפשר היה לחשוב שהוא משקף את הבעייתיות 
של הלשון האיטלקית , הכתובה והמדוברת ולא היא : כפי שנאמר לעיל , הכתיבה 
היא בלשון תקנית לחלוטין . העוצמה המיוחדת של הרומן טמונה בדרך מסירתם 
של הדברים , באותה זרימה נפלאה של פרטי - פרטים , המצטרפים יחדיו לתמונה 
אחת שלמה . אתה קורא על קורות שתי המשפחות , על הדמויות שחייהן מצטלבים 
ומשתלבים , ונסחף בשטף הפכים הקטנים העושים מהן בני בית בתודעתך , והכל 
כבנשימה אחת ארוכה ובלי לעייף , בזכות זווית הראייה של המספרת : משועשעת 
לעתים ואירונית במידה , אבל מלווה תמיד בחמימות אנושית כובשת . אין ספק 
שלשון " כנועה " זו ו"תת דו - השיח " הם " מבחן כושר " סגנוני . אבל 
כיוון שכאן נבלעים הדברים במעין הד מחשבתי מתמשך , מתנהל סיפור העלילה כמעט 
ללא דו - שיח ישיר , והמשפטים הבודדים המופיעים בדיבור ישיר מקבלים אופי 
של אמירות ודאיות או פתגמים שמעבר לזמן . ( והערת אגב : מבחינת הסגנון 
כדאי היה לבדוק את הקו העובר מורגה הוריסטי בן המאה ה91 לנטליה גינצבורג 
בת זמננו ) . דווקא בגלל סגנונו הלשוני המיוחד של הרומאן חשוב להדגיש כי 
לבושו העברי מתבסס על אי הבנה . כבר צוין שלשון הרומן תקנית וכוחה בזרימה . 
מי שאוזנו כרויה למנגינה של העברית מרגיש במילוליות של משפטים רבים שתורגמו 
כפשוטם , ובהתייחסות דלה מדי להתאמת הרמה הלשונית . התוצאה בעברית היא 
רובד אחר של לשון נמוך ולא תקני , שאין בינו לבין הרובד הלשוני במקור ולא 
כלום . כמו - כן לוקה התרגום בלא מעט שגיאות ולהלן רק כמה מהן : האיכרים 
בדרום אוכלים רק פול ( ולא שעועית ) , איטליה היא פרעוש ( ולא כינה ) 
וביתו של צנזו רנה הוא מין טירה ( ולא ארמון ) בעלת צריחים , עניין שמתברר 
מיד בתיאור מיקומו של הבית על גבעה מעל הכפר . אי - דיוקים קלים אולי , 
אבל הקפדה גם עליהם תורמת לאיכות התרגום . 
