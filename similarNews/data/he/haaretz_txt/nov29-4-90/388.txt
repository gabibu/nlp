הרשות לניירות ערך ומועצת השמאים במשרד המשפטים בוחנות בימים אלה טיוטות 
של כללים מקצועיים לעריכת שומות , שהגישה לשכת שמאי המקרקעין בישראל . הוועדה 
המקצועית של לשכת שמאי המקרקעין השלימה לאחר כמה שנות עבודה טיוטות של כללים 
מקצועיים לעריכת שומות , שיהיו בבחינת גילויי דעת מקצועיים של לשכת שמאי 
המקרקעין בישראל , דוגמת גילויי הדעת של לשכת רואי החשבון . יו"ר לשכת שמאי 
המקרקעין , אהוד המאירי , מסר אתמול כי הטיוטות נשלחו לרשות לניירות ערך 
כדי שזו תאשר אותם , משום שהן דנות בכללים לשומות לצורך הנפקת מניות ואיגרות 
חוב . גם מועצת השמאים במשרד המשפטים קיבלה את הטיוטות לאישור , ובהן גם 
כללים לעריכת שומות לבטוחות בנקאיות , היטלי השבחה בהתאם לחוק התכנון והבנייה 
והתייחסות למע"ם . המועצה מתבקשת לאמת את גילויי הדעת ככללי התנהגות לעניין 
האתיקה המקצועית של שמאי המקרקעין . לדברי המאירי , גילויי דעת אלה חיוניים 
כדי לקבוע אמות מידה מקצועיות אחידות כמקובל בארה"ב ובאנגליה . הכוונה היא 
ששומת מקרקעין תיהפך למסמך אמין ובר - תוקף והציבור יוזהר מטיפול בלתי מקצועי 
של אלה שלא הוכשרו לכך . בינתיים , ממשיכה הוועדה המקצועית של לשכת שמאי 
המקרקעין בגיבוש הכללים . 
