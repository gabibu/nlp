בון ( מיוחד ל"הארץ " ) . הקאנצלר הלמוט קוהל ניצח , וכפי שהיה צפוי 
בגדול . הקואליציה השמרנית - ליברלית שלו תוכל להמשיך את שלטונה בנוחיות , 
תוך השענות על רוב מוצק ומורחב בבונדסטאג , הבית התחתון של הפרלמנט . בבית 
העליון , הבונדסראט , שבו מיוצגות המדינות המחוזיות של הרפובליקה הפדראלית , 
ממילא נהנים הנוצרים - דמוקרטים של קוהל מרוב מוחלט . הנצחון הזה , שהושג 
במידה רבה בזכות התמיכה הנמרצת והברורה באיחוד גרמניה , מטיל על קוהל מעמסה 
פוליטית קשה , כמעט כבדה מנשוא . גרמניה המאוחדת והחדשה , שאותה השיג 
קוהל בשילוב נדיר של מזל , של התפתחויות בין - לאומיות נוחות ושל " הבנה 
לנפש עמו " , היא כיום סיר לחץ חברתי אדיר . המערב , המיושב של ידי ה"ווסיז " , 
נהנה מרווחה ושפע ללא תקדים . המזרח , המיושב על ידי ה"אוסיז " , נתון 
במצוקה ופיגור קשים . המשך המצב הנוכחי , שבו שליש מן העם חי בתנאי דלות , 
אינו אפשרי לאורך זמן . סימן ראשון ודרמאטי לכך היתה שביתת הרכבות שהיתה 
לאחרונה בחלק המזרחי של גרמניה . השביתה , שמוטטה את סדרי החיים במה שהיה 
פעם " המדינה הסוציאליסטית הראשונה על אדמה גרמנית " , השפיעה כמובן גם 
על המערב . כיום , במדינה אחת , יקשה יותר ויותר להפריד בין מזרח למערב , 
בין " ווסיז " לבין " אוסיז " . משימתו הדחופה של הקאנצלר היא להשוות 
את תנאי החיים בשני חלקי גרמניה . חומר הנפץ החברתי , הזרוע כיום בכל מקום , 
עלול להתפרץ במהירות ולגרום לאי - יציבות פוליטית . יציבות זו של גרמניה , 
ושל אירופה כולה , נתונה בסכנה כל עוד יש במדינה אחת שתי קבוצות אוכלוסייה 
בעלות הבדלים כה גדולים ברמת החיים שלהן . המשימה הנוספת הדחופה של הקאנצלר 
היא ליטול את התפקיד הבין - לאומי הראוי לגרמניה משום גודלה ומשקלה בזירה 
העולמית . כיום , לאחר הבחירות , ועם רוב מוצק ובטוח לארבע השנים הקרובות , 
אין עוד מקום לתירוצים ולהיסוסים . גרמניה נהנית מן הסחר הבין - לאומי יותר 
מכל מדינה אחרת . היא חייבת להשתתף באופן ברור בהגנה על נתיבי הנפט , ובכל 
פעולה אחרת שנועדה לשרת את האינטרסים שלה ושל בעלות בריתה . הסתתרות מאחורי 
העבר הנאצי לא תועיל עוד . בון , שהיא מועמדת טבעית לחברות קבועה במועצת 
הביטחון של האו"ם , לא תוכל לתרץ עוד לאורך ימים את התחמקותה מהשתתפות בכוח 
הבין - לאומי הניצב מול עיראק . המועמד הסוציאל - דמוקרטי המובס , אוסקר 
לאפונטיין , יצטרך לעשות שיעורי בית והרבה . הוא הציג את עצמו כנציג הצעירים 
והאינטלקטואלים , אך פעל למעשה נגד רוח הזמן , ונגד המציאות החדשה שנוצרה 
באירופה . הוא לא הבין את גודל השעה עבור גרמניה ועבור היבשת . במקום 
לדבר על האתגרים החדשים והמלהיבים של אירופה הבלתי - מחולקת , שהותירה מאחוריה 
את המחנק הקומוניסטי , הוא הפיץ פסימיות , ניבא שחורות , ועסק בקטנות . 
לאפונטיין ומפלגתו ייאלצו ללמוד בדרך הקשה , באופוזיציה , כי הם הפסידו 
לא רק את הבחירות , אלא גם את המאבק האידיאולוגי עם יריביהם הנוצרים - דמוקרטים . 
על פי הדברים הראשונים , החפוזים , שהושמעו אמש מפי לאפונטיין וחבריו , 
יזדקקו הסוציאל - דמוקרטים לתקופה ממושכת נוספת כדי להסתגל לשינויים שחלו 
בגרמניה ובאירופה כולה . איך אמר הקאנצלר לשעבר הלמוט שמידט , שהיה האישיות 
הסוציאל - דמוקרטית האחרונה שהבינה את ההתפתחויות הבין - לאומיות לאשורן 
" לאפונטיין יפסיד , ובצדק " . לאפונטיין המיט מפלה על עצמו ועל מפלגתו , 
הנכנסת בקרוב לשנה העשירית במדבר האופוזיציוני . 
