. 21 ) ולהתחיל בשאלה של מינוח : בשפות הערבית והעברית חסר ביטוי יום - 
יומי המקביל לביטוי המוכר בעמים אחרים . לפי הבנתי מן הראוי לנסות ולהשריש 
ביטוי כזה , ואנסה להבהיר את דברי בדוגמה אקטואלית : כדי להצטרף ליוצאים 
לשרוף תחנת משטרה נדרש האזרח ל"אומץ חיילי " ( שגאעה עסכרייה ) , כי 
הוא יודע שהשוטרים יגנו על עצמם באש והוא מסתכן . כדי לצאת חוצץ נגד המון 
צעירים מוסתים העושה דרכו לירוק מגבוה על ציבור מתפלל , להרים את היד ולקרוא : 
" עד כאן , המעשה הזה בלתי - מוסרי ואסור לעשות אותו " , נדרש איש הציבור 
לאומץ אזרחי ( שגאעה וטנייה ) ; כי חמומי המוח יבקשו לקרוע אותו לגזרים 
ומשלחיהם יקראו לו " בוגד " או " סייען " , וכך יעמיד בסכנה הן את רכושו 
והן את שלומם של בני ביתו . השתמשתי בדימוי " לירוק מגבוה " , שיש בו מידה 
גדושה של ביזוי , במקום לדבר על סקילה מגבוה וכך לתאר במדויק חלק מאירועי 
אותו יום נורא על הר הבית , משום שהסקילה אינה רק ביזוי . על - פי התורה 
היא אחת מארבעת סוגי ההמתה שהשופטים הקדומים הורשו לדון בהם אנשים ( שלוש 
מיתות בית - דין האחרות הן שריפה , הרג בחרב וחנק בתלייה ) . הסקילה היא 
אפוא דרך פרימיטיווית להרוג , והיא מיטיבה יותר מצורות ההריגה האחרות לבטא 
פורקן לאיבה ושפיכת חימה . בניגוד לסוגי הריגה האחרים , היא גם היחידה 
המאפשרת להמית בצוותא , בתחושת עדריות . הצטרפות להמון " סוקלים מגבוה , 
הצפויים לפגוש בירי של גז מדמיע , כדורי פלסטיק וכו , עשויה לתת סיפוק 
לבני נוער , גם משום שהיא מצריכה אומץ מסוים ( לא מיוחד במינו ) . לעומת 
זאת , הסיפוק של הזקנים המכוונים בני תשחורת לפגיעה במתפללים הוא מסוג אחר , 
שאין עמו כל גבורה . כאשר הצעירים נפגעים , המבוגרים המשלהבים אותם מחזקים 
את מעמדם בציבור . ומי גיבור וידבר נגד מנהיגים כגון אלו ? למי אומץ הלב 
האזרחי להסביר למאמינים מוסלמים צעירים , כי יש לחלוק כבוד לזולת בפולחנו 
גם ליהודים הנחותים ובאופן מיוחד אצל הכותל המערבי ? מי ילמד היסטוריה 
ויבהיר , בערבית מדוברת , כי לעומת מסגדי חצי האי הערבי ( שהם יצירת הערבים 
בשלמותה ) , נדבכי הכותל המערבי ניצבים על אולמות בית המקדש של היהודים 
ואבניהם אבניו ? איך תובן רגישות היהודים למקום תפילה מיוחד זה , בצד " כותל 
הדמעות " ( כדי - כך שאף משעור אינו משגיח כי משהו פסול אירע שם בחג הסוכות ) 
? כיצד ללמד עד כמה שבעו היהודים לדורותיהם השפלות במקום זה , ולהקנות 
התחשבות ברגשותיהם ? וללא ניסיון לתפוס את תוצאות ה"וויכוח " בין עומר 
אבן - חטאב ואבו אסחק כעב אל - אחבר באשר לקביעת מקום הקבלה על הר המורייה 
וכיצד הוא מתקבל מצד היהודים , איך יבין הדור הצעיר מה ערכה של התחשבות 
בזולת ? וללא הבנת רגשות היהודים אצל הכותל המערבי , איך יבינו הצעירים 
את מהות הוויתור שעושים היהודים , הנכונים להמשיך ולהתפלל בחוץ , ברחבת 
הכותל , למרגלות הר הבית , ולהניח למוסלמים להמשיך ולהתפלל על ההר עצמו ? 
בשעה שאירועי אותו יום על רחבת הר הבית נבדקו , ובצד היהודי הוחלפו האשמות 
בין גורמי הבטחון לבין עצמם , ובינם לבין חוגים אזרחיים ; בעת שהתנהגות 
כוחות הביטחון נחקרת בתחושה קשה שיש מי שמיהרו לירות עופרת כאשר היו יכולים 
להגיב באמצעים מתונים יותר , או שפעלו בקרבם אנשים ומפקדים אשר ששו לירות 
בטרם ( או לאחר ) שהיה לדבר צידוק של ממש , באותה שעה לעומת קולות אלה , 
המשקפים מבוכה וחיפוש דרך מתבלטת שפתו של משעור בעוני ביטויה . ברשימתו 
מתוארת המציאות רק בצבעי שחור - לבן , האם אינו יודע שתיאורים כאלה מרחיקים 
תמיד מן האמת ? הציפייה הדרוכה המובעת בדבריו לימים של ליקוי מאורות ופרץ 
יצרים מעוררת את תמיהתי . ברצוני לומר ללוטפי משעור : מיצר אני וכואב על 
שפך הדם בהר הבית ומבין לחרדותיך , הלוא הם גם פחדי שלי , מפני עתיד רע 
יותר . כמוך מבקש אני להתמודד עם מקורות הרע ויודע כי מידת האפליה הקיימת 
בין יהודים לערבים בישראל היא אחד המקורות לו . שותף אני למאבקך להשוואת 
הזכויות והחובות האזרחיות לכל , ועם זאת מודע לסכנות הנוספות , שאין להן 
קשר הכרחי למציאות החברתית ( אני מתכוון ללאומנות ולקנאות הדתית ) , המאיימות 
על חיינו . נוכח הסכנות , מסוכנת במיוחד אי - ההכרה שאנו מוצאים במעמדו 
של אומץ הלב האזרחי בציבור . מדאיגה העובדה , שבכל צד כשלעצמו מתמעטים 
האזרחים הנכונים להתחשבן עם מנהיגיהם כאשר הם שטים עם נהמת הרחוב , ובקרב 
הציבור שאתה מייצג הדבר קיצוני וחמור באופן מיוחד . התואיל לבאר לקוראיך 
שגאעה וטנייה מה היא ? התוכל להסביר כי נחוץ לפתחה , וכי תפקיד העיתונות 
החופשית הוא לגונן עליה , פן תובס על - ידי גיבורי הלאומנות והצדקנות הדתית ? 
