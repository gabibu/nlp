כרוז 56 של " המפקדה הלאומית המאוחדת " של האינתיפאדה שהופץ בסוף השבוע 
בשטחים קורא להסלים את האינתיפאדה לשלב חדש של מאבק . ברמזו לפיגועי הדקירות 
שאירעו בישראל לאחר התקרית בהר - הבית , קורא הכרוז לפלשתינים בשטחים לגלות 
" עוד נחישות של מאבק נוקשה , עד שימוש בכל הצורות המאבקיות , כפי שהומחש 
בכל הניסיונות שהיו להתקוממות בחודשים האחרונים " . מחברי הכרוז מברכים את 
" המוני עמנו בארץ ובחו"ל " ומשבחים את " גיבורי הפעולות ההתאבדותיות 
האחרונות " , בלי לנקוב בשמם של מבצעי הדקירות בארץ והפיגועים בגבול לבנון , 
ירדן ומצרים . גורמים צבאיים מעריכים כי נוסח הכרוז מבטא אכיפה של אש"ף 
מבחוץ על פעילי ההתקוממות בשטחים , ומעלים אפשרות שאנשי " המפקדה " ( 
המורכבת מנציגי הפתח , הקומוניסטים , והחזיתות ) נגררו הפעם אחרי הכיוון 
הקיצוני , שאליו מושכים החזית העממית לשחרור פלשתין וגורמים מיליטאנטיים 
נוספים . גורמי ביטחון מעריכים כי הכרוז מסמן שלב נוסף בדרך לחזרה למושג 
" המאבק המזוין " , שעליו מתנהל בימים אלה ויכוח בין הגופים השונים שבתוך 
אש"ף . לבד מההכרזה הרגילה על ימי שביתה וימי ציון ואזכור קורא כרוז מס 56 
של המפקדה המאוחדת להתעלם מכרוזים שפורסמו לאחרונה בשטחים בשם הפתח , ואשר 
קראו לחיסול " משתפי פעולה " . שני כרוזים שנחתמו בידי " הכוחות המיוחדים 
של הפתח אל - עציפה " כללו רשימה שמית של עשרות פלשתינאים שעליהם נגזר 
דין מוות בעוון שיתוף - פעולה עם ישראל . בכרוז הראשון הופיעה רשימה של 
36 פלשתינאים , ובשני 54 , רובם לא מוכרים לקהל הרחב . רבים מהשמות המופיעים 
בכרוזים הם של עובדים במסגד אל - אקצא ובוואקף , הממומן בידי ירדן . ברשימה 
גם שמות של שוטרים , בעלי בתי - קפה , מהמרים וסרסורי - זונות . הרשימות 
כוללות שמות מלאים של הנידונים למוות , כולל שם האם , מספר תעודת הזהות , 
מספר המכונית וסימני זיהוי נוספים . התושבים נצטוו שלא להתיר לאנשים אלה 
להיכנס למסגדים ולא ללכת להלווייתם , לאחר מותם . כרוז המפקדה מכנה את 
שני הכרוזים הללו כ"מורעלים ושתולים " , אך לא טוען כי מדובר בזיוף של שירותי 
הביטחון הישראליים , כפי שנטען בעבר ביחס לכרוזים אחרים שהופצו בשטחים . 
