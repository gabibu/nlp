מייקל מילקן , גאון פיננסי , מיליארדר , יהודי חם ואיש נדיב לב , הולך 
לרצות עונש של עשר שנים בבית הכלא , בעוון עבירות חמורות על חוקי ניירות 
הערך האמריקאיים . השופטת קימבה ווד הטילה עליו גם קנס ללא תקדים בגובהו 
מאות מליוני דולרים העלול להתגמד ביחס למבול התביעות האזרחיות הצפויות 
נגדו . . אך גם בשעת נפילתו של אדם , ואולי דווקא אז , ראוי להזכיר 
את שעותיו היפות , את המורשת התרבותית שהנחיל , או ניסה להנחיל , לבאים 
אחריו . כל פירמה הנסחרת בבורסה לניירות ערך נשלטת בידי קומץ יזמים ובעלי 
עניין , המגייסים סכומי עתק בהנפקות ניירות ערך לציבור . הציבור נחשב באופן 
פורמלי ל"בעל " הפירמה , אך בעלותו חסרת כוח מעשי , שכן ההחלטות האופרטיוויות 
מתקבלות במטבחים ניהוליים מצומצמים , שלציבור אין בהם דריסת רגל . הפרדה 
זו של הבעלות מן השליטה פותחת פרצות רחבות לניצול לרעה על - ידי מנהלי הפירמה 
ולעושק המשקיעים . דיני החברות מייחדים תשומת לב רבה לטיפול בסוגיה זו : 
המנהלים חבים " חובת זהירות " ו"חובת אמון " לפירמה . מנהל המפר את 
חובותיו צפוי לתביעות משפטיות . אם החברה עצמה אינה תובעת ממנו את עלבונה , 
רשאי כל בעל מניות להגיש בשמה " תביעה נגזרת " נגד המנהל שסרח . האינטרסים 
של המשקיעים הקטנים נשמרים על - ידי מועדון של כלבי שמירה המכונה " דירקטוריון " , 
והדין מצייד כמה מן הדירקטורים אלה המכונים " מקרב הציבור " בשיניים 
חדות יותר מאלה של כלבי השמירה מן המניין . ואולם הניסיון המצטבר מהפעלתן 
של כל התרופות האלה איננו מעודד : מסתבר שבעלי עניין חמדניים ממשיכים לעשוק 
את הפירמות שבניהולם ; הציבור הרחב איננו מנצל את הזכויות המשפטיות הפורמליות 
המוענקות לו ואיננו תובע לדין מנהלים רשלניים או רמאים ; דירקטורים , בין 
אם הם " מקרב הציבור " ובין אם לאו , מתעניינים יותר בתנאי העסקתם וביוקרה 
החברתית ( והמפלגתית ? ) הנלווית לכך מאשר במילוי נמרץ ומיומן של תפקידיהם . 
הערכה פסימית זו מלווה את העוסקים בשוק ההון במידה שווה בישראל ובארצות 
חוץ . אך בד בבד עם הייאוש מיעילותן של התרופות המשפטיות הללו , הנצה בשווקי 
ההון במערב תקווה חדשה , הקשורה במושג " הצעות הרכש " וכאן אנו מתחילים 
להתקרב לשם מייקל מילקן . אם המנהלים ( הגרועים ) אינם עושים את כל מה 
שביכולתם לשיפור רווחיותה של הפירמה , חייב ערך מניותיה להיות נמוך יותר 
ממה שהיה אילו הופעלה הפירמה במלוא הקיטור . חזקה על יזמים זריזים שיבחינו 
בהזדמנות לרכוש מניות זולות , ובאמצעות החלפת ההנהלה הכושלת ( או הנוכלת ) 
בהנהלה ישרה ומוצלחת , לגרום לעליית ערך הפירמה . הכוח המניע את היזמים 
לצאת בהצעת רכש למניותיה של הפירמה הכושלת ( המכונה בעגה המקצועית " חברת 
המטרה " ) , ללא כל שיתוף פעולה מצד הנהלתה , הוא השאיפה לקנות סחורה בזול 
ולהתעשר מהשבחתה . אך אגב עשיית המעשה הזה מושבחת הסחורה גם עבור המשקיעים 
הקטנים . אלה אינם נקראים עוד לאחוז בנשק המשפט שפשט , בסוגיה זו , את 
הרגל . ישועתם באה מן השוק עצמו , שלגבי רבים מהם הוא " היד הנעלמה " 
בהתגשמותה . כדי לממן הצעת רכש למניותיה של חברה ציבורית גדולה צריך כסף 
רב , לעתים מיליארדים רבים של דולרים . אך מייקל מילקן הגה , שיכלל ושיווק 
שיטת מימון שאיפשרה לבצע הצעות רכש עוינות ( קרי : ללא שיתוף פעולה מצד 
הנהלתה של חברת המטרה ) , גם על - ידי מי שאין לו כסף . כל מה שצריך היה 
לעשות היה לשכנע את מילקן , או פיננסיארים שהלכו בעקבותיו , כי מחיר המניות 
הוא אכן בבחינת " מציאה " וכי אפשר להרוויח מהשבחתן . היזם היה מקים חברה 
ללא נכסים , שקיבלה ממילקן וחבריו הלוואות ענק , מיליארדים רבים . כ"בטוחה " 
להחזרת ההלוואה היתה החברה מנפיקה למילקן איגרות חוב . הואיל ולחברה לא היה 
כל רכוש , זולת הכסף שקיבלה ממילקן עצמו , נחשבה איכותן של איגרות חוב 
אלה לנמוכה , מה שזיכה אותן בכינוי " איגרות זבל " ( ) . הכסף ששימש 
למימונה של הצעת הרכש , בא עם הצלחתה כאשר שלט היזם בשתי החברות : גם בחברה 
החדשה שנוצרה לצורך ביצוע הרכישה וגם בחברת המטרה . בשלב זה היה היזם מבצע 
מיזוג בין שתי החברות , כך שהחוב למילקן הועתק ליישות הממוזגת החדשה . 
לעתים קרובות לא היתה דרך לפרוע את החוב אלא על - ידי מכירת נכסים של חברת 
המטרה , בדרך כלל חברות בנות רווחיות . בסך הכל גרמו הרכישות העוינות בעזרת 
איגרות זבל לעלייה דרסטית במרכיב ההלוואות בהונן של חברות המטרה , ולמכירות 
בהיקף נרחב של נכסים לצורך החזרת החוב . גלים גבוהים אלה , ששינו את פני 
עולם התאגידים במערב , הציבו את מילקן וחבריו בקו האש של ביקורת קשה ונוקבת . 
הוויכוח אם תמורות אלה השביחו את משקי המערב או ניוונו אותם , לא הסתיים 
עד עצם היום הזה . אך דבר אחד נעלה מכל ספק : כספם של המשקיעים הקטנים חדל 
להיות הפקר . רמת הזהירות של נושאי המשרות בתאגידים עלתה לבלי הכר , כי 
כל הזאבים ארבו בחוץ לתאגידים כושלים וריחרחו את סיכויי רכישתם : הכסף לביצוע 
הרכישה היה זמין וקל . גם רמת הדיווח לבעלי המניות עלתה , וכך גם ההתחשבות 
בהעדפותיהם , כגון העדפה לקבל דיווידנד במזומנים . מי שלא ציית לרצון המשקיעים 
הקטנים הסתכן בירידת ערך המניות ובהתקפה עוינת בשוק הצעות הרכש . גם היום , 
כאשר שוק איגרות הזבל הצטמצם מאוד , כאילו עצר את נשימתו בנפול נסיכו , 
קיימת ההרגשה כי אין עוד להשיב את הגלגל אחורנית וכי לא יעלה על הדעת לשוב 
ולהתעמר במשקיעים . 
