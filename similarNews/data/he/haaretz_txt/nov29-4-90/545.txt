בסצינה הפותחת את סרטו החדש של סידני לומט הוותיק ( " סרפיקו " , " אחר 
צהריים של פורענות " , " רשת שידור " ורבים אחרים ) , מחסל שוטר ( ניק 
נולטי ) בדם קר סוחר סמים , ומסווה את הרצח כאקט של הגנה עצמית . על החקירה 
מתמנה אחד מעוזריו הצעירים וחסרי הניסיון ( טימותי האטון ) של התובע המחוזי . 
עד מהרה הוא מבין שהפרשייה מסובכת הרבה יותר מכפי שנדמה היה ברגע הראשון , 
ושלא לחינם בחרו בו לתפקיד . הוא מגלה את כל האלמנטים האופייניים לסרטי 
משטרה שלוקחים את עצמם ברצינות מרובה : מאבקי כוח , פוליטיקה פנימית והרבה 
שחיתות . למרות שאת הסיפור הזה כבר שמענו , הסרט איננו משעמם , אולם , 
מעבר לזה , לא ניתן לומר הרבה לזכותו . הדבר המעניין פחות מכל בסרטיו 
של סידני לומט בתקופה האחרונה הוא לראות אותם . כאשר מנסים להיזכר באחד 
מהם , נזכרים בעלילה , בכמה סיטואציות , ולעתים , בפניהם של השחקנים . 
אולם , שום פריים לא עולה בזיכרון , כי בקולנוע של לומט אין תפיסה כוללת 
של סגנון או צורה . נדמה שכל הצד הזה של הקולנוע איננו מעניין אותו . יש 
בסרטיו מין יובש שהולך ומתגבר עם השנים . אין זה יובש שנובע מקביעה סגנונית , 
ומתקשר עם סוג מסוים ואמריקאי מאוד של הגינות , אלא מתחושה של שגרה . 
אנרגיה עירונית שסחפה אותנו בסרטיו הקודמים , ונבעה לעתים קרובות משחקניו , 
כיפרה על חסר זה . גם זו הולכת ונעלמת עם השנים . במקום אנרגיה יש כיום 
בסרטיו גודש של פרטים ועובדות . הם ארוכים וחסרי חיים , במובן המהותי ביותר 
של מושג זה . הם יותר מדי בסדר . אילו העז לומט מדי פעם להיות קצת פחות 
נבון , להשתטות קצת , לא לחשוש להיות מגוחך , היינו עדים לאיזה סימן של 
חיים . אך מסרט לסרט יש הרגשה שהוא מסתתר מאחורי ההסוואה הבטוחה של הנטורליזם 
הקולנועי שהוא מייצג . במקום להעז , הוא כולל בסרטו מין סיפור אהבה מאולץ 
לחלוטין בין עוזר התובע המחוזי לאהובתו של סוחר הסמים הראשי בסרט ( ארמנד 
אסאנטה ) , שהיתה פעם נערתו . מגלמת אותה גני לומט , בתו של לומט מנישואיו 
לבתה של הזמרת השחורה לינה הורן . מעבר להיבט הרכילותי , אין לחלק זה בעלילה 
סיבה מספקת או משמעות של ממש . לכל אורך הסרט יש הרגשה שלומט רוצה לעשות 
את עבודתו , לזכות בהערכה , וללכת הביתה . די לו בכך שאיננו משתעממים , 
אולם , דווקא משום כך , התוצאה מייגעת . היא מייגעת גם בגלל השחקנים : 
נולטי עושה קצת יותר מדי , והאטון , שהרשים כל - כך בסרטו הראשון , " אנשים 
פשוטים " , לפני כעשור , מאבד בהדרגה את ייחודו . היחידי שמצליח להרשים 
הוא אסאנטה , אולם , גם הוא נופל קורבן לחוסר יכולתו של לומט ליצור תחושה 
של דינמיקה של ממש בין שחקניו . 
