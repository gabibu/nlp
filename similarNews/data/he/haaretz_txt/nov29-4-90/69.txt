מאז ראשית האינתיפאדה הזהירו כל גורמי הביטחון מפני הסבת מאבקם של תושבי 
השטחים נגד הכיבוש הישראלי למלחמה של מוסלמים ביהודים . בימים האחרונים 
לכהונתו כשר ביטחון החל יצחק רבין להבין כי עליו לבחור בין הידברות עם פלשתינאים 
חילוניים מתונים לבין מלחמה בפלשתינאים דתיים קיצוניים . מפלגת העבודה נאלצה 
לפרוש מהממשלה , לאחר שהתברר שיצחק שמיר מוכן לשלם אפילו בכסאו ובלבד שלא 
לפתוח בתהליך שסופו פשרה מדינית . חומר הסברה שמנפק בנימין נתניהו לדיפלומטים 
הישראלים מציע שפע הצהרות של יאסר ערפאת על המזימה לחסל את ישראל בשלבים , 
וזה , לטענתו של נתניהו , כל ההבדל בין המנהיגות החילונית לבין המנהיגות 
הדתית , הקוראת לחיסולם של היהודים " במכה אחת " . באורח פרדוקסלי , לכאורה , 
נוח לימין יותר עם אויב המכתיר את רוצחם של שלושת האזרחים בשכונת בקעה 
בתואר " גיבור " ומבטיח כי " זו רק ההתחלה " , כפי שנאמר בכרוז החמאס . 
אין , ולא יכולה להיות , פשרה עם מי שמכריז כי " המלחמה בציונים אינה 
אלא מלחמת דתות בין האיסלם ליהדות " ( כרוז החמאס מספר 66 ) . נקל להשיג 
תמיכה של הציבור , ואף להסית אותו נגד השמאל , כאשר ברקע מרצדות תמונותיהם 
של יתומים . נפילתם של חמשת חיילי גבעתי בקרב נגד אנשיו של גורג חבש החזירה 
לתמונת המצב , המורכבת ממילא , את ממד המאבק הפנימי בין פלגי אש"ף והעימות 
החריף בין סוריה לעיראק . אפשר בהחלט שהחלטתו של חבש להגביר את הפעילות 
החבלנית נגד ישראל , חרף הנזק שהדבר מסב לקואליציה האמריקאית - ערבית , 
משקפת השלמה עם רצונו של הרחוב הפלשתיני הנואש . ראיה לכך שמדיניותה של 
ישראל היא זו שהביאה לאותו ייאוש , שהוא כשמן בעצמותיהם של קנאי האיסלם , 
אפשר למצוא דווקא במסמך הסברה של משרד החוץ , המבוסס על נייר עמדה של הממשל 
הצבאי . במסמך , שהופץ ב81 בנובמבר , נאמר בין השאר : " הקיפאון במישור 
המדיני במהלך השנה השלישית של ההתקוממות , ומבלי שתסתמן הפשרה בעתיד הנראה 
לעין , גרם לפגיעה בכוחם של פעילי אש"ף באזור , שכן האידיאולוגיה שלהם 
בדבר דרך מדינית כדרך לפתרון נראית בעיני הציבור כדרך שלא הניבה את הפירות 
המקוים . קיפאון זה ודעיכה הולכת ומתמשכת באירועי ההתקוממות בצד אי ראיית 
פתרון בעתיד הנראה לעין , אשר גרמו ליייאוש גובר והולך בקרב האוכלוסייה 
ביו"ש , נתנו אף הם יתרון לזרמים הדתיים במישור האידיאולוגי . בעוד שהזרם 
החילוני האש"פי מודד את הישגיו ואת נכונות דרכו במישור ההישגים בתחום המדיני . 
. . הרי שהזרם האיסלמי אינו מבטיח למאמיניו שכר מיידי . . . מובן 
כי אידיאולוגיה כזאת תואמת מצבים של ייאוש , מורל ירוד ובעיות כלכליות חריפות . 
. . " המסמך הממשלתי הרשמי מספר שהגברת כוחו של החמאס ברחוב מקבלת משנה 
תוקף גם מהזרמת כספים מסעודיה , המבקשת לנקום באש"ף על תמיכתו בסדאם חוסיין 
( זאת , אף שהחמאס מציג את הזמנת האמריקאים , " הצלבנים " , לסעודיה 
כפגיעה בקודשי האיסלם ) . החלטתו של ערפאת להזמין את נציגי החמאס והגיהאד 
האיסלמי לכינוס המכין של המועצה הלאומית הפלשתינית מאפיינת את החיזור של 
אנשי הארגון אחר המתחרים הדתיים . פעיל אש"ף בולט בשטחים התוודה באוזניהם 
של אנשי הממשל הצבאי , כי הוא ועמיתיו בהנהגה החילונית הפרגמטית ( כפי 
שמגדיר אותה המסמך ) איבדו את אמון הציבור , המצוי במצב של תסכול , שכן 
ברור לו שכרגע אין מדובר על תהליך מדיני . הגורמים הנוגעים ביותר בדבר מאשרים 
כי אזעקת המתונים בשני העמים לא היתה אזעקת שווא : מי שלא רצה את המלך חוסיין 
קיבל את אש"ף , ומי שלא רצה את אש"ף מקבל עכשיו את חמאס ואת הגיהאד האיסלמי . 
בסביבתו הקרובה של רבין אמרו בשעתו , כי פייסל חוסייני נשלח למעצר כדי 
להעלות את קרנו כלוחם חופש פלשתיני ולשפר את מצבו מול המתחרים מהארגונים 
הקיצוניים . המתעמק בדוחו"ת המודיעין על המתרחש בשטחים יכול להתפתות להאמין 
שמעצרו של רדואן אבו - עיאש נועד לאותה מטרה . מי שקורא את דיווחי הדיפלומטים 
הישראלים בוואשינגטון לקראת ביקור שמיר יודע , שהנשיא בוש לא יקנה ממנו 
כרוזים משומשים של החמאס כהוכחה שאין עם מי לדבר . במוקדם או במאוחר תצטרך 
ישראל לבחור בין פלשתינאים עם הגדרה עצמית חילונית לבין פלשתינאים עם הגדרה 
עצמית דתית . המועד תלוי , כמובן , בשאלה הגדולה : מתי וכיצד ייצא בוש 
מהמפרץ הפרסי ? 
