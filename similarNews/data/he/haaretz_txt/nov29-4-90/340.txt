אין זו תופעה שכיחה שחברי כנסת מעזים להרים את ידם בניגוד לעמדת מפלגתם . 
לעתים מזומנות הם נוהגים לדבר בגנות חוקים מסוימים ( כפי שהתבטאו מספר 
חברי כנסת , המגדירים עצמם כבעלי השקפות ליברליות , נגד החקיקה הדתית ) 
. אולם כשהם נדרשים להצביע , הם נכנעים למשמעת הקואליציונית או הסיעתית 
ומצביעים בניגוד למצפונם . אולם ישנם מקרים נדירים בהם חברי כנסת מרהיבים 
עוז בנפשם ומצביעים מתוך מניעים עקרוניים , בניגוד לעמדת מפלגתם , תוך 
נטילת סיכונים לעתידם הפוליטי . כך נהג בשבוע שעבר ח"ך יעקב שמאי , יו " ר 
סיעת הליכוד בהסתדרות , כשהרים את ידו יחד עם נציגי האופוזיציה נגד חוק 
ההסדרים במשק , שהובא לאישור הכנסת בקריאה ראשונה . שמאי שיגר מכתב מפורט 
לראש הממשלה בו נימק את החלטתו : " לצערי איאלץ להצביע נגד אישור החוק , 
בהיותו נוגד את כל תפיסת עולמי החברתית , שמתבססת על העקרונות החברתיים 
הכלולים במצע הליכוד ובראשם עיקרון הצדק החברתי , שתנועתנו חרתה על דגלה 
מאז ומתמיד " . הוא הדגיש כי " חוק ההסדרים המוגש לכנסת כולל סעיפים , 
שמשמעותם היא פגיעה קשה בחוליות החלשות של החברה " . צעדו האמיץ של שמאי ראוי 
להערכה . אך היו חברי כנסת בליכוד שהגיבו על - כך בלגלוג : " שמאי ידע 
היטב שגם ללא תמיכתו מובטח רוב בהצבעה להצעת החוק . אילו קולו היה צריך 
להכריע את ההצבעה , אני מסופק אם היה נוהג כך " אמר אחד מחבריו לסיעה . 
גם ח"ך אריה גמליאל מש"ס הרים את ידו בניגוד לעמדת חבריו לסיעה , נגד החוק , 
משום רגישותו לנושאים חברתיים ודאגתו כי החוק יפגע בשכבות החלשות . אולם 
בעוד הצבעתם של שמאי וגמליאל לא עוררה נגדם את חמתם של חבריהם לסיעה , כי 
לא מנעה את אישור החוק בקריאה ראשונה , הרי בליכוד עדיין לא סלחו לראובן 
ריבלין ומיכאל קליינר , שהעזו לתמוך באופוזיציה שהתנגדה בתוקף להסרת חסינותו 
של ח"ך מוחמד מיעארי , בגין המפגשים שקיים עם אנשי אש"ף . ריבלין וקליינר 
הפגינו בצעדם אומץ לב יוצא דופן בפוליטיקה הישראלית . הם הוכיחו כי אינם 
נכנעים ללחצים ולאיומים המופעלים עליהם כשהמדובר בנושאים עקרוניים , גם 
כשבצד האיומים ישנן אזהרות כי הצבעתם תפגע בעתידם הפוליטי . ריבלין עלה 
לדוכן ותקף את חבריו בליכוד : " להערכתי אנחנו עושים טעות כפולה . גם 
טעות משפטית וגם טעות פוליטית " . הוא סיפר כי בתוקף היותו בזמנו נציג הליכוד 
בוועדת הבחירות המרכזית , הצביע בעד פסילתה של הרשימה המתקדמת מהשתתפות 
בבחירות בגלל מצעה . אולם לאחר שבג"ץ קבע כי ההטפות של הרשימה המתקדמת הן 
במסגרת החוק : " אני כדמוקרט חייב לקבל את החלטת בג"ץ , גם אם מיעארי 
מטיף להקמת מדינה פלשתינית שלעניות דעתי היא לא רק רעה חולה אלא סכנה מוחשית 
לעצם קיום המדינה כי בית המשפט קבע שפעל במסגרת תפקידו " . עם זאת ציין כי 
אם מיעארי השתמש בסמכותו על - מנת להביא נזק למדינה , על היועץ המשפטי 
להעמידו לדין על - פי סעיף של בגידה . מאז הצבעתו זו לפני כחודש ימים , 
לא חדלים אישים בליכוד ובעיקר " מצליף " הסיעה , צחי הנגבי , לרדת לחייו . 
" חשתי כאילו הקרקע בוערת מתחת לרגלי " , אמר ריבלין בשבוע שעבר . הוא 
הדגיש כי לא רק אישים בליכוד אינם מוכנים להשלים עם העובדה שאחד מחברי הסיעה 
מצביע בהתאם לעקרונותיו ומצפונו , אלא גם אישים במערך . " אותם חברי כנסת 
במערך ובשמאל הנאור , שטפחו על שכמי ובירכו אותי על הצבעתי נגד הסרת החסינות 
של מיעארי , מיררו בשבוע שעבר את חייו של אברהם פורז משינוי , שיחד עם 
חברו לסיעה , הפרוף אמנון רובינשטיין , נמנע מהצבעה , ולא הרים ידו נגד 
חוק ההסדרים במשק " , אומר ריבלין . כלומר במפלגות מכל גווני הקשת הפוליטית 
מסרבים להשלים עם העובדה כי ישנם חברי כנסת שלא מוכנים לנהוג כרובוטים . 
הם רואים לנגד עיניהם אך ורק את טובת המפלגה ויוקרתה , ומתעלמים מכך שלכל 
ח"ך ישנם קווים אדומים אותם הוא מסרב לחצות , גם אם מאיימים עליו בחשיפת 
פרטים אינטימיים בחייו ( כפי שאיים צחי הנגבי על ריבלין ) . גם על ח"ך 
מיכאל קליינר מהליכוד עברו ימים קשים מאז העז להצביע נגד הסרת חסינותו של 
מיעארי . " הסברתי לחבריי לסיעה שכעורך דין אינני יכול להצביע נגד החלטה 
בלתי חוקית . אינני חשוד באהבה יתרה למיעארי ולעמדותיו , אבל יש לי כמה 
ערכים מקודשים : ארץ ישראל , דמוקרטיה ושלטון החוק . שלושתם יקרים לי 
במידה שווה . אבות התנועה שלי , זאב זבוטינסקי ומנחם בגין , הכריזו שאנו 
תנועה דמוקרטית ודגלו בשלטון החוק . אבל צחי הנגבי ניסה להסית נגדי ונגד 
ריבלין , תוך הפצת בדותות כאילו הפרנו את המשמעת הסיעתית " , אומר קליינר . 
הוא מדגיש כי לא היתה משמעת סיעתית בהצבעה בעניין הסרת חסינות מיעארי . 
לא חלפו אלא ימים אחדים וקליינר הצליח להרגיז גם את ראש הממשלה . קליינר , 
המשמש כיו"ר ועדת העלייה והקליטה של הכנסת , הסתייג חד - משמעית מהביקורת 
החריפה שהטיח שמיר במבקרת המדינה , השופטת מרים בן - פורת . קליינר שמח 
על דברי הביקורת של מבקרת המדינה , על התרעותיה בדבר המחדלים בקליטת העלייה ; 
משום שגם הוא מתריע זה כשנה וחצי על חוסר המעש והכישלונות בתחום זה . " קיוויתי 
ששמיר ינצל את דברי מבקרת המדינה כדי לצאת בקריאה לעם להתגייס למבצע קליטת 
העולים . אני מאמין שבגין היה נוהג כך . אבל שמיר החמיץ את ההזדמנות ובמקום 
זאת תקף אותי " , אומר קליינר . בישיבת סיעת הליכוד בשבוע שעבר נזף שמיר 
בקליינר מבלי לאזכר את שמו , כשאמר שמי שמגן עליה ( הכוונה לבן - פורת ) 
מזיק לתנועה . אומץ הלב שהפגינו חברי הכנסת יעקב שמאי , ראובן ריבלין , 
אריה גמליאל ומיכאל קליינר , ראוי להערכה . התנהגותם מעידה שישנם עדיין 
בפוליטיקה הישראלית קומץ נבחרי ציבור בעלי עקרונות , שפיהם , לבם וידם 
המצביעה , שווים . ראוי לעודד תופעה זו , ולגנות את ניסיונות ההפחדה שמפיצים 
נגדם עסקני המפלגות , שבראש מעייניהם ניצבת המשמעת הסיעתית ותו - לא . 
