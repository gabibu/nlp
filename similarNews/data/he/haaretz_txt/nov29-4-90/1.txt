קרע חריף , הגולש להאשמות הדדיות , פרסומים סותרים בעיתוני מזרח ירושלים 
והתנגשויות אלימות , פוקד בימים האחרונים את החזית הדמוקרטית בשטחים . 
בסוף השבוע שעבר הודחה זהירה כמאל , מהאישים המרכזיים בשטחים , מראשות 
התאחדות ועדות הפעולה של הנשים , ולפני כמה ימים פרצו אלמונים לביתה , 
כנראה לצורך חיפוש מסמכים . כמאל טענה כי לביתה פרצו שודדים , אך במזרח 
ירושלים קושרים את הפריצה למאבק בארגון . בבחירות שהתקיימו בסוף השבוע שעבר , 
זכתה פעילה לא מוכרת מהפלג הקיצוני של הארגון , נאדה טויר . כמאל ניסתה 
להגן על תפקידה בכינוסים נפרדים שקיימה עם תומכיה , אך אתמול התפרסמה בעיתוני 
מזרח ירושלים הודעה רשמית של התאחדות הנשים שמסרה על הדחת כמאל , " בגלל 
התפקיד הפלגני שמילאה בשורות ההתאחדות " . עם זאת , גינתה ההתאחדות את הפריצה 
לביתה של כמאל . גם בהתאחדות הפועלים של החזית הדמוקרטית חל בסוף השבוע מהפך . 
היו"ר הקודם , מחמוד זיאדה , הודח ובמקומו נבחר זיידאן כילאני , המזוהה 
אף הוא עם הפלג הניצי בארגון . זהירה כמאל נחשבת כמקורבת לפייסל אל - חוסייני 
ובשנתים האחרונות היא מרבה להשתתף עימו בפגישות של " ההנהגה הלאומית " 
בשטחים עם נציגים בין - לאומיים וגופי שלום ישראלים . היא ומחמוד זיאדה , 
שהודחו מעמדותיהם , נחשבו כמייצגי הזרם המתון בחזית , והדחתם מלמדת על 
התחזקות הגורמים הקיצוניים בארגון זה . המשבר בקרב פעילי החזית הדמוקרטית 
בשטחים מושפע מאווירת הפילוג הכללית בחזית הדמוקרטית לשחרור פלשתין . העימות 
מתחולל בין שני פלגים עיקריים פלג עבד - רבו התומך בפתח ובמדיניותו של ערפאת 
( הוא קרוי בבוז על - ידי מתנגדיו " פתח הקטן " ) ופלג חוואתמה הקיצוני 
והניצי . החזית הדמוקרטית לשחרור פלשתין בשטחים נחשבת לארגון המתוחכם והמאורגן 
ביותר בשטחים , והיא בעלת מבנה הירארכי ותפקודי שנתן לה עוצמה גדולה בהרבה 
מגודלה המספרי . פעילי הארגון הובילו את האינתיפאדה בראשיתה לפסים ארגוניים 
מסודרים , כמו הקמת " המפקדה הלאומית המאוחדת " ופרסום הכרוזים . תומכי 
החזית הדמוקרטית מאורגנים במסגרות של איגודים מקצועיים , התאחדויות פועלים 
ואיגודי נשים , שמקיימים בחירות סדירות . 
