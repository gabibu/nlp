בסותבי כבר מוכרים עיצוב אוונגרדיסטי במחירים מפולפלים . במוזיאונים ובגלריות 
מכובדות משתתפים מעצבים ידועים בתערוכות אמנות , ומשווקים את עבודותיהם 
כיצירות אמנות . אלה הם רק כמה מהסימנים למהפכה שהתרחשה בעולם בשנות השמונים . 
אולם אצלנו ממשיכים להתייחס לכל נושא העיצוב בזלזול , כאילו מדובר בגחמות 
אופנתיות שנועדו לספק שעשוע להמונים . גם שלוש תערוכות חשובות שנערכו השנה 
במוזיאונים של תל אביב וירושלים , לא הצליחו למחוק את החיוך המתנשא מעל 
פניהם של מרבית הצופים . משום מה אנו מתקשים להסתגל לרעיון שגם קומקומים , 
מנורות , כיסאות ושולחנות , יכולים להוות חלק מתרבות גבוהה , שבדרך כלל 
נהוג לבטא אותה באמצעים " לגיטימיים " כמו ציור , ספרות ומוסיקה . מאז 
ומתמיד שימשו מוצרי צריכה אמצעי יעיל כדי להתחקות אחרי " רוח הזמן " . האינפורמציה 
שהם מספקים חורגת הרבה מעבר למציאות הכלכלית והטכנולוגית . אולם העידן הפוסט - 
מודרניסטי ששיחרר את העיצוב מאתוס השימושיות , והעניק לגיטימציה להינתקות 
מתהליכי הייצור ההמוני , הזניק את המקצוע כולו אל עבר מחוזות חדשים . חפצים 
יום - יומיים חדלו להיות פריטים אנונימיים המיוצרים בשיטת הסרט הנע , ונהפכו 
ליצירות אינדיווידואליסטיות שאפשר להעמיס עליהן סמלים ומסרים תרבותיים וחברתיים . 
אין זה מפליא שהגבול בין עיצוב לאמנות הולך ומיטשטש , ולעתים מעצבים מקדימים , 
ואף משפיעים על יוצרים מתחומי אמנות אחרים . ואמנם , התערוכות של אטורה 
סוטסאס במוזיאון ישראל , ושל רון ארד במוזיאון תל - אביב , בנוסף לתערוכת 
הריהוט הצרפתי שהתקיימה בתחילת השנה בביתן הלנה רובינשטיין , פרשו בפני 
הצופים יריעה רחבה שבה השתקפו פני שנות השמונים בכל מורכבותם . בראש ובראשונה 
הונצחה בתערוכות אלו חברת השפע המערבית ששקועה ברכישה נלהבת של סמלי מעמד . 
פריחת העיצוב בשנים האחרונות לא התרחשה רק בזכות כמה פטרונים איטלקים , 
אמידים ונאורים , שהסכימו להסתכן ולהעמיד את בתי החרושת שלהם לרשות האוונגארד . 
גם התערבותה של ממשלת צרפת לקידום מעמדו של העיצוב המקומי לא היתה מועילה , 
אלמלא היה מי שישלם את מוצרי הצריכה ה"חתומים " , שמעניקים לבעליהם את 
התדמית הנכונה . בשנים האחרונות התברר שיש הצדקה כלכלית גם לייצור בסדרות 
קטנות , שנועדו מראש לפלחים דקים של האוכלוסייה . ההנחה שאפשר לקצור רווחים 
רק בייצור המוני נשחקה מול מציאות חברתית חדשה . גם הטכנולוגיה המתקדמת 
מהווה גורם מאיץ . היא מאפשרת כיום ליצור סדרות מצומצמות שאפשר לשנותן במהירות , 
מבלי להשקיע סכומי עתק . כך מתברר שלמרד שהכריזו המעצבים נגד הייצור ההמוני 
היה גם בסיס כלכלי איתן . הפרדוקס טמון בעובדה שמעצבי אוונגארד , אשר התאחדו 
בשנות השבעים במחאה כנגד החברה הקפיטליסטית ששיעבדה את בני האדם לצרכנות 
עיוורת , נתנו את ידם , בסופו של דבר , לפולחן צרכני אליטיסטי מסוג חדש . 
נס המרד הונף באיטליה בשלהי מהומות הסטודנטים . קבוצת " אלכימיה " שסוטסאס 
היה אחד מחבריה היתה חלק מתופעה רחבה יותר המוגדרת כתנועת ה"אנטי עיצוב " . 
המעצבים האוונגארדיסטים ראו את עצמם כמגיני הדמוקרטיה : הייצור הקפיטליסטי 
כופה על בני האדם את מוצרי ה"טעם הטוב " התעשייתיים . התנועה המודרנית 
נתנה את ידה לייצור המוני , המתעלם מהצרכים האמיתיים של בני האדם שבאים 
לידי ביטוי באמנות הפופולרית ספוגת הרגשנות והקיטש . מרקוזה סיפק להם את 
האידיאולוגיה , מהפכות הסטודנטים יצרו את האנרגיה הדרושה ואמנות הפוף את 
אמצעי הביטוי . הם לא ניסו לשנות את החברה מלמעלה אלא קיבלו אותה כמו שהיא . 
הסובלנות והדמוקרטיזציה התבטאו בעבודות ששאבו את השראתן , לא רק מהתרבות 
העירונית העממית האירופית , אלא גם מהמציאות החדשה של העולם השלישי המתמודד 
עם הציוויליזציה המערבית . המתיקות הסכרינית , הצבעים הצעקניים , השימוש 
המפתיע בחומרים זולים כמו פלסטיק ופורמאיקה או ב"רדי - מייד " ( אלמנטים 
שנלקחו מחפצים שימושיים יום - יומיים ) , היוו כולם אמצעים כשרים למאבק 
בשלטון " הטעם הטוב " . הרצינות התהומית של העידן המודרניסטי התחלפה ברוח 
שובבה מלאת הומור ואירוניה , שנועדה למלא את הציפיות הרגשיות של בני האדם 
ולא את בעיות הקיום החומרי . להצלחת קבוצת " אלכימיה " , ושל קבוצת " ממפיס " 
שיסד סוטסאס בראשית שנות השמונים , היה חלק נכבד בהתבססות התרבות הפוסט - 
מודרניסטית . הזעזוע שעבר על עולם המושגים האסתטי הגיע אפילו לצרפת . כאן 
במולדת התנועה הרציונלית , נסדק סוף סוף גם שלטונה המוחלט של הגישה הדקורטיווית 
הקלסית שהונצחה על - ידי אקדמיית הבוזאר . תערוכת " עיצוב פלוס " , שהציגה 
את בכירי העיצוב הצרפתי ובראשם פיליף סטארק , הוכיחה אמנם שהתפיסה הרציונלית 
הממוקדת בתהליך הפיתוח של החפץ המעוצב ולא במסרים אידיאולוגיים עדיין לא 
נעלמה . גם המחויבות לכללים של סימטריה , איזון הפרופורציות ולטוהר החומרים , 
עדיין שרירה וקיימת . אבל הכרסום בתחושת היציבות ו"הסדר הטוב " כבר נותן 
את אותותיו . לרבות מהעבודות מתגנב המגע הסוריאליסטי שהיה לו חלק חשוב כל - 
כך באמנות של העשור האחרון . הנטייה לעבר עולם סוריאליסטי אפל התבטאה באופן 
מפורש הרבה יותר בעבודותיו של רון ארד . החיבור בין שבירת הנורמות הספוגה 
באירוניה של העיצוב האיטלקי לבין עולם הרגש הבלתי מודע , מהווה את העקרון 
המרכזי המנחה את ארד . המעצב והאדריכל הישראלי הגיע ללונדון באמצע שנות 
השבעים , בתקופה שבה החלה להתבשל מהפכה חדשה המוכרת לנו יותר כיום כ"רה - 
קונסטרוקטיוויזם " . אדריכלים כברנרד צומי , שלימד את ארד , וזהה מדיר 
שלמדה יחד אתו , המשיכו למעשה את המרד האיטלקי ( אם כי בלי נטייה לעבר 
הפופולריזציה , וללא הסגידה לתרבות הקיטש ולאסתטיקה של העולם השלישי ) . 
לונדון נטלה חלק חשוב בביסוס הנתק בין עולם העיצוב לבין הנורמות הפונקציונליות 
של המודרניזם . אדריכלים ומעצבים הפכו למשוררים העוסקים בעולם של רעיונות , 
סמלים ודימויים כשהם מודרכים על - ידי השאיפה לשבור כל נורמה אפשרית . באנגליה , 
שבה המסורת הקלסית מעולם לא השתרשה כמו בצרפת ובאיטליה , היה הרבה יותר 
קל לשבור מוסכמות . ארד שהגיע אליה כ"פרא " ישראלי צעיר חש את עצמו חופשי 
לעשות ככל העולה על רוחו . הוא בחר בחומרים הפחות צפויים . חיטט בערימות 
של גרוטאות כדי למצוא חלקים ממוצרי צריכה ישנים שניתן למחזר כמו למשל מושבים 
של מכוניות ישנות , חלקי אופניים , או מגשי בנאים . הוא לא היסס לנצל 
פסולת של בתי חרושת , ואפילו פנה לבתי חולים כדי לגלות טכניקות וחומרים 
זולים שאפשר לשלבם בריהוט ביתי . בכל הרעיונות הללו לא היה כל חידוש . 
אבל הדרך הבוטה והישירה שנקט המעצב הישראלי , שידע לנטרל את הדימוי האופטימי 
של מוצרי התעשייה , סללה בפניו את הדרך להצלחה . בתערוכה בתל - אביב מוצג 
חלק מהעבודות שבזכותן כבש לעצמו ארד שם בין - לאומי הפטיפון הנתון בתוך 
מסגרת מבטון , הכורסה הידועה שלו המורכבת ממושב של מכונית רובר ישנה , 
וזו העשויה מלוחות מתכת דקים המקופלים כפיסות קרטון . חבל שבחלל הגדול של 
אולם המוזיאון מאבדות כמה מהעבודות את כוחן המהפנט . הקהל הישראלי יתקשה 
להתרשם מיכולתו של האמן ליצור סביבה שלמה - דחוסה , קודרת ואפילו אלימה . 
אווירה זו המאפיינת את עבודתו של ארד שונה מאוד מתחושת הקלילות העליזה שעלתה 
מתערוכתו של סוטסאס , וכן גם מהחומרה המינימליסטית של הריהוט הצרפתי . 
במבט ראשון נדמה שלכל היותר מדובר כאן בסגנונות שונים המתחלפים בשרירותיות , 
ושכל מטרתם ללכוד את תשומת לבו של הצופה . העובדה שהפן הפונקציונלי כמעט 
אובד לחלוטין בין הפריטים המוזרים , מעלה מיד שאלות קשות באשר למעמדו של 
הצרכן וטובתו אצל המעצבים . כמה מהפריטים שהוצגו בתערוכות נראים חסרי שימוש 
ואחדים מזכירים מכשירי עינויים . קפמאליד4אפשר כמובן להתחיל לבכות את אובדן 
החלום ההומניסטי של התנועה המודרנית ששמה את צורכי האדם בראש מעייניה . 
אולם אם בוחנים היטב את הרקע התיאורטי של עיצוב שנות השמונים , מגלים שלא 
רק שהאדם לא נשכח אלא שהוא הפך להיות לגיבור הראשי : כיום כבר אין מתייחסים 
אליו כחלק מקולקטיב אלא כיצור אינדיווידואליסטי בעל רגשות ומאוויים כמוסים 
שדווקא אותם מבקשים המעצבים לבטא . תהליך ההתמקדות ביחיד ובמהותו הפנימית 
החל בד בבד עם נסיגתן של האידיאולוגיות החברתיות הגדולות . אחרי שנות הששים 
שוב לא אפשר היה לדבר על פתרונות אחידים , שתואמים את צרכיה של החברה כולה 
בכל מקום . ההתפתחויות בתחומי הפסיכולוגיה , הסוציולוגיה והאנתרופולוגיה , 
הוכיחו את מורכבות הקיום האנושי . התברר שאין די בסיפוק הצרכים הפיזיים 
כדי להבטיח את איכות החיים , והתפיסה הפונקציונליסטית איבדה הרבה מזוהרה . 
המחקרים שחשפו חברות פרימיטיוויות הובילו למסקנות בדבר המשמעות הסמלית והרגשית 
שיש לחפצים יום - יומיים ולקישוטם . השאיפה לדמוקרטיזציה אמיתית וביטול 
ההיירארכיה בין חברות מפותחות יותר למפותחות פחות , היו לחלק מרכזי בתרבות 
שנות הששים . אנשי העיצוב האיטלקי רק הסיקו את המסקנות המעשיות , והעבירו 
אותן לשפה חזותית . בשנות השמונים העמיקו תופעות אלו , וגברה השפעתן של 
מגמות אינדיווידואליסטיות על כל תחומי החיים . בעשור זה כבשה את תשומת הלב 
האסכולה הפוסט - סטרוקטורליסטית הצרפתית מפק , לאקן , בארת ועד לדרידה . 
עם כל השוני בין הוגי דעות אלה , הם יצרו תמונה קודרת של עולם מפורק וקרוע , 
שהתקווה לאחות את שבריו כדי ליצור הרמוניה אידילית , אבדה לו לחלוטין . 
השאיפה לחדור למעמקי הנפש , לתופעות של היסטריה ושיגעון וחוסר אמונה בקני 
המידה האובייקטיוויים והרציונליים , כל אלה השפיעו על כל תחומי היצירה האמנותית . 
הסתירה שבין הרצון להתמודדות כנה עם בעיותיו הנפשיות של האדם , ובין תחושת 
הכישלון הצפוי מראש , היא שהולידה בשנים האחרונות את הסוריאליזם החדש , 
הבולט כל - כך ביצירתו של ארד . המעצב הישראלי אינו הוגה דעות , ואין 
הוא מודרך על - ידי תחושת שליחות . אולם כיוצר אמיתי , הוא קלט את " רוח 
התקופה " ומצא את האמצעים המתאימים כדי לבטאה גם בעיצוב שולחנות , כיסאות 
ומנורות . 
