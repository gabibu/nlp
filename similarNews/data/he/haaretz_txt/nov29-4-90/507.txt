התאחדות בעלי הבתים פנתה לשרי הממשלה וליו"ר ועדת העלייה והקליטה , ח"ך 
מיכאל קליינר , במחאה נמרצת על הצעתו לאפשר לדייר מוגן להשכיר את דירתו 
לדייר נוסף . יו"ר ההתאחדות , שמחה סלפטר , טוען כי חקיקה כזו פירושה 
צעד אחרון בהלאמת רכושם הפרטי של בעלי הנכסים המוגנים . ראשי ההתאחדות טוענים 
כי דירה שבה גר דייר מוגן אינה שייכת לו , וחקיקה המאפשרת לאדם לסחור ברכוש 
שאינו שלו היא צעד חסר תקדים בעולם המערבי הדמוקרטי , שללא ספק תפגע במאמצים 
לגייס משקיעים והון מחו"ל . יו"ר ההתאחדות הוסיף שנראה כי הפאניקה שאחזה 
בחברי הכנסת לנוכח המחדלים בקליטת העלייה מביאה להצעות שונות ומשונות , 
שאין להן מקום במדינה חופשית . לדבריו , בשטח הדיור בכלל , והדיור להשכרה 
בפרט , מן הראוי היה להקדיש יותר זמן לדיון מקצועי בחומר שפרסמה ההתאחדות . 
לטענת סלפטר , דיון כזה היה מביא להחלטה על עריכת שינויים בחוק הגנת הדייר , 
שהיו מונעים את המצב הנוכחי . לדבריו , עדיין ניתן , באמצעות שינויים 
בחוק , להוסיף אלפי דירות להשכרה ולתרום להקלת המצב , מבלי לעלות על הדרך 
המסוכנת של הלאמת או הפקעת רכוש פרטי . 
