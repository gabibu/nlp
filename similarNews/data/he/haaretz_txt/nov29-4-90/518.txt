ניו - יורק ( מיוחד ל"הארץ " ) . בתום הדיון השנתי בשאלת פלשתין אמש במליאת 
עצרת האו"ם , הופצו במרכז האו"ם לא פחות מחמישה נוסחים שונים של הצעת ההחלטה 
שתוגש להצבעה . החמורה מביניהן , מבחינתה של ישראל , כוללת גינוי תקיף 
של המדיניות הישראלית בשטחים ושל ההפרות החוזרות ונשנות של זכויות האדם , 
ומאזכרת הרג ופציעת פלשתינאים , בעיקר בירי בהר - הבית . ההחלטה קוראת 
לנסיגת הישראלים מהשטחים , ולכינוס ועידה בין - לאומית לשלום במזרח התיכון . 
ההצבעה תיערך , ככל הנראה , ביום חמישי השבוע , וצפוי כי תאושר ברוב מאסיווי . 
במשך יום אתמול נמשכו המגעים בדבר כינוסה של מועצת הביטחון להצבעה על הצעת 
הפשרה הפינית , לגבי שיגורו לשטחים של נציב תלונות קבוע מטעם האו"ם . שגריר 
תימן , המכהן כיושב - ראש תורן של מועצת הביטחון , נפגש אמש עם מזכ"ל האו"ם , 
אך לא נודע על מועד לכינוסה של המועצה . מקורות במרכז האו"ם אמרו כי העיכוב 
בכינוס המועצה נובע , כפי הנראה , מחילוקי הדעות בין המדינות הבלתי מזדהות , 
הנוטות לתמוך בהצעת הפשרה הפינית , לפיה תביע המועצה " הסכמה עקרונית " 
לשיגור נציב תלונות , לבין אש"ף , התובע להגיש להצבעה את ההצעה המקורית , 
התובעת במפורש למנות נציב תלונות קבוע בשטחים . עוד נאמר כי היוזמה שמגלה 
פינלנד , ומאמציה להביא את הצעת הפשרה להצבעה , נובעים מהרצון להביא לשחרורם 
של בני - ערובה פינים המוחזקים בעיראק . 
