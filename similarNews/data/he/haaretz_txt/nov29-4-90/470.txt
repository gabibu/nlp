חבר שחזר אתמול ממערב אירופה תיאר שידור החדשות שבהן התמונות מהפגנה נגד 
רצח כווייתים התחלפו מהר בתמונות על שפיכות דמים בין יהודים וערבים , " תאמין 
שגם לי היה קשה להבחין איפה בדיוק נגמרים הכווייתים והעיראקים , ואיפה מתחילים 
הישראלים והפלשתינאים . בזכרון הצופה המקומי בוודאי נשאר ערבוב בין השניים " . 
היה זה מהשגי הפלשתינאים והעיראקים , שהצליחו לעורר כאן התנגשויות דמים , 
אשר בתודעת הציבור בחו"ל שרבבו במתרחש במפרץ את המתרחש בירושלים ובשטחים , 
יצרו בכך " לינקג " תת - הכרתי גם בקרב רבים שבאופן מודע הבינו את ההבדל 
בין שני הדברים . לאוהדי הערבים היה הקשר ברור ממילא . כדאי לזכור שגם ממשלת 
ארה"ב , ללא אהדה מיוחדת לסדאם חוסיין , רוצה להגיע להסדר כולל של בעיות 
המזרח התיכון . הנשיא בוש אמר מלכתחילה , שלאחר חיסול משבר כוויית אפשר 
יהיה לטפל ביתר בעיות האזור . " תנועות שלום " מערביות המובטלות עתה , 
שרבות מהן מעולם לא הצטיינו בהפרדת האמת הסוביקטיווית מהעובדות , התגייסו 
לסייע לסדאם גם בסיסמאות נגד יחס " איפא ואיפא " כלפי הסירוב העיראקי וכלפי 
הסירוב הישראלי לבצע החלטות או"ם . הן חיזקו בכך את תחושת ה"לינקג " בין 
שני הנושאים . מותר לקוות שלא יצליח הניסיון של סדאם לשלב במישרין את הנושא 
הפלשתיני בשיחות עם האמריקאים על כוויית . אך לא יכול להיות ספק , שאם 
יגיעו הצדדים לדיונים מהותיים , יהיה מובן לשניהם , שאחרי הסכם על המפרץ 
יגיע תור הטיפול בנושא הפלשתיני . היה זה אולי מהתבונה להציג , מתחילת המשבר , 
" לינקג " אחר : את אי - יכולתה של ישראל לדון על הסדר הבעיה הפלשתינית , 
כל עוד עיראק מפתחת ומצטיידת בנשק בלתי קונבנציונאלי . הצמדת הסכנות לישראל 
אל אזהרות ארה"ב מפני תאוצת החימוש הגרעיני העיראקי , לא סותרת את דרישות 
" הפרופיל הנמוך " . להבלטת הקשר בין הסדר פלשתיני לחיסול האיום הגרעיני , 
הכימי והביולוגי העיראקי היה ועדיין יש סיכוי לזכות בתמיכת דעת הקהל באמריקה 
ואולי גם במערב אירופה . 
