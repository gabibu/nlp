בשבוע שעבר אישרה ועדת הכספים של הכנסת את תיקון 11 לחוק ניירות ערך בלי 
להכניס לתוכו הסתייגות חשובה אחת של ח"ך דן תיכון , שהוא אחד היחידים בכנסת 
שגם מבין בשוק ההון ושיש לו גם מצפון ציבורי . תיכון נוכח לדעת שהתיקון לחוק 
בנושא שכר הבכירים איבד את משמעותו . פרשת יפת , יו"ר בנק לאומי דאז , 
ומשכורות הענק שלו הביאו את הכנסת לפני שנתיים לחוקק תיקון לחוק המחייב 
את פרסום גובה השכר של חמשת הבכירים בכל חברה . דב לאוטמן , נשיא התאחדות 
התעשיינים , היה נגד התיקון לחוק . גם בכירים רבים אחרים לא התלהבו ממנו , 
והם הצליחו באמצעות לחצים על חברי כנסת שונים להשיג חקיקה מעורפלת . כתוצאה 
מכך , חברות ציבוריות רבות אינן מפרסמות את שכר בכיריהן בצורה ברורה . 
חברות מסוימות אינן מפרטות שמות , ולך תדע מי מקבל מה . חלק מהחברות מדווחות 
על תשלומים לתקופות העולות על שנה למשל דובק . עבודת הפענוח קשה גם בחברות 
גדולות . למשל בשופרסל ובחברה לישראל מתפרסם השכר המשותף של שני ראשי החברה , 
כך שלא ניתן לדעת כמה מרויח דוד וינשל ( שופרסל ) או אהרן זלר ( החברה 
לישראל ) . האם הם מתביישים במשהו ? בחברות אחרות משולם השכר לבכירים 
באמצעות חברה - בת לא בורסאית . למשל , הדיווח בדו"ח התקופתי של כלל - 
ישראל עוסק רק בשכרו של המנכ"ל , אהרון דברת , ללא אזכור המנהלים הנוספים , 
כמו איציק שרם ועמוס ספיר . ממה הם מתביישים ? לא מזמן אמר דברת שהוא 
שוקל בחיוב את פרסום שכר חמשת בכירי כלל . לאור כל זאת , הציע תיכון תיקון 
לחוק , שיפרט באופן מלא ושמי את כל תנאי השכר וההטבות לחמשת הבכירים בכל 
חברה ציבורית . אין בלם טוב יותר מזה לשחיתות . אין כפרסום בלם טוב לשכר 
מופרז , כי אותו בכיר ייאלץ לעמוד מול הכפופים לו ולהוכיח בעבודה יום - 
יומית שהוא אמנם ראוי לשכר שהוא מקבל . אך מול תיכון התייצבו בוועדת הכספים 
חברים אחרים , ובעיקר ח"ך אריאל ויינשטיין , שחיפש נימוקים מתחת לאדמה 
נגד יוזמת תיכון . כבר מזמן הפסקתי להבין איזה אינטרסים משרת ויינשטיין . 
לבטח לא את אלה של הציבור . לאחר דחיית הצעתו אמר תיכון באכזבה : " זה 
יום שחור לכנסת , שכן בדחותה את הצעת התיקון , כאילו אישרה את תנאי השכר 
המופלגים והמופרזים שניתנו לארנסט יפת בשעתו . חבל שתיקון זה , שבא להגן 
על המשקיע הקטן , נדחה בשל לחץ בלתי הוגן שהופעל על כמה חברי כנסת מצד נציגיהם 
של אינטרסנטים שונים " . 
