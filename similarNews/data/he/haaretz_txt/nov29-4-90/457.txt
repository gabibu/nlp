התרבות מקרי התקיפה בסכינים של אזרחים במרכזי הערים בישראל עירערה את תחושת 
הביטחון אצל ישראלים רבים . היום כבר לא צריך להתגורר ביישוב לאורך הגבול 
הלבנוני או באלפי מנשה ובאריאל שבשטחים , ואפילו לא ליד גבול השלום עם מצרים , 
כדי להפוך לנתון סטטיסטי ברשימת הנפגעים ההולכת וגדלה בסכסוך הישראלי - 
הפלשתיני . אפשר להידקר למוות גם בשכונת בקעה בירושלים , בצומת אלונים 
בצפון הארץ , בבית מלאכה באשקלון או בעת נסיעה באוטובוס בדרך ראשית במרכז 
גוש דן . פעם תקפו ארגוני המחבלים הפלשתיניים באמצעות הטמנת פצצות במרכזים 
סואנים או בהתקפות מאחורי הגב . היום ההתקפות הן חזיתיות יותר , עם סכינים , 
כאשר לתוקף אין סיכוי רב להימלט . החידוש בהתקפה שלשום באוטובוס בבני - 
ברק היה בכך שהפעם תקפה קבוצת סכינאים , ולא רוצח יחיד אחוז אמוק . תופעות 
אלה יחריפו , מן הסתם , ככל שהסכסוך בין שני העמים יעמיק . מי שציפה שהמצב 
שבו צד אחד בהתמודדות ימשיך לשלם במאות רבות של הרוגים , כולל עשרות ילדים , 
והנקמה לא תתפרץ מקרבו , חי באשליות . דרך אחת לתגובה היא להתנהג בדומה 
למתנחלים ולתושבים יהודים רבים בשטחים . להאשים את צה"ל והמשטרה , לחרף 
ולגדף את הפיקוד הבכיר , להאשים את השמאל ואת העיתונות בכל הצרות . זוהי 
הגישה הרגשית , הרואה בפתרון הצבאי הטקטי את התשובה היחידה לסכסוך הישראלי - 
הפלשתיני . בלי לחוש כמעט , גרמה ההתקוממות הפלשתינית שינויים בתפיסת הביטחון 
באשר לחשיבותו של השטח . תפיסה זאת אמרה , כי השטחים הם חגורת ביטחון לישראל 
והם מהווים תוספת נטו לביטחון . האינתיפאדה לימדה , כי יש מחיר ביטחוני 
כבד להחזקת השטחים הללו . לפתע הסתבר , כי יש משהו המקזז בצורה רצינית 
את העומק האסטרטגי שנוסף לנו הודות לשטחים . כל עוד התמקדו הצרות הביטחוניות 
לאורך הגבול , נראה הדבר כטבעי . אך ככל שנמשכת ההתקוממות הפלשתינית ופולשת 
גם לתוך הקו הירוק , מתברר לרבים מהישראלים , כי העומק האסטרטגי של השטחים 
לא מהווה תשובה לבעיות ביטחוניות בסיסיות אחרות . בגלל שהחלטנו כי העם הפלשתיני 
יחיה בתוכנו כשאנו שולטים בו , הצליחו הפלשתינאים לבצע מה שנקרא בלשון הצבאית 
איגוף אנכי של העומק שמעניקים לנו השטחים . התברר , כי ביטחון אינו רק 
מה שקורה לאורך הגבולות , אלא גם מה שקורה בבית . שינויים אלה מעידים , 
כי הנוסחה הצבאית המעלה בחשיבותו של השטח היא ישנה ולא כוללת את כל האלמנטים 
ההכרחיים . לא די לנתח את השטח ולשאול אם הוא הררי , מדברי או מיוער , 
ומה הם הנהרות ומכשולי הקרקע המצויים בו . לא פחות חשוב לכלול בנוסחה את 
האוכלוסייה המתגוררת בשטח , את מאווייה הלאומיים ואת יכולתה להוות סכנה 
ביטחונית מתמשכת . טעות זאת התבררה במהלך האינתיפאדה , והיא מתבהרת פי כמה 
וכמה בעקבות ההתקפות האחרונות . לפי שעה אנו נמצאים בשלב הבריחה , שבו 
מקווים כי הפתרון יימצא באמצעות הנפקת תעודות ל"פלשתינאים הטובים " לעבוד 
בישראל , כשאנו שוכחים כי מרבית הדוקרים שנתפסו עד היום היו בלא עבר ביטחוני 
או פלילי . גם ההצעה לסגור לפרקים את הקו הירוק אינה אלא פתרון חלקי , 
שייצור בעיות ביטחוניות אחרות , או יגביר את ההתקוממות בתוך השטחים . במוקדם 
או במאוחר יהיה צריך להחליט מה מסוכן יותר : להגיע להסכם עם הפלשתינאים 
מתוך קביעת סידורי ביטחון רחבים עמם ועם הירדנים , או להמשיך במצב הנוכחי . 
יהיו רבים שימשיכו לומר כי העומק שמעניקים לנו השטחים בגדה וברצועת עזה הוא 
חיוני , כי הסכנה מצבאות ערב מהווה איום אסטרטגי . מבחינה צבאית ישירה 
אין האינתיפאדה מהווה אמנם איום קיומי מיידי לישראל . אך ברור גם שאין היא 
רק אירוע מטריד שאינו חורג מהתחום הטקטי . לטווח ארוך יש להתקוממות הפלשתינית 
השלכות מסוכנות , ולא רק על מוראל האוכלוסייה הישראלית , ולהצטברותה תהיה 
משמעות אסטרטגית על ביטחונה של ישראל . 
