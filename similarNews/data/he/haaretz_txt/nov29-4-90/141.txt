הקרנת עשרת פרקי ה"דקלוג " הסתיימה , ועדיין קשה להשתחרר משפע המידע ולעבור 
את מחסומי הסופרלטיווים שהעתירה עליהם הביקורת הנלהבת . אין ספק שהקרנת 
הדקלוג היתה אירוע טלוויזיוני - קולנועי . עם זאת , אי - אפשר לדבר על כל 
פרקי הסדרה בנשימה אחת , ולא כולם היו באותה רמה . אני נוטה דווקא לקבל 
את דבריו של קישלובסקי עצמו , שעשרת הדיברות שימשו לו רק תירוץ , וכנראה 
גם כמסגרת רעיונית מחייבת , ובאמצעותם בחן את המציאות החברתית בת - זמננו , 
והאיר מנקודת מבט מקורית וייחודית את ערכיה ואת אמונותיה . מן הערכים והאמונות 
לא נותר הרבה , ובדקלוג אלה מצטיירים כסדוקים ורעועים ; בעצם , ערכים 
שפשטו את הרגל . בסיפורי הסדרה אני רואה מעין מסר מוסרי . אמנם ציטטו את 
קישלובסקי כמי שאמר שכאשר הוא שומע את המלה מוסר מתחשק לו לעזוב את החדר , 
אבל מה הוא הדקלוג אם לא סדרת סיפורי מוסר ? ואין להתעלם גם מן ההיבט הדתי 
של סיפורי הסדרה . והדת הרי ממלאת תפקיד דומיננטי בפולין של היום . אישור 
לדעתי אני מוצאת בדברים שאמר התסריטאי של קישלובסקי , קזישטוף פיאסביץ , 
איש צעיר יחסית וסימפטי מאוד , בשיחה עם יגאל רום . הוא שמח לשמוע שהסדרה 
התקבלה בהתלהבות בישראל , משם באות לדבריו הנורמות שעליהן התבססה התרבות 
המערבית . קישלובסקי אכן בוחן נורמות אלה בזכוכית מגדלת , מנפץ ושובר אותן , 
ומשתמש בשברים הנוצצים כבמין קליידוסקוף צבעוני . אלא שבניתוח הרעיונות 
אין לשכוח את הישגו הטלוויזיוני - קולנועי של קישלובסקי , המצליח להעביר 
את אווירת הסגירות , הניכור והבדידות שבה חיים גיבוריו . השיכונים האפורים 
שהם מתגוררים בהם ממוקמים ממש על גבול גטו וארשה , משם נשלחו היהודים להשמדה . 
לפי פיאסביץ זה מקום אופייני מאוד , וגם לא מקרי . זו מסה של שיכונים 
אפורים , הנראים כאילו הם ריקים מאדם . אך כשנפתחות הדלתות במסדרונות הארוכים 
והצרים , או המעליות עולות ויורדות , הרי זה כאות מבשר רע , מעין איום 
נסתר , משום שכל מגע אנושי מביא עמו טרגדיה אנושית . משום כך אחד הפרקים 
המרשימים לדעתי היה הפרק התשיעי , שבו מספר מנתח לב לאישתו שהוא אימפוטנט 
לתמיד , ומגלה גם שלאישתו יש מאהב . איני יודעת אם האימפוטנציה היא סמלית 
לגבי הגברים והנשים בסרטיו של קישלובסקי , ואם הוא מנסה לחשוף שקר מקובל 
שבזכות האהבה אפשר להתגבר על הכל . והרי אהבת האישה , לפי כל המוסכמות 
החברתיות , בשקר יסודה , והיא מביאה גם לניסיון ההתאבדות של בעלה . אבל 
קיים בסרט מישור נוסף , משמעותי פי כמה . באחת משיחות הנפש בין האישה לבעלה 
נאמר שאין צורך לדבר עד הסוף . ואכן , הנשים והגברים בסדרה גם אינם מסוגלים 
לדבר עד הסוף , ובינם לבין האחרים כמו קיימת מחיצה אטומה . אנשיו של קישלובסקי 
חיים בבדידות , והוא מצליח להמחיש כמעט ללא מלים מיותרות את הניכור שבין 
אנשים , ניכור שלא אהבה ולא שנאה יכולות לו . ניכור זה מקבל משנה תוקף על 
רקע החורף הקר והמקפיא , השלג ברחובות הריקים , ויצורי אנוש הנראים כסטטיסטים 
בהצגה . יש לציין גם שהגברים והנשים של קישלובסקי אנושיים מאוד , ויש לו 
מבחר מפתיע ממש של שחקנים מעולים . בשיחה עם רום מזכיר פיאסביץ את הפרק בסדרה 
שנושאו אינו דווקא החטא , אלא רגשות האשם של הפולנים לגבי היהודים . בשיחה 
בין השניים , על ספסל במקום שממנו נלקחו יהודי וארשה למחנות הריכוז , מקבל 
היבט זה משמעות חזקה פי כמה . בפרק זה פוגשת אישה מבוגרת , מרצה לפילוסופיה 
של המוסר , את המתרגמת שלה לאנגלית , המתגלה כילדה היהודייה שהובאה לביתה 
בעת השואה והיא סירבה להציל אותה . עכשיו , בפגישה המחודשת , היא מגיעה 
למסקנה שאין דבר יקר יותר מחייו של ילד . אלא שהכרה כאובה זו , המלווה 
ברגשות - אשם כבדים , באה מאוחר . פרק זה אמור להיות כתב - אשמה . אלא 
שקישלובסקי כנראה מאמין בסתר לבו בחסד נוצרי , ובין הפולנייה ליהודייה נוצר 
רגע של חסד ופיוס . ודווקא על רקע האנטישמיות בפולין של היום נחשפת החולשה 
המוסרית - אנושית של פרק זה . 
