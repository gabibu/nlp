לונדון ( מיוחד ל"הארץ " ) . המנהלים של חברת הבירה גינס , שנשפטו לתקופות 
מאסר שונות על מעשי מרמה בבורסה , יוכלו לשוב ולהיות דירקטורים בחברות כאשר 
ייצאו מבית הסוהר . שר המסחר והתעשייה של בריטניה , פיטר לילי , החליט 
שלא לפנות לבית המשפט ולבקש את פסילתם , כפי שהחוק מתיר לו . השר אמר כי 
עיין בפסקי הדין של המנהלים , ובמיוחד בנימוקים שנתן השופט שלא לפסול אותם 
להבא . ההחלטה נוגעת בראש ובראשונה לגרלד רונסון , הממשיך להחזיק במשרות 
ציבוריות , כגון נאמן של המוזיאון הבריטי , בעוד הוא מרצה תקופת מאסר . 
עם צאתו מהכלא יוכל רונסון , שנשפט לשנת מאסר אחת , לשוב ולעמוד בראש 
מפעליו , הכוללים רשת מוסכים וחברות מקרקעין . בפסק הדין אמר השופט כי לדעתו 
אין לפסול את הנדונים מלכהן בחברות כשישתחררו , שכן אין ראיות לכך שחוסר 
היושר שלהם עלול להיות מסוכן לציבור בעתיד . 
