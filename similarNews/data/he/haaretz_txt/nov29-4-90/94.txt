התאחדות הקבלנים והבונים קיבלה החלטה להכשיר מומחים לבנייה בברית המועצות , 
במסגרת ניסיונה לגייס כ52 אלף עובדים חדשים לענף הבנייה לשנת 1991 . ההתאחדות 
החליטה לשלוח מדריכי בנייה ישראלים לבריה"ם מנהלי עבודה בכירים ומנוסים 
שיעבירו קורסים למנהלי עבודה מבין העולים העומדים לעלות ארצה בשנה הקרובה . 
בקורס המרוכז יילמד חומר שתואם את שיטות העבודה הקיימות בארץ , ועוסק 
בבנייה מתועשת , בטיחות בבנייה , מושגים מקצועיים . כן יכלול הקורס את 
לימוד השפה העברית . כאשר יגיעו מנהלי עבודה אלו ארצה הם יקבלו הכשרה קצרה 
במסגרת האגף להכשרת כוח אדם של משרד העבודה , וייקלטו בעבודה באתרי הבנייה 
השונים של חברי התאחדות הקבלנים והבונים . לפי מחקר שהוזמן על ידי הקבלנים 
מהמחלקה לחקר הבנייה בטכניון , חסרים כבר עתה ויחסרו מאות מנהלי עבודה בבנייה . 
הכשרת מהנדסי בניין עולים חדשים לתפקיד זה תקל גם על קליטת עולים כעובדי 
בניין . ההכנות ליציאת המשלחת נכנסו לשלבים מעשיים ונראה כי הראשונים ייצאו 
לברית המועצות בעוד כחודש . 
