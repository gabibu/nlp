שעות אחדות לאחר שהאו"ם נתן לארה"ב אור ירוק לפעולה צבאית במפרץ הפרסי אמר 
ראש הממשלה , יצחק שמיר , לחבר הקונגרס , בנגמין גרלמן : " החלטת מועצת 
הביטחון תתרום לסיום המצב הבלתי - נסבל , שיצר הדיקטטור העיראקי , מצב 
המאיים על שלום האזור ויציבותו כמו גם על ביטחונה של ישראל " . מלים אלו 
נאמרו שעה קלה לפני שנשיא ארה"ב , גורג בוש , הציע לסדאם חוסיין סולם מילוט 
מפני פעולה צבאית . הסולם הזה נועד בעיקרו להביא לסיום אותו מצב בלתי - 
נסבל , שיצר הדיקטטור . ספק אם הטרידה את בוש המחשבה על ביטחונה של ישראל , 
כאשר הזמין את שר החוץ העיראקי לוואשינגטון . על - פי דיווחים מהימנים , 
לא העסיק עניין זה את הנשיא האמריקאי גם בעת שיחתו עם נשיא סוריה , חאפז 
אל - אסד , ומותר להניח כי אם ישמעו האמריקאים בשיחותיהם בוואשינגטון או 
בבגדאד הצעות , שתעלנה בקנה אחד עם האינטרסים המרכזיים שלהם במזרח התיכון 
בכלל ובמפרץ בפרט , גם אז לא יעמדו האינטרסים הישראליים למכשול בפני הסדר . 
כפי שאמר שמיר לחבר הקונגרס האמריקאי , אכן מאוימת ישראל על - ידי עיראק 
באופן ישיר מאז ראשית המשבר . אם תעמוד ארה"ב בדיבורה , הרי שלא תסתפק 
בנסיגה עיראקית מכוויית ותכרוך את ההסדר אם אמנם ייצא אל הפועל בסילוק 
אותו איום עיראקי על מדינות האזור , וישראל בתוכן . כאן דורך הסולם על כף 
רגלו של יצחק שמיר , שכן על - פי מקורות זרים לא נפקד מקומה של ישראל 
בפיתוח נשק של השמדה המונית . לפיכך , תוביל שורת ההיגיון להסדר כולל של 
הגבלות על נשק לא - קונוונציונלי במזרח התיכון . מכאן קצרה הדרך להסדר כולל 
גם בנושאים אחרים . עיראק ומדינות אחרות כבר הכריזו פומבית כי הן רואות 
בכיבוש הישראלי בשטחים ובבעיה הפלשתינית תאומים סיאמיים של כיבוש כוויית 
וסכסוך הגבולות במפרץ . אם , שלא כבהזדמנויות קודמות , ישתלשל סדאם חוסיין 
בחבל שהושיט לו בוש , הרי שישתמש בפלשתינאים ככפפה להגן על ידיו מפני השריטות . 
המשקעים , שהצטברו בלבו בוש על שמיר , הופכים את הנשיא האמריקאי לפרטנר 
רציני ליזמה כוללת ליישוב כל הסכסוכים במזרח התיכון , המטרידים את ארה"ב 
כמו גם את אירופה ומדינות חשובות אחרות בעולם . כל אלה חברו יחד להחזיר 
את עטרת האו"ם ליושנה . כשם שארה"ב אינה שוללת שיגור שליח ואומבוסדמן מטעם 
האו"ם לשטחים בעיצומן של ההכנות למלחמה נגד עיראק , היא עשויה להתיר לחץ 
בין - לאומי על ישראל באמצעות האו"ם ואף לתמוך בו גם במהלך ההכנות להסדר 
שלום עם עיראק . ראש הממשלה יבקר בארה"ב ביום השנה השלישי לאינתיפאדה . 
אם אכן צודקים שליחי ישראל שם בדיווחיהם , הרי שבין כתבות על פגישות בייקר 
בבגדאד לבין תמונותיו של טארק עזיז בבית הלבן , תתפנה התקשורת האמריקאית 
לשדר גם משכם ומעזה . 
