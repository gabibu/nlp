ביום חמישי שעבר , יום אחרי התפטרותה , כבר הופיעה מרגרט תאצר בישיבת הפרלמנט . 
היא ישבה באחד הספסלים האחוריים ולפתה בחוזקה את ארנק היד שלה , שהופיע 
ב11 השנים האחרונות בכל תצלום של ראש ממשלת אנגליה . מקורביה אומרים שעדיין 
אין היא תופסת מה אירע . כאשר הודיעה לקבינט שלה על החלטתה לא להתמודד בסיבוב 
השני של הבחירות הפנימיות במפלגתה , מילמלה : " איזה עולם מוזר " . ואמנם , 
מהלך עניינים כזה יכול היה להתרחש כמעט רק בבריטניה . בסיבוב הראשון של 
ההתמודדות זכתה תאצר ב402 קולות של חברי סיעתה , אך בכך , לדעתם , לא 
היה די . בסיבוב השני , אחרי שיצאה מן התחרות , צבר גון מייגור 581 קולות 
ודי היה בכך לעשותו לראש ממשלה . נגדה טענו שהיא מפלגת את השמרנים ; עליו 
אמרו שהוא המאחד . ראש ממשלה שזכתה באמון הציבור בשלוש מערכות בחירות הופלה 
בידי חבריה . המפלגה סברה שיש לסיים את כהונתה לא בגלל עקרונות , אלא בעיקר 
עקב ירידתה התלולה בסקרי דעת הקהל . כאשר ניגשו לביצוע , היה גם זה בדרך 
אנגלית מאוד . הודיעו לה שעליה לנקוב במועד להתמודדות על ראשות המפלגה , 
על - פי תקנון שהתקבל כאשר השמרנים היו באופוזיציה . הכוונה היתה אז לקבוע 
דפוסים לבחירה בראש האופוזיציה , ואיש לא שיער שהתקנון ישמש להפיל ראש ממשלה . 
התקנון קבע שלושה סיבובי בחירות , שבכל אחד מהם נוהגת שיטת בחירות אחרת . 
בסיבוב הראשון נדרש רוב מוחלט , ויתרון של % 51 לפחות על המתחרה . בסיבוב 
השני די ברוב מוחלט בלבד , אולם מותר למועמדים חדשים , שלא השתתפו בסיבוב 
הראשון , להתייצב בו לבחירות . בסיבוב השלישי מתחרים שלושת המועמדים שזכו 
במרב הקולות בסיבוב השני , והמצביעים רושמים שתי העדפות . המועמד המקבל 
פחות קולות בתור מועדף ראשון יוצא מהתחרות , ולחשבונם של השניים הנותרים 
מצרפים את מספר הקולות שקיבלו בתור מועדפים שניים , בפתקים שבהם היה אותו 
מועמד מועדף ראשון . רבות מן ההכרעות הגורליות ביותר של האנגלים מתקבלות 
בלי הנחיות כתובות , ועל - פי מסורת בלבד . במקרה שלפנינו , העדיפו לבטל 
ברגע האחרון את ההכרח בסיבוב שלישי , שעל - פי הנתונים היה הפעם רשמי ותו 
לא . עכשיו בוודאי יפעל מייגור , שמרבית השמרנים רואים בו את ממשיך דרכה 
של תאצר , בניגוד לרצונה , לפחות בשני התחומים שקוממו ביותר את הציבור 
האנגלי . הוא יוליך את בריטניה לאירופה מאוחדת , וישנה את מס הגולגולת 
מכל וכל אלא שיעשה זאת בלשון נקייה . הוא ילך לאירופה בעודו מודיע ברבים 
שלא ויתר כהוא זה על הריבונות הבריטית ; את ביטול מס הגולגולת יכנה " שיפורים 
במס " או " שינוי שיטת המס " . תאצר יכלה לעשות כל זאת בעצמה אלמלא חדלה , 
כמו שליטים חזקים רבים אחרים , להאזין . היא הפרה את שיווי המשקל שכל 
מנהיג חייב בו , בין נטיותיו ואישיותו מזה לבין העצות והכמיהות של הנשלטים 
מזה . וכאשר עלול היה הדבר לעלות לחברי סיעתה בשלטון , סילקו אותה , 
בדרך דמוקרטית , נקייה , בלי שפיכות דמים . לא כמו ברומניה , אפילו לא 
כמו בישראל . ספק אם אצלנו יכול לקרות משהו דומה . לא שאין אפשרות להחליף 
ראש ממשלה בזמן כהונתו , וכבר היו דברים מעולם . אבל האלגנטיות , בלי 
שמץ של לכלוך פוליטי או אישי , היא המעוררת קנאה . זאת ועוד , בתוך שבועיים 
מתחילת המאבק נגמר הכל , והמוסדות חוזרים לפעול בהנהגתו של אדם חדש . אכן , 
עולם מוזר , אבל יש בו גם היבטים ראויים לחיקוי . 
