תריסר נערות יפות מתגודדות בכניסה לבניין הממוקם קרוב לים , ברחוב פרישמן 
בתל - אביב . חלקן ישובות על המעקה , חלקן נשענות על קיר הבית המעוטר בסגול . 
בקומה השלישית יושבות אחדות מהן על המדרגות , ממתינות לתורן מול המצלמה . 
המטרה צנועה : בחירת מועמדת אחת לככב בסרט - פרסומת . על הדלת מודבק הלוגו 
, ובפנים , באחד החדרים , מול מצלמת וידאו , מתחלפות ביניהן רינת רז - 
אבולעפיה , שחקנית , ולבנה חכים , במאית , ששתיהן מנהלות מזה כמה שנים 
משרד ליהוק ( קסטינג ) . סרטים כמעט אין , אנשים שרוצים להיות שחקנים 
יש ויש . בהוליווד קיבל הליהוק מעמד חדש בהיררכיה של עושי הסרטים : לפני 
חודש הוחלט שברשימת הקרדיטים המופיעה בסוף הסרט יופיעו המלהקים בשביעייה 
הפותחת , עם הצלם הראשי , העורך , כותבי התסריט , המוסיקה והמפיקים . 
בקולנוע הישראלי הבעיה חמורה עוד יותר . יש תחושה מתמדת שאותם שחקנים מופיעים 
שוב ושוב , ושנמאס לראות את אותם פרצופים . דווקא סרטים שהצטיינו כללו 
שחקנים בלתי מוכרים , כמו " אוונטי פופולו " , " מתחת לאף " ועוד . 
טובה ציפין , היום מלהקת בעיסוקה , צמחה בתעשיית הקולנוע המקומית ממגישת 
קפה על במת הצילום ועד מתאמת הפקה . בסרט בשם " בראשית " על חיי ישו , 
שהופק בארץ על ידי חברה זרה , עסקה בראשונה בליהוק כשנדרשה לחפש שחקן מתאים 
לגלם את ישו . " הם רצו גבר צעיר , שגובהו לפחות 87 . 1 ם , שיער בהיר 
ועיניים בהירות , עדיף כחולות , בדיוק כמו בציורים הקלאסיים " , אומרת 
ציפין . במשך חודשים העבירה לפניהם את כל אצולת השחקנים דאז , כולל דליק 
ווליניץ ומוחמד בכרי , ולבסוף הביאו המפיקים שחקן בלתי ידוע מאנגליה . 
השחקן נכנס כל כך עמוק לתפקיד , שקרא לבנו ישו . עד לפני שנים אחדות היה 
מקובל לאתר מועמדים לתפקידים באמצעות סוכנת שחקנים . גילדה סגורה של ארבע 
סוכנויות החזיקה כרטסת של כמעט כל השחקנים בארץ , כשהחלוצה והמובילה בתחום 
היתה , ועודנה , לביאה הון . " עם דושן מקאבייב ישבתי שעות , בשיחה 
מהנה ומחכימה , אף שלא השגתי תוצאות , מספרת לביאה הון על הניסיון לשבץ 
את ענת עצמון באחד מסרטיו . פרנקו זפרילי ישב בביתה ובדק מועמדים לסרט . 
לבסוף מצא אותם במרוקו . לביאה הון ליהקה גם סרטים ישראליים , אך היו 
שראו בזה ניגוד אינטרסים : האם היא מייצגת את השחקן , שעבורו היא צריכה 
למצוא עבודה , או את הבמאי והמפיק , שאולי יבחרו דווקא בשחקן שאינו מיוצג 
על - ידה . מנהלת ליהוק מקצועית אחרת בתעשיית הקולנוע בארץ היא דליה חוברס . 
היא מלהקת בקביעות את הסרטים המופקים באולפני ג"ג וסרטים מזדמנים אחרים 
בהפקות בין - לאומיות . איציק קול , מנכ"ל אולפני ג"ג ותומך נלהב במקצוע 
הליהוק , חושב שחוברס היא הטובה מכולם . היא מורידה מהבמאי חלק מהעומס , 
ויש לה את התכונה החשובה ביותר למקצוע אינטואיציה . יש גם כאלה החושבים 
שזהו מקצוע מיותר . הבמאי אברהם הפנר , למשל , חושב שאחד מתפקידיו העיקריים 
של הבמאי הוא להתאים שחקן לתפקיד . על כך עונה איציק קול : " כדאי לנו 
לזכור שלא אנחנו המצאנו את הקולנוע והטלוויזיה וללמוד מניסיונם של אחרים " . 
הפנר מסכים שבסרטי פרסומת צריך ליהוק . כאן נכנסות לתמונה חכים ורז - אבולעפיה . 
אף שהן משתוקקות ללהק סרטי - עלילה , וליהקו בין השאר את " המחצבה " 
ואת סרטו האחרון של עמוס קולק , הן מתמחות בליהוק תשדירים וסרטי - פרסום . 
כאן היצירתיות שלהן בשיאה : לסרט של אל - על , שהופק באחרונה בקניה בתקציב 
מסחרי , הן הביאו את מייק מרסנד מבית הקפה התל - אביבי הידוע , שישחק את 
רופא הילידים . עיקר עבודתן הוא לחפש שחקנים בבתי ספר , בתיאטראות , בין 
דוגמנים , רקדנים וברחוב . וכמה חדשות אחרונות בתחום הליהוק : הבמאי ההונגרי 
אישטוואן סבו , המביים סרט על האופרה בפאריס , חיפש דמויות מיוחדות של 
יהודים . המפיק שלו , דייוויד פטנאם , ביקר בארץ למתן הרצאה מקצועית . 
הוא ריאיין עבור הסרט שחקנים אחדים , וביניהם שמוליק סגל . סגל נשלח לווינה 
על חשבון ההפקה , אך בתהליך המיון שם נבחר מישהו אחר . הישראלים שכן ישתתפו 
בסרט הם רוברטו פולק ומוסקו אלקלעי . הבמאי היהודי - אמריקאי ברי לווינסון 
( " איש הגשם " , " בוקר טוב וייטנאם " ) חיפש שחקן לדמות של יהודי . 
מנהל הליהוק שלו בדק , ריאיין וחזר מהארץ בידיים ריקות . בווינה ריאיין 
את גדעון זינגר , המתגורר שם . לבסוף נבחר לתפקיד שחקן מזרח גרמני , לא 
יהודי , ארמין מילר שטאהל . 
