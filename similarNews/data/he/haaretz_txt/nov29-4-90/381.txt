האמנם רוחות התעתועים של ארנסט יפת מנעו ממני להסכים להצעה לפרסם את שמות 
מקבלי השכר הגבוה בחברות שמניותיהן נסחרות בבורסה כמו שכתב נחמיה שטרסלר 
ביומן הכלכלי מיום ו האחרון ? בוועדות הכנסת , ולא רק בהן , אמרתי שישנה 
הצדקה מלאה לפרסם את המשכורות הגבוהות אחת לאחת , אך לא את שמות מקבליהן . 
הרעיון הטמון בפרסום הוא לאפשר לבעלי המניות בכוח או בפועל , לדעת אם החברה 
שהם נותנים בה אמון איננה נחלבת ע"י בעלי השליטה באמצעות משכורות גבוהות 
מדי . התנגדתי להצעה שהיתה מאפשרת לזהות את מקבלי השכר , באשר הניסיון מלמד 
שראשי חברות מקבלים לעתים לעבודה בכירים בתנאי שכר גבוהים במיוחד , כדי 
לחזק מחוז או אגף כושל , לנסות להביאו לרווחיות . לו ידעו ראשי האגפים 
האחרים שעמיתם שזה עתה הוכנס לעבודה מקבילה לשלהם , נהנה משכר גבוה יותר , 
היו מפעילים את הוועד שמן הסתם היה מתקומם לפגיעה בוותיקים . האינטרס העליון 
של בעלי המניות הוא שהחברה תגיע לרווחיות . לכן , אל לו למחוקק להפריע 
לה בכך . הפרעה היא חקיקה המחייבת את החברה לזהות את מקבלי השכר הגבוה ( 
אפשר להוציא מהכלל משכורת אחת או שתיים העליונות ) . היא תפגע בכושר הניהול 
וביכולת הפיתוח . היא פותחת פתח לפגיעה בבעלי המניות במקום להגן עליהם . 
היא תשסה אגף באגף , מחוז במחוז , ותיק בחדש , ותערב את ועדי העובדים 
והאיגוד המקצועי הרגילים להתערב כמעט בכל הנעשה בחברה . די בכך שהמחוקק יאלץ 
את החברות לפרסם את חמש או שבע המשכורות הגבוהות אחת לאחת , כדי שתהיה התייחסות 
לנושאים באחריות . ועדת הכנסת הגיעה ברוב גדול למסקנה שהצעת פרסום השכר טעונה 
חקיקה רגילה בשלוש קריאות , ובכך נתנה לכנסת אפשרות להכריע ב"ראש שקט " 
בין העמדות השונות . עמדתי נובעת מהשקפתי ומניסיוני כיו"ר חברות ציבוריות 
בעבר . אני מבקש לקבוע ש"רוחו של יפת " הכותרת למאמר הביקורת ב"הארץ " 
של נחמיה שטרסלר מיום ששי האחרון , " חלפה עם הרוח " מזמן . 
