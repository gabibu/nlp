" מנהלי בת ספר על - יסודיים ממלכתיים מאשימים את משרד החינוך בנסיון לשטיפת - 
מוח דתית לתלמידים עולים , הלומדים במגזר החילוני . לטענת המנהלים , שלחה 
הלשכה לתיאום קליטת העלייה במינהל הפדגוגי במשרד החינוך , חוזרים לכל המנהלים 
בארץ ובהם מוזמנים העולים להשתתף בסמינרים על תכני חנוכה וסמליו , שייערכו 
בחופשת החג , במדרשיות ליהדות המזוהות עם הזרם הממלכתי - דתי . לפי הטענה , 
התברר למנהלים שפנו טלפונית למשרד החינוך , כדי לברר באילו מדרשיות מדובר 
והיכן הן נמצאות ( הפרטים לא צויינו בחוזר ) , כי מדובר במדרשיות שרובן 
נמצאות מעבר לקו הירוק . הוצע להם לסלוח את העולים למדרשיות בחברון , בעופרה , 
בגולן ובשומרון . ברשימת המדרשיות שהוצעו להם היו , לטענתם , רק שתיים 
בתחומי הקו הירוק ברמות שפירא ובשורשים . הסמינריונים ייערכו בתנאי פנימיה , 
במשך שלושה ימים , ללא תשלום . המדרשיות הן בפיקוח משרד החינוך וממומנות 
על ידו , לפחות באופן חלקי . חלק מהמדריכים במדרשיות מחוץ לקו הירוק , 
מזוהים עם הפלג הקיצוני בזרם הממלכתי - דתי . המנהלים טענו כי עצם עריכת 
הסמינרים מבורכת , נוכח בורותם של העולים ביהדות , אולם הדגישו כי המסגרת 
שבה ייערכו גורמת להם קונפליקט , הן בגין הפטרונות הדתית והן עקב העובדה 
שהתלמידים ייאלצו לשהות מעבר לקו הירוק . לטענתם , היה צריך לערוך לעולים 
חילונים סמינריונים כאלה בבתי ספר - שדה , בתחומי הקו הירוק , או במסגרות 
פחות אינדוקטרינריות ולאו דווקא על ידי מרצים דתיים . מחאה בעניין זה הובעה 
גם בכנס שנערך באחרונה בגבעתיים , בפני מנכ"ל משרד החינוך , זבולון אורלב . 
בתגובה מסר המשנה למנכ"ל משרד החינוך , בן ציון דל , האחראי על קליטת התלמידים 
העולים במערכת החינוך , כי אף שהמשרד ממליץ על השתתפות בסמינרים אלה , 
הם אינם בגדר חובה . הוא הוסיף כי היוזמה לעריכת הסמינרים היא של המדרשיות 
ולא של המשרד . דל הדגיש כי אין מדובר רק במדרשיות ליהדות בשטחים , וכי 
מספר המדרשיות בתחומי הקו הירוק שיארחו את העולים גדול . 
