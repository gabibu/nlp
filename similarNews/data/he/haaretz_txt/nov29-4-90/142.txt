שבועות אחדים לפני כיבוש כוויית פורסמה עבודת מחקר חשובה על - ידי המכללה 
למלחמה של צבא ארה"ב , שנושאה היה : העוצמה העיראקית וביטחון ארה"ב במזרח 
התיכון . עבודה זו לא זכתה משום מה לתשומת הלב הראויה לה , למרות שזהו 
המחקר היחיד אולי העוסק ביכולתו המבצעית של הצבא העיראקי , שעמו עלולה ארצות 
הברית להתמודד בקרוב בשדה הקרב . שלושת המחברים קולונל דגלאס גונסון , 
הפרוף לכלכלה לייף רוזנברגר , והמומחה לענייני המפרץ , הכורדים ומלחמת 
עיראק - איראן , סטפן פלאטייר הם אנשי מחקר במכון ללימודים אסטרטגיים של 
המכללה . חשיבותה של עבודה זו היא בהצבעה על רמתו של הצבא העיראקי , כפי 
שהוערכה לפני המשבר הנוכחי , ובתפיסה המדינית לגבי מקומה של עיראק באזור . 
הפרקים המדיניים משתלבים עם התפיסה החיובית שהיתה אז לסטייט דפרטמנט כלפי 
בגדד , עם הדברים שאמר על עיראק לפני המשבר עוזר מזכיר המדינה , גון קלי , 
בעדותו בקונגרס . הם תואמים גם את נימת דבריה של שגרירת ארה"ב בבגדד , 
אפריל גלסבי , לשליט עיראק , דברים שנחשפו מאז וזכו לביקורת חריפה . 
המחקר מגלה הבנה ללחצים שהביאו את העיראקים להשתמש בנשק כימי . את הנשק 
הזה מגדירים המחברים כמרתיע וחשוב , ואף מרחיקים לכת בטענה כי האיראנים 
אשמים בהריגת מרבית הכורדים בחאלבצה , שם הופעל הגז . עיראק של אחרי המלחמה 
היא מדינה שונה בעיניהם ומוגדרת כחזקה באזור , שוואשינגטון צריכה לטפח עמה 
יחסים טובים על מנת לשמור על זרימת הנפט . המחקר ממליץ להעריך מחדש את 
מדיניותה של ארה"ב במזרח התיכון . מדיניות זו כוללת המלצה לפקח על נשק ההשמדה 
באזור , דבר שיחייב את פתיחת הכור בדימונה לפיקוח בין - לאומי . בעוד הפרק 
המדיני שייך לטעויות העבר , ראוי לשים לב להערכה לגבי יכולתו של הצבא העיראקי . 
המחקר גדוש עד להפתיע במחמאות חיוביות על צבא זה . אם הפיקוד האמריקאי 
בסעודיה קרא את המחקר , אפשר יהיה להסביר מדוע אין ואשינגטון מורה לצאת 
לקרב , בטרם ירוכז כוח עצום המצויד בנשק חדיש . המחקר מסביר כי הצבא העיראקי 
כיום שונה בתכלית מזה שנכנס למלחמה נגד איראן ב0891 . נכון שוואשינגטון 
סייעה דיפלומטית לעיראקים ולמדינות ערב בכספים , אך הניצחון על איראן הושג , 
לדבריהם , קודם כל בשל התכנון הקפדני ויכולת הפיקוד העיראקי להוציא לפועל 
מבצעים גדולים ומורכבים , תוך ניצול נכון של המשאבים . זהו צבא שהוכיח 
עצמו כפותר בעיות בשדה הקרב . מחמאות מיוחדות מחלק המחקר לקצונה העיראקית 
בכלל ולבכירה במיוחד . לצבא העיראקי יש , על - פי החוקרים , שכבת קצינים 
מוכשרת ומקצועית העוקבת אחרי החידושים הצבאיים בעולם . זו קצונה המסוגלת 
לפקד על כוחות גדולים , לנהל מבצעים משולבים , כולל הפעלת נשק כימי טקטי . 
בשנותיה האחרונות של המלחמה הוטמעה בקצונה גישה התקפית מובהקת . במקביל 
הורחב משמר הרפובליקה ונהפך לכוח התקפי יעיל וחמוש היטב . לאחר מכן נוהלו 
חמישה מבצעים יבשתיים מרשימים שנמשכו כארבעה חודשים , החל מאפריל 8891 , 
עת נכבש חצי האי פאו בחזרה . אלה מוטטו כליל את הצבא האיראני . המחקר 
אומר כי תהיה זו טעות לחשוב שהשימוש בנשק כימי הוא שהכריע את המערכה . בכל 
אחד מהמבצעים הללו הצליחו העיראקים לרכז כוחות עדיפים , לעתים גדולים פי 
עשרים , במקום ההתקפה , להטעות את האויב , ולנצח . וכשניצחו התאפקו 
בתעמולתם . גם החיילים התגלו כטובים יותר מכפי שסברו המומחים תחילה . עוד 
משבח המחקר את היכולת ההגנתית של העיראקים , שהשכילו להקים מערכות ביצורים 
עמידות , והתגברו על התקפות של גלי אדם . כן הוכיחו כושר ביצוע מעולה בהפעלת 
מסוקי תקיפה . המחקר מזכיר כי העיראקים הצטיינו אמנם נגד צבא איראני שסבל 
ממחסור בשריון ובתותחים , ונעדר סיוע אווירי . אך אם יעמוד מולם צבא מערבי 
מתקדם , חמוש היטב ומאומן כהלכה , תשתנה התמונה . אם הצבא שמול העיראקים 
יידע להפעיל כראוי את מטוסיו ואת הציוד הרב ללוחמה אלקטרונית , וייזהר 
שלא להיכנס לשטחי ההריגה שהכינו לו , הצבא העיראקי יהיה פגיע . המפתח להצלחה , 
לדברי המחקר שנכתב לפני המשבר , הוא למנוע מהעיראקים את היוזמה בשדה הקרב . 
הניצחון עליהם יגבה מחיר יקר גם מצבא מערבי מתקדם . 
