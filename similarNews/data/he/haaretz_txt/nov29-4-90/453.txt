להצגה זאת , שכמו רוב הצגות בוגרי בתי - הספר למשחק , ניכרת בראש ובראשונה 
במרץ הרב של משתתפיה , שתי בעיות עיקריות , הנגזרות משמה . היא לוקה בצד 
ה"מחברות " ובוודאי לוקה בצד " החשק " . המקור הוא עלילותיו המיניות , 
בשאול ומעליו , של המשורר עמנואל הרומי , שדן אלמגור התקינן בעברית מחרוזת 
השוזרת להפליא את ענייני העגבים עם עושרה של השפה העברית , על רובדיה המרובים . 
כדי שהחומר יעבוד על הבמה צריך שיהיו עליה שחקנים שהטקסט לא יהיה זר ומדוקלם 
בפיהם . זה טקסט שצריך לטעום אותו בפה , בחושניות , כמי שמתענג על כל 
אות ואות . בין בוגרי הסטודיו של ניתן נתיב בירושלים אין ולו אחד כזה . 
לעומת זאת , יש שם הרבה נערות שסבורות כי אם הן מזיזות את האגן ומבליטות 
את החזה , הרי מה שמתקבל על הבמה הוא תמציתו של החשק . לאמיתו של דבר אין 
קשר הכרחי בין ענטוזים ובין חשק . כל עוד אין כוונה מאחורי הדברים ואין 
קשר בין הדמויות , ואין מידה של עידון ועיבוד וגם וולגריות יכולה להיות 
מעובדת ומעודנת הרי שהענטוז נשאר רק ענטוז . לא זו בלבד שאין הוא מעורר 
חשק , הוא אפילו דוחה . באין אהבה של ממש ללשון העברית וחושניות של ממש 
בלשון הגוף על הבמה , מה שנשאר הוא התעמלות בבגדי גוף , עם מוסיקה רועשת 
שמפריעה לשמוע את המלים . רק לדנה כהן , בדמות השטן , יש נוכחות שמחייבת 
את הצופה למבט נוסף . כל השאר חלפו על הבמה בשלל תפקידיהם כאילו לא היו 
עליה כלל . 
