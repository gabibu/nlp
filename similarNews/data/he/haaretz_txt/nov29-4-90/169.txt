" אם ברומניה המפגרת הצליח ההמון להפיל את המשטר , גם בישראל אפשר להפיל 
את הממשלה הזאת . קריאה זו ודומות לה נשמעו שלשום בכנס חירום של ועדי עובדים 
שנערך על - ידי ההסתדרות בחיפה , לקראת השביתה הכללית שעליה הכריזה , ואשר 
מתוכננת ליום ראשון הקרוב . מטה המאבק של ההסתדרות בראשות יו"ר האגף לאיגוד 
מקצועי , חיים הברפלד , מטפח אווירה המצמיחה קריאות הסתה כאלה , כדי להבטיח 
השתתפות מרבית בשביתה . מן הראוי שראשי ההסתדרות יתנו את דעתם לסכנות החמורות 
הטמונות בשיטות המאבק שאותן הם נוקטים כדי לסכל מדיניות כלכלית שאינה נראית 
להם בידי ממשלה שאינה לרוחם : הגולם עלול לצאת משליטת יוצריו . חמורים לא 
פחות הם דבריו של יו"ר האגף לאיגוד מקצועי אתמול , כאשר השתלח בדברי בלע 
והשמצה שספק אם היו כמותם , בין השאר נגד שופטים , שאחד מהם הוציא אתמול 
צו מניעה זמני נגד קיום השביתה לפי בקשת איגוד לשכות המסחר . הברפלד הצהיר 
כי השביתה תתקיים בכל מקרה , וניתן היה לפרש את הדברים שתתקיים גם חרף 
צו המניעה . אי אפשר למעט בחומרת הדברים הללו . זכותה של ההסתדרות להתנגד 
למרכיבי מדיניות שאינם נראים לה ( הגם שאפשר היה לצפות מצדה ליתר אחריות 
בתקופה שבה עומדת המדינה בפני משימות כלכליות שלא היו כמותן לקושי ) , 
ועל הממשלה להקשיב . אבל אין להסכים לכך שבכל הזדמנות שבה הממשלה דוחה תביעה 
של ההסתדרות , יכריזו ראשי ההסתדרות שהממשלה אינה מוכנה להידבר ויפעילו 
אמצעים ארגוניים שיביאו לשיתוק המשק . אין להסתדרות זכות וטו על החלטות 
הממשלה ואלה , בכל הנוגע לתקציב והתוכנית הכלכלית שלצדו , בלאו הכי יועברו 
לאישור הכנסת . ככל שידוע לנו , שר האוצר ועוזריו מקשיבים זה חודשים אחדים 
לקובלנות ההסתדרות ; לפחות בעניין אחד ( קביעת 005 , 1 שקלים כרצפה לעניין 
חישוב שכר מינימום עקב ביטול תוספות שונות ) , מתבטאת תוצאת ההקשבה להסתדרות 
בהצעת חוק ההסדרים . שר האוצר הכריז על נכונותו להמשיך בהידברות , ומזכ"ל 
ההסתדרות ועמיתיו בכנסת יכולים לנסות ולהשפיע על שלבי החקיקה לא יחסרו להם 
בני ברית בקרב סיעות הקואליציה . לעתים רחוקות היו תהליכי המו"ם רחוקים 
ממיצוי בטרם הופעל נשק ההשבתה , כבמקרה זה . הכרזה על השבתה כללית בנקודת 
זמן זו היא צעד שרק מלה אחת יאה לו : הפקרות . למעשה המצב שנוצר חמור לאין 
ערוך משנראה במבט ראשון . ההשבתה המתוכננת אינה באה בהקשר של סכסוך בענייני 
עבודה שגרתיים . היא באה כדי לסכל באמצעים אלימים קבלת החלטות בהליך דמוקרטי . 
אין כל ספק ששיתוק המשק אם ההסתדרות תעמוד על דעתה ותצליח לקיים את ההשבתה 
בהיקף מלא הוא גילוי של אלימות , מה גם שהברירה האחרת היא הליכים דמוקרטיים 
מקובלים . לאן נגיע אם כמה רבבות עובדים , השולטים על מערכות חיוניות , 
יצליחו לאנוס את הממשלה לפעול באופן אחר משהיא מוצאת לנכון , ושבגינו היא 
קיבלה או עשויה לקבל תמיכה של רוב פרלמנטרי ? החיזיון של המון המפיל ממשלה , 
שהעלה אחד ממשתתפי כנס חיפה של ההסתדרות , אינו דמיוני כל כך . מרוב להיטות 
עלולים ראשי ההמון לשכוח כי אין מדובר כאן בממשלת צאושסקו . בעת כתיבת שורות 
אלה עדיין לא ברור אם תתקיים השביתה . יש לקוות כי איום השביתה יוסר ביוזמת 
ההסתדרות , לאחר שראשיה ישקלו את חומרת מהלכיהם האחרונים ביישוב דעת . 
