בודפשט ( מיוחד ל"הארץ " ) . תומכיו של ראש הממשלה הפולני המתפטר , תדיאוש 
מזובייצקי , הודיעו אתמול בווארשה על הקמתו של " האיחוד הדמוקרטי הפולני " , 
העתיד להיות מפלגת האופוזיציה החשובה ביותר . התנועה החדשה מאחדת בתוכה 
את " הפורום הדמוקרטי " הליברלי ואת " הפעולה " השמאלית יותר . מזובייצקי 
נבחר פה אחד למנהיג התנועה . בוועידת היסוד של התנועה החדשה הושמעה קריאה 
לאזרחי פולין להצביע בסיבוב השני של הבחירות לנשיאות פולין בעד לך ואלנסה , 
הנחשב לרע במיעוטו לעומת הגולה - המיליונר סטניסלב טימינסקי . ואולם מזובייצקי 
סירב להרחיק לכת עד כדי נכונות לשיתוף פעולה עם ואלנסה . ספק אם הוא יקבל 
את ההצעה שהעלה ואלנסה לאחר סיבוב ההצבעה הראשון שראש הממשלה יישאר בכהונתו 
עד הבחירות לפרלמנט באביב הבא . שני המתמודדים בסיבוב הבחירות השני , ואלנסה 
וטימינסקי , איימו איש על רעהו והחליפו האשמות בניסיונות סחיטה , כשהופיעו 
בשבת בטלוויזיה הפולנית לפני מיליוני צופים . במסיבת עיתונאים משותפת , 
שהוקרנה בשידור ישיר בטלוויזיה הפולנית , האשים ואלנסה את יריבו כי הוא 
נתמך בידי קולונלים של המשטרה החשאית הקומוניסית לשעבר , וכי הוא מנסה למוטט 
את המהפכה הדמוקרטית בפולין . ואלנסה רתח מזעם כאשר טימינסקי , מהגר ואיש 
עסקים שצבר מיליונים בקנדה ובפרו , אמר כי יש בידו " תיק מלא חומר אישי 
חמור " על מנהיג סולידאריות . " זאת האשמה ואני דורש כי המסמכים האלה יתגלו 
אחרת , כשאבחר לנשיא לא אתן לך לעזוב את המדינה לפני שתוכיח כל מה שאמרת " , 
אמר ואלנזה ברוגז רב . טימינסקי אמר כי איננו מבין מדוע ואלנסה חוזר ומאשים 
אותו בקשרים עם מערכות קומוניסטיות לשעבר ורומז על קשרים עם המשטרה והשירות 
החשאי , אשר פוזרו בידי ממשלת סולידאריות . " אתה מבין טוב מאוד , מפני 
שאתה מנסה לבצע סחיטה עם התיק השחור שלך . המערכות הישנות עומדות לצדך " , 
השיב ואלנסה . טימיסקי , שחזר לפולין להציג את מועמדותו בבחירות 12 שנים 
לאחר שהיגר ממנה , עמד בתוקף על כך שהוא מועמד עצמאי ובלתי תלוי . להאשמות 
שביקר לעתים תכופות בלוב הגיב טימינסקי בכך שהניח את שלושת הדרכונים שלו , 
הפולני , הקנדי והפרואני , על השולחן וביקש מן העיתונאים לבדוק אותם . 
לשאלת עיתונאים , מדוע קצינים לשעבר במשטרה ובשירות החשאי מסייעים לו במסע 
הבחירות , השיב טימנסקי כי לא בדק את עברם של אלה שבאו לעזור לו . 
