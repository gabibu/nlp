מה היה קורה אילו על אטליז באחד השווקים בפאריס , נניח ברובע המאוכלס על - 
ידי צפון אפריקאים , היתה מופיעה כתובת : " כאן לא מועסקים יהודים " ? 
או אם כתובת מסוג זה היתה נכתבת בניו יורק , בלונדון , בווארשה או במוסקווה ? 
ומה היינו אומרים אם בעל עסק באחת הערים האלו היה מסביר לנו שתלה שלט שכזה 
לא בגלל עקרונותיו , אלא משום שהוא מוכרח לשמור על פרנסתו : לקוחותיו אינם 
מוכנים לקנות סחורה שידיים יהודיות נגעו בה ? השאלה היא כמובן רטורית ואינה 
דורשת תשובה . דברים כאלה קרו אמנם בעבר החשוך , אך נראים לא אפשריים היום . 
הם אפשריים רק במהופך אצלנו , בירושלים , בשוק הבוכרים . וכאשר בעל האטליז 
שתלה על עסקו שלט " כאן לא מועסקים ערבים " מסביר לנו כי " אין כאן עניין 
של עקרונות . אין לנו ברירה , אם נעסיק ערבים נרעב ללחם . אנשים פשוט 
לא מוכנים לקנות סחורה כשהם רואים שערבי נוגע בה " אנחנו מוכנים להבין 
לרוחו . במיוחד כאשר בעל האטליז הוא אותו איש שנפצע לפני זמן מה מסכינו 
של בריון " כך " משום שהגן על ערבי שעבד אצלו . השבוע התבשרנו , אחרי 
שבירושלים נשרפו כמה חנויות חשודות בהעסקת ערבים , שהמשטרה יצאה למלחמת 
חורמה נגד הטרוריסטים מ"כך " המטילים אימה על בעלי חנויות , ואף מחלקים 
להם שלטים דוגמת זה שהתנוסס על אטליזו של מרדכי מזרחי . אפשר לתהות מדוע 
צריכה המשטרה הוראה מיוחדת של המפכ"ל ושל היועץ המשפטי לממשלה כדי לפעול 
בכל תוקף נגד בריונים , המאיימים על הסוחרים היהודים שמעסיקים ערבים והשורפים 
את חנויותיהם . המשטרה המבינה את תפקידה בחברה מתוקנת צריכה היתה לצאת למלחמת 
חורמה גם בלי צווי חירום שכאלה . אך אי - אפשר לדרוש מהמשטרה , אפילו הזריזה 
והנמרצת ביותר , שתאסור את הלקוחות ש"לא מוכנים לקנות סחורה שערבי נוגע 
בה " . מה שקורה ברעש גדול בשוק הבוכרים ובשכונות אחרות בירושלים קורה בשקט 
ובצנעה בכל הארץ . ביותר ויותר מקומות עבודה מוחלפים הפועלים הערבים ביהודים . 
יש לכך כמה וכמה סיבות : השביתות וימי העוצר בשטחים , המשאירים מוסדות 
ומפעלים בלי חלק מהעובדים לעתים קרובות ובלי הודעה מוקדמת ; העלייה הרוסית , 
וכניסתם של עולים רבים לשוק העבודה , המוכנים , לעת עתה , לעבוד בשכר 
נמוך שפועל יהודי אחר לא היה מוכן אפילו לשמוע עליו ; והלאומנות , דוגמת 
זו הפועלת בשוק הבוכרים הירושלמי , הגם שלא בלחץ הבריונות הרעשנית של " כך " . 
הגרוע מכל הוא שהלאומנות אינה מתחשבת בקו הירוק . זה נכון לגבי לאומנות 
ערבית נגד יהודים , אך גם בכיוון ההפוך . היחס לערבי ישראלי איננו שונה 
בהרבה מהיחס לערבי מהשטחים . בתעסוקה יש לכך משמעות ברורה : פיטורים לטובת 
העסקת פועל יהודי מאיימים על ערבי ישראלי לא פחות מאשר על יהודי מהשטחים , 
ואולי אפילו יותר . לפני מספר חודשים , כאשר עסקתי בנושא האבטלה באזור 
נתניה , נתקלתי בתופעה מפתיעה : שיעור האבטלה בכפרים ערביים היה נמוך בהרבה 
מזה שביישובים יהודיים בסדר גודל דומה . בלשכת התעסוקה בטייבה הסבירו לי 
את התופעה : אין כמעט מבקש עבודה ערבי , כולל אלה שיש להם השכלה גבוהה , 
שאינו מוכן לקבל כמעט כל עבודה המוצעת לו . וההזמנות המגיעות ללשכת העבודה 
בטייבה מגוש דן היו כמובן לעבודות שאף יהודי לא היה מוכן לקבל . מובן , 
שגם כאן היתה היררכיה מסוימת . הזמנות לעבודות הנחותות ביותר , והמשתלמות 
פחות מכל , לא הגיעו גם ללשכת התעסוקה בטייבה . אלו הופנו לשטחים . איש 
לא בדק עדיין את העניין לעומק , אך התחושה היא כי הקורבנות העיקריים של 
החלפת הערבים ביהודים אינם דווקא ערביי השטחים , אלא הערבים הישראלים . 
עולים מברית המועצות לפני שהם מגיעים לעבודות ניקיון בערים או לשטיפת הכלים 
במסעדות פונים לתחנות דלק ולסופרמרקטים . פחות ופחות ערבים נראים במקומות 
אלה . שומעים שם יותר ויותר עברית , במבטא רוסי כבד . איני יודע אם יש 
חוק האוסר במפורש העדפת עובד על - פי הלאום שלו . אפילו אם אין חוק מפורש 
כזה , הדבר נוגד לא רק את כללי המוסר האנושיים , אלא גם את מגילת העצמאות , 
ואף את רוח חוקי העבודה שלנו . ואם אין זה כך , יש לתקן את החוקים האלה 
בהקדם . אך העיקר , התהליך הההעדפה הזה נוגד את האינטרס הלאומי שלנו . 
נכון שיש לנו בעיה קשה עם העסקת רבבות עולים שיגיעו ללשכות העבודה בשנה הקרובה . 
אפשר להניח כי הגל הזה יביא להתנגשות בין העולים לבין קבוצות מקצועיות שונות 
מבין ותיקי הארץ . ייתכן שיהיה לה רקע עדתי חמור . בינתיים וזה חמור לא 
פחות יש לה כבר רקע לאומי . 
