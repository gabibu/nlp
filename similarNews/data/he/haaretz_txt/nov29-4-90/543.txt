שתי התערוכות של מנשה קדישמן , בגלריה גולי ם . ובמוזיאון ישראל , מחזקים 
את צדקתו של פרס דיזנגוף , שהוענק לו לאחרונה על מכלול פועלו האמנותי . 
שתי תערוכות אלה הן הוכחה נוספת לקסמו האמנותי ולמגע ידו הקל כשהוא חורט 
בברזל . במוזיאון ישראל הוא מציג , במפתיע , פסלים זעירים , מעין דגמים 
לרעיונות גדולים מן החיים . והגודל הוא חלק בלתי נפרד מן האמירה , ערך 
שאינו קיים בפני עצמו . הפסלים הם חיתוכי פלדה , היוצרים תלת - מימד צורני 
בעזרת הסטה , ומתארים תחושות ואסוציאציות בנושא הלידה . לידה כהיפרדות 
של גוף מגוף , לידה כתהליך התחלתי של צמיחה . מפאת גודלם של הפסלים קשה 
לראות את הכוח האדיר , הנדרש להסטת נתח הפלדה מכלל המשטח , וגם הצללים 
הרבים על הקירות מרככים את המראה . כוחם של הפסלים ברעיון וברמזים שהם מקרינים , 
ולאו דוקא במוצר הסופי . הצבתם על משטחי העץ היפים אינה מוסיפה לכוחם . 
אולם חשוב לראות תערוכות העוסקות ברעיונות ובאמירות , גם אם לא תמיד עובר 
כוחם המלא של הפסלים , שכאן נראים כאוסף יקר מציאות של שכיות חמדה . התערוכה 
בגלריה גולי ם . היא פן נוסף בעבודותיו של קדישמן . זהו רישום תלת ממדי 
בברזל , ההופך את הגלריה כולה למקשה אחת רוטטת . איילים וכבשים משתלחים 
לכל עבר , ואנחנו הרואה - הרועה . הם מפנים ראשם אלינו ממרבצם במבט תמה . 
זו תערוכה רבת קסם שכדאי למצוא דרך לשמר אותה כמות שהיא . זה הקצה השני 
של הספקטרום , שהחל בביאנלה של ונציה , בה הציג קדישמן כבשים אמיתיות . 
הפעם עדר האיילים הוא עדר רוחני מאוד . מדהים לראות כמה הרבה אפשר להשיג 
במעט כל כך . 
