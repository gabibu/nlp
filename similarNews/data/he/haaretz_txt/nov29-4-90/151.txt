לך ולנסה לא יהיה נשיא של פולין דמוקרטית . הוא יהיה לגורם המערער את היציבות , 
ייצור תוהו ובוהו ויבודד את פולין מן העולם . ולנסה הוא האיש שאמר : " לא 
מוצאות חן בעיני התפיסות הקלאסיות של מושג הנשיאות לא המודל הצרפתי , האיטלקי 
או האמריקאי . אני רוצה להפתיע את כולם . המודל שלי אינו שתיית יין וסעודות 
ערב ; המודל שלי הוא ההולנדי המעופף הנוסע בכל רחבי המדינה ומתערב במקרה 
הצורך . עוד יימאס להם מוולנסה , וזו הסיבה שרבים כל כך חוששים " . ולנסה 
עשוי לזכות בבחירות החוזרות אם יצליח לקיים את דימוי " אבי האומה " שלו . 
אב החופשי להשתכר ולהכות את אישתו , אבל לילדיו אסור להרים את קולם או 
את ידם נגדו . אם המיתוס הזה ישתק את מוחותיהם ואת לבותיהם של הפולנים , 
ולנסה יזכה . הוא יזכה אף שהוא מצהיר בגלוי שהוא זקוק לדמוקרטיה רק כמכשיר 
שיאפשר לו לאחוז בהגה השלטון . אני חושש שברגע שיאחז בהגה , כל שיישאר 
מן הדמוקרטיה יהיו הצווים שלו . זכויותיו ומעלותיו של ולנסה אינן מוטלות 
בספק . כפוליטיקאי הוא רגיש לרגשות הציבור ומוכשר בצורה לא רגילה במשחק 
הפוליטיקה . מיליוני בני אדם מקשרים את שמו עם קץ הקומוניזם . אבל ככל 
הנראה מתעלם פוליטיקאי מעולה זה מן העובדה שחלף לו עידן המנהיגים הכריזמטיים . 
קווים אחדים באופיו של ולנסה , שעשו אותו למנהיג גדול של תנועת סולידריות , 
פוסלים אותו מלכהן כנשיאה של מדינה דמוקרטית . אי - אפשר לחזות מראש את 
מעשיו של ולנסה . הוא חסר אחריות . הוא חסר יכולת . הוא אינו מסוגל להביא 
לרפורמה . חוסר היכולת לחזות את צעדיו של ולנסה היה נכס במאבק נגד קומוניזם 
טוטליטרי . אבל במבנים הדמוקרטיים של מדינה מודרנית הדבר עלול להיות הרה - 
אסון . חוסר האחריות שלו הוא מוצר לוואי של פעילות מחתרתית ואופוזיציונית : 
אם אינך יכול להשפיע על המדינה , אינך לוקח על עצמך כל אחריות למעשיה . 
ולנסה אינו מסוגל ללמוד משגיאותיו שלו , משום שהוא משוכנע שלא עשה כל שגיאות 
כאלה . לשאיפות הנשיאותיות של ולנסה היתה השפעה הרסנית . הוא הכניס שפה 
חדשה וברוטלית לוויכוח הציבורי . בין השאר אמר : " זו שערורייה ! יש 
להעמיד לדין את הממשלה הזאת . אני אומר זאת אפילו עכשיו . היא תועמד לדין 
משום שהשמידה מסמכים , משום שעזרה לקומוניסטים להסתדר בנוחות , משום ששדדה 
את פולין . חייבים להעמיד אותה לדין , והיא אכן תועמד לדין בבוא הזמן משום 
שהיא נכשלה בתפקידה " . שפה זו היא אבן שואבת לכל אלה המתוסכלים , המנעים 
על - ידי שאפתנות אישית והתאבים לעוצמה . למבקריו עונה ולנסה בנימה מתנשאת . 
הוא התחיל לחלק משרות מיניסטריאליות ואחרות . כיצד ? לכל אדם לפי שאיפותיו . 
האין זו המשמעות האמיתית של " המהפכה האישית " של ולנסה ? ולנסה ואני 
אומר זאת על יסוד היכרות אישית קרובה מעולם לא היה פופוליסט או אנטישמי . 
פופוליזם ואנטישמיות היו לגביו דוקטרינות מטופשות . אבל באמצעות דברי הבל 
על האינטליגנציה , ובאמצעות חלוקת אנשים על פי אמות - מידה גזעיות ליהודים 
ולא - יהודים , הוא פנה אל חסידי הפופוליזם האנטי - אינטלקטואלי והפוביה 
האנטישמית . אנשים אלה יתמכו בעלייתו . ההתפתחות משיטת ממשל טוטליטרית 
למערכת דמוקרטית מלווה בכאבים . תקוות גדולות יוצרות תסכולים עצומים . 
זהו הזמן האידיאלי לדמגוגיה . דמגוגיה התוקפת באגרסיוויות את הממשלה עשויה 
להצליח , דבר העלול להביא לערעור היציבות , הגורר לתוהו ובוהו . תוהו 
ובוהו יוצר עוני חדש ודיקטטורה חדשה . כל המדינות בעידן הפוסט - קומוניסטי 
יצטרכו לעמוד בפני מצב זה . בכל מקום מתעוררות רוחות רפאים מן העבר : תנועות 
המאחדות בתוכן פופוליזם , שנאת זרים , פולחני אישיות וחזון של עולם הנשלט 
על - ידי קשר של בונים חופשיים ושל יהודים . מן העבר הזה מתהווה סכנה גדולה 
לסדר הדמוקרטי . ולנסה הוא פוליטיקאי בעל כשרון גדול לסכסך בין אנשים . 
משום כך הוא כה מסוכן . מעלותיו יהפכו למגרעות , והן יהיו לקללה לפולין . 
