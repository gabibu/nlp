למחרת ליל הגלשונים , לפני שלוש שנים , אמרנו : נורא , אך זה יכול לקרות . 
יפיקו את הלקחים והכל יהיה בסדר . כעבור שנה , במצפה רמון , חטפו מחבלים 
שבאו מהגבול המצרי אוטובוס , אחרי שחיילים חסרי - נשק במכונית רנו נמלטו 
על נפשם . גם אז אמרנו : נורא , אך זה יכול לקרות . ילמדו את הלקחים 
והכל יהיה בסדר . אחר - כך היה החייל פומרנץ שקבעו אתו פגישה בצומת בעזה , 
כאילו מדובר בתל - אביב , בדרך ליחידתו , ושם קרעו אותו לגזרים . אמרנו 
נורא , אך זה יכול לקרות . החודש התברר , שלא הפיקו שום לקח ולא למדו 
דבר . חדלנו לומר זה יכול לקרות . עתה אנו שואלים , מרירים וכואבים , 
איך זה קורה ? איך זה יכול לקרות ? איך יכול לקרות שנער תיכון בן 71 , 
שהתכוון בכלל להגיע לחברון ונקלע בטעות למוצב מבוצר של צה"ל בבקעה , מצליח 
להרוג את המפקד ונשאר בחיים בגלל חיילים מבולבלים שלא ידעו מה לעשות בנשקם ? 
האם זהו לקח " שיפור החיילת " שהופק מליל הגלשונים ? איך יכול לקרות 
ששוטר גבול , חייל מדרגה שלישית , מצויד בקלשניקוב , שולט 12 דקות על 
כביש סואן ומחסל בזה אחר זה חיילים כאילו היו ברווזים באגם . רוב החיילים 
לא היו חמושים , ומי שהיה חמוש לא ירה . והרוצח שהותיר אחריו ארבעה הרוגים 
ו42 פצועים מצליח להימלט ברגל קלה לשטח מצרים ? האם זהו הלקח ש"לא ייסע 
חייל בלתי חמוש בנגב " שהופק מתקרית מצפה רמון ? איך יכול לקרות שתשעה 
חיילים של יחידה מובחרת יוצאים למארב , ומעמדת היתרון שלהם נגד ארבעה מחבלים , 
נהרגים חמישה מהם וששי נפצע בעוד שני מחבלים מצליחים לברוח ? זה אותו צה"ל 
של המחשבה המקורית והביצועים המושלמים ? שהרים רדאר סובייטי מתוככי מצרים 
והביאו לארץ ? שמייחסים לו את פעולת החיסול המבריקה של אבו - גיהאד בביתו 
בתוניס ? זהו אותו צה"ל שבכל העולם לומדים את מבצעיו המקוריים והמתוחכמים ? 
מה קורה לו ? עשרה הרוגים בעשרה ימים זה גם עניין של מזל . אך אתה מתבונן 
על השנה האחרונה , ומה אתה רואה ? זה לא דפק , זה לא פעל , זה לא תיפקד 
ים של תקלות . בעצם קשה להצביע על מעשה אחד שעליו אתה יכול להביט אחורה 
בגאווה . צה"ל בולע מיליארדים , שואף לחלל , יש לו טילים חכמים , רוצה 
צוללות ויהיה לו " חץ " . יש לו מטוסים מהמשוכללים בעולם , ודוד לוי מתגאה 
בשטרסבורג שצה"ל רצה " לטפל בעיראק אך התאפק . כה שואף לגדולות הצבא שלנו 
מדבר על שדה הקרב העתידי אך נשחק בהווה בבעיות זוטרות של הפרט , הרובה , 
אי - ביצוע הפקודה , חוסר המשמעת המבצעית , רמת הירי הגרועה , לקח שמופק 
אך לא מיושם וכיוצא באלו . " משהו דפוק בשיטה " , אומר הפרשן . יותר מדי 
פשלות , יותר מדי פעמים מופתעים , יותר מדי פעמים לא יורים , או יורים 
ולא קולעים , או רוצים לירות ואין נשק , או יש נשק אך אין כדורים . יותר 
מדי פעמים אנו יוזמים פעולה אך האבידות הן בצד שלנו . ראש מועצה מקומית 
אחד מספר ששנים התכוננו לחלוקת ערכות המגן , אך כשהגיע הרגע היה " ברדק 
מוחלט " . מה שמוכיח לדעתו כי קיימת התרופפות כללית בגישה . מה קורה לנו ? 
הסתייד לנו המוח ? התנוונו לנו השרירים ? יהיה מי שיאמר שאננות וחוסר משמעת . 
יהיה מי שיאמר עייפות החומר . יהיה מי שיטען שכך נראה צבא של חברה מפונקת , 
שאין לה תחושה שהיא נתונה במלחמה המאיימת על קיום מדינתו ראה מקרה הצבא 
האמריקאי בווייטנאם . יהיה מי שיאמר שהערבים איבדו את הפחד מצה"ל . אם 
כי בקביעה זו לא ברור מה קדם למה : האם ההתרופפות בצה"ל תרמה לכך , או 
שהתעוזה של הערבים היא שגרמה להתרופפות ? כולם צודקים . משהו לא בסדר ומקור 
הרעה לדעתי בשני דברים : ראשית , אחז בנו שיתוק תופעה ידועה כשאתה עומד 
בעומס מטלות . מקור השיתוק בכך שמערכת השלטון נתונה בקריסה טוטלית , הן 
בשליטה על המצב והן במחשבה . וזה משפיע על הצבא . האינתיפאדה למשל . כן 
תעשה , לא תעשה . כן תירה , לא תירה . תירה למטה , תירה למעלה . צריך 
להיות שופנהאור כדי להבחין בדקויות מה לעשות ומתי . והצבא אינו יודע בדיוק : 
זו מלחמה או לא מלחמה ? מתי אתה יורה ועומד למשפט , ומתי אתה יורה ואתה 
גיבור ? הצבא כמו תיבת חשמל בבית במצב של עומס : המפסק הראשי קפץ . צה"ל 
חדל לעשות , חדל לחשוב ורק מגיב למערכה שאין לה התחלה , אין לה יעד , 
ואין לה סוף צבאי . שנית , בגלל כל אלה יש ירידה כללית במוטיווציה ושיבוש 
של הנורמות הערכיות . התוצאה היא ירידה באיכות , ירידה בנורמות הביצוע . 
יותר דאגה ל"אני " מאשר דאגה לכלל . " איך לצאת מזה חי " הוא היעד המרכזי . 
ראש קטן . אומרים שצבא לא יכול להיות טוב יותר או רע יותר מהעם שבתוכו הוא 
חי . אבל זו אמירת - סרק . היו ימים שהאזרח האגוצנטרי הקטן שלנו , הקבלן 
או האינסטלטור , היה עובר איזו מטמורפוזה ברגע שהיה לובש את המדים . הרבה 
שנים היה הצבא שלנו בשתי דרגות טוב יותר מ"העם . זו לא היתה רק שאלה של 
מוטיווציה , שידעו על מה לוחמים , אלא גם שאלה של מנהיגות צבאית . שם , 
למרבה הצער , צריך לחפש את האשם . " טלטלה " ו"צבא קטן וחזק " לא עושים 
בנאום אלא במעשה יום - יום . זה לא נעשה וזו התוצאה . לצבא דרושה מנהיגות 
חדשה . הוא זקוק לטלטלה , לניקוי קורי העכביש ולמטאטא חדש . מי שלא רוצה 
לומר יפה שעה אחת קודם חייב לתמוה : למה שהחילופים בראשות הצבא שכה התבקשו , 
לא יבוצעו מיד במקום בעוד ארבעה חודשים ? האם לא שבענו פשלות ? 
