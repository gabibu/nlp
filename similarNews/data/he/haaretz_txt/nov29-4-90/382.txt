פאריס ( מיוחד ל"הארץ " ) . הבחירות בגרמניה התקבלו באדישות רבה בצרפת . 
הצרפתי ברחוב כמעט ולא התעניין באירוע . בבתי הקפה לא דיברו על האירוע 
הדרמטי הזה . בקיצור , לא היה בבחירות כדי לשנות דבר מה בשלוות סוף השבוע 
בפאריס . גם במהדורות החדשות ברדיו ובטלוויזיה , לא ניכרה התעניינות של 
מעבר להתייחסות אל עוד אירוע אחד בחדשות היום . דומה כי הציבור הצרפתי אינו 
מתרגש מעוד אירוע סמלי הקשור למה שהיה פעם הגוש המזרחי . פינוי האזרחים 
הצרפתים מצאד תפס כאן כותרות מרכזיות יותר . צרפת " הרשמית " בירכה כמובן 
על הצעד הדמוקרטי . אמצעי התקשורת שהקדישו בעת האחרונה כל כך הרבה מאמרים 
ומוספים הקשורים לגרמניה התעייפו גם הם . ובכל זאת , הבחירות שהיוו עוד 
צעד המשלים את איחודה של גרמניה ומבליט פעם נוספת שורה של חששות מובלעים 
מפני מה שצופן העתיד מצידה של המעצמה ההולכת ומתחזקת בגבולה של צרפת . החשש 
מפני התעצמותה הכלכלית של גרמניה לאחר תקופה של התארגנות , והחשש כי הדבר 
יגרור גם התחזקות צבאית . בפאריס רואים בחיוב את התהליך הדמוקרטי . אין 
ספק בכך . כעת גרמניה אינה מהווה סכנה אלא מדינה ידידה . אך מה יקרה אם 
בעתיד בגרמניה הדמוקרטית ילך ויתחזק הימין הקיצוני ? התוכל הדמוקרטיה הגרמנית 
המאוחדת החדשה , למנוע התפתחות כוח כזה ? סלידתם של מי שהיו המזרח - גרמנים 
מהקומוניזם עשויה להביא לקיצוניות מסוג אחר ולהתגברות הלאומיות . יותר מתמיד 
חוששים כאן , כי ההתחזקות הלאומית הגרמנית תפגע בסופו של דבר ביישום התוכניות 
לאיחוד אירופה . זאת , למרות התחייבויותיו של הקאנצלר הלמוט קוהל . אם 
אכן כך יקרה , עשויה צרפת להינזק כלכלית . כך או אחרת , ברור כי זכרון 
מלחמת העולם השנייה מעורר בחוגים פוליטיים בפאריס חששות , גם אם אין מי 
שיבקר את התהליך הדמוקרטי בגרמניה , להוציא המפלגה הקומוניסטית הצרפתית , 
המביעה באופן שיטתי אכזבה מהשינויים במזרח - אירופה . 
