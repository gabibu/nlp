בוועדת הכלכלה של הכנסת מתרחש חיזיון מדהים : למהלך של כפייה דתית ברוטאלית 
מתלווה שוד בפרהסיה . כבר נכתבו רבבות מלים בגנות מעשה הכפייה המביש המגולם 
בחוק החזיר . אין מדינה נאורה בעולם שנטלה לעצמה את הזכות להתערב בצלחת 
של האזרח . " חופש הצלחת " הוא חופש כל כך מובן מאליו , עד שאיש לא טרח 
למנות אותו בין חירויות האזרח המקובלות . מדינת ישראל תהיה לצחוק ולשנינה 
במקרה הטוב , אך קרוב לוודאי שתוצב אל עמוד הקלון , כאשר ייוודע כי אנשים 
המייצרים או משווקים סוג מזון שאין בו דופי מבחינה תזונתית והיגיינית , 
מועמדים על כך לדין . ישראלי נאור יתבייש להודות באוזני אורח מחו"ל , כי 
חקיקה מתועבת שכזאת נכללה בספר החוקים של המדינה , עקב הרמת ידיים של רוב 
נבחרי העם . הוא יבוש בחוק , במחוקקיו וגם במדינה שבה התאפשרה החקיקה . 
למעשה הכפייה המביש מתלווה גם שוד בצהרי יום . יו"ר ועדת הפנים , יהושע 
מצא , אדם נאור , החליט כי לא ישולמו פיצויים למגדלים , ליצרנים ולמשווקים , 
שיאבדו את מקור פרנסתם . כתחליף לכך הודיע מצא , אדם נאור מאד : " נתתי 
להם 21 חודשים כדי לעבור לגידול אחר " . לא לעיתים קרובות מגלה פוליטיקאי 
מידה רבה יותר של צביעות מזו המגולמת בהכרזותיו של מצא . כל ילד מבין , 
כי רבים ואולי רוב העוסקים בענף , לא יוכלו לשקם את עצמם על סמך השקעותיהם 
הקיימות באמצעות מעבר ל"גידול אחר " . שוק מוצרי הבשר לסוגיו רווי , וסיכוייהם 
של מצטרפים חדשים לתפוס נתח ממשי בשוק זה באופן שיבטיח להם הכנסה קרובה לזו 
שהיתה להם עד כה , קרובים לאפס . רבים יצטרכו למחוק את רוב השקעותיהם , 
ולחפש להם פרנסה אחרת . אבל מה זה חשוב ? האתנן החזירי לאגודת ישראל חשוב 
יותר , ויהושע מצא וחבריו הם אנשים נאורים . אם כבר עושים מעשה נבלה המתגלם 
בחוק החזיר , ואם כבר מחליטים להכריח את המגדלים , היצרנים והמשווקים לחסל 
את עסקיהם ההגינות המינימלית מחייבת לשלם להם פיצויים הוגנים על כך . אבל 
חישובים ראשוניים הראו , שפיצויים כאלה יסתכמו במאות מיליוני דולרים , 
והמדינה הלא כבר מישכנה את שארית תקציביה לקניית קולות של קומץ חרדים בכנסת . 
אי אפשר לסחוט כסף מן הקופה הריקה כדי לפצות את פעילי הענף פן תתרושש המדינה , 
והרי יהושע מצא וחבריו הם פוליטיקאים אחראים . כבר נעשו פה ושם בשם המדינה 
מעשי נבלה . לעתים רחוקות מבצעת המדינה נבלה כפולה במהלך אחד . כך עומד 
לקרות הפעם : גם כפייה דתית מבישה , גם שוד נבזי לאור יום , והכל מכוח 
חוק הכנסת . אבוי לאותה בושה . 
