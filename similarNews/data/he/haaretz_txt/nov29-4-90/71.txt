אהוד ברק מקבל לידיו את הפיקוד על צה"ל בתקופה קשה , לאחר שנים של קיצוצי 
תקציב והקטנת הכוח הלוחם . האיומים על ישראל הולכים וגדלים וכוח ההרתעה 
של צה"ל הולך ונשחק . בשלוש השנים האחרונות גם חל תהליך מדאיג של שחיקת 
נורמות בסיסיות ונפילה חדה בכושרם המבצעי של חיילי צה"ל , שחדלו כמעט לגמרי 
להתאמן ועסוקים בפעילות משטרתית בשטחים . ההתמודדות עם האינתיפאדה , והקצאת 
המשאבים הנדרשת לצורך זה , מכרסמות במרווח הפעולה של רמטכ"ל האמור להכין 
את הצבא לקראת אתגרי שנות התשעים . נוכח אילוצים ומגבלות אלה , המשימה המרכזית 
שתעמוד בפני הרמטכ"ל ברק תהיה היכולת להשלים את התהליך שעוכב , האמור להוביל 
את צה"ל לעדכונה של הדוקטרינה הצבאית שלו , כך שתשמש מענה הולם לאתגרי שנות 
התשעים . האינתיפאדה היתה רק תירוץ להאטתו המסוכנת של התהליך . מבחנו האמיתי 
של אהוד ברק יהיה , לפיכך , ביכולתו להוביל מהלך מסובך , לא קצר ואף מסוכן 
במידת - מה . בסיומו של מהלך זה ישונה מבנה הכוח הצבאי ויינטשו חלק מעקרונות 
הלחימה המלווים את צה"ל משנות החמישים . הרמטכ"ל הנוכחי , דן שומרון , 
נמנע מלבצע את השינוי החיוני והעדיף לקדמו בצעדים מהוססים . ביסודו של דבר 
לא השתנו האילוצים , שעליהם הצביע שומרון לא פעם כגורם שמנע ממנו להשלים 
את תהליך עדכון תורת הלחימה של צה"ל . מצוקת התקציב קיימת , וייתכן שאף 
תחריף בשנים הקרובות . איומי המלחמה לא שככו , וייתכן שאף יגברו בעתיד . 
הסיכון הטמון בתקופת המעבר להיערכות צבאית חדשה ושונה עדיין קיים , ולא 
נראה שיתבטל בעתיד . אך את מה שדחה הרמטכ"ל שומרון לא יוכל עוד יורשו להמשיך 
ולדחות . עדכון הדוקטרינה הצבאית מתחייב מהצורך בשינוי יחסי השחיקה בשדה 
הקרב העתידי . שפע כלי הנשק ואיכותו בחזיתות הצפויות עלול לגרום לצה"ל , 
שיילחם בהתאם ליסודות הדוקטרינה המסורתית , שחיקה שמחירה יהיה בלתי נסבל . 
השינויים הנדרשים , שאותם החל לבצע הרמטכ"ל הנוכחי , כוללים הצטיידות 
במערכות נשק מונחה מדויק , שתפקידן הוא פגיעה בכליו של האויב עוד בטרם הגיעו 
למגע עם כוחותינו . כך יוכל צה"ל לשנות את יחסי השחיקה בשלביה הראשונים 
של המלחמה , ובשלבים הבאים להעביר את המלחמה לשטחו של האויב , במחיר סביר . 
אהוד ברק , כעמיתיו במטה הכללי , מבין היטב כי אין מנוס מנטילת הסיכון 
הגלום בתקופת המעבר לטובת הצטיידות במערכות הלחימה החדישות והטמעתן במערך 
הלוחם של צה"ל . לזכותו של הרמטכ"ל הבא ניתן לומר , כי כישוריו מאפשרים 
לו להנהיג בהצלחה את השינוי הנדרש . יש לו ניסיון מבצעי עשיר ומוצלח , הוא 
בעל רקע טכני מעולה והבנה טובה של " הטכנולוגיות המתעצמות " , שעליהן מבוססים 
אמצעי הלחימה המתקדמים . יש לו יכולת להתעלות מעל המישור הטקטי ולבחון בראייה 
אסטרטגית את כיווני ההתפתחות של הכוח הצבאי והזירה המזרח - תיכונית . עם 
זאת , ברק ייאלץ לגייס את כל משאביו האישיים ואת כל הסמכות שיעניק לו תפקיד 
הרמטכ"ל כדי להתמודד עם מגמות השמרנות המאפיינות ארגון כה גדול ומסובך כצה"ל . 
לא יהיה זה קל להכניען ולכפות על הארגון דרך חדשה . המבחן הראשון יהיה 
כבר השבוע , בדיון על עתיד פרויקט הצוללות . ברק הביע לא אחת את התנגדותו 
לפרויקט וטען כי את המשאבים הקיימים יש להשקיע במערכות הלחימה שיכריעו את 
המלחמה ולא בפרויקט ימי , שתרומתו לניצחון במלחמה תהיה שולית . היום אמור 
להתקיים הדיון בנושא הצוללות בלשכתו של שר הביטחון . לברק תהיה ההזדמנות 
לעמוד על מידת התמיכה שיזכה לה מן השר ארנס . כדי לעמוד בהצלחה במשימה יהיה 
על ברק להתמודד עם תופעות נוספות שהשפעתן על הצבא הרסנית . שלוש שנות אינתיפאדה 
שחקו עד דק שורה ארוכה של נורמות - התנהגות בסיסיות בצה"ל . לא יהיה אפשר 
להצליח בתהליך המייגע של עדכון הדוקטרינה בלי לתקן תחילה את הנזקים שגרמה 
האינתיפאדה . אחד החמורים שבהם הוא שחיקתו של ערך חיוני לקיומו של צבא מתוקן 
דיווחי אמת . התפשטות הנגע של דיווחי השקר מחייבת לקבוע כי אין זה עוד 
חריג וכי התופעה היתה לנורמה . מי שמאמין שדיווחי השקר ייעלמו כבמטה קסם 
כאשר החיילים יעברו מהשטחים אל החזית מתעלם מהדינמיקה המוכרת , שהיתה נחלת 
צבאות אחרים . ברק יצטרך להתמודד גם עם אובדן האמון של חיילים בפיקוד הבכיר 
של צה"ל . מה שנחשף במשפטי גבעתי ובמשפטו של אל"ם יהודה מאיר הוא רק קצה 
קרחון . צה"ל , ועמו מדיניות הביטחון הלאומי של ישראל , ניצבים בפני עידן 
חדש המחייב תמורות מפליגות , וברק בתפקידו החדש יוכל לקבוע את כיוונה של 
ההיערכות הצבאית מול אותן תמורות . צריך לקוות שהרמטכ"ל הבא יוכיח כי הוא 
האיש הנכון במקום הנכון ובמועד הנכון . 
