פאריס ( מיוחד ל"הארץ " ) . אנשיו של מלך מרוקו חסן השני מנסים להפעיל 
את השפעתם כדי לקבל את תמיכתם של ארגונים יהודיים , במאבק שמנהל המלך לטהר 
את שמו בצרפת . מדובר במאבק שמקורו בספר שפורסם בפאריס בשם " חברנו המלך " 
מאת זיל פרו , החושף את הצד האפל של המשטר במרוקו , הכולל חיסולים של 
יריבי המלך וכליאתם של אחרים , כולל ילדיהם של היריבים . במסגרת המסע שמנהל 
המלך , נשלחו לארמונו של נשיא צרפת כחצי מיליון מכתבי מחאה על פרסום הספר 
והביטוי שניתן לכך באמצעי התקשורת הצרפתיים , כולל אלה הממלכתיים . על 
פי דרישתו של המלך , בוטל מסעה של רעיית נשיא צרפת דניאל מיטראן למחנות 
פליטים של עם הסרווי בדרום אלגיריה התובעים להקים את מדינת סהרה המערבית 
בשטח שכבשה מרוקו . במסגרת מסע הלחצים וטיהור שמו , מבקש המלך לנצל את הקשרים 
הטובים שפיתח במשך השנים עם היהודים . היום אמור להתקיים בפאריס כינוס של 
הארגון הבין - לאומי של יוצאי מרוקו ופרשת הספר הבעייתי תעלה בו ככל הנראה , 
ולא מן הנמנע שתתפרסם הודעה בזכות המלך . בין השאר יטלו חלק בכינוס חברי 
הכנסת אהרן אבו חצירא , רפי אדרי , אלי דיין וכן גזבר הסוכנות מאיר שטרית . 
אתמול אמר אלי דיין , כי כמי שמכיר את מרוקו ואת מלכה , הוא אינו מקבל 
את מה שכתוב בספר . לדעתו , שלטונו של חסן השני הוא שלטון מתקדם בעל גישות 
מערביות ובעל אורך רוח . חופש הביטוי נשמר במדינה ולאנשי האופוזיציה יש 
זכות דיבור . לדעתו , יש מקום לצאת במסע הסברה כדי להגן על המלך . מאידך , 
קיימת בקרב כמה מיוצאי מרוקו בצרפת , החפצים לשמור על עילום שמם , הדעה 
כי הכתוב בספר הוא אמת לאמיתה וכי ניתן בהחלט להשוות את חסן השני למנהיג 
רומניה בעבר צאוצסקו שזכה לאהדת המערב , היהדות וישראל , ובסופו של דבר 
תמיכה זו היוותה בומרנג . 
