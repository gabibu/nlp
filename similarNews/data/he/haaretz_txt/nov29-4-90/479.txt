לולא שמעתי בטלוויזיה את החדשות לא הייתי יודע ולא הייתי מרגיש שהתחולל כאן 
ניסיון הפיכה . זה עתה חזרתי מקניות בסופרמרקט במרכז העיר , ואני יכול 
לומר שהחיים מתנהלים כסדרם . בדרך ראיתי נגמ"ש צבאי אחד . כל האירועים 
מתרכזים באזור הנמל והמחנות הצבאיים . לפי הטלוויזיה יש גם תכונה ונוכחות 
צבאית גדולה ליד משכן הנשיא . האירועים לא מפריעים להמשך ההכנות לקבל את 
פניו של הנשיא בוש מחרתיים . שלוש מתוך חמש רשתות הפסיקו את שידוריהן הרגילים 
ומשדרות רק חדשות מאז הבוקר . דיווחו על קבוצה קטנה של קצינים שהשתלטה ככל 
הנראה על שני מחנות צבאיים . זוהי קבוצה ימנית קיצונית שרוצה להשליט סדר 
חדש בצבא , ובעצם להביא לחקיקת חוקים שיחונו את הגנראלים מהחונטה הצבאית 
ששלטה בארגנטינה , והיתה אחראית להיעלמם ולרציחתם של אלפי אזרחים ארגנטיניים . 
בטלוויזיה הראו צילומים של מספר גופות מוטלות ברחוב , צילומי חיילים , 
וככל הנראה גם של אזרחים שנקלעו במקרה למקום . עכשיו דיווחו על שני עיתונאים 
מקומיים שנהרגו מחילופי היריות בין המורדים לצבא . דווח גם על תשעה קצינים 
וחיילים חטופים . הטלוויזיה משדרת הודעות הרגעה לאזרחים , אך באותה עת 
גם מזהירה אותם שלא להתקרב לכמה אזורים . עד כה איש לא השמיע הערכה כזו . 
ההערכה המושמעת היא שזהו בעיקר מאבק פנימי בצבא , ולא נועד לערער על שלטונו 
של מנם . הדעה הרווחת כאן היא שהקצינים המורדים לא יעזו לנסות עתה לחולל 
הפיכה צבאית במדינה ולתפוס את השלטון . הם יודעים איזו התנגדות עזה קיימת 
בעם הארגנטיני לשלטון צבאי , בעקבות ההתנסות המרה שהיתה לו עם משטר כזה . 
אחרי שהם טעמו את טעם הדמוקרטיה , לא רוצים הארגנטינאים לוותר עליה , 
על אף המצב הכלכלי הקשה , ואפילו קטסטרופאלי , השורר במדינה כיום . אבל 
קיים חשש שאם אותם מורדים יצליחו להשתלט על הצבא או להכתיב את דרישותיהם , 
עלול הדבר , במוקדם או במאוחר , לפגוע במשטר הדמוקרטי . אין פה " בעיה 
יהודית " . הבעיות שמעסיקות את היהודים והפחדים שלהם הם אותם חששות ופחדים 
שתוקפים את כלל אזרחי ארגנטינה . הארגנטינאי מודאג יותר מהמצב הכלכלי מאשר 
מהמצב הפוליטי . האינפלציה פה גואה והורסת כל חלקה טובה . ליהודים אין 
בעיות מיוחדות . אנחנו עומדים בקשר שוטף עם השגרירות הישראלית . על פי 
הנחיות הממונים על הביטחון מטעם השגרירות , הוחלט היום לסגור מוקדם מהרגיל 
ולשלוח הביתה את תלמידי בית הספר הישראלי , שבו לומדים ילדי השליחים מישראל 
ואשר אשתי מנהלת אותו . בתי הספר המקומיים לא עשו כן , ככל הידוע לי . 
עוד כמה שעות יודיעו לנו אם מחר הלימודים יתקיימו כרגיל . אבל חוץ מזה , 
ככל הידוע לי , לכל היהודים והישראלים שלום . היהודים , כמו מרבית הארגנטינאים , 
כבר התרגלו לחוסר היציבות כאן . הדבר הכי יציב בארגנטינה הוא חוסר היציבות 
בכלכלה , בפוליטיקה ובתחומי חיים אחרים . ניסיון העבר מלמד שאחרי אירועים 
כאלה יש לזמן קצר התעוררות לעלייה בקרב היהודים , אבל תוך זמן קצר זה נרגע 
ויורד , והאנשים שוכחים מהכל וחוזרים לחיות את חייהם חרף כל הקשיים . לאנשים 
שבאים מן החוץ קשה לפעמים לתפוס זאת . צריך גם לזכור שמה שמפחיד את היהודים 
הארגנטינאים הוא השירות הצבאי שבו יחויבו ילדיהם בארץ . יש להם דימוי רע 
מאוד של כל מה שקשור לצבא . הם לא מבינים שיש הבדל גדול בין הצבא בארגנטינה 
לבין צה"ל . גם המשבר במפרץ והסיפורים על אפשרות של התקפת גזים וכדומה מרתיעים 
אותם . עם זאת , ככל שהמשבר הכלכלי בארגנטינה יימשך ויחריף , יותר יהודים 
יעלו לישראל . בדרך - כלל יהיו אלה בני המעמד הבינוני שנפגעו מהמצב הכלכלי . 
מי שמצבו טוב יישאר . 
