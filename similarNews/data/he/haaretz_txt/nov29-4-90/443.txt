מראה העיתונים הפלשתיניים היוצאים לאור במזרח ירושלים הוא יוצא דופן בשבועות 
האחרונים : מתפרסמות בהם מודעות ענק , בברכה או בגינוי לראשי האיגודים 
המזוהים עם " החזית הדמוקרטית לשחרור פלשתין " , שנבחרו בבחירות שהתקיימו 
בחודש שעבר במוסדותיהם בשטחים . גופי החזית הדמוקרטית התגאו תמיד באורחותיהם 
הדמוקרטיים , גם כשהיה מדובר בפעולה במסגרות חשאיות . אם חילופי ההשמצות 
המתנהלים בפומבי מעל דפי העיתונים בשבועות האחרונים בין פלגים יריבים בחזית 
מבטאים סוג מסוים של דמוקרטיה , זו בוודאי אינה הדמוקרטיה במיטבה . באווירה 
של פלגנות וחשדנות התקיימו למעשה שתי מערכות בחירות מקבילות , ונבחרו שתי 
קבוצות של ממלאי - תפקידים . התוצאה היא קרע מוחלט בחזית , ומעתה פועלים 
בשטחים שני גופים מקבילים המדברים בשמה . ישראלי מן השורה שינסה להבין את 
יסודות העימות בין עסקני החזית הדמוקרטית בשטחים ייתקל בקשיים דומים לאלה 
שבפניהם יעמוד תייר אפריקאי שינסה לרדת לחקר שורשי המחלוקת בין מחנה ארנס 
למחנה לוי בליכוד , בין אנשי רבין למחנה פרס במערך או בין הליברלים הפורשים 
למפלגה - האם שלהם . ברקע הדברים , כפי שמודים גורמים פלשתיניים המקורבים 
לנושא , מאבק על הזרמת כספים , על מוקדי כוח והשפעה ועל חלוקת משרות . 
מאחורי כל זה יש גם חוסר הסכמה אידיאולוגי ומאבק בין שני הפלגים המרכזיים 
בארגון בחו"ל . שורשי הפילוג בתוך הארגונים המזוהים עם החזית הדמוקרטית 
בשטחים נקשרים למחלוקת בחוץ , בין תומכי המנהיג נאיף חוואתמה לסגנו יאסר 
עבד רבו . הזרם בהנהגת עבד רבו דוגל בקו מדיני ריאלי , ברוח הפרגמטיזם 
של הפתח , בעוד שהזרם של חוואתמה נוטה למדיניות קיצונית ברוח חזית הסירוב . 
הצלחתו של עבד רבו להסיט במידה מסוימת את החזית לכיוון הזרם המרכזי של ערפאת 
אף זיכתה אותו בפי מתנגדיו לכינוי " פתח הקטן " . בחודשים האחרונים גבר 
המתח בין שני הפלגים וניכרת התחזקות הגורמים בארגון התומכים בחוואתמה . 
בירדן כבר הספיק סניף החזית , שהוקם רק לפני כמה חודשים , באישור המלך 
חוסיין , להתפלג . מקורות פלשתיניים טענו כי בתוניס התחולל לפני חודשים 
מספר קרב יריות בין תומכי שני הפלגים . ביום ששי פירסם העיתון " א - נדווה " 
ידיעה שלפיה ינסו אוהדי חוואתמה לסלק מהארגון את עבד רבו ואנשיו , בכנס 
של החזית שיתקיים באמצע ינואר בתוניס . המתיחות הזאת מקרינה גם על פעילי 
הארגון בתוך השטחים . לפני פחות משנה הייתי עד ראייה לקטטה המונית בכפר 
בצפון הגדה . פעילי החזית הדמוקרטית חברו במקרה הזה לאנשי הפתח והחליפו 
מהלומות במוטות ברזל , בקרשים ובאבנים , עם תומכי החזית העממית . לפני 
כחודשיים התחוללה קטטה אלימה בתוך משרד העיתונות " סנאבל " במזרח ירושלים 
בין אנשי שני הפלגים בחזית . הבחירות שהתקיימו בהתאחדויות הפועלים ובארגוני 
הנשים בשטחים ביטאו את הקרע הסופי בתוך החזית . שניים מן הגופים שבהם התקיימו 
בחירות ראויים לתשומת לב מיוחדת : התאחדות הפועלים , שבהנהגת מחמוד זיאדה , 
והתאחדות ועדות הפעולה של הנשים הפלשתינאיות , שבראשה זהירה כמאל . זיאדה , 
כמאל ומקורביהם , המזוהים עם זרם עבד רבו , הודחו , כפי שציינו המודעות 
שפורסמו בעיתונים , " בגלל התפקיד הפלגני שמילאו בשורות הארגון " , ובמקומם 
נבחרה הנהגה חדשה . עדנאן אל - כילאני החליף את זיאדה , ונדה טויר הדיחה 
את כמאל , שניהם מתומכי חוואתמה . כמה ימים אחר - כך פורסמה באותו עיתון 
מודעה מטעמה של כמאל הדוחה את טענת ההדחה ואת " הניסיונות העלובים לזייף 
ולסלף את רצון ההתאחדות " . גם אל - כילאני לא נשאר חייב ומודעות מטעמו 
הכריזו כי הוא נשאר המזכ"ל החוקי ודחו את " ההתגנדרות התעמולתית המתבטאת 
בפרסומים שמאחוריה עומד קומץ של אנשים שמתיימרים לדבר בשם ההתאחדות " . ב7 
בנובמבר קיימה כמאל כנס של תומכיה ובו נבחרה מחדש , כצפוי , לעמוד בראש 
התאחדות הנשים . ב22 בנובמבר התקיים כנס מקביל של המחנה היריב ובו נבחרה 
טויר . הנוכחות בכנס השני היתה גדולה בהרבה מזו שבכנס שקדם לו , מה שיכול 
להעיד על יחסי הכוחות האמיתיים בתוך הארגון . תומכי כמאל טענו כי הכנס 
השני התקיים " על בסיס איסוף נשים מחוץ למסגרת ההתאחדות " . לטענתם , 
מחוץ לאולם שבו קיימו מתנגדי כמאל את הבחירות עמדו צעירים חמושים במקלות . 
במחנה האחר מסבירים את נוכחותם של הבריונים בצורך להגן על קבוצתם מצד 
גורמים עוינים מהפלג היריב . מתוך חשש לגורלו של הארגון וההשפעה על מוראל 
שאר האוכלוסייה כינס פייסל אל - חוסייני , מראשי הפתח בשטחים , את אנשי 
שני הפלגים במלון במזרח ירושלים וניסה לפשר ביניהם , סיפרו במזרח העיר . 
הוא לא הצליח . בד בבד מדווחת העיתונות הפלשתינית על כמה תקריות מעוררות 
תמיהה , שבהן מעורבים אישים המזוהים עם הארגון . בביתה של כמאל אירעה 
לפני שבועיים פריצה , והאלמונים שחדרו לבית הפכו את המגירות , כנראה בחיפוש 
של ניירת . כמאל טענה כי מדובר בסתם גנבים שבאו לחפש זהב ותכשיטים . 
ד"ר ריבאח עיסאווי , מרצה באוניברסיטת חברון , שנודעה כמקורבת לכמאל , 
היתה מעורבת בשבוע שעבר בתאונת דרכים קלה . כשחזרה מתחנת המשטרה , שם מסרה 
עדות , גילתה שאלמונים חיבלו קשות במכונית , ניפצו את שמשותיה וחתכו את 
הצמיגים . בשני המקרים הכחישו המעורבים כל קשר בין המקרים למאבק בתוך הארגון , 
אך הרחוב הפלשתיני , המורגל לא להאמין להצהרותיהם של אנשי ציבור , עשה 
את ההקשרים המתבקשים . בקרב פעילי הארגונים השונים שוררת דאגה . כמאל 
היא אישיות מוכרת וייצוגית , שמשתתפת כמעט תמיד בפגישות של משלחות מהשטחים 
עם נציגים של ארגונים בין - לאומיים ומדינות . היא מוכרת כתומכת , פחות 
או יותר , בקו של ערפאת וכמי שמתנגדת , למשל , למעבר לשימוש בנשק חם . 
לאחר עשר שנות פעילות ציבורית היא הצליחה להגיע למעמד פוליטי ששום אישה 
לא הגיעה אליו לפניה , ולמעשה היא עומדת בראש הארגון הציבורי הלא - מחתרתי 
הגדול ביותר בשטחים . ואולם נראה כי כנפיה קוצצו בעקבות האירועים האחרונים . 
מי שעשתה מאמצים רבים להדיחה היא סמיחה חליל , יו"ר האגודה לשיקום המשפחה , 
ממנהיגות הדור הקודם של החזית הדמוקרטית בשטחים ומי שמזוהה כיום עם פלג 
חוואתמה . בנה , סאגי סלאמה , הוא חבר הלשכה המדינית של החזית הדמוקרטית 
ומתומכי חוואתמה . בראיון שנתן לא מכבר ל"א - נהאר " הלבנוני הוא נשמע 
אופטימי . " אנחנו בחזית מרגישים מחוזקים בגלל המסורת הפנימית שלנו , 
המותירה מקום למגוון דעות ולגיבוש רעיונות בצורה חופשית ודמוקרטית . יש 
חילוקי דעות , אך לא פילוגים וסדקים . . . " ספק אם היה מרשה לעצמו 
לחזור על הצהרה כזאת היום , כשהפילוג נראה סופי , גם " בחוץ " וגם " בפנים " . 
גם המודעות של תושבי הערים בגדה וברצועה שפורסמו ב " אל - קבס " , שקראו 
לעבד רבו ולחוואתמה להתגבר על המחלוקות , לא יעלו ולא יורידו . " הישראלים 
השתמשו בכל האמצעים בניסיון לשבור את האינתיפאדה ולא הצליחו , אבל הם יכולים 
לסמוך על כך שהפילוג בין הפלשתינאים יעשה בעבורם את העבודה " , אומר פעיל 
אחד במזרח ירושלים . " הפרסומים בעיתונים והוצאת הכביסה המלוכלכת החוצה 
עשו את השירות הטוב ביותר לשב"ך . ממבול הפרסומים היה אפשר ללמוד את מקומות 
הפעילות ואת שמות הפעילים בלי כל מאמץ " , הוא מוסיף . " הבעיה היא שאנחנו 
מתיימרים להיות שמאלנים , בעוד שבעצם אנחנו בורגנות זעירה ואנחנו סובלים 
ממחלותיה : למשל , חוסר היכולת לקבל שהיום אני יו"ר ומחר לא " . החזית 
הדמוקרטית נחשבה עד היום לארגון המסודר והמתוחכם ביותר בשטחים . הפילוג 
הורס מבנה היירארכי ותפקודי , שהעניק לה עוצמה גדולה בהרבה מכוחה המספרי . 
האמצעי הלגיטימי להשגת עוצמה פוליטית בשטחים , למעשה עוד מתקופת הירדנים , 
היה הקמת התאחדויות של איגודי פועלים . מאחר שלפי החוק הירדני , כל 02 
איש יכולים להקים איגוד , הוקמו בכפרים ובערים איגודים מקבילים רבים ( 
000 , 02 חברים היו רשומים בלא פחות מ041 איגודים נפרדים ) . גורמי ביטחון 
טענו כי מסוף 48 החלו להיחשף חוליות של אנשי פח"ע ( פעילות חבלנית עוינת ) 
מתוך אנשי האיגודים , בעיקר מקרב אלה המזוהים עם החזית הדמוקרטית . איגודי 
הפועלים הם " גופי החזית " , שבאמצעותם מנהל כל אחד מהארגונים הקשורים 
באש"ף את המאבק בישראל , טוענים גורמי ביטחון . אנשי החזית הדמוקרטית 
נחשבו בעיניהם תמיד המשכילים והאיכותיים בין אנשי הארגונים השונים . בין 
המגורשים מן השטחים , למשל , יש לאנשי החזית ייצוג נכבד . " אם בקבוצה 
המתיימרת להיות אוונגרד מתרחשות תופעות מהסוג שאנחנו רואים בימים האחרונים , 
מה יעשו אזובי הקיר ? " שאל בדאגה אחד הפעילים בשטחים . אבל מיד ניחם 
את עצמו : " השמאל בכל העולם מפולג " . 
