בימים אלו , כשעל הסף עומדת הכנסת לחוקק חוק לאיסור פרסומי תועבה , ראוי 
להיזכר בגעגועים בעולם ההלכה של ימי חכמי התלמוד וגדולי ההלכה בארץ - ישראל . 
הם , בניגוד לחכמים של ימינו , לא חששו להתמודד עם פרסומי - תועבה ; 
ותמונות עירום נמצאו אף בעיטוריהן של רצפות בתי - כנסת . מאה שנות חפירות 
ומחקרים ארכיאולוגיים חשפו שרידים של יותר ממאה בתי כנסת מתקופת המשנה , 
התלמוד והגאונים ברחבי הארץ ( מאות 37 לספירה ) . בין השרידים , צדים 
את העין ושובים את הלב במיוחד אותם בתי כנסת שכובדו ברצפות פסיפס צבעוני . 
מעשה האומנות של עיטורי הפסיפסים עשיר ומגוון , והם כוללים מדליונים עם 
דגמים צמחיים וגיאומטרים ודמויות של יונקים ובעלי כנף . לא רק דמויות של 
נשרים ואריות , שזה מכבר תפסו מעמד של קבע באומנות הדתית , ושימשו כאמצעי 
קישוט אומנותיים בבתי - הכנסת , אלא גם פילים , זברות וגירפות , ושלל 
עופות מים כשרים ושאינם כשרים . נמצא גם תיאורים של סצינות מקראיות : כך 
למשל , ברצפת בית הכנסת העתיק של בית - אלפא ( בימינו בקיבוץ חפצי - בה 
ליד בית - אלפא ) . בפסיפס של המקום מתוארת עקידת יצחק , ואפילו קריאתו 
של אלוהים לאברהם " אל תשלח " כתובה על הרצפה , ומשמשת מדרס רגל לנכנסים 
לאולם התפילה . לצדם ישנם תיאורי המקדש ובהם כלי הארון , הפרוכת ומנורות 
שבעת הקנים כאחד היסודות היותר מקובלים בעיטורן של רצפות הפסיפסים בבתי - 
הכנסת . באותם מקומות ששרד גם טיח קירות , ניווכח שבציורי הקירות , הפרסקאות , 
הירבו בציורי דמויות , סצינות מקראיות והווי המקדש ועבודתו . אבל בוני 
ומעטרי בתי הכנסת לא הסתפקו בנושאים ובדמויות האלה . הם לא חששו מציור 
נושאים מתחום התרבות הכללית ההלניסטית , ואפילו כאלה שניחוח הפגאניות נודף 
מהם בעוז ( למשל , השימוש בגלגל המזלות שבמרכזו אל השמש , הליוס , נוהג 
בסוסים , כשהוא עומד חשוף זרועות וכתף במרכבתו ) . אלה הם בתי - כנסת 
של הקהילות היהודיות המקובלות בארץ - ישראל באותם ימים . בתי כנסת שבהם 
התפללו ולימדו גדולי אמוראי ארץ - ישראל ופוסקי ההלכה , וכן תלמידי חכמים 
ומנהיגי הציבור שתורתם ומשנתם משמשות עד ימינו , ומתוות דרך בעולם ההלכה 
והפסיקה הדתית . עיצוב בתי כנסת בימינו , באותו סגנון ובאותם אמצעים , 
היה מביא לנפילת הממשלה . אלא שמלאכת אומנות העיטור בבתי הכנסת לא עצרה 
ולא פסקה בתיאורים שמנינו עד - כה . רצפת אולם בית הכנסת היתה מרובעת ועיטור 
גלגל המזלות היה עגול . בארבעת השדות שנוצרו עם הכנסת המעגל למרובע נותרו 
רבעי פלחים , שעוטרו בדרך כלל בארבע דמויות שייצגו את עונות השנה . עיצובן 
היה בדמות אשה חיננית מחייכת ומצודדת ; תיאור שבימינו היה זוכה בנקל בתואר 
" פרסום תועבה " למהדרין , המגרה את יצר המתפללים . אך זה לא הכל : 
בפרטי גלגל המזלות מתוארות נשים במזל בתולה , דלי ותאומים , ולשם המחשת 
הדימוי נזקקו לדמויות נערים בעירום מלא שאיבר מינם מודגש . יש לשפשף את 
העין , ולהסיר תמיהה , כשעומדים ומתבוננים בגלגל המזלות שברצפת בית הכנסת 
בחמת - טבריה ( מאה רביעית לספירה ) , בו מופיעים היסודות הללו . אותו 
בית כנסת ששירת את מיטב חכמי ישראל וראשי הקהל , שנמצא בעיר בה ישבו אז 
הנשיא וחברי הסנהדרין , ובה אף נחתם התלמוד הבבלי , וכמובן שנוצרה מיטב 
ההלכה הארץ - ישראלית . מנהיגי הציבור הבינו וראו שבני הקהילות היהודיות 
המונהגים על - ידם אינם מחשיבים את האומנות ומלאכת העיטור כביטוי להשקפת 
עולם , אלא כנוי ועיטור לחיים , כערכי תרבות שיש לברך עליהם ולגלות את 
האסתטי והמרהיב שבהם , והדברים הותרו לעשייה . השקפתם גרסה כי כאשר הקהל 
מגלה בגרות והבנה , אל לו לחשוש מהתבוננות ומיצירת מה שהיום מכנים " פרסומי 
תועבה " . העניינים קמים ונופלים על רמתו וכושרו האינטלקטואלי של הפרט שחזקה 
היתה עליהם שיידע את העומד לפניו . רבי יוחנן , כשהחלו לצייר פרסקאות תועבה , 
לא מיחה בפני בני דורו , כך גם רבי אבין שהתיר את ציורי הפסיפסים ( ירושלמי , 
עבודה זרה , ג ב ) . ובנושאים הללו אפשר למצוא עוד הלכות רבות . ויש 
לציין את הנשיא רבן גמליאל שנכנס לבית - מרחץ ציבורי בעכו , שבו הוצבו פסלים 
לקישוט חדרי הכניסה ואולמי הרחצה . בין הפסלים הוצב גם פסל של אפרודיטה , 
אלת האהבה , כשהיא במערומיה , ושדיה מזדקרים במלוא הדרם . כשהעירו לנשיא 
על - כך הוא השיבם בביטול . הבנת תשובתו וניתוחה מעיד שמעשה אמנות או פיסול 
או כל הדומה לו ואפילו מדובר בעירום , שאינם מתכוונים לעבודת עכו"ם אלא 
לאמנות לשמה אין בהם כל פסול . מעניינת לא פחות התגלית מבית הקברות היהודי 
הגדול בבית - שערים , שאליו הביאו את הנפטרים מכל רחבי העולם היהודי , 
ובו מצאו את מנוחתם ראשי הציבור והקהילות . שם נחשפו שבריו של ארון אבן 
רב עיטורים שנועד לקבורה ( סרקופג ) , ועליו חקוקות סצינות מיתולוגיות 
שלמות . נועזת במיוחד , ובעלת סממנים שהיום היו מוגדרים כפורנוגרפיה אליבא 
דחוקי הכנסת החדשים , היא הסצינה המתארת את מעשה האלה לדה והברבור . סיפור 
שמקורו בתרבות יוון , ושהועלה בכתובים לראשונה במאה החמישית לפנה"ס , בתיאוריו 
של המחזאי הנודע אווריפידס . המיתוס מספר על הזדווגותה של האלה לדה עם ראש 
פנתיאון האלים זאוס , המצליח להשיגה על - ידי התחפשות לברבור צעיר ונאה . 
עיצוב ארון הקבורה העשוי אבן נעשה בצורה מוחשית וריאליסטית , ובו נראה 
ברבור בעל כנפיים , זאוס , מזדווג בסצינה מעוררת סערת רגשות מאין כמותה 
עם עלמה צעירה ועירומה חשופת חזה לידה . ארונות מתים מעין אלה הוכנו בבתי 
מלאכה נוכריים בחוץ לארץ . משדה האמנות כפי שהדבר מתבטא באדריכלות ובאמנות 
בתי הכנסת ובתי העלמין ומחוקי ההלכה הכתובים והמנוסחים , אנו למדים שהיהדות 
באותם ימים נהגה בליברליות רחבה . מעמדה של היהדות היה איתן , והיא לא 
חששה ממפגש ומהתקרבות עם התרבות ההלניסטית . מה אירע לעולם החרדי בימינו , 
שעולם ההלכה והמסורת של גדולי עם ישראל ופוסקיו בימים ההם ננעל בפני אלו 
הרואים עצמם כמשמרי מסורת ישראל ממשיכיהם של תנאי המשנה ואמוראי התלמוד ? 
