דומה שישראלים רבים צפו בהשתאות ובקנאה בחילופי המשמרות במפלגה השמרנית . 
הם ראו כיצד נוהגת מרגרט תאצר לאחר שהשיגה רוב מוחלט , בסיבוב הראשון , 
בקרב חבריה ; כיצד היא מופיעה בפרלמנט באותו היום שבו החליטה להתפטר חדורת 
ביטחון עצמי , שופעת הומור וחיוכים , המסתירים בוודאי עצבות גדולה וכיצד 
בתוך זמן קצר נופלת הכרעה לטובתו של אדם , שעד לפני שנים מעטות קשה היה 
לזהותו עם ה"טרים " . פוליטיקאים ישראליים שמו לב לא רק לתוכן עצמו אלא גם 
לסגנון , ולא רק לסגנון , אלא גם לסממנים החסרים בכל המהלך המהיר : חסרה 
היתה הטענה כי " הדיחו " את גב תאצר ; כאשר הודיעה על התפטרותה , איש 
לא העלה על הדעת כי מדובר ב"תרגיל " שתכליתו להביא את המפלגה להתחנן בפני 
המנהיגה לחזור בה מה"הדחה " . כאשר החלה ההתמודדות בין היורשים , היא הסתיימה 
בפיוס הדדי ובהבאת מייקל הזלטיין לקבינט ; הזלטיין ודאגלס הרד לא עשו יד 
אחת , לאחר הסיבוב הראשון , כדי להביס את מייגור ; ולבסוף , מרגרט תאצר 
עזבה את כהונתה בלי הדיכאונות הכמעט - רשמיים המלווים את פרישתו של המנהיג 
הישראלי . קשה לתאר פער גדול יותר בין המערכות הפוליטיות בבריטניה ובישראל . 
והרי שני המשטרים היו אמורים להיות דומים . במשטר שלנו ניכרים היטב כל 
אותם סימנים שנתנו בו מייסדי המדינה , שהיו שאובים מהדגם האנגלי : יחסי 
ממשלה - כנסת , כללי האחריות המשותפת של ממשלה , מעמד יו"ר הכנסת ומעמד 
נשיא המדינה , סמכות הממשלה בענייני חוץ , כוחה ויוקרתה של הזרוע השיפוטית , 
והעיקר , מעמדו של ראש הממשלה בממשלה ובכנסת . כל אלה באו אלינו מווסטמינסטר . 
כיצד אירע , אפוא , שדרכינו נפרדו בדרך כה קיצונית ? התשובה לכך , בחלקה , 
היא ברורה : הדגם האנגלי כרוך בשיטת בחירות המבטיחה הכרעה ברורה בין שתי 
מפלגות , והמולידה כמעט תמיד רוב מוחלט למפלגה אחת . איני מציע לייבא שיטה 
זו לארץ , שכן איני מאמין שהיא טובה לנו , ואני בספק רב אם היא טובה אפילו 
לבריטניה . אך ישראל הלכה בדרך הפוכה ואימצה שיטת בחירות יחסית טהורה השיטה 
הוויימרית וכך סיכלנו קיומם של מוסדות חוקתיים שייבאנו משם , כמו עיקרון 
האחריות המשותפת של חברי הממשלה הקיים אצלנו , לכאורה . אין צורך לומר , 
כי גם האופי הלאומי והטמפרמנט שלנו שונים לחלוטין : אין אנו יכולים ואין 
אנו רוצים להיות אנגלים . אך יש עניין נוסף , והוא כרוך בתפיסת ערכית של 
מהות ההכרעות במשטר דמוקרטי . קפמאבינכאן אין עניין של אופי או של מסורת , 
אלא עניין אחר לגמרי : קבוצות הנהגה בפוליטיקה , בעיתונות , באוניברסיטה 
אימצו אצלנו השקפת עולם העומדת בניגוד מוחלט לאינסטינקטים של העולם האנגלי . 
האינסטינקט הפוליטי האנגלי רואה חשיבות בקבלת הכרעות " בגדול " בין אלטרנטיבות 
מרכזיות ועיקריות , ובהכרעות מהירות בין אלה . הישראלים פיתחו לעצמם שיטה 
מנוגדת : ההכרעות טובעות בים של פרטים שוליים והן הולכות ונמשכות זמן כה 
רב עד שהן מאבדות את טעמן . תפיסה זו של הכרעה גדולה ומהירה מאפיינת גם את 
מערכת המשפט האנגלית . שם אנו מוצאים בתי - משפט גבוהים ששופטיהם קוראים 
פסקי - דין חשובים ומנומקים מיד עם סיום שמיעת הטענות . פסקי - הדין אולי 
פחות מלאי אסמכתאות , אך הן מביאות הכרעה בזמן נדרש . והעיקר הוא זה : 
תפישת הדמוקרטיה האנגלו - אמריקאית , שהשפיעה גם על מדינות אירופיות לאחר 
מלחמת העולם השנייה , היא של פשרה מתמדת בין ערכים מנוגדים ייצוגיות ואפקטיוויות . 
מצד אחד , חייב המשטר הדמוקרטי לייצג את מגוון הדעות בציבור הרחב , מצד 
שני אסור לשתקו ולפגוע ביעילותו וביכולתו לגבש רוב בעל סמכות הכרעה . נאמנות 
בלעדית לעקרון אחד , ייצוגיות או יעילות , מולידה אסון , כפי שאירע בספרד , 
באיטליה ובגרמניה בשנות העשרים והשלושים . כאמור , איני מצדד בהעתקת השיטה 
הבריטית לישראל , אך אי - אפשר להתעלם מהצורך באימוץ השקפת עולם פוליטית 
המבוססת על יסודותיה הערכיים . אנו , המתבוננים היום בקנאה בבריטים , 
ושהולדנו משטר שהמאיס את עצמו על בוחרים ונבחרים כאחד , איננו רשאים להתעלם 
מלקחן של הדמוקרטיות האנגליות , הוותיקות והיציבות ביותר במשפחת העמים הדמוקרטיים . 
