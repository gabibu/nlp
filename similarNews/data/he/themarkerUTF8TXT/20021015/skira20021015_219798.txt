מזל טוב שמוליק אביטל. 

 ראשית, הרשה לנו לברך אותך על הסטטוס החדש שלך: עד היום היית מוכר בעיתונים כשר חברתי, נציג הפועלים, איש ההסתדרות, האיש החזק בקרנות הפנסיה. החל מהשבוע אתה שמוליק הדיל מייקר, אביטל שועל בורסה, מר שמואל אביטל - הכריש פיננסי. 

 השבוע התבשרנו כי העסקה הגדולה ביותר במשק - רכישת השליטה בקבוצת  אי.די.בי (  אדבא  [10]  : ת"א)  על ידי נוחי דנקנר תמורת יותר מחצי מיליארד דולר - קיבלה ממך דחיפה רצינית כאשר החלטת כי קרן הפנסיה ההסתדרותית מבטחים הוותיקה תעמיד לקבוצתו של דנקנר הלוואה של כ-300 מיליון שקל. 

 שנית, הרשה לנו גם להזהיר אותך: זה לא ייגמר עם נוחי דנקנר. כל המגזר העסקי מתרגש מהיוזמה שלך להכניס את מבטחים לעסקה הזאת. שהרי רוב אנשי העסקים הגדולים בישראל מסובכים עד צוואר בהלוואות בנקאיות, כולם מחפשים מקורות מימון ורובם לא חשבו עד השבוע כי אתה בכלל כתובת לעניין הזה. 

 שעה ורבע אחרי שתעביר את הכסף לקבוצת הרוכשים של אי.די.בי תגלה כי כל המגזר העסקי עומד אצלך בתור. אתה עוד תופתע מהאנשים שיבואו לבקר אותך: רבים מהם מתקשים לשלם כיום ריבית ולפרוע את ההלוואות, ורבים מהם התקבלו בחודשים האחרונים בסבר פנים צונןבבנקים. אנחנו כבר רואים את הסטיקרים: "שמוליק - ממן אותי"! 

 אבל בטרם ננסה להבין את ההיגיון העומד מאחורי ההחלטה שלך להכניס את הפנסיונרים של מבטחים להלוואות לעסקות ממונפות, אנחנו מבקשים להבהיר: 

 כדי שנהיה בטוחים שהאינטרס היחיד שעומד לנגד עיניך הוא זה של עמיתי קרן מבטחים, אנא התפנה לרגע מעיסוקיך המרובים והסבר לנו בדיוק מדוע כדאי לנו ליטול חלק במימון עסקת אי.די.בי. זה הכסף שלנו, לא שלך  אין לדעתנו כל פסול בהשקעות של קרנות פנסיה בבורסה, בנדל"ן או בהלוואות לעסקים טובים; להיפך, זה שנים אנחנו אומרים כי צריך ליצור בישראל מקורות מימון חוץ בנקאיים ולשם כך יש לשלוח את קרנות הפנסיה לשוק החופשי. 

 זאת ועוד; אנחנו סבורים כי הלוואה למימון עסקת רכישה גדולה עשויה להיות השקעה לא רעה לקרנות פנסיה - הכל תלוי, כמו תמיד, במבנה העסקה, בריבית, בביטחונות ובעיקר בחלופות ההשקעה. 

 וזו בדיוק הבעיה: מהמידע המועט ששחררת עד כה לעמיתי קרנות הפנסיה דרך העיתונות עולה חשש כי אין המדובר בעסקה הכי הטובה בעולם, לפחות לא לעמיתי קרנות הפנסיה. 

 נתחיל עם הריבית: לדבריך, מבטחים תקבל מדנקנר ריבית הגבוהה ב-1.5% מהריבית שהיא מקבלת על אג"ח מיועדות מהאוצר - כלומר 7%. זה כבר מדאיג מאוד: מה עניין הריבית באג"ח המיועדות לכאן? הרי בבורסה נסחרות איגרות חוב ממשלתיות לטווחים של 5 עד 7 שנים בריביות של 5.9% עד 6.1% - כלומר יותר מחצי אחוז מעל האג"ח המיועדות. זאת החלופה האמיתית שלך. 

 ומדוע בעצם פרמיה של 1.5% מעל אג"ח ממשלתי? למה לא 2% או 2.5%? כדיל מייקר בשוק ההון אתה בוודאי יודע מה קרה למרווחים בשוק ההון בחודשים האחרונים. 

 אם אתה לא יודע אנו מציעים לך לפתוח את גיליון השערים של עיתון "הארץ" שם תראה כי בבורסה נסחרות איגרות חוב של חברת החשמל בתשואה של 6%-6.5%. 

 אם תציץ בגיליון האג"ח להמרה תגלה מספרים דו ספרתיים, כמו למשל של חברת אלרן שבשליטת משפחת דנקנר, שהאג"ח שלה נסחרת בתשואה של 18%, כלומר יותר מ-10% מעל הריבית שאתה עומד לקבל. 

 נכון, אתה מקבל בעסקה ביטחונות ספציפיים - מניות אי.די.בי, בעוד שלאג"ח של אלרן אין ביטחונות ולכן יכולת הפירעון של החברה הזאת תלויה בעיקר במשפחת דנקנר השולטת באלרן - האם הם ינהלו את החברה היטב והאם ביום פקודה הם ייחלצו להגנתה. 

 אבל, בסוף היום גם בעסקת אי.די.בי אתה תלוי בעיקר ביכולתו ורצונו של פלג אחד במשפחת דנקנר: במקרה הזה הפלג של נוחי דנקנר. תנאי הכרחי הוא שאי.די.בי תצליח ותפרח תחת ניהולו באופן שתוכל לשרת את ההלוואות שנלקחות בריביות לא נמוכות. אבל זה לא תנאי מספיק - חשוב גם שבעלי השליטה ידאגו לפרוע כל שקל שהם לוו מהבנקים או מקרן הפנסיה שלנו, שהרי בשנה האחרונה ראינו כי יש בעלי שליטה אשר דואגים שהחברה תפרע את ההלוואות בכל מחיר, ויש כאלה שביום פקודה מפנים לה את הגב. 

 על פי המידע המועט שמסרת לעיתונים, "ההצדקה" שנתת לתנאי העסקה הזאת היא שמבטחים תקבל את אותה ריבית ואותם ביטחונות שמקבל בנק לאומי - שהוא המממן העיקרי שיעמיד הלוואה של כ-200 מיליון דולר. 

 גם זה, אנחנו חייבים להודות, קצת מדאיג. מאחר שאתה כבר לא שמוליק מההסתדרות, אלא אביטל הדיל מייקר, אתה בוודאי יודע שלבנק לאומי יש מערכת יחסים מאוד מורכבת עם קבוצת דנקנר וקבוצת אי.די.בי. 

 אתה, מן הסתם, ער לעובדה כי לבל"ל כדאי אולי ללכת לקראת נוחי דנקנר במימון עסקת אי.די.בי משום שלבנק יש חשיפה של כמה מיליארדי שקלים בהלוואות לאי.די.בי ולקבוצת דנקנר. 

 כך למשל ודאי לא שכחת כי בל"ל חשוף בהלוואה של יותר ממיליארד שקל לחברת הכבלים תבל שבה שולטת קבוצת אי.די.בי, ושהבנק "בונה" על כך שאי.די.בי תזרים כסף לתבל כדי לשפר את מבנה ההון שלה. 

 אם החשדנות כלפי העסקה שאתה מבשל מעליבה אותך, נרגיע אותך בכך שנאמר כי אנו מגלים חשדנות לא מועטה גם כלפי הבנקים - אלה שבניגוד לך עיסוקם העיקרי ומומחיותם הוא במתן הלוואות. 

 אך לא רק אנחנו מגלים חשדנות. המחיר שבו נסחרות כיום בבורסה מניות הבנקים - כ-40% מתחת להון  אם החשדנות כלפי העסקה שאתה מבשל מעליבה אותך, נרגיע אותך בכך שנאמר כי אנו מגלים חשדנות לא מועטה גם כלפי הבנקים - אלה שבניגוד לך עיסוקם העיקרי ומומחיותם הוא במתן הלוואות  העצמי - משקף את מצב המשק ואת חשש המשקיעים מטיבן של ההלוואות שהבנקאים העניקו בשנים האחרונות. 

 בקיצור, מר אביטל, כשאיגרות חוב צמודות של ממשלת ישראל נסחרות בתשואה של 6% וכשאיגרות חוב של כל אילי ההון הגדולים במשק נסחרות בתשואות של 10% עד 15%, אתה ודאי יכול להבין כי קצת קשה לנו להתלהב מריבית של 7% שאותה אתה מבטיח לנו. 

 אז כדי שנהיה בטוחים שהאינטרס היחיד שעומד לנגד עיניך הוא זה של עמיתי קרן מבטחים, אנא התפנה לרגע מעיסוקיך המרובים והסבר לנו בדיוק מדוע כדאי לנו ליטול חלק במימון עסקת אי.די.בי. זה הכסף שלנו, לא שלך.