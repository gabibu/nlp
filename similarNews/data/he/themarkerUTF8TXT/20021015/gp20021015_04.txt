יום לא קל עבר אתמול על חברת  אורבוטק (  ORBK  [10]  : NASDAQ)  , שהוא המשכו של חודש לא קל בו איבדה החברה 35% מערכה. יותר מכך, הוא המשכו של שנה לא קלה בה הכנסות החברה התכווצו והיא עברה להפסדים נקיים והציגה רבעונים גרועים שלא נראו אצלה במשך 5 שנים לפחות. 

 אתמול המניה איבדה 8.6% במחזור מסחר גבוה מן הממוצע, והתבססה בשפל של 10.7 דולרים למניה -  בו לא ביקרה מאז סוף 1998 (שפל של 4 שנים). הסיבה המיידית לירידות אמש היא שני דו"חות שפורסמו אמש הנוגעים לחברה מכיוונם של גולדמן סאקס ו-ING ברינגס, שבהחלט לא הגבירו אופטימיות בקרב המשקיעים: בבית ההשקעות הראשון חתכו את התחזיות לחברה ובשני את ההמלצה ומחיר היעד. 

 "אי אפשר לצאת בהכרזות חיוביות ולומר שראינו את התחתית. הלוואי שיכולנו. סימן השאלה שמתנוסס היום הוא לפחות באותו הגודל של סימן השאלה שהיה לפני 3 חודשים", אמר לנו לפני חודשיים סמנכ"ל הכספים של אורבוטק, עמיחי שטיינברג. האנליסטים שפירסמו אמש דו"חותיהם עשויים להתייחס לאמירתו הכנה הזו כאנדרסטייטמנט. אורבוטק, לשיטתם, בהחלט לא ראתה את התחתית. היא אולי מתייצבת, אבל אין כאן צמיחה ושיבה לרווחיות - לא בטווח הקרוב וגם לא בטוח לגבי הרחוק. 


 אין השתפרות, בעיקר לא ב-PCB 


 אורבוטק מתמחה בפתרונות לשרשרת האספקה בתעשיית האלקטרוניקה (AOI) ב-3 תחומים עיקריים: שוק ציוד הבדיקה לתעשיית המעגלים המודפסים (PCB - היווה 37% מהכנסות החברה ברבעון השני), שוק ציוד הבדיקה למסכים שטוחים (FPD, המהווה 24.3% מהכנסות החברה, כלומר כ-60% יחדיו משוק ה-PCB), ושוק ציוד הבדיקה למעגלים מורכבים (Assembly - 7%). יתרות המזומן של החברה הן 149 מיליון דולר. 

 מניית אורבוטק בשנה האחרונה 

 לא תהיה השתפרות בטווח הנראה לעין, במיוחד לא בשוק ה-PCB - זה המסר של האנליסטים אילן זיווטופסקי, שמעון לוי ואייב פינקלשטיין מבית ההשקעות גולדמן סאקס. שוק זה אמור היה להתעורר ברבעון הראשון של 2003 לפי התחזית הקודמת של בית ההשקעות, אולם כעת להערכתם הדבר לא יקרה לפני אמצע 2003 - מה שמוביל לכך שפוטנציאל הצמיחה בחברה הולך ומתרחק עוד יותר. אם כך, הם מחשיבים במודל שלהם את ההכנסות מ-PCB כיציבות ולא צומחות עד אמצע 2003. 

 בשוק המסכים השטוחים מציינים האנליסטים כי החברה חווה תחרות לא פשוטה שכוללת לחצי מחירים, אולם יכולה להיות התעוררות בתחילת הרבעון הרביעי. למעשה, הם מציינים כי החברה נותרת דומיננטית בסקטור זה אולם עשויה לאבד נתחי שוק. הראיה האחרונה: מתחרתה היפאנית, Kubotech זכתה בהזמנה משמעותית מסמסונג לתחום זה (5G FPD). מתחרה משמעותית נוספת של החברה היא Vtech, ושלוש החברות האלה מתמודדות כמעט על כל מכרז ל-Fab בטיוואן. 


 חותכים תחזיות; רווחים זעירים בינתיים 


 על רקע החולשה הצפויה הם מורידים את התחזיות מהחברה לרבעון הרביעי, לשנת 2002 כולה ולזו שאחריה. לגבי המובילות של החברה בשוק, לשלושת האנליסטים אין ספקות והם מציינים כי היא נותרה מובילה ב-PCB ובתעשיית הבדיקה האופטית למסכים שטוחים עם נתח שוק של 75% ו-85% ומעלה, בהתאמה. 

 והרווחיות? החברה התייצבה ברמת הכנסות של 50-55 מיליון דולר לרבעון, אומרים בגולדמן סאקס, ורווחיות משמעותית תושג רק על ידי צמיחה בהכנסות. ברבעון השלישי יתקבל, לשיטת גולדמן סאקס, רווח נקי זעיר. 

 הסיבה לדו"ח של האנליסטים עמית יונאי ומרטין גולנר מ-ING ברינגס היא החלטתם לחתוך את ההמלצה לאורבוטק מ"קנייה" ל"החזק", והורדת מחיר יעד לחברה (על בסיס תזרים מזומנים מהוון) ל-11.2 דולרים (מ-22.2 דולרים) - גבוה בכ-5% ממחיר המניה כיום. 

 ומה צפוי לחברה בשוק ההון? יונאי אומר כי יתכן שבתקופה הקרובה יהיו מכירות מאסיוויות של משקיעים מוסדיים, לאור מחירי המניה. ואולם, מאחר שהם מחזיקים באחוזים גבוהים בחברה, האינטרס שלהם הוא ייצוב המניה. הציבור מחזיק ב-46% מהחברה, J  Seligman ב-13%; קפיטל גרופ ב-12%; קפיטל ריסרץ' ב-11% נוספים; פידליטי היא בעלת 9% מהחברה ו-9% נוספים מקורם במנהלי החברה והדירקטורים. קובי ויוחאי ריכטר מחזיקים ב-4.4% ו-3.9%, בהתאמה. 




 "מנוע הצמיחה היחיד - FPD" 


 להערכת האנליסטים של ING, מנוע הצמיחה היחידי של החברה כיום הוא מערכות הבדיקה האופטיות עבור צגים שטוחים והוא צפוי לצמוח בכ-20% ברבעון הרביעי - אלה החדשות הטובות. החדשות הרעות הן שתחום המעגלים המודפסים לא יתאושש עד הרבעון הרביעי של 2003. יצוין כי זוהי אחת התחזיות הקשות ביותר הקיימות כיום בשוק. 

 בבית ההשקעות מציינים כי מלחמת המחירים עם קמטק ב-PCB, שכוללת שתי חברות נוספות: Lloyd Doyle הבריטית ו-Dai Nippon Screen היפאנית, היא קשה. לגבי זירת קמטק-אורבוטק סבור יונאי כי תחרות המחירים אינה אמורה לשכוך, "אלא אם שתי החברות יתמזגו". האם עומד רעיון כזה על הפרק? לדבריו, באורבוטק פוסלים את הרעיון.