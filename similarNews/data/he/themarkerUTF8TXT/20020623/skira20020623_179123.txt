מכרז הפיקדונות של בנק ישראל היה במשך שנים אחד השימושים החביבים על הבנקים לכסף שגייסו מהציבור. במציאות של ציפיות להמשך ירידת הריבית, פיקדון חסר סיכון בריבית מועדפת בבנק המרכזי היה פתרון נוח לעודף המקורות במגזר השקלי הלא צמוד. בנק ישראל הציע לבנקים להפקיד, במרווח של 0.2% מעל הריבית הרשמית, כספים שגויסו בפיקדונות יומיים וחודשיים בריביות נחותות משמעותית. 

 ביום חמישי האחרון נפל דבר. אף לא אחד מהבנקים ניגש למכרז של בנק ישראל לפיקדון של 28 יום בריבית קבועה מקסימלית של 8.1%, לאחר שכבר ביום רביעי השתתף בנק אחד בלבד במכרז זהה. אפשר לצפות שבבנק ישראל העריכו שהבנקים לא יסגרו פיקדון לחודש בריבית שגבוהה ב-1.0% מריבית בנק ישראל, כאשר שוק הכספים מצפה להעלאת ריבית של 2% לפחות 3 ימים מאוחר יותר. 

 סביר להניח שבנק ישראל היה מצליח לספוג את הכמות שביקש לגייס מהבנקים, אם היה מסיר את מגבלת ריבית המקסימום במכרז לחודש, ובכך מקדים את העלאת הריבית, אבל נראה שהבנק לא עשה מאמץ מיוחד לעמעם את האיתות ששולח שוק הכספים למנהלי המדיניות המקרו-כלכלית. 

 איתות גלוי יותר לעין הציבור ניתן במקביל בשוק איגרות החוב. החמרת מפולת המחירים שהחלה ביום רביעי, בכל אפיקי ההשקעה, למעט המט"ח, שלחה את תשואת המק"מ לשנה לגובה של 9.8% ואת התשואה של המק"מ ל-45 יום לרמה של 8.8%, כך שנראה ששוק הכספים מצפה להעלאת ריבית מיידית של 2% מחר, ושריבית בנק ישראל תהיה ב-12 החודשים הקרובים גבוהה בממוצע בכמעט 3.0% מרמתה הנוכחית. 



 עקום התשואות של איגרות החוב הלא צמודות בריבית קבועה מסוג שחר עלה חדות בשבוע החולף ושיפועו הפך שטוח בטווח של 3 עד 9 שנים ברמה של 11.2%, כלומר 4 נקודות אחוז מעל ריבית בנק ישראל. 

 הגילונים, איגרות החוב הלא צמודות בריבית משתנה על פי תשואת המק"מ, ספגו ירידות חדות. למרות הסכמה רחבה כי המחיר שלהם, שנמדד ביחס לתשואת המק"מ, ראוי לקנייה. הגילונים, שלא ימוסו במסגרת רפורמת רבינוביץ', נסחרים בתשואה גבוהה ב-1.0% מתשואת המק"מ, ותשואת הגילונים שימוסו גבוהה ב-1.4% מתשואת המק"מ. 

 "הציבור שקנה בדצמבר ובינואר גילונים ללא תוספת תשואה, מוכר עכשיו גילונים בתוספת תשואה של 1.5% ביחס למק"מ, וחוזר לחשבון עובר ושב; זאת למרות שהגילון מציע לו כיום ריבית נומינלית של 11.5% והגנה מעליית אינפלציה וריבית, קשה שלא להיזכר בשיר של שלום חנוך", אומר פעיל ותיק בשוק. 

 המסחר בגילונים הבליט את אחת הבעיות החדשות של השוק - ירידה בסחירות, ובמסחר בשחרים הארוכים ניתן לזהות את השיתוק בגופים המוסדיים, ואת העלייה החדה בתנודתיות האיגרות. 

 "חברות הביטוח וקופות הגמל התחילו לקנות כשהתשואות השקליות הלא צמודות היו ב-7% וב-8%", מסביר מנהל כספים, ומוסיף: "יש גופים שמחזיקים 30% מהתיק באיגרות שנרכשו בתשואות אלו. זו הסיבה שהאיגרות נופלות במחזורים לא גדולים, הקונים זזו מהפחד". 

 מי בכל זאת קונה שחרים בתשואה של יותר מ-10% לטווח של 4, 3 ו-5 שנים? "מי שיש לו שכל", משיב מנהל כספים שממהר להוסיף כי למרות שהחל לרכוש אג"ח שקלי בתשואה גבוהה יחסית של 9%, הרי שהמפולת של הימים האחרונים גררה אותו להפסד. בתשואה של 9% קניתי 1.5% מהתיק, ב-9.5% הוספתי עוד 1.5% מהנכסים, אבל בתשואה של 11% אני עוצר. לא אמצע את התשואה בלי גבול". 

 אחר סבור שגם בתשואה זו השחרים אינם כדאיים לקנייה. "השחרים אינם נותנים פרמיה כלשהי לסיכון ביחס למק"מים", הוא אומר. המס על הריבית שמשלמים השחרים הוא 15%, ויגרע 1.3%-1.0% מתשואת השחר בכפוף לגובה הריבית, כך שבניכוי המס התשואה של השחר זהה לתשואה של המק"מ שיהיה פטור ממס. 

 ההכרזה על ריבית בנק ישראל ביולי תיעשה שבועיים בלבד לאחר שהריבית הועלתה שלא במועד הקבוע ב-1.5%. התשואות של איגרות החוב השקליות עלו מאז ב-2.5%, וציפיות האינפלציה עלו ב-1.3%, למרות ששער החליפין ירד מאז ב-0.2%. 

 ציפיות האינפלציה הן עתה ברמה של 6.35%; 4.3% על פי מדידת בנק ישראל, כלומר גבוה מיעד האינפלציה ל-2003 ולשנים הבאות (3.0%-1.0%), למרות שהשוק צופה לריבית ממוצעת של 10% בשנה הקרובה. 

 ציפיות האינפלציה מגלמות את ההערכה בדבר העלאת ריבית חדה של 2% עד 3% ומותנות בה. ניתן להעריך כי המשך מדיניות מוניטרית מסתגלת לעלייה באינפלציה תגרור עלייה או תמנע ירידה בציפיות האינפלציה ותשחוק את הריבית הריאלית הצפויה. 

 יש מי שמעריך שבנק ישראל לא יצליח לייצב את שוק המט"ח והכספים עד שמינון העלאת הריבית יהיה גבוה מספיק כדי לסגור את הפער בין הריבית הרשמית של הבנק המרכזי לבין תשואת המק"מ, ועד שהריבית הריאלית הצפויה ל-12 החודשים הקרובים תעלה לרמה של 5.0%-4.0%, ונראה שיהיה צורך בהעלאת ריבית של 3%-2% לפחות כדי למלא תנאים אלו. 

 נראה כי שוק הכספים ספקן עתה יותר מתמיד בדבר האפקטיוויות של המדיניות המוניטרית ויכולתה להחזיר, ללא כל סיוע ממשרד האוצר, את האינפלציה לתוואי של יציבות מחירים. אפשר למצוא את שורשי הספקנות בהפחתה המפתיעה של 2% בריבית בנק ישראל בדצמבר 2001, ששיבשה את התקשורת בין בנק ישראל לשוק הכספים, וגם במדיניות המוניטרית אחריה שהתבטאה בהעלאת הריבית ונתפשה כמסתגלת לעלייה בסביבת האינפלציה. 

 למרות זאת מתעורר החשד שהמפולת בשוק איגרות החוב אינה קשורה רק למדיניות מוניטרית הססנית, אלא גם לאובדן האמון במדיניות הפיסקלית. כמה מנהלי כספים מעריכים שהעלאת הריבית מחר לא תשנה את המגמה של בריחת כספים משוק איגרות החוב. 

 להערכתם התמוטטות המחירים בשוק האג"ח תימשך עד שייעשה שינוי אמיתי בתקציב ובמדיניות הפיסקלית, כולל החלפת האיש היושב בלשכתו הריקה של שר האוצר. 

 לפי שעה נסוג משרד האוצר מתוכניתו לקצץ עוד 2 מיליארד שקל בתקציב 2002, בצעד שנתפש כזיגזג נוסף במדיניות הפיסקלית, וכהוכחה נוספת לחוסר הנכונות של ראש הממשלה ושר האוצר להוביל קיצוץ תקציבי נדרש. 

 משרד האוצר אמנם הודיע על כוונתו לקצץ 13 מיליארד שקל בתקציב 2003, אבל ייתכן שלא הכל מאמינים ביכולתו של סילבן שלום להוביל דיאטה תקציבית חריפה יותר דווקא בשנת בחירות. 

 חוסר האמון משתקף בעלייה החדה בתשואות של איגרות החוב צמודות המדד לטווח של 8-5 שנים מ-4.75% בתחילת שבוע המסחר ל-5.3% בסופו, ולטווח של 11-8 שנים מ-5.3% בתחילת השבוע ל-5.6% בסופו. האיגרות הצמודות לטווח של 11 שנים ויותר נסחרות כיום ברמה של 5.7%, לא רחוק מתשואות השיא של אוגוסט 96', כאשר משבר קופות הגמל אילץ את משרד האוצר ובנק ישראל לפרוש רשת ביטחון לאג"ח הצמוד הארוך. 

 עליית התשואות בקצה הארוך של העקום הביאה את משרד האוצר לבדוק את האפשרות של הנפקת איגרות חוב צמודות לטווח של 4 עד 5 שנים, במאמץ לצמצם את התקופה שבה תישא המדינה בעלות גיוס גבוהה זו. הצעה זו עשויה אמנם להקל זמנית את הלחץ לעליית תשואות בקצה הארוך, אלא שהיא אינה מסוגלת לטפל בשורשי הבעיה שהניעה את עליית התשואות, גרעון תופח, וייתכן שתיצור בעיות חדשות. 

 אחת מהן היא ירידה נוסף באפקטיוויות של המדיניות המוניטרית. מדיניות זו משפיעה באמצעות הריבית על הקצה קצר הטווח של עקום התשואות, בעוד שגיוס איגרות החוב על ידי האוצר משפיע על הטווח הארוך של העקום. יש לצפות אם כן שככל שטווח הגיוס של הממשלה יירד, יגבר כוחה של המדיניות הפיסקלית.