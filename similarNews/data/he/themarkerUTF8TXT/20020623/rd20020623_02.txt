מאת קייל פיטרסון 


 הירידה החדה בשערו של הדולר רחוקה מלהסתיים, לדברי אנליסטים טכניים, ואפילו אם יצליח לבצע קאמבק קצר יוסיף ויפיל הלך הרוח הדובי את שערו של המטבע, שהיה עד לפני זמן קצר השליט הבלתי מעורער של שוק המטבעות. 

 הדולר צנח בחודשיים האחרונים לשפל של שנתיים כנגד היורו ושל שבעה חודשים כנגד הין. המטבע האמריקאי איבד גובה גם כנגד הליש"ט הבריטית, הדולר הקנדי והפרנק השווייצי, גם אם במידה מתונה יותר. 

 הצניחה החדה בשערו של הדולר - שהביאה לסיומן שבע שנות פריות - התעוררה בחלקה בשל הנפילות בשערי המניות האמריקאיות, תחזיות מעורפלות לגבי עתידו של המשק האמריקאי ואובדן תיאבונם של משקיעים זרים לנכסים אמריקאיים. אנליסטים טכניים אומרים שהטבלאות מצביעות על ירידה נוספת של הדולר בהמשך הדרך, במיוחד כנגד היורו. 

 "אני סבור שמספר גורמים בסיסיים, כמו השערוריות החשבונאיות וההאטה הכלכלית, הביאו לכך", אמר טום פאווליקי, אנליסט טכני ברפקו. "אבל לדעתי זה הופך לעניין טכני מרגע שגורם העדר נכנס לפעולה. היורו לא עוצר. כל יום הוא עולה עוד יותר". 

 בשל הירידה המהירה בשערו של הדולר - שאיבד 6% כנגד סל המטבעות בחודש האחרון ו-10% מרמות חודש ינואר - אנליסטים אומרים שהדולר ערוך להתאוששות. אולם, לטווח הבינוני והארוך מצביעות הטבלאות, שסוחרים רבים עוקבים אחריהן במטרה לפענח מגמות, על ירידה. 

 "ברור שקשה למדי לא לגלות דעה שלילית לגבי הדולר בשל מה שמתרחש בשווקים", אמר דיוויד סולין, המשמש כשותף ב-Foreign Exchange Analytics. "זו היתה פשוט דרך חד סטרית. מצד שני, זה מתרחש כבר זמן רב. אנחנו מתקרבים לרמות שיהיו מעין שיא זמני ליורו". 


 הירוק צריך מצנח 


 היורו עשוי להגדיל את רווחיו ולהיסחר בשער של 98.87 סנט במהלך החודש הבא, ובתוך שלושה-ארבעה  חודשים הוא עשוי להפוך יקר יותר מן הדולר, אמר פאווליקי. 

 פאווליקי ביסס את התחזית בחלקה על מעין תבנית משולשת שנוצרה בטבלאות מחירי היורו/דולר במהלך השנתיים האחרונות. מספר אנליסטים טכניים סבורים שלתבנית זו יש יכולת מוכחת להצביע על כיוונו של הדולר. 

 "בסוף מאי הגענו לקודקוד המשולש", אמר פאווליקי. "אני חושב שזה מצביע על התחזקות היורו". 

 תחזית דומה מצטיירת לגבי הין, אומרים אנליסטים. לאחר שהדולר פרץ ביום שישי מספר רמות תמיכה - רמות מחירים בהן התאושש הדולר בעבר ולא המשיך לרדת - היעד החשוב הבא הוא 119.70 ין, השפל שנרשם ב-12 בנובמבר, אמר פאווליקי. 

 גם הליש"ט הבריטית היכתה את הדולר בחודשים האחרונים, כשהיא מטפסת מרמות קרובות ל-1.4000 דולרים בסוף ינואר לשיא בן 17 חודשים של 1.5017 דולרים ביום שישי. רמת ההתנגדות החזקה הבאה של הליש"ט - רמת מחירים שהוכחה כקשה להבקעה - מצויה ב-1.5298 דולר לליש"ט. זו תהיה שלוחת פיבונצ'י של הזינוק שהתרחש בין יוני לאוקטובר 2001, אמר פאווליקי, בהתייחסו למודל מתמטי לתנודות מחירים. 

 "זה יהיה כנראה רק שיא קצר טווח", אמר פאווליקי. "אז יתרחש כנראה תיקון למגמת רכישות היתר, ולאחריו יבוא אולי זינוק נוסף". 

 הדולר סבל גם מהפסדים ניכרים כנגד הדולר הקנדי, כשנפל לשפל של קרוב לשנה ביום שישי לאחר שנסחר ב-1.5178 דולרים קנדיים. "אני סבור שמדובר בתנועה הדרגתית רצופה בתנודות כלפי מטה", אמר פאווליקי, שסבור שרמה של 1.4900 עשויה להירשם בזמן הקרוב. 


 דעות מנוגדות 


 קשה להתווכח עם מומנטום, אך לפחות אנליסט אחד מצליח לעשות זאת באומרו שרמתו הנמוכה של הדולר הורידה את הפיתוי להמשיך ולמכור אותו. 

 "אני סבור שהנפילות קרובות הרבה יותר לסיומן מכפי שרבים מבינים", אמר מקניל קארי, אנליסט טכני ב-IDEAglobal. "אני לא כה דובי בנוגע לדולר. המגמה הכללית עדיין פרית ביותר לגבי הדולר". 

 הוא תולה חלק מהערכתו במדד הדולר,  <  .DXY, המודד את ערכו של הדולר כנגד סל של מטבעות אחרים. המדד, שמצוי בירידה חדה מאז חודש ינואר, צלל אל מתחת לרמת 108.00 החשובה לראשונה מאז יולי 2000. מדד הדולר נגע להרף עין ב-107.96 בטרם קיצץ קצת בהפסדיו. 

 "היעד הוא כנראה 105.80-105.55", אמר קארי, שחוזה הגעה אפשרית לרמות אלה בתוך שבועיים. "אני עדיין חושב בבירור שאנו נכונים לזינוק מתקן נאה למדי". 

 יחד עם זאת, אנליסטים אחרים הזהירו שכל התאוששות במדד הדולר בנקודה זו תהיה זמנית וקצרת מועד. 

 "בטווח הקצר יהיה זה פזיז להכריז על תחתית בפרשת דרכים זו, מכיוון שזה עתה השלמנו גל שלישי של ירידות מאז סוף מארס", אמר פיטר רהמר, אנליסט טכני ב-Elliot Wave International. "אך זו נקודה בה הייתי אומר שהדולר קרוב לתחתית זמנית, ועתיד כנראה לשוב לרמה של 112, או סביר יותר להיטלטל בין 107 ל-112 לפני שימשיך מטה".