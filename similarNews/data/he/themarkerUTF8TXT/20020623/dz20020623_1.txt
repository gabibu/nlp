מי שעוקב אחרי מדור זה יודע שלא פעם הובעה בו הדעה ששוק המניות האמריקאי סובל כבר מספר שנים מבעיות קשות, שכאשר הן יתגלו בסופו של דבר, תהיה לכך כמובן השפעה על רמת המחירים בו, אבל גם על המצב המקרו כלכלי באמריקה ובעולם כולו. 

 הבעיה הראשונה היא כמובן תמחור יתר. מחירי מניות שעלו במשך שנים מהר יותר מעליית הרווחים הביאו לרמת  מחירים כזו המחייבת תיקון חד כלפי מטה. אבל נוסף על כך, שוק השוורים הגדול של שנות התשעים פשוט קילקל נורמות סבירות של התנהגות רציונלית וחשיבה - של מנהלים, משקיעים, אנליסטים, מנהלי השקעות, צרכנים ובקיצור - כולם. 

 ההתפכחות, כמו בכל מקרה של שכרון חושים, מגיעה. השבועות האחרונים הם בסך הכל עוד שלב נוסף בהתנפצות הציפיות הלא רציונליות שאיפיינו משקיעים בשנים האחרונות. 

 אחד הגורמים שהביא לקלקול הנורמות ודחף חברות לקבל החלטות עסקיות לא סבירות היה ההטיה האדירה של המשקיעים לכיוונן של מניות צמיחה. מסורתית מקובלת בארה"ב אבחנה בין חברות צמיחה, כאלו שעסקיהן אמורים לצמוח משנה לשנה, כמו חברות טכנולוגיה, תרופות, רשתות מזון וכך הלאה, לבין חברות ערך - כאלו המספקות זרם רווחים קבוע ויציב. לדוגמה, חברות בתחום של תעשיות בוגרות, פיננסים ונדל"ן מניב. 

 באופן גס ניתן לומר שמסורתית, התמחור שאיפיין חברות צמיחה היה מכפיל רווח של 18-25, ותשואות  דיווידנד נמוכות, ואילו חברות ערך נסחרו במכפילים של 8-14, עם תשואות דיווידנד גבוהות יחסית. חברות שהיו באמצע הדרך, ערך משולב בצמיחה מתונה, תומחרו במכפיל ביניים של 14-18. 

 שנות הגאות גרמו למשקיעים לחפש צמיחה בכל מחיר. עליית קרנן של מניות צמיחה על חשבון מניות ערך הביאה לפתיחת פער גדול הרבה יותר במכפילים. מכפילים של 30-40 ומעלה למניות צמיחה הפכו לחיזיון נפרץ, בעוד המכפילים של חברות איטיות יותר כמעט ולא זזו. 

 התוצאה היתה שחברות ניסו להציג צמיחה כמעט בכל מחיר. חלק גדול מהתופעות בהן אנו חוזים עתה נובעות מאותה שאיפה להציג צמיחה מהירה, גם כשהעסקים באופן טבעי צומחים לאט יותר. ומכיוון שהצמיחה נמדדה ברוב המקרים בשורת הרווח למניה, חברות עשו כל מאמץ להראות צמיחה כזו, גם כשהעסקים לא צמחו באותו קצב. 

 MMM, מינסוטה מיינינג, היא דוגמה לתופעה הזו. מדובר בחברה ותיקה מאוד העוסקת בייצור מגוון מוצרים בתחום צרכי המשרד, חומרים כימיים שונים, חומרים לתעשיית הדפוס, הצילום והרכב, פרמצבטיקה בסיסית ועוד. מדובר בחברה בת מאה שנה, הכלולה במדד הדאו ג'ונס מזה זמן רב. 


 השיטה - הפשוטה - אומצה ע"י חברות רבות - רכישה עצמית סיטונית 


 3M אינה חברת צמיחה. בעשר השנים שבין 1991 ל-2001 הרווח התפעולי אותו הציגה התנדנד בין 1.7 מיליארד דולר ל-3 מליארד דולר, בלי מגמה ברורה. ב-1997 למשל, הרווח היה גבוה מאשר ב-2001. ההכנסות יורדות כבר שנתיים ברציפות. ב-2001 מכרו פחות מאשר ב-2000, וב-2002 צפויה ירידה נוספת במכירות. ברבעון הראשון השנה ירדו המכירות ב 6% לעומת שנה קודמת. 

 ברווח למניה, לעומת זאת, 3M הראתה דווקא צמיחה, הרווח למניה עלה מ-2.2 דולרים ב-1991 ל-3.58 דולרים ב 2001. אומנם לא דרמה, אבל בכל זאת משהו. השיטה אגב היא פשוטה מאוד ואומצה על ידי מספר רב של חברות - רכישה עצמית סיטונית של מניות הורידה את מספרן, ולכן הרווח למניה עולה. העובדה שההון העצמי אינו עולה כלל, והחוב הפיננסי הולך וגדל אינה חשובה כל עוד המשקיעים מסתכלים רק על הרווח למניה, וכל עוד מחיר המניה עולה כתוצאה מכך. 

 לרכישה העצמית יש יתרון נוסף - היא יוצרת ביקוש למניה בשוק, ובכך מחירה עולה. לכן, למרבית הפליאה, מניית 3M נסחרת היום במחיר קרוב לשיא של כל הזמנים, למרות ירידה במכירות וקיפאון ברווח. ברבעון הראשון של 2002 לבדו החברה קנתה מניות של עצמה ב-420 מיליון דולר. וכשיש ביקוש, המחיר לא יורד. 

 אבל תראו מה קרה למחיר היחסי של המניה על פני העשור המשוגע של שנות התשעים: 



 * המחירים בדולרים 

 ניתן לראות דבר פשוט. מחיר המניה עלה בעשר שנים פי 2.5 בעוד הרווח למניה עלה ב-60% בלבד, כשההון העצמי כמעט ולא עלה והדיווידנד השנתי למניה עלה ב-53%. המחיר של העלאת הרווח למניה והדיווידנד השנתי הוא פשוט. ל-3M יש היום יותר חוב מאשר לפני עשור. למעשה, החברה חילקה מדי שנה דיווידנד  ורכשה מניות של עצמה בסכומים גדולים ממה שפעילותה ייצרה. ההפרש מתבטא באופן טבעי בגידול בחוב. אין קסמים בעניין הזה. 

 כשעורכים לחברה הערכת שווי על גב מפית, סוג ניתוח שלעתים קרובות מביא לתוצאות יותר טובות מאשר מיליון גיליונות אקסל, מתקבלת התמונה הבאה. שווי השוק של החברה הוא 48 מיליארד דולר. הרווח השנתי החשבונאי נע סביב 1.8 מיליארד דולר. תזרים המזומן המייצג מפעולות נע מזה מספר שנים סביב 3 מיליארד דולר, ובניכוי ההשקעות שוטפות של מיליארד דולר לשנה מדובר בתזרים חופשי של 2 מיליארד דולר. קרוב למדי לרווח החשבונאי. 3M כמעט ואינה צומחת. בסביבה המקרו כלכלית הנוכחית, הסיכוי לירידה ברווח, ולא לצמיחה בו, נראה גבוה למדי. 

 מכפיל של 12-13 על תזרים המזומן החופשי, המשקף תשואה נדרשת צנועה למדי של 8% לשנה, יביא אותנו לשווי חברה של  24-26 מיליארד דולר. חצי מהשווי הנוכחי, אבל עדיין מכפיל רווח של 13-14, תשואת דיבידנד של 4% ושווי להון של 3.8. סביר, אבל עדיין לא מחיר  שנראה נמוך בצורה קיצונית לחברה המסווגת כחברת ערך. 

 האם דבר כזה יכול לקרות, ירידה של 50% במחיר? בלי שום בעיה. אם המשקיעים יגלו שמדובר בחברת ערך שהתחפשה לחברת צמיחה, במיוחד אם תהיה שחיקה ברווחיות, התאמת המחיר תקרה.   IBM   למשל  עוברת אותו תהליך. החברה לא צומחת כבר שנים, וכל הגידול ברווח למניה נבע מרכישה עצמית של מניות. קצת הרעה בעסקים, החוב לא מאפשר לקנות מניות באותו קצב, קצת חששות מאיכות הדיווח הכספי (בעיקר מאיכות רווחי קרן הפנסיה, בעיה שקיימת גם ב-MMM), והמניה ירדה בתוך שנה וחצי ב-50%, מ-140 דולר ל-70 דולר בקירוב. רק מעטים ממשקיעי IBM בספטמבר 2000 חשבו שאפשר להפסיד בה 50% בתוך שנה וחצי. עובדה שכן. 

 אבל היום, כדי לא להשאיר את הדיון תיאורטי לחלוטין, ומכיוון שנראה שהדרך להרויח בשוק המניות  האמריקאי בימים אלו היא דווקא דרך מכירת מניות ולא דרך קנייתן, אציע כאן רעיון שמתאים למשקיעים מתוחכמים המוכנים לסכן קצת כסף בתמורה לסיכוי לרווח גדול. 

 לדוגמה, מי שמוכן להמר על ירידת מחיר MMM, יכול לקנות אופציית PUT ארוכת טווח, לינואר 2004, במחיר מימוש של 80 דולר, ולמכור אופציית PUT לאותו זמן במחיר מימוש של 70 דולר. אסטרטגיה המכונה מרווח יורד. העלות נטו של הפוזיציה הזו היא בקירוב כ 1.2 דולרים לכל אופציה. משלמים 3 דולרים על האופציה שקונים, ומקבלים כ-1.8 דולרים על כל אופציה שמוכרים. אם מניית MMM יורדת עד 2004 אל מתחת ל-70 דולר כל 1.2 דולרים הופכים ל-10 דולרים, כשההפסד המקסימלי הוא סכום ההשקעה, 1.2 דולרים לאופציה. 

 נכון, זה נראה רחוק, נפילה של 44% מהמחיר הנוכחי. מצד שני, מדובר באופציה ארוכה, שנה וחצי מהיום. האם זה אפשרי? בהחלט. מי שהיה עושה תרגיל דומה על מניית IBM כשהיא היתה בשיא, בספטמבר 2000, היה רואה תשואה דומה לזו.