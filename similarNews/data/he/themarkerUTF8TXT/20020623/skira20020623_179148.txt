חברות האשראי הקשורות לארגון שבראשו עומד עו"ד ישראל פרי הגישו בשנים האחרונות תביעות רבות נגד מבוטחים שהפסיקו לשלם את הפרמיות החודשיות בטענת קיפוח; חברות האשראי הן: בי-ג'י-אי ו-בי-ג'י-אפ. 

 בדצמבר 73' חתמה מדינת ישראל עם מערב גרמניה הסכם לביצוע אמנה שנכנס לתוקף ביוני 80'. לפי האמנה, זכאים אזרחי ישראל להצטרף לתוכנית ביטוח לגמלאות של המוסד לביטוח סוציאלי של מערב גרמניה. כדי להצטרף לתוכנית הפנסיה צריך היה להשקיע רטרואקטיווית סכום חד פעמי שיכסה את תשלומי הפרמיה החודשיים מ-56' עד 80'. 

 חברות האשראי סיפקו תשלום זה בתמורה לחלק מהגמלה החודשית, והיו קשורות לחברה בשם "הארגון למימוש האמנה לביטחון סוציאלי (ישראל-מערב גרמניה)", שבראשו עומד עו"ד ישראל פרי, ובאמצעותו הצטרפו המעוניינים להסדר. החברה היא גוף עסקי לכל דבר (חברה פרטית בע"מ). 

 בין הנתבעים הרבים של חברות האשראי נכללת גם שרה קרלוביץ. היא נתבעה לשלם לחברת האשראי בי-ג'י-אי 75 אלף מארק (התביעה החלופית היתה 45 אלף מארק). התביעה הוגשה ביולי 98' והתבררה בפני שופט בית משפט השלום בתל אביב מאיר שנהב. התובעת יוצגה על ידי עו"ד איתן סגל. 

 במאי ניתן פסק דין בעניינה של קרלוביץ. השופט קיבל חלקית את תביעתה של חברת האשראי ופסק לטובתה גם הוצאות משפט ושכר טרחת עו"ד. עם זאת, מתח על חברת האשראי ביקורת נוקבת. 

 חשיבותו החדשנית של פסק הדין הוא ברכיבי התביעה שלא התקבלו. קרלוביץ חויבה לשלם לחברת האשראי 14.7 אלף מארק בלבד. ואולם חשיבות לא פחותה של פסק הדין היא בקביעתו של השופט כי חברת האשראי לא פעלה לפי אמות המידה של פסיקת ביה"ד לחוזים אחידים, שנשען על פסיקת ביהמ"ש העליון. 

 ביהמ"ש העליון נכנס לעובי הקורה בפרשת ההסכמים בין חברות האשראי למבוטחים בעקבות פסק דין ראשון של ביה"ד לחוזים אחידים שניתן כבר ב-93'. היועץ המשפטי לממשלה הגיש ערעור על פסיקת ביה"ד לחוזים אחידים והערעור התקבל ע"י העליון ביוני 98' (כחודש לפני הגשת התביעה נגד קרלוביץ). 

 בעקבות פסיקת העליון חזר התיק לבית הדין לחוזים אחידים (ספטמבר 2000). בית הדין הוציא מתחת ידו פסק דין לפי הנחיות של בית המשפט העליון. 

 פרקליטה של קרלוביץ, עו"ד שמואל צנג, לא כפר בכך כי הנתבעת התקשרה עם התובעת בהסכם - אך טען כי הוצג בפניה מצג שווא, הואיל ונגבו ממנה סכומים גבוהים שלא כדין. קרלוביץ גם הגישה תביעה שכנגד (נגד חברות האשראי והארגון), אך במשך המשפט זנחה תביעה זו. קרלוביץ טענה גם כי חברת האשראי הסתירה מידע מהותי באשר לתוצאות ההליך המשפטי הרלוונטי שהתנהל בביה"ד לחוזים אחידים ובבית משפט העליון. גם טענה זו נדחתה. 

 אחת השאלות הראשונות שבהן הכריע השופט שנהב היתה: תחולה רטרואקטיווית של ההחלטה השנייה של בית הדין לחוזים אחידים, הואיל והחלטה זו ניתנה ב-2000 - כשנתיים אחרי שהתובעת הגישה תביעתה נגד קרלוביץ. 

 השופט כתב בפתח תשובתו כי "לכאורה החלטות בית הדין אינן חלות על ההסכם שנכרת בין הצדדים בתיק זה, אך הוסיף כי "הגם שהתובעת אינה חייבת להחיל את פסק הדין על ההסכם עם הנתבעת - היא מחויבת לעשות כן על פי חובת תום הלב". 

 הרכיב הבולט שבו קרלוביץ לא חויבה לשלם היה פרמיית הביטוח לחברת בריטניה (חברה זרה). השופט כתב שאין חולק כי ההסכם שעליו חתמה קרלוביץ עם התובעת שונה מהותית בעקבות החלטת בית המשפט העליון והחלטת בית הדין לחוזים אחידים. 

 השופט כתב כי בהסכם החדש נקבע מנגנון מפורט לקביעת הפרמיות להן זכאית חברת האשראי במקרה של הפרת הסכם על ידי הלקוח. לדעתו, חברת האשראי לא התמודדה עניינית עם טענות קרלוביץ. 

 השופט קבע כי יש בהתנהגותה של חברת האשראי התחכמות מסוימת "וניסיון לעקוף את החלטת בית הדין לחוזים אחידים. גם כאן על התובעת היה לפעול על פי החלטות בית הדין לחוזים אחידים וליישמן במלואן גם על המקרה נשוא תובענה זו, והיא אינה יכולה לעוקפן על פי החלטה שרירותית חד צדדית שלפיה היא ממשיכה, לכאורה, לבטח את סיכוניה למרות הפרת ההסכם על ידי הלקוח - תוך אחיזת החבל בשני קצותיו. מחד, לדרוש פיצוי בגין ההפרה ומאידך להמשיך לראות בהסכם כאילו לא הופר". 

 עו"ד צנג, המייצג עשרות מבוטחים של הארגון, אמר כי חשיבותו של פסק הדין בכך שהוא עשוי להשפיע על תביעות נגד גמלאים - אם יוגשו - וכן על דרך החישוב של החוב הנטען נגד מבוטחי הארגון.