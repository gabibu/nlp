התפטרותו של מנכ"ל ערוצי זהב, עמי אבן, ודו"ח מספר 2 שהגיש לבית המשפט צבי יוכמן, המנהל הממונה לתבל, יצרו רושם שהשלמת מיזוג חברות הכבלים קרובה מאוד, וכל אפשרות אחרת עשויה לשבש מאוד את שירותי הטלוויזיה הרב ערוצית. 

 אבן אינו הראשון ובוודאי אינו האחרון שפורש בסבב הנוכחי, שיסתיים כנראה עד סוף 2002. מינויו של יוכמן ניטרל למעשה את מנכ"ל תבל, יוסי דואר, שמונה מבעוד מועד לסמנכ"ל בחברה האם  דסק"ש (  דסקש  [11]  : ת"א)  , ותוארו "מנכ"ל תבל" נועד רק לצרכי פרוטוקול. בשבועות האחרונים פרשו מתפקידיהם נסים אלפיה, מנכ"ל "תבל טלקום" שעסקה בתכנון רשת הכבלים המאוחדת ובנייתה, ואיתן גליק, סמנכ"ל השיווק של תבל. בחברות הכבלים מעריכים כי בקרוב תודיע גם אורלי דקל, סמנכ"ל השיווק של ערוצי זהב, על סיום תפקידה. במקביל לפרישות אלה פורשים מדי חודש עשרות עובדים בדרגים בינוניים וזוטרים יותר. 

 שלבי המעבר של תהליך מיזוג חברות הכבלים יוצרים מצבים משונים ובמקרים מסוימים מסוכנים מבחינה משפטית. רם בלינקוב הוא המנהל המיועד לחברת הכבלים המאוחדת. על פי תוכנית המיזוג אמורים כל נכסי חברות הכבלים לעבור לרשותה של חברת גוונים, שתנפיק את מניותיה לחברות הכבלים על פי מפתח שנקבע בעבר: כ-44% לתבל, 31% לערוצי זהב ו-25% ל  מתב (  מתב  [12]  : ת"א)  . אבל חברת הכבלים המאוחדת עדיין לא קמה, ובלינקוב, הפועל ממשרד ששימש אותו בתפקידו הקודם כמנכ"ל חברת קווי זהב, לא מונה עדיין רשמית למנכ"ל. 


 חוסר יציבות 


 ההודעה שפירסמה ערוצי זהב לרגל פרישתו של אבן אינה עונה בבירור על השאלה מי נושא באחריות המשפטית להתנהלותה של ערוצי זהב. בחברה אמרו השבוע כי מן הסתם ימונה בקרוב מנכ"ל או ממלא מקום מנכ"ל לצרכים פורמליים. העובדה שאבן פורש לפני שמונה מנכ"ל כזה, עשויה להעיד שלא הכל שפיר בממלכת פישמן-ידיעות אחרונות. 

 חברת מתב אינה יכולה להרשות לעצמה חוסר בהירות. מתב, הנשלטת על ידי שמואל דנקנר ובני משפחתו, היא חברה ציבורית שמניותיה נסחרות בניו יורק ובתל אביב. מנכ"ל החברה, עמית לוין, הוזכר בעבר כמועמד לניהול חברת השידורים של הכבלים, שאמורה היתה להיות חברה בת של חברת הכבלים המאוחדת. המועמדות הוזכרה בימים שבהם סברו שהחברה תפעל כחברת החזקות, ומתחתיה יהיו חברות בת שבראשן מנכ"לים. על פי המבנה המסתמן, תתנהל חברת הכבלים כחברה אחת שעיסוקה העיקרי, לפחות בשנים הקרובות, יהיה שירותי טלוויזיה רב ערוצית, ובלינקוב ינהל אותה בעצמו, בסגנון הריכוזי המועדף עליו. 

 עד כה לא הוכרז ולו גם מינוי אחד לחברת הכבלים המאוחדת. השמועות בשוק התקשורת גורסות שבלינקוב כבר החלה לעסוק במינויים, אך הוא נמנע מלפרסם את מועמדיו. התפקידים הבכירים בחברה צריכים לקבל את אישור הדירקטוריון, אך הדירקטוריון עדיין לא מונה, ובשל קריסת תבל קשה לאמוד את הרכבו. 

 הרכב בעלי המניות של חברת הכבלים המאוחדת מבטיח חופש פעולה גדול למנכ"ל, ואולם ההערכות המוקדמות לגבי הרכב זה עשויות להשתבש מאוד, אם יתקבל הסדר החוב המוצע לתבל. עד לקריסת תבל דומה היה שדסק"ש תהיה בעלת המניות הגדולה ביותר בחברה המאוחדת - בתוקף היותה בעלת המניות הגדולה בתבל - ומנכ"ל דסק"ש, עמי אראל, יועד להיות יו"ר החברה. 

 בפועל, נראה ש-23.2% ממניות תבל, המהוות מחצית המניות שבידי UPC, יועברו לידי הבנק הבינלאומי במסגרת מימוש ערבויות לחוב. גם יתרת המניות שבידי 23.2% ,UPC נוספים, עומדות למעשה למכירה שתצא לפועל, על פי ההערכות, במקביל למכירת המניות שבידי הבינלאומי. 15% ממניות החברה המאוחדת שבידי תבל יוצעו על ידי המנהל הממונה במכרז. דסק"ש יכולה להיות אחד המשתתפים במכרז, והשותפים האחרים בחברות הכבלים עשויים לנצל את ההזדמנות כדי לנסות ולהגביר את אחיזתם בחברה המשותפת. המניות עשויות להגיע בסופו של דבר לבעל מניות חדש ובלתי צפוי בחברות הכבלים: למשל יצחק תשובה, לב לבייב, פולאר השקעות, שמרוק או החברה לישראל. נתחים נוספים של תבל יחולקו לבנקים ולנושים אחרים במסגרת המרת חוב במניות. 


 התוכנית של בלינקוב 


 ההתפוררות האפשרית של בלוק המניות של תבל פותחת אפשרות להקמת קואליציות ומאבקי שליטה בחברת הכבלים המאוחדת, עוד בטרם תקום. על פי כל הסימנים יהיה לחברות ההשקעה על מה להילחם. בתוך שנה או שנתיים צפויה חברת הכבלים להפוך מבור הפסדים ענק לפרת מזומנים מהגדולות במשק. באורח פרדוכסלי, עשוי המשבר בתבל לקדם את הליכי השיקום של עסקי חברות הכבלים: המשבר יוצר לחץ על ספקי התכנים בחו"ל להוריד את המחירים המטורפים שנקבעו לתכני השידור במסגרת התחרות בין הכבלים ללוויין, ובכך לתרום תרומה מכרעת לאיזון החברה המאוחדת. 

 ובינתיים העביר בלינקוב את תפעול חברות הכבלים לשליטתו המלאה. כל פעולות השיווק, התוכן והתפעול הועברו לסמכותו הבלעדית. חברת הכבלים המאוחדת חיה ונושמת, גם אם רשמית מנוהלות החברות בנפרד. המנהל הממונה של תבל, צבי יוכמן, פועל בתיאום מלא עם בלינקוב ועל פי הנחיותיו. 

 עיסוקו העיקרי של בלינקוב בימים אלה הוא תפירת הסכם המימון לחברה המאוחדת. עיקרי ההסכם המתגבש: החברה תישא בחוב של כ-4.5 מיליארד שקל לבנקים. החוב ייפרס לזמן ארוך, 10 שנים לפחות, וברובו יהיה צמוד מדד. המשמעות: חברת הכבלים תצטרך לשאת בהוצאות מימון שוטפות של כ-200 מיליון שקל בשנה, שיהוו כ-10%-15% מההכנסות. למתב יש חוב נמוך יחסית למספר מנוייה ולשיעור אחזקתה בחברת הכבלים המאוחדת. לכן, על פי ההערכות, תשלם חברת הכבלים המאוחדת למתב כ-200-300 מיליון שקל על עודף הנכסים על החובות שתעביר מתב לחברה המאוחדת. התשלום עשוי להיות במזומן או באמצעות הנפקת איגרות חוב של חברת הכבלים המאוחדת למתב. לבקשת הבנקים הגיש בלינקוב לבנק לאומי ולבנק נוסף טיוטה של תוכנית עסקית המציגה את תוכניות התפעול, הפיתוח, וצורכי המימון של חברת הכבלים בשלוש השנים הראשונות לקיומה. על פי התוכנית אמורה החברה להציג רווח בסוף השנה הראשונה לקיומה.