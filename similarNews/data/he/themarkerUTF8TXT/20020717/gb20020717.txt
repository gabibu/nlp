מדד יוני הגבוה הדגיש, שוב, את התהליך האינטנסיווי ואת המצב המורכב בהם מצויים המשק ושוק האג"ח. זה התחיל עם תנודה חריגה של הריבית כלפי מטה, המשיך עם פיחות חד של השקל ביחס למט"ח, מפולת בשווקים בעולם, מצב של כמעט מלחמה, גל של עליות מחירים וריבית גבוהה. 

 אחרי כל אלה, מצאנו את עצמנו ברמת ריבית גבוהה מאוד של 9.1% בבסיס, שחיקת מחירים של 6.2% מתחילת השנה, ובמקביל עם ציפייה לאינפלציה אפסית בתקופה הקרובה כך שרמת הריבית הריאלית מתקרבת ל-8% היום. בתנאים אלה, שוק האג"ח מתמחר את האינפלציה לחודשים הקרובים ברמה נמוכה עד כדי כך שהתשואות הצמודות למדד משתוות לאלה השקליות. 

 עוד ניתן לראות את רמת היציבות המדהימה של שוק שקל-דולר, אשר מושפעת בעיקר מפער הריביות, אך גם מרגיעה, מכיוונם של גורמים נוספים המשפיעים על הסיכון בשוק המט"ח. 

 ללא ספק, נראה כי המשק הגיע לנקודת קצה מבחינת התהליך והפרמטרים העיקריים, בעיקר הריבית והאינפלציה. נקודות קצה הן בדרך כלל לא המצב הרצוי, שהרי אם כן, הן לא היו מוגדרות כ"קצה".  מכאן ואילך, ניתן לצפות למגמה הפוכה במרבית הפרמטרים, כמו שניתן לצפות לכך שחבל הבנג'י יתכווץ כלפי מעלה לאחר שנמתח עד סופו ואחד הפרמטרים העיקריים אשר ישתנה בחודשים הקרובים הוא הריבית במשק. 

 בתקופה הקרובה ייווצר מן הסתם דיון מעניין לגבי שאלה מתי להפחית את הריבית ובאיזה קצב. לכאורה, טענה מרכזית וצודקת היא שיש להמתין ולראות האם אכן הגענו ליציבות מחירים. 

 עד שבנק ישראל יאותת לשווקים על כוונותיו בנוגע לריבית בחודשים הקרובים, השוק כבר נמצא בעיצומו של מהלך המתבסס על הנחה כי הריבית תרד בקרוב, ובגדול 

 זה נכון, אבל יש עוד צד למטבע: הריבית הריאלית הגבוהה שנוצרה במשק. המשק לא יכול לתפקד, בוודאי לא במצבו הממותן, כאשר הריבית הריאלית היא כל כך גבוהה, כך שחברה עסקית הפונה אל הבנק לצורך לקיחת הלוואה לטווח של שנה, נתקלת ב"חומת ריבית" בגובה של 9%. 

 אבל יש עוד שאלות, חשובות לא פחות, אותן יש לשאול בנוגע לריבית: 

 1. האם ירידת ריבית כך שפער הריביות שקל-דולר ירד מ-7% לכ-6%, אינו מספיק בכדי לייצב את שוק המט"ח? 

 2. האם ניתן להסתכל על האינפלציה שהיתה לאחרונה כעל "התאמת מחירים" המתרחשת אחת לכמה שנים? 

 3. האם לאחר התאמת מחירים זו, ירידה בשער השקל-דולר תגרור מדדים שליליים? 

 4. לאחר מדד יוני, אשר הושפע משער שקל-דולר של 4.95 שקלים, האם עלייה קלה נוספת בשקל-דולר (נניח 4.8 שקלים לדולר) תביא לחידוש חידוש האינפלציה? 5. האם במצב הממותן של המשק, עם שיעור אבטלה המתקרב ל-11%,  נדרשת רמת ריבית כה גבוהה בכדי לדכא את הצריכה? 

 התשובות לשאלות הנ"ל עשויות להראות את כיוון הריבית, אולם, נגיד בנק ישראל כמי שנכווה ברותחין,  ייזהר בפושרין, בדומה לתהליך שעבר קודמו טרם הפיחות שהיה בסוף 1998.  ובינתיים, עד שבנק ישראל יאותת לשווקים על כוונותיו בנוגע לריבית בחודשים הקרובים, השוק כבר נמצא בעיצומו של מהלך המתבסס על הנחה כי הריבית תרד בקרוב, ובגדול. 

 העקום השקלי כמעט והשתטח בסביבה של כ-8.8% בטווחים הקצרים, עד לרמות של 9% בארוכים. הריבית הקצרה כבר מבטאת ציפיה ברורה לירידה של הריבית. אולם חשוב לא פחות, הסיכון שהמשקיעים רואים באיגרות השקליות הארוכות הוא מוגבל. מיותר לציין כי מצב זה שונה מהותית מזה שהיה לא מכבר, עת התשואות עלו על 12% בטווחים הארוכים. 

 חשוב להזכיר כי ברקע עומדת הנחה ברורה של המשקיעים כי תהליך הקיצוץ בתקציב אכן יסתיים בהצלחה, לאור הנחישות וההבנה של ראש הממשלה כי זהו צו השעה. 

 באווירה זו, כמטה קסם, התשואות הצמודות לטווחים ארוכים פתחו במהלך ברור של ירידת תשואות. מטה הקסם הופעל כאשר התשואות השקליות התקרבו ל- 9%, מה שיצר פער העולה במעט על 3%, בין השקליות לבין הצמודות לטווחים ארוכים. 

 פער כזה, לפי הנחה של פעילים רבים, מצדיק כניסה גם לצמודות המדד, אולם האווירה החיובית השוררת בשוק מאפשרת לכך ששני האפיקים, הן הצמוד והן השקלי, רושמים ירידת תשואות במקביל. 

 המגמה בשוק ללא ספק מתבססת על כך שבנק ישראל יבצע את המהלכים הרצויים מבחינת הריבית. התנאים ההולכים ומתגבשים, עינינו הרואות, מאפשרים לו לבצע את המוטל עליו ולסרטט  למשק ולשוק הריאלי את הדרך מסביבה מייצבת לסביבה רגועה יותר.