ביום ראשון נפגש שר האוצר, סילבן שלום, ביוזמתו, עם שלושה פרופסורים בכירים לכלכלה: בן-ציון זילברפרב (מאוניברסיטת בר-אילן), אלחנן הלפמן ואסף רזין (שניהם מאוניברסיטת תל אביב). המטרה: לשוחח עמם על תוכניות האוצר לתקציב 2003. בפגישה היה אמור להשתתף גם פרופסור ראובן גרונאו, מהאוניברסיטה העברית בירושלים. 

 הפגישה נמשכה שעתיים, והיתה יסודית ומעמיקה. שר האוצר הציג בפני אורחיו את היקף ההוצאות בתקציב, גובה הגירעון הצפוי וסדר העדיפויות של האוצר. ראש אגף התקציבים, אורי יוגב, התמקד בסעיפי ההוצאות ב-2003, ובקיצוצים המתוכננים. בשיחה הביעו שלושת הפרופסורים תמיכה בהחלטת האוצר לקבוע תחזית צמיחה שמרנית ל-1% ,2003, ולהוריד את יעד הגירעון בתקציב ל-3%. 

 אתמול, בשיחה עם "הארץ", אמר זילברפרב, לשעבר מנכ"ל האוצר, כי המשק הישראלי מאופיין בתקופה האחרונה באי-ודאות. בהנחה שלא יהיה שינוי במצב הביטחוני, הצמיחה ב-2003 יכולה להגיע ל-2%, בדרך לצמיחה גבוהה יותר ב-2004 ואילך. עם זאת בהתחשב במה שעבר על המשק ובאי-הוודאות ביחס לעתיד, טוב שהאוצר החליט להתבסס על הנחת צמיחה שמרנית ל-2003. 

 לדברי זילברפרב, המבחן הגדול בתקציב 2003, כמו בתקציבים קודמים, הוא בביצוע, שכן תוכניות לא חסרות. כך למשל, למרות הצמיחה הנמוכה, האבטלה יכולה לרדת בשנה הקרובה, אם הממשלה תעמוד בכל ההחלטות שהתקבלו על ידה ועל ידי ממשלות קודמות, בעניין העובדים הזרים. בישראל נמצאים כיום 300 אלף עובדים כאלה, חוקיים ולא חוקיים. בנוסף על כך, הממשלה צריכה להקטין את התמריץ של המובטלים להישאר בבית ובמקביל להגדיל את התמריץ לצאת לעבודה. 

 בתחום התשתיות סבור זילברפרב כי לממשלה יש רצון גדול להשקיע, הן ישירות דרך התקציב הן באמצעות המגזר הפרטי, בשיטות BOT ו-PFI. הבעיות הן בתחום התוכניות והביורוקרטיה. אין מספיק תוכניות ברמה לאומית אף שישראל מפגרת בתחום התשתיות, והתוכניות הקיימות נתקעות בצווארי בקבוק ביורוקרטיים. 

 לדברי זילברפרב, אין מנוס מקיצוץ כבד בתקציב הביטחון ב-2003. יש בעיות מבניות שעלו עוד בתקופתו במשרד האוצר, ב-99-'98', כמו גיל הפרישה הנמוך לפנסיה של אנשי מקבע במערך העורפי. בקרוב ייווצר מצב שבו תשלומי הגמלאות לפנסיונרים של צה"ל יהיו גבוהים מהתשלומים לאנשי הקבע. בצבא יצטרכו להדק חגורות, מבלי לפגוע בדרג הלוחם, שכן האלטרנטיווה היא צמצומים גדולים עוד יותר בסעיפים שכבר עברו לאחרונה קיצוצים קשים מאוד. 


 קליין בעד קיצוצים, אבל לא בבנק ישראל 


 נגיד בנק ישראל, ד"ר דוד קליין, הוא לוחם ידוע, ותיק וגדול נגד תוספות שכר במשק, ובעיקר במשק הציבורי. בביתו שלו, הנגיד הרבה יותר רכרוכי. והדברים ידועים ומתפרסמים מדי שנה בדו"ח רכלבסקי. לאחרונה הציע ח"כ אברהם פורז (שינוי) לבלום את תופעת משכורות העתק בבנק ישראל, באמצעות הצעת חוק פרטית. פורז לא ניסה, חס וחלילה, לפגוע בעובדי בנק ישראל הנוכחיים, אלא בעובדים שיתקבלו בעתיד לעבודה בבנק, מה שקרוי בעגה המקצועית עובדי דור ב'. הסכם כזה הונהג לפני כחצי שנה ברשות הנמלים והרכבות וברשות שדות התעופה. 

 כמקובל בהצעת חוק פרטית, הועברה הצעתו של פורז על ידי מזכירות הממשלה לעיונם ולהתייחסותם של כל הגופים הממשלתיים והציבוריים הנוגעים בדבר. ועדת השרים לחקיקה מחליטה, כשהתשובות מונחות על שולחנה, על עמדת הממשלה ביחס להצעת החוק הפרטית. 

 ב-24 ביוני 2002 שלח קליין תשובה ארוכה ומנומקת לממלא מקום מזכיר הממשלה, אהרן לישנסקי, ובה קבע: "אני סבור כי על הממשלה להחליט על התנגדותה להצעת החוק ולהביא לכך שהיא תורד מסדר יומה של הכנסת". 

 לדברי הנגיד במכתב, "ההצעה קובעת כי משכורותיהם ותנאי עבודתם של עובדי הבנק ותשלומים אחרים שישולמו להם בתקופת העסקתם ייקבעו בהחלטה של הנגיד, באישור ועדת הכספים של הכנסת. קביעה זו אמורה לחול, לפי דברי ההסבר, על עובדים חדשים בלבד וזאת על מנת שלא להתערב בהסכמים וביחסי עובד מעביד". ואולם, אומר הנגיד, ההצעה כן מתערבת בהסכמים וביחסי עובד-מעביד, גם אם היא מתייחסת לעובדי דור ב'. "לא שמענו עד כה", כותב הנגיד, "על ניסיון לכפות בחקיקה תנאים חדשים לדור ב' בגופים אחרים, ולא ברור לפיכך מדוע נעשה ניסיון זה דווקא לגבי בנק ישראל". 

 תשובת הנגיד תמוהה. מדוע שעובדי בנק ישראל, החלוצים והמובילים בעניין השכר במשק הציבורי, לא יהיו החלוצים והמובילים בעניין דור ב'? מה עוד שהסכמי דור ב' כבר הופעלו, כאמור, בשני גופים ציבוריים גדולים. 

 קליין הוסיף במכתבו כי לפי הצעת החוק של פורז, "הנגיד אמור לקבוע את המשכורות והתנאים, ואולם מאחר שקביעתו כפופה לאישור ועדת הכספים פירוש הדבר הוא כי הכנסת, היא הרשות המחוקקת, היא זו שתקבע את השכר של עובדי הבנק המרכזי של המדינה, ולכך אין להסכים בשום פנים". לדעתו, "דבר זה נוגד את חלוקת הסמכויות שנקבעה במפורש בחוק והוא נגוע גם בניגוד עניינים". והנגיד מוסיף: "ההצעה מהווה פגיעה קשה בעצמאות בנק ישראל, הבנק המרכזי, נושא הנמצא לאחרונה במוקד הדיון הציבורי". 

 סוגיית דור ב' מעסיקה גם את האוצר. הממונה על השכר באוצר, יובל רכלבסקי, כתב ב-27.3.02 לאפרים גרוס, מנהל בכיר במחלקת משאבי אנוש ומינהל בבנק ישראל, כי אם בנק ישראל לא יסכים לחתום על הסכם דור ב' תוך חצי שנה, הוא ימליץ לשר האוצר לפתוח בהליכי חקיקה להפחתת שכרם המופרז (כך במכתב) של עובדי הבנק. 


 הנחיתה הנעימה של רענן כהן 


 רענן כהן יצנח עם מצנח זהב, בעוד מספר שבועות, מתפקיד שר בממשלת ישראל לתפקיד יו"ר הבנק לפיתוח התעשיה. לפי הסכם העבודה שלו, הוא יקבל תמורת 85% משרה שכר של 49,500 שקל. העובדה כי העדיף 85% משרה אינה מפתיעה את מי שמתמצאים בנבכי השירות הציבורי, שכן כך יתאפשר לו לעסוק בעבודות נוספות.