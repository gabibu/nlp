מאת סופי שולמן 


 על אף שב  ורינט (  VRNT  [11]  :NASDAQ)  מנסים לייחס את התנהגותה המאכזבת של המניה מאז ההנפקה הציבורית הראשונה לפני חודשיים להידרדרות בנאסד"ק, היא צריכה לחפש סיבות אחרות. על פי סיכום הנפקות (IPO) הרבעון השני שנערך בפירמת ראיית חשבון דלויט-טוש, ברבעון זה חל דווקא שיפור בשוק ההנפקות, ו-21 מתוך 33 המניות החדשות בבורסת הטכנולוגיה האמריקאית הניבו תשואה חיובית למשקיעיהן. 

 ורינט, החברה הישראלית הראשונה והאחרונה עד כה שיצאה להנפקה ציבורית ב-2002, מצויה עמוק בתחתית הרשימה שמדרגת את המניות החדשות במונחי ביצועים בתקופה שחלפה מאז ההנפקה. מנייתה של החברה הבת של קומברס איבדה 29% מאז ההנפקה ועד סוף הרבעון השני, והיא אחת הבודדות שנפלו מיד ביום הראשון של המסחר. 

 רק חמש חברות מציגות תמונה עגומה יותר, ובהן גם פרינטקפה (Printcafe) הקשורה אף היא לישראל (אם כי בעקיפין, מתוקף היותה חברה בת של קראו הקנדית). מניית החברה שהונפקה לפני חודש בדיוק צללה ב-30% ביום הראשון של המסחר; בחודש שחלף מאז איבדה 51%. 

 ואולם נראה כי החברות בעלות הקשר הישראלי יוצאות הדופן, והמחקר של דלויט-טוש מצביע על שיפור מסוים שחל בשוק ההנפקות מתחילת 2002. המדד הראשון לכך הוא מספר ההנפקות - 33 ברבעון השני. זהו גידול של 14% לעומת הרבעון המקביל ב-2001, וזינוק של 83% לעומת הרבעון הקודם, שבו נערכו 18 הנפקות ראשונות בלבד. 

 הרבעון השני מחזק את המגמה של גידול מתון אך עקבי בשוק ההנפקות, על אף המשך היחלשותו של מדד נאסד"ק. נראה כי הדבר נובע מכך שהמשקיעים האמריקאים עתירי המזומנים מחפשים חברות חדשות, בעלות מוניטין לא מוכתם, בניגוד לחברות ציבוריות ותיקות לא מעטות. נחישות המשקיעים להשקיע בחברות שהוכיחו רווחיות ויציבות מתבטאת גם בהיעדר ביטולי הנפקות, תופעה שהיתה נפוצה מאוד בשנה האחרונה. מאי ויוני היו החודשים הראשונים מאז אפריל 2001, שבהם לא נמשך אף לא תשקיף אחד אשר הוגש לרשות ניירות ערך האמריקאית. 

 עם זאת, השוק עדיין מתקשה להתנער מהקיפאון שמאפיין אותו בשנה האחרונה, והיקף ההנפקה הממוצעת התכווץ לעומת הרבעון הקודם. גם בניכוי שתי הנפקות של מיליארד דולר ברבעון הראשון, הגודל הממוצע ירד מ-233 מיליון דולר אז ל-147 מיליון דולר ברבעון השני. הדבר ניכר גם בהיקף הכספי הכולל של הגיוסים, ובשלושת החודשים שחלפו בין מארס ליוני גייסו החברות 4.9 מיליארד דולר בנאסד"ק, נפילה של 65% לעומת הרבעון השני של 2001, וירידה של 50% לעומת הרבעון הקודם. 

 מי שהצליחו לשמור על גודל ההנפקות הן חברות הרפואה והתרופות, המככבות בראש הרשימה כמעט בכל הקריטריונים. ברבעון השני ביצעו שש חברות מתחום זה הנפקות ציבוריות, לעומת חברת טלקום אחת ושלוש חברות פיננסים. גם במונחים כספיים בלטו חברות הרפואה, שגייסו 870 מיליון דולר - 18% מכלל הכספים שגויסו בתקופה המדוברת. ואולם ביצועי המניות לאחר ההנפקה לא היו מזהירים, והן ירדו ב-4% בממוצע עד סוף הרבעון. בניגוד לכך, מניות של חברות העוסקות באספקת שירותים, כגון חברות תעופה או ההסעות, ניתרו ב-28% בממוצע ביום המסחר הראשון בהן, וסיימו את הרבעון בעלייה של 15%. 

 בדלויט-טוש העריכו כי המגמה הכללית בשוק ההנפקות חיובית. לדבריהם, השוק מפגין מידה רבה של עוצמה לנוכח הנפילות בוול סטריט. נתוני הרבעון השני היו יכולים להיות אף מעודדים יותר, לולא התרחשו עיכובים בהשלמת שתי הנפקות גדולות בשווי של מיליארדי דולרים. הנפקות אלה אמורות להיסגר בחודשים הקרובים, ובמקביל יש בצנרת הנפקות רבות, אף כי קטנות יותר. גם התנהגות המניות לאחר ההנפקה מצביעה על שרידות רבה יותר מבעבר, שינוי העתיד לעודד אופטימיות בקרב חברות ובנקאי השקעות, ולזרז יציאה של חברות פרטיות לשוק.