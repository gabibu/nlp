נגיד בנק ישראל דוד קליין חזר והסביר בשנה שעברה כי ישראל אינה אמריקה, ולכן טועים אלה המצפים ממנו שינהג כמו עמיתו, יו"ר הפדרל ריזרב, אלן גרינספאן, ויחתוך את הריבית במהירות כדי להאיץ את הכלכלה. 

 קליין צודק. ארה"ב חיסלה מזמן את התרבות האינפלציונית שלה, שוק האג"ח והכספים שלה הוא המשוכלל בעולם, ויש לה גירעונות תקציביים נמוכים - ולכן שם הריבית היא כלי חשוב בהפעלת מדיניות אנטי-מחזורית. 

 לעומת זאת, בישראל התרבות האינפלציונית עדיין לא מתה; המשק מלא הצמדות והרגלים אינפלציוניים, שוק ההון ברובו עדיין מולאם, והגירעונות התקציביים המתמשכים מונעים אמינות של כל מדיניות אנטי-מחזורית - ומגדילים את הסיכון כי היא תוביל רק להאצת אינפלציה והחרפה במיתון. 

 הבעיה היא שאי שם בסוף דצמבר 2001 שכח לרגע קליין את כל מה שהוא לימד אותנו במשך עשור, חתך את הריבית ב-2% על בסיס הבטחות של ראש הממשלה והכניס את כל השווקים לסחרור. את התוצאה ניתן היה לראות שלשום, כאשר מדד המחירים לצרכן עלה ב-1.3% והשלים עלייה של 6.3% מתחילת השנה. 

 גם אם בסוף השנה צפויים לנו כמה מדדים שליליים ברור כי 2002 תסתיים עם אינפלציה של 6.5% במקרה הטוב ו-8% במקרה הגרוע 

 גם אם בסוף השנה צפויים לנו כמה מדדים שליליים ברור כי 2002 תסתיים עם אינפלציה של 6.5% במקרה הטוב ו-8% במקרה הגרוע - פי 3 מיעד האינפלציה של בנק ישראל. 

 לכן, כיום אפשר להגיד בזהירות כי המזל הגדול של קליין הוא שכאן באמת לא אמריקה. שכן אם גרינספאן היה מאפשר לאינפלציה בארה"ב לקפוץ לפתע לרמה כה גבוהה - הוא היה מזומן תוך 48 שעות לקונגרס, ושם היה נצלב בחקירה אינטנסיווית על ידי חברי קונגרס עצבניים. אם הוא לא היה עובר אותה - הוא היה צריך להניח את המפתחות על השולחן. 

 אלא שאת חברי הכנסת שלנו האינפלציה או היציבות הפיננסית לא מעניינות; הם רגילים לתקוף את בנק ישראל בגין הדבר היחיד שלא נמצא באחריותו ובשליטתו - צמיחה ויצירת מקומות עבודה. 

 אם היו לנו שליחי ציבור רציניים יותר בכנסת, ולא רק רודפי כותרות סדרתיים, הם היו מזמנים בשבוע הבא את קליין לוועדת הכספים ומציגים לו כמה שאלות: 

 * אנחנו צפויים לאינפלציה של 8%-6% השנה לפי רוב תחזיות הכלכלנים. למה? איך זה קרה? האם זה תוצאה של האינתיפאדה? הגירעון התקציבי? החקיקה הפרטית? או הטעויות של בנק ישראל בניהול המדיניות המוניטרית בשנה האחרונה? 

 * אם "האשמה" אינה בבנק ישראל, אלא בממשלה שניהלה מדיניות פיסקלית מרחיבה, האם זה אומר שהבנק המרכזי לא יכול לשלוט באינפלציה כאשר האוצר פותח גירעונות? האם לבנק ישראל יש כיום את הכלים להדביר את האינפלציה, או שאנחנו קרובים לנקודה שבה ללא פעולה פיסקלית דרמטית נדונו לחזור לאחור בכל הקשור להישג של יציבות מחירים? 

 ואם לעומת זאת יש לבנק ישראל את הכלים להדביר את האינפלציה גם במצב הנוכחי - אז מדוע אתה ואנחנו מקבלים בשלווה את העובדה ש-2002 תסתיים באינפלציה המחזירה אותנו שלוש או ארבע שנים לאחור? 

 * באוקטובר 2001 אמרת שיחלפו שנתיים עד שלוש שנים נוספות של מדיניות דיסאינפלציונית, עד שבנק ישראל יוכל להוריד את הריבית הריאלית במשק לרמה מערבית - מבלי לסכן את יעדי האינפלציה. 

 הצבעת על כך שחלק גדול מחסכונות הציבור הם עדיין במכשירים צמודי-מדד, כאינדיקטור לכך שיש עוד עבודה רבה לפנינו בכיבוש האינפלציה. 

 אבל לאחר חודשיים הורדת בהפתעה את הריבית הריאלית לכיוון רמתה במערב. האם תוכל להגיד לנו כיום מה קרה בין אוקטובר לדצמבר 2001? מהי הערכתך הנוכחית למספר השנים הנוספות של ריבית ריאלית גבוהה שלהן אנחנו נידרש? 

 האם חזרת לתפיסה שלפיה צריך לראות שינוי בסיסי בתיק הנכסים של הציבור, לפני שאפשר יהיה להכריז כי בנק ישראל יכול לנהל מדיניות מוניטרית מרחיבה כדרך להאיץ את הפעילות במשק מבלי לסכן את יציבות המחירים? האם אתה מתכוון לדבוק במדיניות הזאת, או שתחת הנסיבות המתאימות מותר לעשות "הפסקות" לעסקות עם ראש הממשלה? 

 * בעבר, כאשר החטאת את יעד האינפלציה מלמטה, הסברת שאין היגיון במדידת האינפלציה בצורה "קלנדרית" - ולכן מה שחשוב זה לא העמידה ביעד השנתי המדויק אלא בסביבת האינפלציה לאורך זמן. 

 זה נשמע הגיוני, אבל האם אין חשש שקפיצה כה חדה באינפלציה בשנה קלנדרית אחת עשויה לגרום נזק ארוך-טווח לאמינות של הבנק המרכזי ולהוציא את המשק מהמסלול המבורך שבו צעדנו של ביטול ההצמדות? 

 * באיזה שיעור אינפלציה צריכה להסתיים השנה הקלנדרית כדי שתפנה לציבור ותאמר לו אחד משניים: "תחת המדיניות הפיסקלית הנוכחית שמובילים ראש הממשלה, שר האוצר והכנסת, איני יכול להבטיח את המשך התהליך של התכנסות ליציבות מחירים"; או שתגיד "רבותי, טעיתי. לא אחזור עוד על טעויות כאלה, היה לזה מחיר יקר, אבל גם לפרופ' יעקב פרנקל היו טעויות כאלה - מה שחשוב הוא שמכאן והלאה אני ממוקד אך ורק ביציבות מחירים".