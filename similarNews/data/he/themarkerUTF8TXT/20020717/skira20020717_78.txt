עריכת וידיאו בכל ערוץ טלוויזיה בעולם המתועש נעשית באמצעות מכשיר דיגיטלי בשם EVID. את המכשיר הזה אסור להזכיר בבניין הטלוויזיה ברוממה. ועד הטכנאים מסרב לאשר את השימוש בו, מסיבות ביורוקרטיות שקצרה היריעה מלפרטן. במאים שעובדים עם הערוץ הראשון מתבקשים לערוך את סרטיהם בשיטה מיושנת מאוד, המכונה קאט-טו-קאט. הדבר משול לעיתון המוקלד במכונת כתיבה ומודפס בעופרת, משום שלא הושג הסכם עם הוועד על רכישת מחשבים. ובכל זאת, בידי הערוץ הראשון יש שני מכשירי EVID חשאיים. הם מוחבאים בשתי דירות בירושלים. במאים המתעקשים מקבלים היתר חורג להשתמש בהם, אף שרשמית אין אפשרות כזאת. פעם העניק עורך ב"יומן" לאחד מבמאיו את הזכות לעבוד עם EVID כצ'ופר, במקום העלאת שכר. 

 עוד סיפור מ"יומן": במאי קיבל תקציב מוניות כדי לערוך תחקיר. היו קיצוצים, המוניות בוטלו. הבמאי הכין כתבה בשטחים והודיע לעורך שאין בכוונתו לנסוע באוטובוס. העורך הציע לו לזייף יום צילומים: "קח ניידת שידור עם צוות מלא, הצוות יישב באוטו ולא יעשה כלום ואתה תעשה תחקיר", הסביר. הערוץ הראשון הוא מקום אבסורדי. השבוע נודע על פיטורי תאורנים, אך במשך שנים ארוכות כלל כל צוות תאורן, סרח עודף מימי הצילום בפילם, אף על פי שבצילום בווידיאו אין צורך בשירותיו. תפקיד התאורן הוא לשבת בניידת ולשאול מתי אוכלים. לכל במאי שעובד עם הערוץ הראשון מוסבר שהפסקת האוכל של הצוות קדושה. מבחינתם, זה האירוע המרכזי ביום העבודה. הם מקפידים לאכול במסעדות טובות. מעת לעת מאחר צוות בשעתיים ליום צילומים. במאים מורגלים בכך שבצוותים נכללים גם מובטלים סמויים שישנים בניידת. את משכורתם מממן משלם המסים. 

 הבזבוז וחוסר ההיגיון הם דרך חיים ברוממה. הפקה יקרה יוצאת לדרך - במאי, תסריטאי ותפאורנים עובדים שנה, כסף רב מושקע, ואז הכל נתקע, כי מישהו החליט לצמצם הפסדים. הח"מ ניסה פעם להשיג מהערוץ הראשון תוכנית לצפייה. עניין פעוט של שכפול קלטת. היה צורך באישור לשכפול. של מי? של מנהל הטלוויזיה דאז, יאיר שטרן. בערוץ טלוויזיה מתוקן נושא כזה מטופל בקלות ובמהירות על ידי עובד יחסי ציבור זוטר. ברוממה שורר שלטון של פקידים. רוב התקציב מושקע בשימור המנגנון הרקוב. רק מיעוטו מגיע למסך. 

 תקציב הטלוויזיה הוא כ-500 מיליון שקל, שהם 100 מיליון דולר. רובו מוקצה למשכורות וציוד. שעת סדרת דרמה המופקת כיאות עולה 100 אלף דולר. לו היה הערוץ הראשון מוציא את כל תקציבו על סדרות דרמה ישראליות, יכול היה להפיק 1,000 שעות דרמה בשנה, ברמה גבוהה. גם לאחר ניכוי משכורות, תקורות ותקצוב מערכת החדשות הוא אמור להיות מסוגל לספק למצער 100 שעות דרמה בשנה. אין בלוח שידוריו אפילו 10. יש כסף, אין תוצרת. יש חוקים נוקשים חסרי פשר, אין יצירה. זהו שימוש מושחת בכספי ציבור. כמו המלון של בזיל פולטי, רשות השידור קיימת בעיקר כדי לספק את רווחת עובדיה, לא לקוחותיה. 

 צריך לפרק את הטלוויזיה הישראלית רוממה. צריך לשנות את חוק רשות השידור ולהקים את הערוץ הציבורי מחדש. לקבוע מכסות להפקות מקור ואחוז קבוע מהתקציב שמושקע בתכנים, ולנתק את הרשות מהפוליטיקאים. אלא שהפוליטיקאים מאוהבים בה. הם עובדים בה כמרואיינים. הציבור אדיש לערוץ 33, אך חברי הכנסת מכורים לשידוריו מהכנסת. המשפחה והחברים רואים אותם בשידור חי. יש פידבק. מבחינתם, אין בעיה עם רשות השידור. 

 ועדת האוזר חשפה את האבסורד העמוק הטמון באופן התנהלות הטלוויזיה החינוכית. תקציב של 142 מיליון שקל: שבעה מיליון לסדרות רכש, כעשרה להפקה עצמית (בעיקר תוכניות אולפן זולות כ"תיק תקשורת", "חוצה ישראל" ו"ערב חדש"), כעשרה מיליון להפקות שנרכשו מגורמים חיצוניים (מגזין באמהרית, "מבט נשי"), ו-20  מיליון שקל להוצאות הכרחיות על תדרים. יבול דל להחריד של תוכניות בגרוש. שאר הכסף נבלע במנגנון. תקציב החינוכית מספיק להפעלת עשרה ערוצים כמו "הופ!", שהוא בשביל ילדים כיום מה שהחינוכית היתה בשביל ילדי שנות ה-70  וה-80, המתרפקים כעת על טלפלא. 

 הזעקה שקמה עם פרסום ההמלצות לשינוי מבני גורף נתקלה בעווית סנטימנטלית, געגועים לקישקשתא ופיסטוק. עיקר ההמלצות: צמצום דרסטי של הוצאות על מנגנון מסואב ומיותר והפניית הכסף לתכנים. יש ליישמן. אחר כך צריך לנצל  את התקדים ולטפל בערוץ הראשון באותה דרך.