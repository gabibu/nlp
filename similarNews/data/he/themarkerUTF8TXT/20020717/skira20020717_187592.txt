"כל אדם מציע את המיטה שבה הוא ישן", אומר הפתגם, התקף לגבי מגזרים רחבים במשק. במשך שנים הזניח המגזר העסקי את שוק איגרות החוב, והעדיף להיות סמוך על שולחנם של בנקאיו. כיום, כשהבנקאים מחמיצים פנים, מגלה המגזר הזה שכבר אין לו שוק איגרות חוב שיוכל לפנות אליו. 

 הצורך בשוק האג"ח כמספק מימון למשק ברור עתה. המפקח על הבנקים אמנם מעריך כי המשק אינו מצוי במחנק אשראי, וכי לבנקים פוטנציאל להעמיד אשראי בהיקף של 70 מיליארד שקל, אבל בפועל האשראי הבנקאי שוב אינו מצרך זמין. 

 לפחות שני מגזרים מתקשים כיום למצוא את מלוא מבוקשם בבנקים. המגזר הראשון הוא הקונצרנים הגדולים, המצויים כמעט כולם על סף מגבלת הלווה הבודד שלהם. הבנקים מוגבלים בהיקף חשיפת האשראי שלהם כנגד לווה יחיד, והיקף הפעילות של הקונצרנים (או החברות הממשלתיות הגדולות) מביא לכך שהם נמצאים על גבול החשיפה הזאת מול מרבית הבנקים. המגזר השני הוא מגזר התשתיות, שזקוק למימון ייחודי לטווח ארוך בהיקף גדול. הבנקים אינם כתובת טבעית לסוג כזה של מימון, והם אינם מסוגלים לענות על כל צרכיו. 

 לשני המגזרים יכולה היתה להימצא תשובה הולמת בשוק ההון. שוק האג"ח הוא השוק הטבעי למימון לטווח ארוך מאוד, מאחר שמימון כזה משתלב עם אופק ההשקעה של הגופים המוסדיים הפנסיוניים. למעשה, שוק האג"ח הוא השוק הטבעי למימון פעילות ההשקעה של פירמות בכלל, וזהו גם התפקיד שהשוק הזה ממלא בעולם. לבנקים נשמרת בדרך כלל הפעילות של מימון שוטף ומימון משקי בית. לו היו הפירמות הישראליות הגדולות מגייסות הון בשוק האג"ח, הן היו יכולות לפתור בכך את מגבלת הלווה הבודד המעיקה עליהן. 

 אלא שהפירמות הישראליות אינן מגייסות באמצעות איגרות חוב. שוק האג"ח הקונצרניות בישראל מדולדל וחסר כל נוכחות משקית ממשית. שנים רבות נתלה הרפיון שלו במערכת הבנקאות המפותחת, שסיפקה את צורכי המימון של הפירמות בתנאים נוחים מאלו של השוק. לנוחות, עם זאת, יש מחיר - והוא נגבה מהמשק עתה. 

 שיקול עסקי ארוך טווח עשוי היה להוביל את הפירמות לנסות לטפח את שוק האג"ח הקונצרניות, לשימור החלופה לבנקים. לו לאורך שנים היתה חברת החשמל מקפידה להנפיק אג"ח בישראל, ולא מסתפקת רק בגיוסים בחו"ל - היה כיום לחברת החשמל שוק אג"ח פעיל וזמין, שמצטט מחירים לאג"ח שלה באופן שוטף ומסתפק במרווחים נמוכים בלבד עליהן. חברת החשמל נזכרה בקיומו של שוק האג"ח הישראלי רק לפני כמה חודשים, ושילמה מחיר של ריבית גבוהה יותר בשל היעדר שוק אג"ח מפותח. חברות אחרות, מוכרות פחות, יידרשו לשלם מחיר גבוה בהרבה, או פשוט לא יצליחו כלל לגייס. 

 דברים רבים נדרשים כדי להעמיד שוק אג"ח פעיל על רגליו. דו שיח שוטף בין החברות לשוק הוא הדרישה הבסיסית. בלי דו שיח כזה לא נבנה אמון בין השוק לחברות, לא נצבר ניסיון השקעה בקרב הגופים המוסדיים, לא מתפתחת נזילות המאפשרת למרווחי הסיכון (הריביות) לרדת, ולא מתבססים הביקושים המאפשרים לגייס הון גם בתקופות קשות. יותר מדי שנים היה נוח לפירמות בישראל לנהל דו שיח רק עם הבנקאי שלהן. התקופה הנוכחית מלמדת כי זה היה הדו שיח הלא נכון.