הרתיעה של המשקיעים הזרים לבצע השקעות הון סיכון בישראל לאור המצב הפוליטי-בטחוני והמשך המשבר במגזר הטכנולוגיה העולמי, הגדילה את הנטל על קרנות ההון סיכון המקומיות. משקלן היחסי של קרנות ההון סיכון הישראליות מסך ההשקעות ברבעון השני של שנת 2002 עלה משמעותית, והיווה 52% מסך ההשקעות של 217 מיליון דולר ברבעון השני, לעומת 35% ברבעון קודם. כך עולה מסקר ה-Money Tree שפרסמה היום חברת קסלמן וקסלמן PWC. 

 זוהי הרמה הגבוהה ביותר מאז הרבעון הראשון של 1999, שבו השקיעו הקרנות הישראליות 67 מיליון דולר (52%) מתוך סך 130 מיליון דולר השקעות הון סיכון בישראל. 

 חברות היי-טק ישראליות גייסו מתחילת השנה 561 מיליון דולר, ירידה של 37% לעומת המחצית המקבילה אשתקד וירידה של 60% לעומת 2000. השקעות הון סיכון בישראל הסתכמו ברבעון השני של השנה ירדו לרמה הנמוכה ביותר מאז הרבעון השני של 1999. 

 גיוסי חברות הסטארט אפ הישראליות ירדו במהלך הרבעון השני ב-37% בהשוואה לרבעון הקודם, וב-47% בהשוואה לרבעון המקביל. כן נרשמה ירידה של 8% במספר החברות (70) שהשיגו מימון ברבעון זה לעומת רבעון קודם. ממוצע השקעה בחברה עמד על 3.1 מיליון דולר, נתון זהה לרמה שנצפתה ברבעון המקביל, וירידה מ-4.5 מיליון דולר שנרשמו ברבעון קודם (בנטרול שלוש השקעות גדולות ברבעון קודם, היה נרשם ממוצע השקעות של 2.4 מיליון דולר). 

 מהסקר, שבו השתתפו 73 חברות הון סיכון, עולה כי מספר קרנות ההון סיכון שלא ביצעו אף השקעה במהלך הרבעון, בחברות חדשות ובחברות הפורטפוליו שלהן, נשאר כמעט זהה לרבעון הקודם: 20 קרנות הון סיכון ברבעון הנוכחי לעומת 21 קרנות ברבעון קודם. משקלן מסך כל הקרנות שהשתתפו בסקר ברבעון הנסקר עמד על 27% לעומת 28% ברבעון קודם. 

 ואולם, מהסקר עולה כי נמשכת מגמת הירידה בהיקף ההשקעות של קרנות מקומיות: 112 מיליון דולר, לעומת 122 מיליון דולר ברבעון קודם (קיטון של 8%). היתרה הושקעה ע"י קרנות הון סיכון זרות וציבור משקיעים אחר. השקעה ממוצעת של קרן הון סיכון מקומית ברבעון השני שמר על רמה דומה לזו ברבעון קודם, עם 1.2 מיליון דולר לעומת 1.1 מיליון דולר ברבעון קודם. 

 מלבד ההשקעות בחברות שיש להן זיקה לישראל, קרנות הון הסיכון המקומיות השקיעו כ-18 מיליון דולר בלבד ב-16 חברות זרות, שאין להן כל פעילות בארץ, המהווים 14% מסך ההשקעות של קרנות הון הסיכון.ממוצע השקעה של קרן הון סיכון בחברה זרה עמד על רמה של 1.1 מיליון דולר - רמה דומה לזו שהושקע על ידן בחברה ישראלית - 1.2 מיליון דולר. 

 32 חברות מתוך סך החברות אשר גייסו ברבעון זה היקף של 86 מיליון דולר מקרנות הון סיכון, נהנות מסיוע של המדען הראשי. מסך החברות שהשיגו מימון מהמדען הראשי - 27 רשומות כחברות ישראליות (84%) בעוד רק 5 רשומות כזרות. 

 מנתוני ה-Money Tree עולה כי מתוך 70 החברות שגייסו ברבעון, 44% רשומות כזרות (רובן המוחלט בארה"ב) והשאר כישראליות. 2 מתוך 5 החברות שגייסו בסבב הסיד רשומות כחברות זרות (40%), לעומת 19 מתוך 27 החברות שגייסו בשלב זה ברבעון מקביל אשתקד (70%). השקעה ממוצעת של חברה הרשומה כישראלית גבוהה מזו בחברה זרה: 3.3 מיליון דולר לעומת 2.9 מיליון דולר, בהתאמה. 


 עלייה משמעותית בהשקעות במדעי החיים 


 מנתוני הסקר עולה כי תחום התקשורת והרשתות הוביל את ההשקעות גם ברבעון השני של 2002 על אף הירידה החדה שנרשמה בסך היקף ההשקעות שהושפעה מביצוע שתי השקעות גדולות (110 מיליון דולר) במהלך רבעון קודם. 

 21 חברות בתחום התקשורת והרשתות גייסו 59 מיליון דולר לעומת 175 מיליון דולר שזרמו ל-22 חברות בתחום זה ברבעון קודם. מגזר התקשורת ספג פגיעה קשה ברבעון הנזכר, כאשר ריכז כ-27% בלבד מסך ההשקעות במונחים כספיים, לעומת 51% ברבעון קודם. עם זאת, נפח העסקות בתחום התקשורת נשאר כמעט ללא שינוי בהשוואה לרבעון קודם (30% מסך העסקות ברבעון הנוכחי לעומת 29% ברבעון הקודם). 

 תחום התוכנה שומר על נתח השקעות (הן במונחים כספיים והן במספר העסקות) דומה לזה ברבעון קודם: 42 מיליון דולר (19%) זרמו ל-21 חברות תוכנה (30%), לעומת 48 מיליון דולר (14%) שהושקעו ב-22 חברות (29%) ברבעון הקודם. השקעה ממוצעת בחברת תוכנה עמדה על כ-2 מיליון דולר לעומת 2.2 מיליון דולר ברבעון קודם.  תחום המוליכים-למחצה ריכז כ-16% מסך ההשקעות ברבעון השני. 6 חברות בתחום זה גייסו במהלך הרבעון 34 מיליון דולר, לעומת 7 חברות שגייסו 84 מיליון דולר ברבעון קודם (כולל השקעה גדולה בהיקף של כ-56 מיליון דולר). 

 מגזר מדעי החיים רשם עלייה משמעותית ברבעון השני והיווה כ-27% מסך ההשקעות במונחים כספיים, לעומת 7% ברבעון קודם, ומשך אליו השקעות בהיקף של 59 מיליון דולר שזרמו ל-19 חברות. זאת לעומת 15 חברות שהשיגו מימון בהיקף של 24 מיליון דולר ברבעון קודם. תחום המכשור הרפואי הוביל את ההשקעות במדעי החיים עם השקעות בהיקף של 38 מיליון דולר שהושקעו ב-13 חברות. 6 חברות בתחום הביוטכנולוגיה השיגו מימון בהיקף של 21 מיליון. 


 השקעות בשלב הסיד הסתכמו ב-7.5 מיליון דולר 


 מניתוח ההשקעות לפי סבבי ההשקעה עולה כי מספר החברות שמצליחות להשיג מימון בשלב הסיד ממשיך לרדת: 5 חברות בלבד גייסו 7.5 מיליון דולר, לעומת 6 חברות ברבעון קודם שגייסו כ-7 מיליון דולר. 

 סבב ה-Early Stage (הסבב השני והשני יחד) רשם עלייה הן בהיקף ההשקעות והן במספר העסקות, וריכז 54% מהיקף ההשקעות ו-46% ממספר העסקות. 32 חברות בסבב זה גייסו 118 מיליון לעומת 25 חברות שגייסו 85 מיליון דולר ברבעון הקודם. השקעה ממוצעת בסבב זה עמדה על 3.7 מיליון דולר לעומת 3.4 מיליון דולר רבעון קודם. 

 הסבב השלישי מהווה 37% מסך ההשקעות במונחים כספיים ו-19% במספר העסקות שבוצעו ברבעון זה; 80 מיליון דולר זרמו ל-13 חברות לעומת 109 מיליון דולר (כללו שתי השקעות גדולות בסכום כולל של כ-90 מיליון דולר) שגייסו 6 חברות רבעון קודם. 

 ירידה חדה נרשמה הן בהיקף ההשקעות (במונחים כספיים) והן במספר העסקות שבוצעו בסבבים מאוחרים (החל מסבב רביעי ועד סבב ה-Mezzanine). לדברי יוסי פילוס, שותף בכיר ומנהל תחום ההיי-טק בפירמת רואי החשבון, הסבר אפשרי לנפילה בתחום זה הינו אכזבה מצד הקרנות בשל העיכוב בהתאוששות הנאסד"ק, הן בשוק הראשוני והן בשוק המשני, הגורמת לקרנות לשנות את אסטרטגית ההשקעה שלהן לכזו שתומכת בהשקעה בחברות בשלב ה-Early Stage ברמת מחירים נמוכה יותר, זאת מתוך ציפייה שחברות אלו יגיעו לבשלות בד בבד עם התאוששות שוקי ההון. 

 היקף ההשקעות שבוצעו באמצעות הלוואות גישור היוו 3% בלבד ברבעון זה, לעומת 9% רבעון קודם. 17 חברות השיגו מימון באמצעות הלוואות אלו בהיקף כולל של 7 מיליון דולר, המהווה ירידה של 47% במספר החברות וירידה של 78% מהיקף ההשקעות במונחים כספיים בהשוואה לרבעון קודם.