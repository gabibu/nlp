"אני מעדיף לא לבדוק דברים בטווח קצר ולראות האם ברבעון זה או אחר עקפנו את תחזיות האנליסטים או פיספסנו. ההסתכלות צריכה להיות לטווח רחוק", כך אומר היום אלי איילון, יו"ר ומנכ"ל חברת  די.אס.פ.ג'י   (  DSPG  [10]  : NASDAQ)  הישראלית שפירסמה היום את  תוצאותיה הרבעוניות  [11]  . זה אולי נשמע כמו נאום אפולוגטי של מנכ"ל שלא הצליח להביא את הסחורה ובא להסביר למשקיעים כיצד זה קרה, אבל במקרה של DSPG מדובר בחברה שהצליחה לצמוח ברווחים ובהכנסות ולייצר תזרים מזומנים שזהה כמעט לרווח. 

 כשאומרים לאיילון שכך הוא נשמע, הוא אומר: "אני פשוט מסרב להתלהב. יש תקופות טובות יותר וכאלה שטובות פחות. מה שמעניין הוא הבדיקה לטווח הרחוק, ולכן אני מאוד לא בעד הריצה המטורפת והמטומטמת הזו של 'מה קורה ברבעון הזה' או 'מה קורה ברבעון הבא'. צריך לבחון חברות על 5 שנים ולבדוק כמה אזהרות החברה סיפקה, כמה היא אמינה, כמה היא רווחית וכן הלאה. גם שווי השוק הוא לא דבר מעניין, אלא רק משהו פיקנטי. מצד שני, ברור לי שאלה הם כללי המשחק, למרות שהייתי שמח לא לפרסם בכלל תוצאות בצורה רבעונית". 

 ולא שבצורה רבעונית יש לחברה במה להתבייש: הכנסות DSPG היו 36.5 מיליון דולר ברבעון, זינוק של כ-50% מהכנסות הרבעון הקודם ומעל לתחזיות. מכירות חטיבת השבבים שלה הסתכמו ב-31.9 מיליון דולר, לעומת הדרכה של החברה להכנסות של 27-29 מיליון דולר, וההכנסות מחטיבת הרשיונות צ'בה היו 4.6 מיליון דולר - ברף התחתון של תחזית החברה להכנסות של 4.6-4.8 מיליון דולר, לעומת 4.1 מיליון דולר ברבעון הקודם. 

 החברה, המספקת טכנולוגיות ומוצרי עיבוד אותות דיגיטלי עבור יישומי תקשורת מתקדמים, מעריכה כי הכנסותיה ברבעון השני יהיו 36-38 מיליון דולר בחטיבת המוצרים ו-4.7-6.7 מיליון דולר בחטיבת השבבים. איילון מציין כי צבר ההזמנות של החברה כיום ניצב בשיא חדש ששבר את הרף שהחברה הגיעה אליו ברבעון שעבר. מספרים מדויקים - אין, אולם נקודה חיובית ניתן למצוא דווקא ברמות המלאי של החברה שהתרוממו ל-9.7 מיליון דולר ברבעון השני, שכן הוא פועל יוצא של העליה בצבר ההזמנות. 

 מניית DSPG מתחילת 2001 
 לא מקשיבים למנגינה החיובית 


 שאול אייל, אנליסט הטכנולוגיה המכסה את החברה בבית ההשקעות CIBC אופנהיימר, היה זה שאמר השבוע כי החברה תעלה את תחזיותיה להמשך ואף העלה אותן בעצמו. אולם DSPG הפתיעה גם אותו - אם כי בהפרש נמוך יותר מבתי ההשקעות האחרים. "אחד הדברים היפים אצל החברה", אומר אייל, "הוא שהדרישה למוצרים של DSPG מגיעה מהשוק עצמו. זו בהחלט נקודת כוח עבורה". בדו"ח האחרון שהוציא אייל הוא כתב: "אף אחד לא מקשיב למוסיקה החיובית שבוקעת מ-DSPG". המניה, אגב, עולה ב-5.5% בעת כתיבת שורות אלה במחזור גבוה. 

 "מה שעומד לזכותנו הוא 2 דברים שמאפיינים את הפעילות שלנו", אומר איילון. "האחד, הוא ההשקעות שביצענו במו"פ ב-4 השנים האחרונות. בבחינה שנתית, הוצאות המחקר והפיתוח שלנו עלו מ-8.4 מיליון דולר ב-1997 ל-26.1 מיליון דולר ב-2001. מאמץ זה התבטא בסדרה של מוצרים חדשים, שהיוו את מנועי הצמיחה שלנו, למרות הסביבה העסקית הקשה. הדבר השני, הוא העובדה שאנחנו פונים לשוק מוצרי הצריכה, שמטבע הדברים נפגע פחות משוק תשתיות הטלקום או ה-IT, אבל אלמנט זה לבדו לא יכול להסביר את ההצלחה שלנו". 

 השקעות המו"פ הללו הובילו את DSPG להשיק שני מוצרים חדשים במהלך הרבעון הנוכחי שכבר תורמים להכנסות בצורה שולית, ולהתקרב להשקת מוצרים אחרים ובהם מוצר מבוסס בלו-טות שההכנסות ממנו יגיעו במחצית השנייה של 2003. 


 רק הושק וכבר נמכר 


 המוצר הראשון, ה-XpertTeak, הוא תשתית סיליקון המשלבת בתוכה את טכנולוגיית עיבוד האותות עם מגוון יחידות פריפריאליות, ואשר תוצע לפי מודל של הרשאת שימוש. המוצר מאפשר קיצור משמעותי בזמן הפיתוח של שבבי הסיליקון עבור יישומים שונים והורדת סיכונים הכרוכים בפיתוח. 

 המוצר השני הוא ה-Multi handset, הפועל בתדר 2.4 GHz. השבב מסוגל לתמוך בעד 8 Hand-Sets (אפרכסות), המחוברות ליחידת בסיס אחת, והוא מאפשר תקשורת ישירה מחוץ לבית בין מכשירי טלפון ניידים (2 way radio). בחברה מציינים כי כבר ברבעון הראשון להשקתם, נמכרו כל המערכות שהוצעו והמלאי ברשתות השיווק אזל וכי המוצר יהווה את אחד ממנועי הצמיחה של החברה, לאחר מיזוגה של החברה הבת צ'בה עם פרתוס. 

 "בשוק ההיי טק יש דינמיקה לא נורמלית", אומר איילון, "צריך כל הזמן לתחזק ולהוציא כסף רב על השקעות מו"פ". את הרבעון השני סיימה DSPG המאוחדת עם מזומנים בגובה 254 מיליון דולר, כולל השקעות לטווח רחוק ופקדונות בבנקים. מתוך סכום זה 40 מיליון דולר רשומים כמזומנים השמורים להזרמה לחברה הבת החדשה, פרתוסצ'בה, שתקום מהחיבור בין פרתוס וצ'בה. 


 ייצרה מזומנים של 105 מיליון דולר מאז כניסת איילון לתפקיד 


 "עשיתי חישוב בתקופה האחרונה של כמה כסף היה בידי החברה במאי 1996, מועד כניסתי לתפקיד, וכמה יש לנו היום", אומר איילון, "המזומן בקופה באותו מועד היה 33 מיליון דולר, והיו לנו שני מקורות חיצוניים להזרמת כסף בשנים הללו: האחד, הוא הנפקה פרטית למגנום שם גייסנו 35 מיליון דולר, והשני הוא הכנסות ממכירת מניות אודיוקודס - 77 מיליון דולר. אם כך, מדובר בגיוס של 112 מיליון דולר בלבד והקופה שלנו היום היא מעל ל-250 מיליון דולר. כך שייצרנו יותר מ-105 מיליון דולר קש מפעילות במהלך 5 השנים הללו, בדומה לרווח הנקי שלנו". וכן, בנקודה הזו איילון דווקא מתלהב. 

 שווי השוק של DSPG כיום הוא כ-500 מיליון דולר. "אם אני מסתכל על השווי של החברה היום ועל השווי בעבר שהיה אפילו 1.6 מיליארד דולר, הייתי אומר ש-DSPG של היום היא חברה טובה בהרבה מזו של אז - מוכרת יותר, מרוויחה יותר ומשלימה פיצול שמאפשר לשני הקווים העסקיים שלנו להתפתח מהר יותר. אני לא יודע אם שווי השוק אז היה מנופח והיום הוא נכון או ההיפך, אבל בטוח ששווי שוק הוא לא מדד נכון לבדיקה. הבדיקה הנכונה היחידה היא חברה לטווח ארוך. אני רק יכול להגיד לך שכל הדיבורים על זה שההייטק הישראלי מתפרק הם בלבול שכל. ההיי טק הישראלי הוא חזק ולמעשה, ב-2001 ההיי טק בישראל הוציא 42% מסך הייצור של מדינת ישראל, וזה מראה שהסקטור חזק". 

 ובכן, מה DSPG מתכוונת לעשות במזומנים שבקופתה כעת כשהמיזוג עם פארתוס כמעט הושלם? האם היא מתכוונת להפנות משאבים למיזוג הבא? "אנחנו עובדים עם מספר בתי השקעות שקיבלו מאיתנו קריטריונים ברורים לתחום המיזוגים והרכישות", מסביר איילון, "הקריטריון הראשון הוא שהחברה תהיה בתחום הצרכני, שכן זה האופי שלנו, ותשלים אותנו בתחום של וידאו או וויירלס LAN. השני הוא שהחברה תהיה בעלת הכנסות - היא יכולה להפסיד, אבל אם אין לה הכנסות לא בטוח שיש לה שוק בפרקטיקה ולא רק בתיאוריה. הקריטריון השלישי הוא גיאוגרפי: אנחנו מחפשים חברות קודם כל בישראל כאשר העדיפות השניה היא עמק הסיליקון והשלישית היא האיים הבריטיים. עם האירופים אנחנו לא מעוניינים להתמזג עד שיהיו פחות אנטישמיים".