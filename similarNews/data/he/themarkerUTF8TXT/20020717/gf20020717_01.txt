חלוקה לא סימטרית של עוגת הנכסים בין בעלי המניות השונים היא סכנה משמעותית המטילה צל גם על השקעה במניות של חברות אחזקה. כך, הגישה של "לחבר את שווי האחזקות נטו ולחלק את הסכום המתקבל במספר המניות", עלולה בהרבה מקרים להתגלות כנאיווית מדי - הנתח האפקטיווי של בעלי המניות מהציבור בעוגת "השווי הנכסי" עלול בהרבה מקרים להתגלות כקטן יותר מהנתח התיאורטי, האריתמטי, זה שמניח כי כל המניות שוות. 

 לנאופטיקס (  LNOP  [10]  : NASDAQ)  , כידוע, היא חברת אחזקה מסוג מיוחד. המניה היא סוג של שלד בורסאי שעיקר שוויו מיוחס לאחזקה בחברת טכנולוגיה פרטית בשם Ezchip. זאת בנוסף למזומנים בהיקף של כ-18 מיליון דולר. לנאופטיקס הודיעה ביום שני על הגדלת אחזקתה ב-Ezchip מ-57% ל-66%, במסגרת הסכם עם קרן ההון סיכון אייפקס פרטנרס, בו יוחלפו כל מניות הקרן באיזיצ'יפ בכ-1.15 מיליון מניות חדשות של החברה הציבורית. 

 קל להבין מדוע העסקה הזו טובה ללנאופטיקס - היא מאפשרת לה להתרחק מהקו האדום של אחזקת 50% ולבצר את השליטה שלה בנכס המרכזי שלה, מבלי להידרש להזרמת מזומנים; קל גם להבין מדוע העסקה הזו טובה לאייפקס - החלפת המניות מאפשרת לה לדלג באלגנטיות מעל המחסום הגבוה של שוק הנפקות ולהפוך את אחזקתה לבת מימוש, נזילה. אולם השאלה המעניינת יותר היא האם מה שטוב לחברה וטוב לבעל מניות גדול יכול להיות טוב גם לבעלי המניות מהציבור. 

 החיפוש אחר תשובה עובר דרך השוואה בין מצבם של בעלי המניות "לפני העסקה" לבין מצבם "אחרי העסקה". כללית, "לפני העסקה", לנאופטיקס היתה חברה עם כ-7.6 מיליון מניות ועם אחזקה של כ-57% באיזיצי'פ. "אחרי העסקה", לנאופטיקס היא חברה עם כ-8.7 מיליון מניות ועם אחזקה של כ-66% באיזיצ'יפ. כך, מזווית הראייה של המשקיע, השאלה היא בעצם האם 87% ב-"18 מיליון דולר + 66% באיזיצי'פ" זה טוב יותר מ-100% ב-"18 מיליון דולר + 57% באיזיצ'יפ". 

 התשובה, לטעמנו, די ברורה - במקרה הזה, "פחות מיותר" (87% מ-66%) נראה עדיף על "יותר מפחות" (100% מ-57%), מחמש סיבות עיקריות: 

 ראשית, העסקה מאפשרת ללנאופטיקס להקפיא את תוכניותיה לבצע הנפקה פרטית בחברה הציבורית לצורך מימון השתתפות מונעת דילול בהנפקה פרטית באיזיצ'יפ. זה מקטין את הלחץ הפוטנציאלי על המניה. 

 שנית, ההשפעה המעשית של הדילול היא מתונה יחסית - השווי של איזיצ'יפ ממילא חשוף בשלב הזה לשונות גדולה. הדילול כאן פחות מורגש בהשוואה למקרים של חברות עם בסיס תמחור מדויק יותר. 

 שלישית, הגדלת ההחזקה בנכס המרכזי מחזקת ומחדדת את האופי של השלד הבורסאי ככלי השקעה לגיטימי המציע חשיפה משמעותית לתנודות בשווי של החברה הפרטית המוחזקת. החשיפה צלולה וברורה יותר. באופן כללי, הדיסקאונט שמיוחס למניה המחזיקה קטן יותר ככל ששיעור האחזקה שלה גדול יותר. 

 רביעית, קשה להאמין כי בעלי המניות החדשים יבחרו להיות "פרייס מייקרס" ולממש את המניות שלהם תוך כדי השפעה שלילית משמעותית על מחיר המניה. 

 חמישית, וחשוב מכל - העסקה הזו מקטינה דרמטית את הסכנה לפיה האינטרסים של בעלי המניות בחברה הפרטית יועמדו לפני האינטרסים של בעלי המניות בחברה הציבורית. תרחישים לא סימפטיים, דוגמת הנפקה\מכירה של איזיצ'יפ ושימוש לא יעיל בתקבולים או הנפקה מדללת ערב השבחה מהותית של החברה הפרטית, נראים פחות מאיימים כאשר יותר בעלי מניות מוצאים את עצמם בסירה אחת, זו הציבורית. 

 התוצאה ברורה: לנאופטיקס של "אחרי העסקה" מציעה חשיפה צלולה, הדוקה ונוחה יותר לפרופיל העסקי של איזיצ'יפ בהשוואה ללנאופטיקס של "לפני העסקה". עסקת ההמרה מחלישה את האיום לפיו הצלחה אפשרית של איזיצ'יפ הפרטית לא תתורגם ליצירת ערך למשקיעים בלנאופטיקס הציבורית. 

 כתוצאה מכך, מצבם של בעלי המניות הרגילים אחרי העסקה טוב יותר מאשר מצבם לפניה. הצל של התפר בין החברה הציבורית (המניה) לבין החברה הפרטית (הנכס) מעיק פחות. לפחות כאן, נראה כי מה שטוב לחברה וטוב לבעל מניות גדול, יכול להיות טוב גם לבעלי מניות רגילים.