בסמוך לסגירת עסקת רכישה בין שתי חברות ישראליות בחודש שעבר, התעורר חשש לגבי תקפות המצגים שנתנה החברה הנרכשת בדבר חבויות המס בארה"ב שהעסקה מעלה. אחת הדרכים שהצענו ללקוח שלנו להתגונן מפני חבויות אלה היתה לרכוש ביטוח באשר לנכונות המצגים. למעשה, הן הרוכשת והן הנרכשת יכולות היו לרכוש ביטוח לתקפות המצגים, אך במקום זאת בחרו להסתמך על הוראות שיפוי והסדר נאמנות סטנדרטיים. 

 למרות שביטוח מצגים והצהרות (Representations and Warranties Insurance) (במ"ה) הוצג כבר בשנת 1997, השימוש בפוליסות במ"ה עדיין מצומצם ביותר. פוליסת במ"ה טיפוסית מכסה הפסדים הנובעים מהפרת מצגים והצהרות על ידי המוכר בעסקת השקעה, מיזוג או רכישה. הפוליסה עשויה לכסות טעויות, מצגים שגויים והשמטות שנעשו בקשר עם מצגי המוכר, לרבות אלה הנוגעים לחבויות המס של המוכר, נכונות הדו"חות הכספיים והתאמתם לעקרונות חשבונאיים מקובלים (GAAP), מצב הנכסים המועברים, תיאור הנכסים הבלתי מוחשיים, כגון קניין רוחני, וכיוצא באלה. 

 לפני הופעת במ"ה, נהוג היה להתגונן מפני הפסדים הנובעים מהפרת מצגים והצהרות באמצעות הוראות שיפוי והסדרי נאמנות. הסדרים אלה קיימים בעיקר בעסקות פרטיות של מיזוגים ורכישות או בהשקעות בהון. בהסדר "הטיפוסי", אם המוכר משמיט עובדה מסוימת או מציג אותה באופן שגוי, הוא עשוי להידרש לפצות את הקונה - למעשה, המוכר מעמיד מעין ערבות לכך שהוא סיפק מידע שלם ומדויק. לעתים קרובות, הקונה דורש ערובות להתחייבויות השיפוי של המוכר בצורת הפקדת כספים או מניות בחשבון נאמנות. על הקונה להחליט מהו סכום השיפוי, ובאילו חריגים לחובת השיפוי, הוא מוכן להסתפק. 

 ביצוע הערכה זו קשה במיוחד כשלמוכר תמריץ מובנה לגרום לקונה לחשוב שערך העסק הנמכר גבוה מערכו האמיתי. כך בעסקה עם חברה פרטית הנעדרת תמריץ חיצוני למסור מידע מדויק, תמריץ שקיים בחברות ציבוריות החשופות לעונשים האזרחיים והפליליים בגין הפרת חוקי ניירות ערך. עד להופעת הבמ"ה, לקונה לא היו אפשרויות הגנה פרט להוראות שיפוי והסדרי נאמנות. 

 ברור שהסדר השיפוי-נאמנות הרווח אינו נטול חסרונות. אפילו כשהקונה מצליח במשא ומתן לעכב ביצוע התשלום של חלק ממחיר הקנייה, הוראות אחרות בהסכם מגבילות את היתרונות שבעיכוב זה. הוראות מגבילות נפוצות כוללות סעיפי סל (basket) (הסכום שהקונה מפסיד בטרם יוכל לתבוע את המוכר), תקרה (cap) (הסכום המצרפי המירבי בו עשוי המוכר לחוב) ותקופת התיישנות (משך הזמן בו יכול הקונה לתבוע את המוכר). ברור מדוע קיום ביטוח עשוי להיות בעל ערך רב באותם מקרים בהם מסתבר כי ההצהרות אינן עומדות במבחן המציאות, שכן, במ"ה מספק מקור שיפוי חוזי עצמאי שאינו מותנה ביציבות הכלכלית של המוכר או החברה הנרכשת ואף לא בנכונות הנהלתה לשלם עבור הפסדים הנובעים מתביעות שיפוי. 

 חלקו הראשון של מאמר זה מציג את יתרונות הבמ"ה על פני הוראות שיפוי והסדרי נאמנות, ומתאר בעיות ספציפיות הניתנות לפתרון על ידי במ"ה. החלק השני מתאר כיצד שימוש בבמ"ה ככלי אסטרטגי עשוי לשנות את הדינמיקה של העסקה. 


 יתרונות השימוש בפוליסת במ"ה 


 מוכר שעשוי היה בעבר להסכים להשאיר חלק מהתמורה בחשבון נאמנות, כחלק מ"עסקה טיפוסית", עשוי כעת להציע פוליסת במ"ה כתחליף. 

 כאשר הסדרים מסורתיים אינם זמינים - ערכו החדשני ביותר של במ"ה מתגלה כאשר המוכר אינו מסכים לתת בטחונות אישיים או לייסד חשבונן נאמנות לכיסוי תביעות שיפוי בגין הפרות המצגים וההצהרות שנתן, או כשהסכום המוחזק בנאמנות נמוך מסכום השיפוי. הקונה או המשקיע יכול לרכוש במ"ה על מנת לעבות את סכום השיפוי של המוכר בגין הפרות או אפילו להחליף את השיפוי כליל. במ"ה יכול להסיר את הנושא משולחן הדיונים, תוך הפחתת הזמן והאנרגיה הנדרשים לניהול משא ומתן על תנאי השיפוי של המוכר. 

 פוליסות במ"ה יעילות במיוחד לקונים בעסקות פרטיות של מיזוגים ורכישות או השקעות בחברות סטארט אפ, מאותן סיבות שהסדרי נאמנות נדרשו בעסקות כאלה בעבר. בעסקת מיזוג ורכישה בה לאחר השלמת העסקה הקונה הוא הבעלים היחיד (100%) של חברת המטרה, אין מקום לקונה לבקש פיצוי מהחברה במקרה של הפרה המתגלה לאחר ביצוע העסקה, אלא מתוך כספי הנאמנות או ערבויות אישיות של המוכרים. 

 באופן דומה, בסבבי השקעות ראשונים, שניים, שלישיים או רביעיים - באופן מסורתי, ללא שיפוי המגובה בכספי נאמנות, לא היה למשקיעי הון הסיכון אלא להיפרע מכספם שלהם בלבד, באותם מקרים של הפרת מצגים או הצהרות מצד החברה או המייסדים. 

 מבנה עסקות אלה גרם לכך שהפקדת כספים בנאמנות עומדת לרוב במוקד חילוקי דעות לוהטים. כתוצאה מכך, סעיפי המצגים וההצהרות של ההסכמים הפכו אף הם לרכיבים גוזלי זמן ושנויים במחלוקת בכל עסקה. במ"ה הינו חלופה מבטיחה שתאפשר ביצוע קל יותר של עסקות כאלה, תוך הפחתה אפשרית של משך הזמן המבוזבז בניהול משא ומתן על סעיפים אלה ושמירה על אווירה ידידותית יותר במשא ומתן. 

 העלות הגבוהה של ריבית נמוכה - יתרון מובהק נוסף של במ"ה, כחלופה להפקדת כספים בנאמנות, הוא החיסכון הכספי למוכר. החזקת כספי הנאמנות בחשבון הנושא ריבית נמוכה, העובדה שהתחייבויות ממשיכות להיות תלויות, והעיכוב בחלוקת תמורת העסקה, עשויים כולם לשאת בצידם מחיר גבוה. 

 יתרה מכך, ברור שאם הקונה יגיש תביעה בגין הפרת מצג או הצהרה, מצבו של המוכר יהיה עשרות מונים טוב יותר אם קנה פוליסת במ"ה. עבור קרן הון סיכון המוכרת אחת מהחברות שבתיק השקעותיה, הסדר נאמנות מונע לעתים קרובות את החזר ההשקעה המיידי למשקיעים ומונע מהמשקיעים מלהשתמש בכסף לביצוע השקעות אחרות למשך זמן ממושך. בעיה זו, בתורה, משפיעה לרעה על שיעור התשואה של הקרן, החיוני לצורך גיוסי הון עתידיים. 

 ניקח לדוגמה קונה המאמין כי הוא זקוק לסכום של 10 מיליון דולר בנאמנות למשך שלוש שנים לכיסוי הפסדים הנובעים מהפרת מצגים והצהרות. לחילופין, פוליסת במ"ה יכולה לכסות את אותם הפסדים תמורת פרמיה של 600 אלף דולר  (לפי פרמיה מקובלת של 6% לכל מיליון דולר של כיסוי). 

 החישוב הבא משווה בין עלות ההון שבנאמנות לבין עלות פוליסת במ"ה, בהתבסס על ריבית של 5% על הסכום המוחזק בנאמנות בהשוואה לשיעור התשואה הצפוי החלופי למוכר, בגובה 12%: 

 העלות למוכר המשתמש בחשבון נאמנות: 

 1. הסכום בנאמנות: 10,000,000 דולר; 

 2. הכנסת ריבית: 1,576,250 דולר - הסכום הנצבר על הכסף שהופקד בנאמנות, בהתבסס על ריבית של 5% לשנה; 

 3. הכנסה אלטרנטיווית: 4,049,280 דולר - הסכום שניתן היה לקבל על הכסף לו היה מושקע בהשקעה הנושאת תשואה של 12%; 

 4. העלות הכוללת של השימוש בפיקדון המוחזק בנאמנות: 2,473,030 דולר (4,049,280 פחות 1,576,250). 

 העלות למוכר המשתמש בפוליסת במ"ה: 

 1. סכום הפרמיה על הפוליסה: 600,000 דולר; 

 2. ערך עתידי: 842,957 דולר - סכום הפרמיה בתוספת ריבית, לו היה הסכום מושקע לשלוש שנים בהשקעה הנושאת תשואה של 12%; 

 3. יתרונות מס: 200,000 דולר - בערך שליש מסכום הפרמיה הניתנת לניכוי; 

 4. העלות הכוללת של השימוש בפוליסת במ"ה: 642,957 דולר (842,957 פחות 200,000). 

 בדוגמה זו, ההפרש בין עלות השימוש בבמ"ה לבין השימוש בחשבון נאמנות הינו 1,830,073 דולר. הערך הכולל של העסקה יעלה הודות לחיסכון בעלויות ולהון הנוסף ששוחרר לצדדים לצורך השקעותיהם. בנוסף, מאחר שהפרמיה נגבית מראש בתשלום חד פעמי, עסקת היסוד הופכת להיות "נקייה יותר" מבחינה חשבונאית, היות שמחיר הביטוח הופך להיות חלק מעלויות העסקה, ואינו מותיר את חברת המטרה עם חיובים מותנים במאזן. 

 תקופת האחריות - במ"ה יכול לסייע במקרה של תביעות רדומות, בין כשתביעותיו של הקונה מתבררות רק לאחר תום תקופת האחריות, ובין כשתקופת הסדר הנאמנות קצרה יותר מתקופת האחריות על המצגים וההצהרות. בדרך כלל, תקופתה של פוליסת במ"ה מקבילה לתקופת האחריות הכללית על מצגים והצהרות עליה הוסכם בין הצדדים, שהיא לרוב שנתיים עד שלוש שנים. 

 אולם, לעתים מעדיף הקונה לרכוש ביטוח המכסה תקופות זמן ארוכות יותר, כגון תקופת ההתיישנות החלה על ענייני קניין, מס ואיכות הסביבה. בתנאי השוק הנוכחיים, ובמענה לביקוש זה, מבטחים מסוימים מוכנים להנפיק פוליסות אף לתקופה של שש שנים בגין מצגים ספציפיים. בדרך זו, פוליסות במ"ה מעניקות גמישות במקום בו הסדרי נאמנות אינם עושים כן. 

 התדיינות משפטית - סיכון נוסף ועלות אחרת הכרוכים בהסדרי נאמנות נובעים מכך שבדרך כלל, לקונים אין זכות קנויה למשוך מכספי הנאמנות, והם זקוקים להסכמת הצד האחר לשחרור הכספים. לרוב, הנאמן יכול לשחרר את הכסף לידי הקונה רק בהסכמת המוכר. אם המוכר מתנגד, העניין עלול להגיע לבית המשפט לשם הכרעה. הקונה עשוי לזנוח את התביעה על מנת להימנע מעלות ההתדיינות. במלים אחרות, התהליך עשוי לעלות לקונה בסכום משמעותי של "השתתפות עצמית" בקשר עם הגשת תביעה נגד המוכר. 

 בניגוד לחשבונות נאמנות, התובע בפוליסות במ"ה אינו זקוק להסכמת המוכר לשחרור הכספים. המבוטח מגיש את תביעתו לצד שלישי אחר - המבטח. להלכה, לתובע אמור להיות קל יותר להיפרע בתרחיש זה מאחר שהוא מתמודד עם צד שלישי שאינו קשור לעסקה. אולם, מידת האמת בתיאוריה זו אינה ידועה בשל ההיסטוריה הקצרה של ביטוח מצגים והצהרות בשוק. המלכוד הוא שקונים עלולים להתרחק מפוליסות במ"ה עד לגיבושה של ודאות רבה יותר בקשר למידת האפשרות להיפרע ממוצרים אלה - ודאות אשר לא תיווצר עד אשר מספיק קונים ירכשו פוליסת במ"ה.