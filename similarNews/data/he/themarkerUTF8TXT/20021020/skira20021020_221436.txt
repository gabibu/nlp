היצעים גדולים של מט"ח מצד בנקים זרים וקרנות גידור זרות ביום חמישי ושישי האחרון שלחו את שער החליפין של השקל לשפל של חודש. המחויבות המרומזת שהביע נשיא ארה"ב לכלכלת ישראל במסיבת עיתונאים לרגל ביקורו של ראש ממשלת ישראל בארצות הברית הציתה את גל ההיצעים הראשון מצד בנקים זרים. אלו העריכו כנראה קודם לכן שהפחתת דירוג האשראי של ישראל בסמיכות למלחמה הצפויה בעיראק עשויה לגרום להידרדרות נוספת בשער השקל. 

 דבריו של בוש שיכנעו את מנהלי דסק השווקים המתעוררים בבנקים אלו כי בשלב זה מוטב לא לשאת עוד בעלות ההחזקה של פוזיציה דולרית כנגד השקל ולפעול בשוק אחר. ההיצעים של המט"ח תפשו קרנות גידור זרות בפוזיציית לונג. פקודות לקטיעת הפסד של שתיים מהן, שמכרו כל אחת 100-50 מיליון דולר, בעיקר לחברות ישראליות שרכשו מכל הבא ליד, שיקעו את שער החליפין ברמה של 4.76 שקל לדולר, בה לא ביקר מאז אמצע ספטמבר. 

 מנהלי כספים ופעילים אחרים בשוק המט"ח לא משוכנעים שאפיזודת הייסוף הנוכחית מבשרת ימים חדשים לשקל ולשוק איגרות החוב השקליות. "גם ברמה של 4.7 שקלים לדולר האווירה ביחס לשקל תהיה שלילית", אומר אחד מהם. "ייתכן שהמרווח לפיו נסחרות איגרות החוב של ממשלת ישראל ביחס לתשואה על איגרות החוב של ממשלת ארצות הברית יירד מרמתו הנוכחית (2.2%-2.0%), אבל אני בספק אם משרד האוצר ינסה לנצל זאת כדי להנפיק, משום שגם לו ברור שהנפקה חדשה תהיה כרוכה בקפיצה של 100 נקודות בסיס במרווח". 

 ירידה זמנית של מעורבות הזרים בשוק המט"ח והשיפור בשוק ההון האמריקאי עשויים להקטין את התנודתיות בשער החליפין ולצמצם עוד יותר את העניין בהשקעות מט"חיות של משקי הבית, שלא היו מעורבים בסיבוב האחרון, שבמהלכו עלה שער החליפין מ-4.62 שקלים לדולר במחצית אוגוסט עד ל-4.89 שקלים לדולר בסוף ספטמבר 2002. 


 הפחד מחציית רף 5 השקלים לדולר עדיין מוחשי 


 "זה בסך הכל רעש", אמר מנהל כספים ותיק על הייסוף הפתאומי, "כדאי לשים לב שהתגובה של השחרים לייסוף היתה מתונה יחסית. 

 "זה לא פופולרי ברגעים אלו לומר זאת, אבל אני עדיין חושש שהדולר עלול להגיע ואף לחצות את רף 5 השקלים. יש כל כך הרבה דברים שעלולים לקרות ורובם רעים", הוסיף. 

 שער החליפין של השקל אכן יוסף עד יום חמישי האחרון ב-1.3%, אבל התשואות של איגרות החוב השקליות הגיבו באיפוק יחסי להיצעים הכבדים של המט"ח ביום המסחר האחרון. המלוות קצרות המועד של בנק ישראל (מק"מ) לטווח של 3 חודשים סיימו את השבוע בתשואה של 9.0% כלומר ב-0.2% אחוז גבוה מהתשואה עימה פתחו את השבוע. 

 איגרות החוב הלא צמודות בריבית קבועה מסוג שחר נסחרות בתשואה של 11.1% בטווח הקצר ועד 11.5% בקצה הארוך של עקום התשואות, בהשוואה ל-11.4%-10.9% עם תחילת שבוע המסחר. זאת למרות הייסוף בשער השקל ולמרות שהנפקה של השחרים ביום שני האחרון הסתיימה ללא אירועים מיוחדים. 

 האכזבה ממדד ספטמבר סתמה סופית את הגולל על התקוות להפחתת ריבית כבר בנובמבר, והציבה סימני שאלה על ההערכות לפיהן המחצית השנייה של 2002 תתאפיין בחזרה לסביבת אינפלציה נמוכה 

 הגורם העיקרי שהעיק השבוע על השוק השקלי, לפחות בקצה הקצר של עקום התשואות, היה מדד ספטמבר שהפתיע לרעה (0.4%) והיה גבוה משמעותית מהקצה העליון של טווח האומדנים של חזאי האינפלציה. 

 האכזבה ממדד ספטמבר סתמה סופית את הגולל על התקוות להפחתת ריבית כבר בנובמבר, והציבה סימני שאלה על ההערכות לפיהן המחצית השנייה של 2002 תתאפיין בחזרה לסביבת אינפלציה נמוכה. ציפיות האינפלציה ל-12 החודשים הקרובים עלו ל-2.8%, ובכל זאת נראה שההערכות בקרב כמה שחקנים לפיהן בנק ישראל יעלה את הריבית מוקדמות ומוגזמות. הן בגלל החריגה המינורית של הציפיות לטווח קצר מיעד האינפלציה, הן בשל מצבו האנוש של המשק, וגם משום שהנתונים על הגידול באמצעי התשלום שפורסמו השבוע מלמדים שבנק ישראל השתלט על הבעיה המוניטרית. הגידול באמצעי התשלום ב-12 החודשים האחרונים ירד ל-8.5% בספטמבר בהשוואה לשיא של 25.9% במארס 2002. 

 איגרות החוב הלא צמודות בריבית קבועה מסוג שחר לטווח שנתיים ומעלה נסחרות בצל החשש מפריצה תקציבית, המשך הפדיונות בקרנות הנאמנות השקליות ובעיקר עננת המלחמה. 

 "אני חושב שברמות התשואה הנוכחיות של השחרים הארוכים כדאי להתחיל לרכוש אותם", אמר פעיל בשוק, אבל אחר מעדיף להיות קצר וזהיר ולהתבצר בפקדונות ובמק"מים. 

 ד"ר יוסי מעלם, הכלכלן הראשי של בית ההשקעות אופק, ממליץ להתמקד בתקופה הקרובה באפיק השקלי בטווחים הקצרים, גם לאחר קריסת שער החליפין בימים חמישי ושישי. הוא מציין שלא ניתן לדעת אם הרמה הנוכחית פרמננטית, ומזכיר את המהלך האופייני של התשואות השקליות לאחרונה: צעד למטה ושני צעדים למעלה כתוצאה מרמת הסיכון הגבוהה הגלומה במצב הביטחוני והכלכלי, שניכרת גם בציפיות אינפלציה של 5% לטווח של יותר משנתיים. 

 מעלם מעריך שגם לאחר אישור התקציב ל-2003 יימשך הלחץ לגירעון גדול מהמתוכנן, כתוצאה מהוצאות הביטחון הגבוהות והחרפת המיתון במשק, וגם מסיבה זו אין הוא ממליץ על הארכת תיק ההשקעות. 

 חלקו הצמוד הקצר של שוק הכספים נתמך על ידי מדד המחירים של ספטמבר, והתחושה הברורה שהעלאות מחירים יזומות הן חלק ממדיניותה הכלכלית הלא רשמית של הממשלה. הטווח הבינוני של שוק איגרות החוב הצמודות סובל מהגידול הצפוי בהיצע והיחלשות הביקושים. 

 משרד האוצר הנפיק השבוע את האג"ח הצמוד הראשון שייהנה משיעור מיסוי מופחת לפרטיים (15% על הריבית ורווח ההון, בהשוואה ל-35% על הריבית עד כה) לטווח של 5 שנים, אבל נראה שאין בכוחה של הטבת המס לבלום את המגמה העקבית של ירידת החיסכון לטווח ארוך, כתוצאה מהפגיעה הקשה בהכנסה השוטפת, וההפסדים הריאליים הכבדים בקופות הגמל. 

 חברת החשמל שביקשה השבוע לגייס 250 מיליון שקל בהנפקת איגרות חוב צמודת מדד בעלות מח"מ של 8 שנים מסדרה 22 הנסחרת בבורסה, הסתפקה בגיוס של 75 מיליון שקל למרות הדירוג הגבוה שלה, ולמרות שההנפקה נסגרה בתשואה של 6.6%. 

 חברת VID שיוזמת, מקימה ומפעילה את מתקן ההתפלה באשקלון תציע השבוע בהנפקה פרטית יחידות הלוואה לא סחירות צמודת מדד בריבית מקסימלית של 7.75%. 

 החשש ליציבות הפיסקלית גובר שבועיים לפני שתקציב 2003 יעלה לקריאה ראשונה בכנסת. השביתה במשק אינה קרבה לפתרון, ומדד ספטמבר 2002 חיזק את ההערכות שסכסוך העבודה הנוכחי לא יסתיים ללא תוספת יוקר. 

 תוספת היוקר תעמיס עוד יותר על תקציב 2003. נראה כי בשלב זה מבוסס התקציב על הנחת צמיחה בעייתית. בנק ישראל מעריך ככל הנראה שהצמיחה ב-2003 תהיה מאופסת במקרה הטוב, לעומת האוצר שדבק, לפי שעה, בתחזית צמיחה של 1% - כך שנראה כי יש פוטנציאל לא מבוטל לעדכונים של תחזית הצמיחה והתקציב גם ב-2003. 

 מנכ"ל אינפיניטי גרופ, אמיר אייל, צופה שהסטת גיוסי הממשלה לרכיב צמוד המדד וריכוז ההנפקות בטווח הבינוני ייצרו הזדמנות לקבע תשואות גבוהות של עד 6.5% בטווח זה. 

 ניתן להבחין בתופעה דומה של גבנון בעקום התשואות בטווח הבינוני גם בעקום התשואות השקלי, ולמרות שלהערכתו תשואה של 11.6% בשחרים לטווח של 4 שנים היא רמה אטרקטיווית, הוא אומר: "אני כמנהל תיקים לא יכול להשקיע לטווח ארוך. אני בונה תיק על הפרשי התשואה מול הפקדונות הבנקאיים. השחרים והצמודים לטווח ארוך הוא משחק של קופות הגמל וחברות הביטוח הגדולות".