לפני ימים אחדים הואשמתי באונס. בתוקף תפקידי אני כבר רגיל להיות מואשם בפשעי תרבות רבים ומגוונים, אבל אונס עוד לא היה לי בתיק העבודות. תחת הכותרת "אנסי להיטים" יצא מדור הפרסום של שבועון "רייטינג" נגד המגמה המשלבת שימוש בשירים ידועים לפרסומות, ובמיוחד ב"קלאסיקות". 

 סעיף האונס בכתב האישום הפומבי שהוגש נגדי עוסק בביצוע השיר. לשיר "קליפורניה חולמת" יש בעולם הרבה יותר מאשר ביצוע אחד. שום שיקול תקציבי לא מנע ממשרד הפרסום להשתמש בביצוע המוכר והישן של השיר לסרט הפרסום של נוקיה, חוץ משיקול מקצועי. בין השורות מסתתרת טענה אחת - שאלת הבעלות על המוסיקה - טענה ששווה דיון אמיתי. 

 למי שייכת המוסיקה? למי שייך השיר 'קליפורניה חולמת'? בהיבט המשפטי קל מאוד לענות על השאלה: זכויות הקניין הרוחני של היצירה הן בבעלות יורשיו של ג'ון פיליפס המנוח, חבר להקת "האמהות והאבות", שכתב את השיר (ובערוב ימיו גם הקליט ביצוע משלו - להלן מוצג מס' 1 לבית המשפט). אבל האם השיר "שייך" בנוסף גם לכולנו? לציבור? לי? לאשתי? לזיכרון הקולקטיווי שלנו? למה שיר של "דפש מוד" נדון להיות מלווה בתודעתי עם מכונית קוריאנית ולא רק עם זכרונות ממסיבה שלעולם לא אשכח? ומי הרשה לשלמה ארצי למסחר את הזכרונות הפרטיים שלי מ"אהבתיה" לטובת חמאה של תנובה? 


 מדיה אמוציונלית, מיומנת, מרשימה ומפחידה 


 התשובה לכל השאלות הללו קשורה למנגנון הפסיכולוגי-מניפולטיווי שבו פרסומות מנסות לגעת בנו מבעד לזכוכית השחורה של המסך. לו השיר "קליפורניה חולמת" היה נכתב אך ורק ובמיוחד לטובת סרט הפרסומת של נוקיה, הוא היה נשמע בדיוק אותו דבר, עד התו האחרון. אבל הוא היה מרגש הרבה פחות, אם בכלל. למה? משום שהוא לא מתחבר לשום מאגר אסוציאטיווי במוחו של הצופה. שום זיכרון משום אהבת חורף ישנה לא דבק בו. שום געגוע, שום כאב, שום חיוך, שום דבר. הוא היה מלודיה קליטה עם מלים יפות ותו לא. הוא היה ג'ינגל. 

 הטענה כי אין עוד מדיה המסוגלת להפעיל את הצרכן אמוציונלית במיומנות מרשימה ומפחידה כל כך כמו המדיה הטלוויזיונית אינה חדשה. לעובדה שהשיר מוכר ואהוב בקרב ציבור הצופים הרלוונטי למסר הפרסומי, יש משמעות עצומה בקיצור הדרך אל מעיינות האמוציה. "אהבתיה" נועד כדי ללחוץ על כפתורי הנוסטלגיה, ממש כשם ש"קליפורניה חולמת" נועד ללחוץ על כפתורי הרומנטיקה. מניפולטיווי? כן. אפקטיווי? כן. לגיטימי? כן, כי זה במסגרת ההסכם הבלתי כתוב בין הפרסומאי לבין הצופים: אני אפיק פרסומת ואתם רשאים תמיד לבחור בינה לבין האסלה שלכם. 

 "קליפורניה חולמת", "אהבתיה", "הצד האפל של הירח", "דמיין" ו"מאיה" אינם שייכים רק ליוצריהם. הם שייכים לכולנו. אלא שכל מי שעושה בהם שימוש מסחרי צריך לזכור כי הקשר האמוציונלי של הצופה אל השיר "שלו" הוא בבחינת חרב פיפיות: תשמור לי על השיר - ואני עשוי לאהוב את המותג שלך. תקלקל לי את השיר - ואני אתחשבן אתך בנקודת המכירה. זו הסיבה שאף אחד בעולם הפרסום לא מעז "לאנוס" שירים. העונש על כך פשוט יהיה כבד מנשוא.