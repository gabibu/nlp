גם גשם דל מתקבל בברכה לאחר בצורת קשה, וכך מתחילים המשקיפים בשוק ה-IPO לכנות את התעוררות הפעילות בשוק בחודש האחרון "קאמבק". אולם התחייה המחודשת היא מהוססת מאוד. שמונה שבועות של בצורת נשברו בשבוע של ארבע הנפקות, אולם בשבוע שאחרי כן, שהסתיים ביום שישי, התקיימו רק שתיים מארבע הנפקות מתוכננות. 

 שתי ההנפקות שלא התקיימו נדחו לשבוע הקרוב. חברת השירותים הפיננסיים USI הולדינגס (סימול USIH) מתכננת לגייס 65 מיליון דולר ביום שני; חברת חיפושי הנפט פליינס אקספלוריישן (סימול PXP) מתכננת גיוס של 94.5 מיליון דולר באותו יום. 

 בנוסף צפויה להתקיים השבוע, ביום שלישי, הנפקת וין ריזורטס (סימול WYNN) מפעילת בתי בית ההימורים והמלון בלאס וגאס. הנפקה זו תגמד את השתיים האחרות, שכן החברה שבבעלות סטיב וין מתכננת גיוס של 450 מיליון דולר. 

 הנפקת ענקית עוד יותר המתוכננת לאוקטובר היא של חברת צ'יינה טלקום (סימול CHA). ב-30 בחודש תגייס חברת הטלקום הממשלתית הסינית 3.26 מיליארד דולר ממשקיעים בוול סטריט וברחבי העולם. 

 בתאריכים שטרם נקבעו מתכננות עוד שתי חברות לערוך גיוסים באמצעות הנפקות ראשונות. נובאון אינטרנשונל (סימול NOV) , יצרנית חומרים, מקווה לגייס 345 מיליון דולר; ויסטה קייר (סימול VSTA), ספקית שירותי הוספיס בארה"ב, תנסה לגייס 85 מיליון דולר. 

 בהתאם לרוח הזמנים ניתן לראות כי מרבית ההנפקות אינן קשורות לתחום הטכנולוגיה. בשנה החולפת זכו הנפקות של חברות ביטוח, אנרגיה ושירותי בריאות לפופולריות גדולה יותר בשוק ההנפקות הראשונות מאשר מתחרותיהן הטכנולוגיות. 

 מצבו של שוק המניות לא משתפר, כך נראה, אולם בנקאי ההשקעות תולים תקוות בצמאונם של המשקיעים לעסקאות חדשות. אוקטובר ותחילת נובמבר הם חלון ההזדמנות שנוצר מאז תרדמת הקיץ ועד הכניסה לתקופת החגים, ובו ינסו להיכנס לשוק חברות, שמרביתן רחוקות מאוד מלהיות חברות סטארט אפ. 

 בשבוע שעבר היו אלה דיק'ס ספורטינג גודס, רשת חנויות הספורט, וטיילור קפיטל, חברת אחזקות בנקאית. דיק'ס (סימול DKS) גייסה 87.5 מיליון דולר, במחיר 12 דולר למניה, וסיימה את השבוע בתשואה של 24.6%. טיילור (סימול TAYC), גייסה 46 מיליון דולר, וזכתה לתשואה פושרת של 3.6% תוך יומיים.