על אף תוצאותיה הכספיות החלשות לרבעון השלישי של השנה והתחזיות הקודרות להמשך, שיחת הוועידה שקיימה הנהלת נטרו בסוף השבוע היתה רגועה. לא עוד משקיעים נזעמים, לא עוד דרישות לפירוק החברה או להתפטרות הדירקטורים שבראשה. 

 גם מנהיג "ההפיכה", רוברט קואטס - משקיע המחזיק בכ-2% מהחברה - כבר נרגע. הראיה: אתר האינטרנט שלו, תחת השם המחייב "היכל הבושה של הדירקטורים של נטרו", לא עודכן כבר מאז יולי, וקואטס הפסיק להציף את רשות ניירות ערך האמריקאית במסמכי פרוקסי המבקשים ייפוי כוח מבעלי המניות לבצע מהלכים מהפכניים בחברה, המתמחה בתקשורת אלחוטית רחבת פס. גם שאר המשקיעים, ובהם משקיע רועש לא פחות בשם רוברט צ'פמן, שאף הוא דרש פירוק החברה, נדמו. 

 קצפם של המשקיעים יצא על נטרו בחודשים האחרונים לאור העובדה שלחברה יתרות מזומן עצומות (278 מיליון דולר בסיום הרבעון השני), אין לה שוק, והיא שורפת מזומנים בקצב מסחרר. המשקיעים דרשו כי דירקטוריון החברה יורה על פירוקה, ירכוש את כל מניות המשקיעים ויחלק להם למעשה כסף חזרה. החברה אף קיבלה הצעות חיצוניות להצעת רכש מלאה, אולם דחתה אותן בטענה שהן אינן לטובת החברה - וגם על כך המשקיעים כעסו. 


 הצעת הרכש החלקית הקונטרוורסלית השתיקה המשקיעים 


 וכך, בסוף אוגוסט 2002 השלימה החברה את הצעת הרכש החלקית שביצעה. נטרו החליטה שלא לפרק את החברה והקצתה 80.5 מיליון דולר מקופת המזומנים הדשנה ורכשה 23 מיליון מניות במחיר של 3.5 דולרים למניה. כאשר הודיעה על התוכנית להצעת הרכש, חלק ממשקיעה טענו כי מדובר ב"לעג לרש", וכי זה לא מספיק. את החברה יש לפרק. ואולם, נטרו החליטה לבצע את הצעת הרכש על אפם ועל חמתם והצליחה - הצליחה להשתיק אותם. 

 התוצאות של החברה מסוף השבוע לסיכום הרבעון השלישי אינן מותירות מקום לאופטימיות בטווח הקצר. החברה דיווחה על הכנסות של 3.5 מיליון דולר - נפילה של 38% מהרבעון השני ושל 42% מהרבעון המקביל. בכל הנוגע להמשך, נטרו לא סיפקה הדרכה. 

 הפסדיה הנקיים הסתכמו ב-25.6 מיליון דולר ומאז תחילת השנה החברה הפסידה לא פחות מ-76.5 מיליון דולר על הכנסות של 14.2 מיליון דולר בלבד. ההפסדים ברבעון השלישי כוללים הוצאות חד פעמיות בגובה 7 מיליון דולר (החברה פיטרה 50 עובדים מתוך כ-300 עובדיה בחודש אוגוסט). 


 הכל תלוי במלאך 


 גם בחברה עצמה לא מתייחסים לתוצאות הכספיות בכובד ראש רב ובחברה אין אנשי בשורות. הם אומרים כי הכל תלוי בפרויקט Angel אותו רכשה החברה מ-AT  וויירלס בחודש פברואר האחרון - טכנולוגיה המאפשרת למפעילים לספק שירותי תקשורת מבוססי IP ברמת ביצוע גבוהה גם בתנאים של היעדר טווח ראייה. 

 קו המוצרים טרם ייצר עבור החברה הכנסות, אולם הוא נמצא בניסויים - אומרת החברה - באמריקה הלטינית, אסיה ואירופה אצל מספר לקוחות. התקווה היא שהניסיונות הללו יתורגמו להכנסות ברבעונים הקרובים, אולם ההערכות הן כי אלה לא יהיו משמעותיות בקרוב. 

 החברה אמרה כי היא עושה הכל כדי להנמיך את נקודת האיזון שלה. ברבעון שעבר היא ציינה כי היא תגיע ברמת הכנסות של 35 מיליון דולר וכעת היא אומרת שהרווחיות צפויה במחצית הראשונה של 2004 - נתון שמדבר בעד עצמו - כלומר, עוד 7 רבעונים. 


 מזומנים מספיקים ל-3 שנים 


 הצידוק של נטרו - מעבר לתקוותה כי פרויקט אנג'ל יחולל עבורה הכנסות - הוא מזומנים שיכולים להספיק לה לפחות ל-3 שנים נוספות בקצב הנוכחי. בזמן הזה היא יכולה לתור אחר הזדמנויות עסקיות חדשות, כפי שאמרה בשיחת הוועידה, ולהמשיך לקוות. 

 את הרבעון השלישי של השנה סיימה נטרו עם מזומנים של 178.6 מיליון דולר או 4.65 דולרים למניה, זאת לעומת שווי שוק של 92 מיליון דולר לאחר עליית המניה ב-8.8% ביום שישי האחרון (1.85 דולרים למניה). קופת המזומנים של החברה הצטמצמה ב-99.5 מיליון דולר ואם נזכור כי החברה שילמה 80.5 מיליון דולר עבור הצעת הרכש ואת אותם 2 מיליון דולר שהופרשו להוצאות הארגון מחדש, הרי שהחברה שרפה מפעילות 17 מיליון דולר ברבעון - יותר מהרבעון הקודם (16.6 מיליון דולר). 

 לדברי נטרו, ברבעונים הקרובים היא תשרוף 15 מיליון דולר. בנוסף לכך, הקופה תתכווץ לאור הרכישה העצמית של מניות שהחברה מתכננת לבצע (יש לה אישור להתחיל בתוכנית מחר), שכוללת רכישת 11.5 מיליון מניות (מה שיקטין את מספר מניותיה ל-27.5 מיליון דולר). 


 נטרו תהפוך לפרטית? 


 ובכל זאת, שאלה נוקבת יחסית הגיעה בשיחת הוועידה מכיוון Wachobia: מדוע החברה לא עושה הצעת רכש מלאה והופכת את החברה לפרטית. סמנכ"ל הכספים לא שלל את הרעיון על הסף ואמר כי החברה שוקלת הרבה דברים ומחפשת הזדמנויות לרווחיות אבל אין לה מה לדווח כעת בשיחה. 

 הוא גם סירב לפרט מה יהיה השינוי בהוצאותיה של נטרו אם תהיה פרטית לעומת מצבה היום. בוולס פארגו  - אחד משני בתי ההשקעות המסקרים את המניה - ממליצים, מכל מקום, למכור אותה ומעריכים כי זו תוכל להגיע בתקופה הקרובה גם ל-95 סנט - צניחה של 50% מרמות המחירים הנוכחיות. האנליסטים אף אומרים לסיכום כי הנהלת נטרו אינה מקבלת החלטות שהינן בהתאם לטובת בעלי המניות שלה.