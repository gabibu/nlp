Black Monday. יום שני ה-19 באוקטובר 87', הוא "יום שני השחור". ביום זה, שחל לפני 15 שנים ויום, רשם מדד דאו ג'ונס את הצלילה החדה ביותר בהיסטוריה שלו 22.6% - 508 נקודות. 

 הנפילה החדה שרשם הדאו באותו יום שמה קץ, לפחות זמני, לשוק פרים שנמשך 5 שנים. בין אוגוסט 82' לאוגוסט 87' רשם מדד דאו ג'ונס עלייה רצופה מרמה של 777 נקודות לרמה של 2,722 נקודות - זינוק של 250%. הנפילות החדות של יום שני השחור היו חדות יותר אף מהנפילה בשיעור של 12.9% שרשם הדאו ב"יום שלישי השחור", ב-29 באוקטובר 29'. הנפילה של אוקטובר 29', נחשבה לנקודת התפנית שסימנה את סוף הגאות הכלכלית של שנות ה-20, ותחילת תקופת השפל הכלכלי הגדול של שנות ה-30 באמריקה. (The Great Depression). 

 זיכרונות המשבר של 29' והפאניקה ששידרו המשקיעים ביום שני השחור, עוררו חשש כבד בארה"ב שמא המפולת של 87' תגרום אף היא למיתון ארוך. ואמנם, ארה"ב נקלעה בסוף שנות ה-80 למיתון, בעיקר בשל משבר בשוקי הנדל"ן והפיננסים. ואולם המיתון הזה נמשך זמן קצר יחסית, והסתיים כעבור שנתיים בלבד. 

 חוקרים שניסו לבדוק מדוע נפל השוק באופן כה חד ביום שני השחור לא הגיעו עד היום למסקנה חותכת. אחד ההסברים העיקריים לנפילות נגע בשימוש שעשו משקיעים מוסדיים גדולים בתוכנות שהעבירו לבורסה פקודות מסחר אוטומטיות ממוחשבות. תוכנות כאלו הורו למכור מניות באופן אוטומטי במקרה של ירידה מעבר לגבול מסוים. מכיוון שפעולת המכירה בוצעה אוטומטית ובאופן סימולטני על ידי ידיים רבות, הוחרפו הירידות. ההסבר הזה חלקי מאחר ששוקי מניות אחרים בעולם, שבהם לא הופעלו תוכנות כאלו, נפלו אף הם בשיעורים חדים באותו היום, בעקבות ניו יורק. 

 הסברים אחרים גורסים כי הסיבה לירידות החדות היתה חוסר נזילות בשוק. פעילי השוק העריכו שהנזילות בשוק המניות גבוהה יותר ושלא יהיה להם קושי להיפטר מסחורה בעת הצורך. בשעת המבחן, התברר שהשוק לא מצליח לקלוט כמויות כה גדולות של מניות, ולכן בחלק ניכר מהמניות בוול סטריט, לא התקיים מסחר במשך דקות ארוכות. 

 ההסברים ה"כלכליים" יותר לנפילה בשוק, מדברים על כך שמחירי המניות היו מנופחים. הסבר אחר נתלה בגירעון הגבוה שנפער בסחר החוץ של ארה"ב, שהגיע לרמות הגירעון שהיו במדינה בתחילת שנות ה-60. 

 הנפילות של יום שני השחור גרמו לבורסות בארה"ב ומחוצה לה, לקבוע מנגנונים שיקטינו את הסיכוי לנפילות בלתי מבוקרות. המנגנון העיקרי לכך קרוי "מנתקי זרם". כך למשל, במקרה שמדד דאו ג'ונס נופל ב-10% ביום מסחר אחד, יכולה הבורסה להפסיק את המסחר לשעה, ולאפשר בכך לציבור הסוחרים פסק זמן כדי לשקול את צעדיו.