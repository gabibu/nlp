במבט ראשון, כללי הדיווח של הבנקים על רווחים והפסדים מהשקעות ומסחר בניירות ערך לעצמם (נוסטרו) מסובכים למדי. אך אין זה כך. דוגמה פשוטה אחת תבהיר את העקרונות הבסיסיים. 

 פלוני השקיע בתחילת הרבעון 100 שקל בני"ע א', 100 שקל בני"ע ב', ו-100 שקל בני"ע ג'. במהלך הרבעון פלוני לא רכש ניירות נוספים ולא מכר. בסוף הרבעון היה שווי השוק של שלושת הניירות, 110, 115, ו-70 שקל בהתאמה. לכן, פלוני הפסיד 5 שקלים על התיק. בעגה החשבונאית אומרים כי בתיק ההשקעות שלו, בסוף הרבעון, יש 25 שקל של "רווחים שטרם מומשו" ו-30 שקל של "הפסדים שטרם מומשו". 

 בנקים רשאים לסווג את ניירות הערך שהם רוכשים לעצמם לשלושה תיקים רעיוניים, כאשר רווחים והפסדים על כל תיק מדווחים בצורה שונה (ראה תיבה). אם פלוני היה בנק, והתיק בדוגמה היה התיק הזמין אליו מסווגים הבנקים את מרבית ניירות הערך, הפסד של 5 שקלים לא היה נכלל בדו"ח רווח והפסד. 

 מכיוון שהפסדים ורווחים משינויים במחירים של ניירות בתיק הזמין שטרם מומשו לא מדווחים בדו"ח רווח והפסד, בנק פלוני יכול להגדיל את הרווח המדווח על ידי מכירת ני"ע זמינים שערכם עלה. פעולה כזו נקראת "קטיף דובדבנים". 

 קטיף דובדבנים מעביר רווחים מקרן ההון לדו"ח רווח והפסד, ולכן דיווח על רווחים ממכירת ני"ע זמינים במקביל לדיווח על שינוי שלילי בסכום הקרן מהווה אינדיקציה לקטיף. בטבלה ניתן לראות כי בדו"חות הרבעון הראשון והשני של  בנק לאומי  (  אאורה  [10]  : ת"א)  יש סימנים לכך. 

 בשני הרבעונים דיווח הבנק על רווחים נטו ממכירת אג"ח זמינות במקביל לצבירת הפסדים שטרם מומשו בקרן ההון. גם העובדה שהבנק דיווח על הפסדים נטו שמומשו ושטרם מומשו על התיק למסחר מהווה אינדיקציה לקטיף דובדבנים בתיק הזמין. (כל המספרים במאמר זה הם לפני השפעת המס; המונח נטו מתייחס לרווחים בנכוי הפסדים). 

 ברבעון הראשון, הרווחים נטו ממכירת אג"ח זמינות למכירה היו 98 מיליון שקל, שהיוו כ-22% מהרווח מפעולות רגילות לפני מסים - אחוז משמעותי ולא שיגרתי. אבל האמת היא שהיה קל מאוד לקטוף את יבול הרבעון הראשון, מכיוון שב-31 בדצמבר 2001 היו לבנק כ-440 מיליון שקל של רווחים שטרם מומשו בתיק איגרות החוב הזמינות (ראה טבלה). הבנק פשוט יכל היה למכור חלק מאיגרות אלה ביום הראשון של הרבעון הראשון, והוא היה מסודר לכל הרבעון. 

 ואולם הדו"ח התחמק מדיון בשאלה חשובה אחרת: האם גם ברבעון השלישי ובמחצית השנייה יהיה בכוחו של קטיף הדובדבנים לתרום משמעותית לרווח מפעולות? 

 סכום הרווחים שעדיין לא מומשו בתחילת 2002 היה כה גבוה, שלמרות הנפילות בשוק האג"ח ביוני, הוא הספיק גם לקטיף ברבעון השני - אם כי ברמות נמוכות יותר. הרווחים ממכירת אג"ח זמינות במחצית הראשונה היוו כ-19% מהרווח מפעולות רגילות לפני מסים. דו"ח הדירקטוריון שפורסם בשלהי אוגוסט הקפיד לציין את תרומתם הנכבדה לדו"ח רווח והפסד. 

 ואולם הדו"ח התחמק מדיון בשאלה חשובה אחרת: האם גם ברבעון השלישי ובמחצית השנייה יהיה בכוחו של קטיף הדובדבנים לתרום משמעותית לרווח מפעולות? עבור המשקיעים זו שאלה חשובה והדו"ח אמור היה לעסוק בה. 

 גם בארה"ב בנקים לא ששים לנדב מידע, לכן רשות ני"ע בארה"ב (SEC) ממריצה אותם לערוך דיונים המסבירים את משמעות המידע לגבי העתיד. 

 כך, באתר ה-SEC הופיע פרסום מ-2001 המורה לבנקים לנתח בדו"ח הדירקטוריון את ההשפעות הצפויות על הרווח והנזילות כתוצאה ממכירות משמעותיות של ני"ע מהתיק הזמין ברווח. 

 היינו שמחים אם רשות ני"ע בישראל היתה מנחיתה הוראה דומה על בנק לאומי. בייחוד לאור העובדה שהבנקים בישראל מספקים מידע אלמנטרי וחשוב על התיק רק בדו"ח השנתי, בעוד שבנקים אמריקאים מוסרים אותו בדו"חות הרבעוניים. 

 כך, בדו"חות הרבעון השני, לאומי אף לא מגלה את סכומו של אחד משמונת פריטי הרווחים וההפסדים שעדיין לא מומשו המופיעים בטבלה, נכון ל-30 ביוני. אם היינו יודעים למשל שביום זה היו ללאומי סכומים משמעותיים של רווחים שעדיין לא מומשו על אג"ח ממשלתיים זמינים למכירה, כמו שהיו לו ב-31 בדצמבר 2001, היינו יכולים להיות רגועים: יש לבנק מאיפה לקטוף דובדבנים ברבעון השלישי, אם ייזדקק לכך. 

 אבל כל מה שאנו יכולים לאמוד הוא את סכום הנטו של הרווחים וההפסדים שטרם מומשו ל-30 ביוני. בתחילת השנה הרווח נטו היה 271 מיליון שקל ובמחצית הראשונה של 2002 נצברו הפסדים של 476 מיליון שקל, כך שב-30 ביוני ההפסד שטרם מומש נטו אמור להיות בערך 200 מיליון שקל. אבל זה לא מידע מספיק. אם הנטו מורכב מאפס רווחים ו-200 מיליון שקל הפסדים, אין מאיפה לקטוף. לעומת זאת, אם הנטו מורכב מ-100 מיליון שקל רווחים ו-300 מיליון שקל הפסדים, יש מאיפה לקטוף. 

 הגילוי הרבעוני הדליל של לאומי הוא רק דוגמה אחת להעדר גילוי חיוני למשקיעים על תיק הנוסטרו בדו"חות רבעוניים. דוגמה אחרת היא בנק דיסקונט, שדו"ח הדירקטוריון שלו נמנע מדיון במשמעות היתרה השלילית של קרן שערוך התיק הזמין שב-30 ביוני נהפכה מהותית מאוד ביחס להון העצמי של הבנק. על כך ברשימה נפרדת. 

 * 

 מתוך פרסום של רשות הפיקוח הפדרלית, FDIC, המבטחת פיקדונות עד 100,000 דולר. www.fdic.gov. 

 מי למסחר, מי לזמין 

 ני"ע המוחזקים מתוך כוונה למכרם בטווח הקצר יסווגו לתיק למסחר. פעילות מסחר כוללת קניות ומכירות תכופות למטרת יצירת רווחים מתנודות מחירים קצרות טווח. ני"ע המוחזקים למטרת מסחר יירשמו במאזן בשווי הוגן (שווי שוק) כאשר רווחים והפסדים שעדיין לא מומשו נכללים בדו"ח רווח והפסד ובחישובי ההון המזערי. 

 אג"ח שלתאגיד יש כוונה ויכולת להחזיקן לפדיון יסווגו לתיק האג"ח המוחזקות לפדיון. ני"ע שאינם מוחזקים למטרת מסחר ושלא סווגו לתיק לפדיון, יסווגו לתיק ני"ע הזמינים למכירה. ני"ע אלה יירשמו במאזן בשווי הוגן, אך רווחים והפסדים שטרם מומשו לא ייכללו בדו"ח רווח והפסד, אלא בקרן הון נפרדת. 

 חשוב לסווג נכון ני"ע בין התיק למסחר והתיק הזמין, כדי להבטיח שרווחים והפסדים ממסחר ייכללו בדו"ח רווח והפסד ובחישובי ההון המזערי. זה לא יקרה כאשר ני"ע המוחזקים למטרת מסחר מסווגים לתיק הזמין.