משפטם של אילון צברי, לשעבר סמנכ"ל גמולות של בנק הפועלים, ושל יורם נגלר, שהיה מנכ"ל משותף של חברת דברת שרם ניהול השקעות, נפתח לפני כשבע שנים; סיכומי הצדדים הוגשו כבר באוגוסט 2001, ומאז הם מצפים להכרעתו של השופט הדן בתיק, עודד מודריק. 

 הסיבות להתמשכות המשפט, שבו נאשמים צברי ונגלר בעבירות שוחד ותרמית בניירות ערך, מגוונות - זהו תיק כלכלי מורכב שבו 9,000 עמודי פרוטוקול, מתוכם כ-3,000 עמודי סיכומים; סניגורו של צברי, עו"ד אביגדור פלדמן, הגיש את סיכומיו כמעט 14 חודשים לאחר שהתביעה הגישה את סיכומיה. 

 במהלך יולי 2002 הגיש צברי, שמאז שנעצר יש נגדו צו איסור יציאה מהארץ, בקשה לבית המשפט לאפשר לו לצאת עם בני משפחתו לחופשה בת 11 יום בחו"ל; מודריק דחה את בקשתו של צברי. בהחלטתו ציין כי הוא נמצא בימים אלה בעיצומו של מאמץ אינטנסיווי לסיים את הכרעת הדין, שתישמע "בתום פגרת הקיץ או זמן לא רב לאחר מכן". 

 צברי ערער על ההחלטה לבית המשפט העליון; השופט אליעזר ריבלין, שדן בערעור, החליט לדחות אותו בהסתמך על הצהרתו של מודריק, כי בתוך חודשיים אמורה להתקבל הכרעת הדין במשפט. 

 אלא שפגרת הקיץ הסתיימה כבר ב-1 בספטמבר, ופסק הדין עוד לא פורסם; לפניית "הארץ", הודיעה דוברת בתי המשפט כי ב-1 בדצמבר ייצא מודריק לחופשה בת חודש, על חשבון חופשת השבתון שלו, כדי לסיים את כתיבת החלטתו. הכרעת הדין, אם כך, תתפרסם כבר בשנת 2003. 


 משמרת שנייה ו"דד ליין" 


 העיכוב במשפטם של צברי ונגלר הוא דוגמא בולטת, אבל בוודאי לא חריגה, לאחת התופעות שמעסיקות באחרונה במיוחד את עולם המשפט בישראל - עיכובים נמשכים והולכים בפרסום הכרעות דין. 

 רק באחרונה נחשף ב"הארץ", כי הכרעת הדין במשפטו של איש העסקים שלמה איזנברג לא תפורסם לפני פברואר 2003, מכיוון ששופטת בית המשפט המחוזי בתל אביב, רינה משל שוהם, שדנה בתיק, יצאה לחופשת שבתון של חצי שנה בחו"ל. במשפט האמור היה גם לתביעה וגם לצוות ההגנה אינטרס לסיים את התיק במהירות האפשרית - לזכות איזנברג תלויה ועומדת אופציה לרכוש את חברת פויכטונגר - ובשל כך נערכו ישיבות ההוכחות בתיק בתדירות גבוהה. הצדדים גם הסכימו לוותר על העדת עדים שלא הייתה מחלוקת על דבריהם כדי לקצר את ההליכים. זה לא ממש עזר להם. 

 ריבוי מקרי העיכוב שפורסמו באחרונה, והלחץ הציבורי בעניין שהלך וגבר, גרמו לראשי מערכת המשפט בישראל לנסות ולנקוט יוזמות כדי לתקן את המצב; גם הם הבינו כי לעיכובים בפרסום הכרעות הדין יש חלק בחוסר האמון המתגבר של הציבור במערכת המשפט. 

 שר המשפטים מאיר שטרית, בשיתוף מערכת המשפט, יזם תוכנית להנהיג בשעות אחר הצהריים והערב "משמרת שנייה" בבתי המשפט, כדי להפחית את העומס על המערכת. גם במערכת בתי המשפט החלו לנקוט סנקציות נגד שופטים "שלא עומדים בזמנים": במסיבת עיתונאים שערך מנהל המערכת, השופט דן ארבל, דווח כי 4 שופטים הורחקו באחרונה מכס השיפוט מכיוון שלא עמדו בקצב העבודה המצופה. 

 גם הרשות המחוקקת החליטה להתערב - ובשבוע שעבר אושרה בכנסת הצעה לתיקון חוק סדר הדין הפלילי, לפיה שופטים בתיקים פליליים יהיו חייבים לפרסם הכרעת דין בתוך 60 יום ממועד שמיעת הסיכומים בתיק. שנתיים לאחר כניסת החוק לתוקף יהיו חייבים השופטים לפרסם את הכרעת הדין בתוך 30 יום. 


 עונשים גם לשופטים 


 אבל לא כולם משוכנעים שבצעדים הללו יש די; עו"ד אביגדור פלדמן, למשל, לא מאמין כי הם יובילו לשינוי מהותי. לדבריו, לתיקון לחוק סדר הדין הפלילי אין כל משמעות כל עוד החוק לא כולל סנקציה שתופעל נגד שופטים שלא עומד בהוראותיו (למשל שחרור נאשם ממעצר). פלדמן הוסיף כי שופטים בישראל אינם נוהגים בדרך כלל לקיים את הוראות החוק המתייחסות לתפקודם - גם כשמדובר בתקנות המחייבות שופט לשמוע תיק פלילי מיום ליום, או לסיים את שמיעת ההליך פלילי תוך תשעה חודשים. 

 האחריות לעיכובים במתן הכרעות דין אינה רובצת על השופטים בלבד; היחס בין כמות התיקים ומספר השופטים יוצר עומס לא רגיל על כתפי השופטים. לעתים נוצרת סחבת באשמתם הישירה של מי מהצדדים בתיק, שיש לו אינטרס לעכב את ההליכים. כמו כן טוענים שופטים, כי בתיקי "צווארון לבן" - כמו אלה של צברי או איזנברג - יש אלפי עמודים פרוטוקול וסוגיות משפטיות מורכבות. 

 אלא ששופטים אחדים מוכיחים שאפשר בכל זאת גם אחרת; כך למשל, שופטת בית המשפט השלום בתל אביב יהודית אמסטרדם, פירסמה באחרונה הכרעת דין בת 100 עמודים במשפטם של האחים מאיר ויצחק עיני, שהורשעו בזיוף ומכירת חשבוניות פיקטיוויות בהיקף של 148 מיליון שקל, בתוך פחות מחודשיים מיום שמיעת הסיכומים; למרות עשרות עדויות ואלפי עמודי פרוטוקול.