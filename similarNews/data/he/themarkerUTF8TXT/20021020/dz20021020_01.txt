לפני שנה וחצי, במארס 2001, פורסם במדור זה מאמר שכותרתו היתה "  משבר פנסיה בארה"ב  [10]  ?". הטענה הבסיסית שהועלתה אז במאמר היתה שחברות רבות משתמשות בהנחות לא סבירות לגבי קרנות הפנסיה שלהן, ולכן הרווחים עליהן הן מדווחות מוטים כלפי מעלה. נוסף על כך, הן אינן מפקידות בפועל כסף מזומן לתוך קרנות הפנסיה. כתוצאה מכך, אם בעתיד שוק המניות לא ייתן תשואות גבוהות מספיק, הן ייאלצו להכניס  יד לכיסן כדי להפקיד סכומים ניכרים בקרנות שלהן, ולרשום אגב כך  הוצאות גדולות בדו"חות רווח והפסד. 

 נו, אז אחרי שנה וחצי, ראוי לחזור לבדוק מה קרה. השתמשתי אז בדוגמא של IBM, על מנת להדגים את הנקודה, ונחזור אליה בהמשך על מנת לראות מה קרה בתוך שנתיים בלבד להתחייבות הפנסיונית של הענק הכחול. אבל תחילה, על מנת להדגים עד כמה מצבן הפיננסי של חברות בארה"ב תלוי בשוק המניות, בואו נבחן דוגמא סכמטית. 

 נניח שבסוף 1999 החזיקה קרן הפנסיה בתיק מניות בשווי 100, וכנגדו התחייבות פנסיונית של 80, כלומר עודף נכסים על התחייבות בסך 20. תחת הנחות התשואה ששררו אז, ושחברות רבות עדיין משתמשות בהן היום, לקראת סוף 2002, תיק המניות שלי היה צריך להיות שווה 140, (בהנחה של 12% תשואה לשנה על מרכיב המניות. מרכיב האג"ח צפוי לתת פחות) וההתחייבות סביב 100, לפי גידול של 7.5% לשנה. 

 כלומר, בסוף 2002 אמור היה להיות לי נכס עודף של 40, כפול מגובהו ב-1999. את חלקו של הנכס העודף הזה אני יכול לרשום כהכנסה בדו"חות לאורך השנים, מבלי להתייחס בכלל למה שעשה תיק המניות בפועל. וזה מה שרוב החברות עשו - למרות ששווי תיק המניות ירד, הן המשיכו לרשום ממנו רווח "תיאורטי". 


 יותר מדי ליברלי 


 אילו לא היו רושמות את ההוצאה, ניחא. ניתן לטעון שבטווח הארוך שווי תיק המניות יחזור לעצמו. אבל לרשום רווח? זה כבר נראה מאוד ליברלי. יותר מדי ליברלי. 

 אבל בואו נחזור לתיק הסכמטי שלנו. בפועל, ההתחייבות שלנו גדלה כצפוי ל-100 . עובדים ותיקים המשיכו לצאת לפנסיה, תוחלת החיים לא התקצרה והשכר המובטח לקצבת הפנסיה לא ירד, ולכן ההתחייבות הפנסיונית עלתה פחות או יותר כצפוי. 

 תיק המניות זה כבר סיפור אחר. סביר שערכו היום, בהנחה שהוא כלל גם מניות S  וגם מרכיב מניות נסדא"ק, נע סביב 60, 40% פחות מערכו בסוף 1999. ברמת החברה, עברנו בתוך שלוש שנים מנכס עודף של 20, להתחייבות עודפת של 40, כשכל אותו זמן רשמנו הכנסות מקרן הפנסיה! 

 מה שמפחיד במודל הסכמטי הזה, הוא המהירות בה נוצר הגירעון. בתוך שלוש שנים נמחק כל העודף והפך להיות גירעון כפול בגודלו מעודף ההיסטורי. 

 ומה שיותר מפחיד - הסיכוי לסגור את הפער הזה בלי צריכה  מסיבית של מזומן נראה קטן מאוד.בואו נראה למשל מה צריכה להיות תשואת תיק המניות בחמש השנים הבאות כדי שהנכס יכסה שוב את ההתחייבות, ללא הפקדות נוספות. 


 צד האג"ח בפיגור 


 גובה ההתחייבות היום עומד על 100. בעוד חמש שנים, לפי 7.5% לשנה, גובה ההתחייבות הפנסיונית  יהיה 143. כדי שתיק המניות יעלה מ-60, שהוא שוויו הנוכחי, ל-143, גובה ההתחייבות העתידית, הוא צריך לעלות ב-138% בחמש שנים. כלומר, להניב תשואה שנתית ממוצעת של 19% לשנה. האם זה יכול לקרות? אולי, אבל הסבירות נמוכה מאוד. 

 צריך גם לזכור שבמקביל, תשואת איגרות החוב, המרכיב השני בתיק ההשקעות, נמוכה היום מ-7.5% (קצב הגידול בהתחייבות). כלומר, צד האג"ח של המשוואה מתחיל מראש בפיגור... 

 נשמע לכם מוגזם ומופרך? בואו ניקח דוגמת אמת.  ג'נרל מוטורס (  GM  [11]  :NYSE)  למשל. 

 בסוף 2001 היה לחברת הרכב הגדולה והוותיקה - שיש לה התחייבות פנסיונית ענקית בגלל אופי הענף שלה, מספר העובדים הגדול והוותק שלהם - עודף התחייבות על נכס של 9 מיליארד דולר, שכן היינו כבר אחרי שנה גרועה כמו 2001. ב-2002, בתוך תשעה חודשים קצרים, עד לסוף ספטמבר, עודף ההתחייבות עלה בחדות ל-21 מיליארד דולר בגלל ירידה מינורית יחסית של 10% בלבד בשווי תיק הנכסים. 

 על מנת לסבר את האוזן, הרי שכל ההון העצמי של GM הוא 21 מיליארד דולר. הגידול בהתחייבות לא אומר כמובן ש-GM צריכה למחוק את כל הונה היום, מכיוון שמדובר בהתחייבות לעשרות שנים קדימה, שניתן "למרוח" אותה כהוצאה על פני זמן. אבל המשמעות היא ש-GM תהיה חייבת בשנים הבאות להזרים כסף לקרן הפנסיה. והיא כבר הודיעה שתעשה זאת. סוכנויות דירוג האשראי, שמודעות היטב לנקודה הזו, הורידו לכן את דירוג האג"ח של GM לדרגה אחת מעל "זבל", מכיוון שכל דולר ש-GM תצטרך להכניס לקרן הפנסיה שלה, הוא דולר פוטנציאלי פחות לפירעון חוב. 


 השקעות הון ורכישה חוזרת של מניות 


 אם נחזור ל-IBM, המצב כאן קצת פחות גרוע, אבל גם כאן, המעבר מנכס עודף להתחייבות נסתרת היה מהיר וחד. בסוף 1999 היה ל-IBM עודף נכסים (הנתונים כאן מתייחסים לקרן בגין העובדים בארה"ב, שהיא הגדולה והמשמעותית ביותר) של 11 מיליארד דולר. אחרי שנות התשעים, עודף כזה היה טבעי. ב-2000, הנכס העודף ירד ל-7 מיליארד. בסוף 2001 עברנו לגירעון של מיליארד, ואומדן גס מעמיד את הגירעון לספטמבר 2002 על 7 מיליארד. הצורך באומדן נובע מכך ש-IBM, שלא כמו GM, סירבה לפרט את הנתונים נכון להיום, למרות שנשאלה על כך בשיחת הוועידה לאחר הדו"חות, והתחמקה באלגנטיות. אבל הנחות, שנראות סבירות לגבי גובה ההפסד בתיק המניות והגידול הטבעי בהתחייבות, מביאות לסדר גודל של 7 מיליארד דולר גירעון. 

 מה שהחברה כן הסכימה לומר זה שהיא תפקיד עד שנת 2005 כ-1.5 מיליארד דולר לשנה בקרן הפנסיה שלה. בהנחות התשואה בהן היא משתמשת העומדת על 9.5% לשנה, השילוב של תשואת תיק המניות עם ההפקדות השנתיות אמורות לסגור את הפער בתוך שלוש עד ארבע שנים. 

 ביום יום כל העניין החשבונאי הזה לא נוגע לרוב המשקיעים, וחלקם, כך נדמה, כלל אינם ערים לכך. בנוסף, לעובדה שבעיה זו כל כך נפוצה, וחשוב מכך, ממדיה כה גדולים, צפויה להיות השפעה ניכרת על ביצועי הכלכלה האמריקאית ושוק המניות בשנים הבאות. 

 לאורך כל השנים האחרונות חברות אמריקאיות ניצלו את כל תזרים המזומן שלהן מפעולות בעיקר לשני דברים - השקעות הון ורכישה חוזרת של מניות בהיקפים גדולים. IBM היא דוגמא מצוינת לכך. רובן אפילו השתמשו ביותר מאשר תזרים המזומן שלהן לצורך כך, והגדילו את מצבת החובות שלהן. 


 צריך לשים היום יותר כסף בצד 


 לחברות רבות לא תהיה בשנים הבאות ברירה - הן יהיו חייבות להפקיד כספים לקרנות הפנסיה שלהן, אחרת לא יעמדו בהסכמים עליהם הן חתומות, ורשויות הפיקוח השונות יישבו להן על הזנב. בענף התעופה, העובר משבר חריף, מדובר ממש על סכנה קיומית לחברות לא מועטות. 

 מכיוון שהיכולת ללוות עוד ועוד הצטמצמה - סוכנויות הדירוג מתחילות להיות יותר ויותר רגישות לנטל החוב אחרי התקלות שקרו להן בשנים האחרונות, ההפקדות יצטרכו לבוא אך ורק ממקורות עצמיים, תזרים המזומן מפעולות. זה אומר בהכרח שחברות ייאלצו להקטין את ההשקעות ההוניות שלהן, ולחתוך ברכישה החוזרת של מניות. במקרים מסוימים, ייתכן שנראה אותן מגיעות לשוק לגייס הון, כלומר להפוך מקונות למוכרות. 

 מצד שני, חשוב לומר דבר אחד - התחייבות גדולה לפנסיה עדיין אינה מבשרת משבר וודאי. מכיוון שמשך הזמן עד למימוש ההתחייבות כל כך ארוך, יש המון זמן לתיקונים. ניתן להפקיד בקביעות כספים לקרן, להגדיל בהדרגה את השתתפות העובדים ולצמצם בהדרגה את זכויות הפנסיונרים. לא חייבים להגיע למשבר. אבל צריך לזכור שלכל הצעדים האלו יש משמעות אחת - צריך לשים היום יותר כסף בצד, ולקבל קצת פחות בעתיד. יש לכך משמעות מקרו כלכלית של ירידה בביקושים, מכיוון שההכנסה הפנויה יורדת. 

 השלכות נוספות של תסריט כזה הן ירידה בביקושים למוצרי השקעה, בגלל הקטנת השקעות ההון של הפירמות, וירידת הביקוש, שלא לדבר על הגדלת ההיצע למניות. זה צפוי להשפיע על מחירן. 

 קשה לדעת מה תהיה עוצמת ההשפעה של התהליכים הללו על הכלכלה האמריקאית ושוק המניות. גידול טבעי מהיר מהצפוי באוכלוסייה או מתן אפשרות להגדלת ההגירה לארה"ב יכולים ליצור תהליכים מקזזים. אין יעיל מגידול באוכלוסייה צעירה כדי למנוע משבר פנסיה. אבל תהליכים אלו, אם יקרו, יטביעו את חותמם בטווח הארוך, שנים רבות קדימה. בינתיים, עד אז, סביר שנחוש את הירידה ביכולת ההשקעה והרכישה העצמית של מניות בידי החברות.