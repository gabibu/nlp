כל מערכת מס ראויה לשמה מבוססת על חובה כללית של כל אחד ואחד מאזרחי המדינה לדווח לשלטונות המס על הכנסותיו ורכושו. כך למשל, בארה"ב מגישי הדו"חות הם כ-95% מסך האוכלוסייה הבוגרת, ובקנדה ונורווגיה - 70%. 

 בישראל, לפי פקודת מס הכנסה, חלה במקור חובת דיווח כללית. עם הזמן החליט שר האוצר לבטל את החובה ולפטור מהגשת דו"ח את כל מי שהכנסתו בשנת המס היתה ממשכורת, מדמי שכירות, מהכנסה נוספת או מצירוף של אלה. כתוצאה מכך, רוב השכירים בישראל פטורים מחובת הגשת דו"ח ועל המעבידים מוטלת האחריות לנכות מס במקור. 

 סוגיית חובת הדיווח הכללית מצויה בדיון הציבורי בישראל מראשית שנות ה-70. שתי ועדות מומחים המליצו על חובת דיווח כללית, אך ההמלצות לא יושמו. הראשונה היתה ועדת בן שחר שפירסמה את המלצותיה ב-75'. ועדה זו ראתה חשיבות בהנהגת חובת דיווח על כלל האוכלוסייה, לאור תרומתה ליצירת בסיס אמון ביחסי האזרח ומערכת המס, ומפני הכרתה בחשיבות הדיווח גם על ידי בעלי הכנסות נמוכות לצורך מדיניות הרווחה. 

 הוועדה השנייה, ועדת ששינסקי (88'), המליצה להנהיג חובת דיווח כללית כתנאי לשיפורים במערכת המס, כגורם שיביא להגדלת הציות, להרחבת רשת המס ולגביית מס ממשתמטים. גם ועדת בן-בסט ראתה לנכון לשנות בהדרגה את שיטת הניכוי במקור, כשנימוקה העיקרי היה שהתועלת הכלכלית למדינה גדולה מעלות המעבר לשיטת דיווח כללית. 

 יתרונה הבולט ביותר של חובת דיווח כללית הוא הרחבת רשת המס ולכידת משתמטי המס. מחקרים צופים גידול נטו בהכנסות המדינה של מאות מיליוני שקלים בזכות הון שחור שייתפס 

 יתרונה הבולט ביותר של חובת דיווח כללית הוא הרחבת רשת המס ולכידת משתמטי המס, גדולים כקטנים, בתוכה. מחקרים צופים גידול נטו בהכנסות המדינה של מאות מיליוני שקלים בזכות הון שחור שייתפס. 

 פעם אחר פעם נכשלו ניסיונות למסות את שוק ההון, בין השאר כתוצאה מהיעדר חובת דיווח כללית. גם הרפורמה שהציעה ועדת רבינוביץ על הכנסות משוק ההון יוצרת מורכבות מיותרת שפוגעת פגיעה חמורה בתפקודו של שוק ההון וגורמת לעיוות הרכב תיק הנכסים של הציבור. 

 הביורוקרטיה המינהלתית, שבה שלושה סוגים שונים של קרנות נאמנות והסדרים מעוותים לקיזוזי הפסדים, נובעת כולה מהיעדר חובת דיווח כללית. קיים חשש כי גם הרפורמה המיועדת לצאת אל הפועל ב-2003 תקרוס בהיעדרה. יתר על כן, כל הניסיונות להכניס רציונליזציה למערך הקיצבאות בדרך של יצירת מבחני הכנסה נכשלים בשל היעדר נתונים הנובע מאי חובת דיווח כללית למס הכנסה. 

 גם האינטרס הארגוני של שר האוצר ושל נציבות מס הכנסה מחייב תמיכה של רשויות המס בחובת דיווח כללית; ככל שהפרויקטים שמפעיל משרד האוצר גדולים יותר, גדלים התקציב, הכבוד והיוקרה של המשרד. מבחינת משרד האוצר, שינוי השיטה לחובת דיווח כללית מהווה הזדמנות להגדיל את הנחלה - יותר כסף וכוח אדם. ואולם באופן מפתיע, שר האוצר ונציבות מס הכנסה אינם מוכנים לאכוף וליישם את השיטה. 

 מדוע, אם כן, נעמד משרד האוצר על רגליו האחוריות זה 25 שנה? כנראה שמשרד האוצר מעדיף את המצב הקיים, שבו הון שחור מתגלגל ברחובות והוא אינו מצליח לשים עליו את ידו. מסקנה הגיונית מניתוח העובדות מלמדת כי שר האוצר והנציבות סבורים כי שלילת זכות הדיווח הכללית שווה להם יותר מאותם מאות מיליוני שקלים שחורים שיש לחובת הדיווח הכללית להציע. 

 אם כן, מהו אותו אוצר שעליו מגן השר? התשובה טמונה בקבוצה גדולה מאוד באוכלוסייה, הממוקמת ברובה בעשירונים התחתונים, שאינה בקיאה בנבכי פקודת מס הכנסה. האזרח הקטן אינו יודע מה הן זכויותיו וחובותיו כאשר הוא ניצב מול מס הכנסה. הוא אינו יודע למה, איך, מדוע וכמה מס מנכים לו בדיוק. כולנו מקבלים תלוש - אבל רובנו לא באמת יודעים מה כתוב בו. 

 ומה באשר לזכויות האזרחים? כל מי שמסיבה זו או אחרת עבד פחות מ-12 חודשים בשנה קלנדרית משלם מס ביתר וזכאי להחזר; כל מי שגר באזור פיתוח או מעבר לקו הירוק זכאי להטבת מס; כל מי שלו קרוב חולה או מאושפז במוסד זכאי גם הוא לזיכוי ממס הכנסה; כל מי שעלה לישראל זכאי להטבת מס במשך שלוש השנים הראשונות לשהותו במדינה, כמו כן יש הטבות מס למי שהתגרש והתחתן בשנית ולמשלמים דמי מזונות. 

 הפטורים וההטבות מגוונים ורבים אך לאזרח הקטן נוח עם המצב שלפיו המעסיק מחויב לדווח ולשלם בעבורו את מס ההכנסה - לאף אחד אין את הכוח והרצון לפתוח חזית מול מס הכנסה. 

 מה יהיה האפקט של חובת דיווח כללית על האזרח הקטן? הוא ייאלץ להבין קצת יותר בכללי המס, או לשכור את שירותיו של עו"ד, רו"ח או יועץ מס. הידע וההתעניינות המינימלית, שיהיו נחלתו של האזרח הקטן "בבוקר שאחרי", יפקחו את עיניו לעובדה כי הוא משלם יותר מדי מס, בגין אותן הקלות והטבות שהוא אינו מודע להן כלל. רובנו נגלה כי המדינה, באמצעות מס הכנסה, גוזלת יותר ממה שמגיע לה ונדרוש את שמגיע לנו בחזרה. 

 מבחינת יחסי הכוחות בין מס הכנסה לאזרח הקטן, משולה חובת דיווח כללית לרעידת אדמה שלאחריה האזרח, שהיה עד עכשיו שה תמים, יהפוך עורו ויהיה לחכם פי כמה וכמה. כיום, המדינה מנצלת במודע את חוסר הידיעה, הבורות והעצלנות של האזרחים ונהנית, זה שנים, מכסף שאינו מגיע לה על פי חוק. 

 הסירוב המתמשך של משרד האוצר ליישם חובת דיווח כללית, או יותר נכון - להעניק לאזרחים את זכות הדיווח הכללית - נותן לנו אינדיקציה חדה וברורה באשר להיקף המס העודף שמשלם הציבור ובאשר לאינטרסים העומדים בבסיס שיקוליו. לשר האוצר ונציבות מס הכנסה לא אכפת מכסף שחור, מצדק חברתי ומשוויון - כל עוד האזרח הקטן יישאר כמות שהוא, חסר הבנה במסים, כך שהמדינה תוכל להמשיך ולדחוף את ידה עמוק יותר לכיסו.