בעוד שלנאמן לחברת  פויכטונגר תעשיות (  פוכט1  [10]  : ת"א)  , רו"ח חן ברדיצ'ב לנושים, לעובדים ולשני המתמודדים על רכישתה - שלמה שמלצר ושלמה אייזנברג לא נותר אלא להמתין להכרעתו של בית המשפט העליון, בדרישתו של דוד הבי, מראשי קבוצת פלד-גבעוני, לבטל את הליכי ההתמחרות שביצע הנאמן למכירת הקבוצה - ממשיכים הגורמים השונים למסור לביהמ"ש את עמדתם, באשר להעדפתם בין שתי הצעות הרכש העומדות על הפרק. 

 לפני ימים ספורים, הודיע נאמן  משב תעשיות קירור (  משב  [11]  : ת"א)  , רו"ח אוריאל להב, כי משב, המחזיקה במניות פויכטונגר תעשיות, מעדיפה את הצעתו של שמלצר על זו של אייזנברג. היום מודיע מס הכנסה באמצעות עו"ד רן גולדשטיין, כי גם הוא מעדיף את הצעת שמלצר בהיותה, "ודאית מבחינת הנושים בהסדרת מלוא נשייתם". 

 יש לציין, כי קבוצת אייזנברג זכתה במסגרת ההתמחרות שביצע הנאמן למכירת השליטה בחברה, במסגרת המתווה שאישר לו ביהמ"ש. עפ"י המתווה, ניתנת לקבוצה הזוכה אופציה לרכוש השליטה, לאחר בדיקת נאותות שיבצע בתוך שלושה חודשים מיום אישור ההצעה. במידה שבעל האופציה יחליט שלא לממשה, הוא ישלם לנאמן סך 3 מיליון שקלים קנס. 

 אייזנברג, שהתחרה בין השאר גם בקבוצה של שלמה שמלצר וכן בחברת קבות אורדן-סקופ, זכה בהתמחרות לאחר שהציע סכום של 57 מיליון שקל, תמורת האופציה לרכוש את החברה. 

 לאחר שהסתיימה ההתמחרות, הציעה קבוצת שמלצר הצעה לרכישת החברה במתווה שונה לחלוטין וללא בדיקת נאותות. שמלצר הציע למעשה לרכוש את החברה תמורת 30 מיליון שקל, בהנחה שהונה העצמי של החברה כפי שיהיה בדו"חות הקרובים של החברה יעמוד על 70 מיליון שקל. 

 שמלצר הציע למעשה לרכוש את החברה תמורת 30 מ' ש', בהנחה שהונה העצמי של החברה כפי שיהיה בדו"חות הקרובים של החברה יעמוד על 70 מ' ש' 

 במידה שההון העצמי של החברה יעמוד על 40 מיליון שקל בלבד, תרד התמורה שישלם שמלצר לרמה של 24 מיליון שקל בלבד. בכל מקרה, קובעת הצעת שמלצר לא תרד התמורה מתחת ל-15 מיליון שקל. 


 מס הכנסה ונאמן משב תומכים בשמלצר 


 כאמור, בינתיים הודיעו מס הכנסה ונאמן משב, כי הם תומכים בשמלצר, בשל הודאות הקיימת בהצעה זו שכן המכירה נעשית באופן מיידי וללא בדיקת נאותות. 

 אם זאת ביום ראשון צפוי להגיש בנק לאומי את עמדתו בעניין. עמדתו של בנק לאומי היא זו שצפויה להכריע את העניין שכן  למעשה המניות שנמכרות במסגרת ההבראה הן מניות פויכטונגר תעשיות המשועבדות לבנק והתמורה שאמורה להתקבל ממכירה זו צפויה לזרום לכיסו של הבנק. 

 עמדתו של בנק לאומי אמורה להכריע את העניין כאשר אחת השאלה המרכזית שתכריע היא למעשה מה הונה העצמי של פויכטונגר תעשיות שכן במקרה בו ההון העצמי של תעשיות נמוך מ-70 מיליון שקל הרי הצעתו של אייזנברג כלל לא תעמוד על הפרק שכן במקרה שכזה על פי תנאי המתווה ההצעה של אייזנברג מתבטלת מאליה והוא אף לא צריך לשלם את סכום הקנס בסך 3 מיליון שקל שנקבע במקרה של חזרה מההצעה. 

 במקרה כזה, יודע לאומי, כי אם תיבחר הצעתו של אייזנברג כעת, ובעוד שלושה חודשים יתברר שכלל אין הצעה על הפרק - אז ברור לבנק כי ייאלץ אז להתמודד במשא ומתן מחודש עם אייזנברג על מחיר חדש לגמרי, שיכול שיהיה נמוך יותר מהצעתו של שמלצר כעת, ובמו"מ הזה הוא ימצא במצב נחות. דרך אגב, עפ"י ההערכות, שידועות מן הסתם גם ללאומי, ההון העצמי של פויכטונגר תעשיות לא יהיה 70 מיליון שקל ויתקרב יותר ל-40 מיליון. 


 לאומי יעדיף את ההצעה הבטוחה 


 מכאן, שנראה כי למרות הסכום הגבוה שמציע אייזנברג, יעדיף לאומי דווקא בהצעה הבטוחה ביותר של שמלצר, כפי שמעידות הסנוניות ששילחו נאמן משב ונציג מס הכנסה. 

 אבל ייתכן שלאומי כלל לא יצטרך להחליט בין הצעת שמלצר לזו של אייזנברג. מקורבים אמרו היום כי אייזנברג, למרות שלא היה מרוצה מהסטייה שביצע הנאמן מהמתווה בכך שהגיש לביהמ"ש את הצעתו של שמלצר, עשוי למרות הכל לקחת חלק בתהליך התמחרות בין כתלי ביהמ"ש, עפ"י המתווה המועדף על כולם - המתווה של שמלצר - רכישה מיידית ללא בדיקת נאותות. התמחרות כזו יכולה להעלות את המחיר הנוכחי בסך 24-30 מיליון שקל, אותו הציע שמלצר בעוד מיליוני שקל בודדים בלבד. 

 המחיר כאמור, לא יהיה כנראה 57 מיליון שקל, אבל עדיף לבנק 30-35 מיליוני שקלים בטוחים בבנק, מאשר 57 מיליון שקל על העץ. 

 כל זאת, כמובן, תלוי כעת על בלימה בשל צו עיכוב ההליכים שהוציא ביהמ"ש העליון, לבקשתו של דוד הבי. החשש האמיתי כעת הוא שהעסק ימות בגלל עיכוב ההליכים של אחד מראשי הקבוצה  - קבוצת פלד-גבעוני - שהביאו את החברה למצבה העגום.