מאת אבי נוימן ויגאל רופא 


 בסקירתנו הקודמת הצגנו את החלופות והמסלולים הקיימים להקצאת אופציות לעובדים ערב כניסתה לתוקף של הרפורמה במס ולאחריה, תוך השוואת הדין הקיים שתוקפו מסתיים בתום שנה זו, לזה שיחול החל מ-1 בינואר 2003. בסקירה זו מצאנו לנכון להציג בפניכם מספר דגשים נוספים בכל הקשור למסלולי ההקצאה האפשריים במסגרת סעיף 102 החדש, תוך השוואה למסלולים הקיימים והמוכרים עד כה. 

 נקודות לתשומת לב: 


 הוראות ה"כבילה" בבחירת מסלול ההקצאה 


 במסגרת הרפורמה הוטלה משימת הבחירה במסלול ההקצאה על המעביד. הוראות ה"כבילה" קובעות למעשה, כי חברה לא תהא רשאית לשנות את בחירתה במסלול ההקצאה, אלא בחלוף שנה מתום שנת המס של ההקצאה המקורית שנבחרה, ואילו העובד ימוסה בהתאמה על פי משטר המס החל על אותו מסלול ועל כל ההקצאות בתקופה זו. כלומר, תקופת הכבילה עשויה להגיע לשנתיים ימים לגבי המסלול שנבחר על ידי החברה המעבידה. 

 ואולם, עיון מדוקדק בהגדרות סעיף 102 החדש מוביל למסקנה כי הוראות ה"כבילה" יחולו רק מקום בו נבחר מסלול הקצאה באמצעות נאמן, ואין כל מניעה לבחור גם בהקצאה מקבילה במסלול ללא נאמן. "בחירה" הוגדרה בחקיקה החדשה כבחירה של המעביד בין המסלול הפירותי או ההוני שבמסגרת הקצאה עם נאמן ועליה יחולו הוראות ה"כבילה". 

 מכאן שאין כל מניעה להקצות אופציות לאותו עובד הן במסלול נאמן (תוך בחירת המעביד לגבי מסלול פירותי או הוני) והן הקצאת אופציות נוספות במסלול ללא נאמן. שתי החלופות יכולות לדור בכפיפה אחת ללא הפרת הוראות הסעיף, תוך גמישות מיסויית של המעביד והעובד. 


 פיצול תוכניות 


 במסגרת הקצאה במסלול נאמן נדרשת החברה המקצה לקבל את אישורו של פקיד השומה לתוכנית ההקצאה והנאמן על מנת להכשיר את מסלול ההקצאה. בהיעדר הגדרה למושג "תוכנית הקצאה" נפתח פתח למעשה לכל חברה לבצע פיצול תוכניות הקצאה ולהפעיל את הוראות ה"בחירה" רק לגבי פצל תוכנית. 

 כך לדוגמה, אם הדירקטוריון מעוניין להקצות לעובדי החברה כ-5,000 אופציות, ייתכן כי ניתן להציג עד שלוש תוכניות מפוצלות בנות 5,000 אופציות כל אחת: תוכנית א' - מסלול נאמן פירותי; תוכנית ב' - מסלול נאמן הוני; תוכנית ג' - מסלול ללא נאמן. 

 במסגרת הסכם בין המעביד לעובד ייקבע כי הזכות הכוללת למימוש אופציות מכל התוכניות יחדיו לא תעלה על 5,000 אופציות, ומכאן שתישמר הגמישות המיסויית לגבי כל תוכנית ותוכנית ומשטר המס שיחול עליה. צביעת האופציות לכל תוכנית ותוכנית תהא ביום המימוש ובהתאם לשיקולי המס המנחים הן של המעביד והן של העובד (חברה ברווחים או הפסדים לצורכי מס, שיעורי מס נמוכים לעובד, חבות בביטוח לאומי ועוד). 


 מרכיב הטבת העובד כהוצאה בידי המעביד 


 שאלת התרת מרכיב ההטבה עליה חויב העובד במס כהוצאה בידי המעביד היתה תמיד שנויה במחלוקת עם רשויות המס, עוד לפני הרפורמה במס, ובייחוד בכל האמור להקצאות במסלולי 3(ט). רשויות המס נהגו לראות במרכיב ההטבה הוצאה רעיונית, אשר בדרך כלל, גם על פי הכללים החשבונאיים, לא נרשמה בספרים, ומכאן שסירבו להתירה בניכוי. 

 דרך המלך איפוא להתרת מרכיב ההטבה כהוצאה היתה טמונה בהקצאה הקלאסית לפי סעיף 102, שכן על פי הכללים שהותוו מכוח אותו סעיף הותרה ההטבה בניכוי למעביד. יתרה מזאת, העדפת מסלול 102 על פני מסלול 3(ט) לרוב גם שיקפה את רצונו של העובד, שכן המיסוי נקבע רק במפגש עם הכסף, שיעור המס היה זהה לשיעור המס לפי מסלול 3(ט), ובשל סיווג ההכנסה כרווח הון נחסכו תשלומי ביטוח לאומי על מרכיב ההטבה. 

 לאחר הרפורמה, הופר איזון האינטרסים של המעבידים והעובדים, שכן המחיר להתרת מרכיב ההטבה כהוצאה בידי המעביד הינו אובדן שיעור המס המופחת לעובד, ולהיפך - הטבת המס לעובד תהא כרוכה במחיר ויתור ההוצאה למעביד. מקום בו החברה תבחר בהקצאת מניות במסלול נאמן פירותי העובד ימוסה בשיעור מס מלא (עד 50%) ולחברה תותר מרכיב ההטבה כהוצאה, ומקום בו החברה תבחר במסלול ההוני החברה לא תהא זכאית לתבוע הוצאה והעובד יהנה משיעור מס מופחת של 25%. 

 הדילמה שיימצא בה המעביד לאחר הרפורמה תהיה אם כן לא פשוטה, ומעבר לשיקולי המס, מן הסתם, יובילו שיקולים כאלה ואחרים שאינם בהכרח זהים עם הטבת המס הגלומה לחברה כגון: הרצון לתמרץ עובדים בסכומי נטו גבוהים של מרכיב ההטבה חלף תשלומי בונוסים במזומנים, הרצון לשמר עובדים קיימים, הגברת המוטיווציה של עובדים חדשים וותיקים ועוד. 

 ייתכן שהבחירה במסלול ההקצאה תהא קלה לחברות שמצויות בהפסדים גדולים לצורכי מס או חברות ששיעור המס המשוקלל החל עליהן הוא נמוך יחסית עקב הטבות מפעל מאושר, שכן חברות אלו יהיו אדישות לתביעת ההוצאה בשל היעדר חיסכון מס מיידי בתביעת ההוצאה. לגבי חברות רווחיות, הבחירה אינה קלה, שכן מרכיב ההוצאה בעתיד עשוי להיות משמעותי בהתחשב בשוויים הנמוכים כיום, בייחוד לגבי חברות בענף ההיי-טק. 


 סיכום 


 כפי שעולה מסקירתנו, הבחירה במסלול ההקצאה הינה הליך מורכב מאוד, הכרוך בלא מעט ניגודי אינטרסים בין החברה המעבידה לעובדים, ועל כן מומלץ להגיע לשיווי משקל על מנת לאזן אינטרסים מנוגדים אלו. ולכל אלו שאינם אוהבים להחליט בעצמם, עדיין פתוחה הדרך להקצאות עובדים במסגרת סעיפים 3(ט) ו-102 עד לתום שנת 2002. על הקצאות אלו יחול משטר המס הישן כפי שפורט בסקירתנו הקודמת. 

 לשם הנוחות, מצ"ב כנספח טבלה שצורפה לסקירתנו הקודמת המרכזת את השינויים העיקריים לגבי המסלולים החדשים להקצאת אופציות, לרבות שיעורי המס שיחולו על העובדים, אפשרות התרת ההוצאות בידי החברה המעבידה והיבטים נוספים.