גופים גדולים במשק מאפשרים לעובדיהם לפרוש בגיל מוקדם ולהמשיך לקבל משכורת עד הגיעם לגיל שבו הם מתחילים לקבל תשלום חודשי מקרן הפנסיה. אחד היתרונות החשובים בהסדר זה, הידוע כפנסיה תקציבית, הוא שהמעסיק ממשיך להפריש אחוז מסוים משכר העובד לקרן הפנסיה שלו. 

 לרוב, הסדר זה חל על נשים עד הגיען לגיל 60, ועל גברים עד הגיעם לגיל 65. חוק גיל פרישה שווה מאפשר לנשים לפרוש גם בגיל 65, אך הוא נותן להן אפשרות לפרוש בגיל 60, אולם המעסיקים החליטו להפקיע את הבחירה מידי האשה וקבעו כי גיל הפרישה הקובע לנשים לצורך הסדר הפנסיה הזה יהיה 60, בין אם בחרה בכך, בין אם לא. 

 בעתירה שהגישו שתי עובדות קופת חולים פסקו שתי ערכאות - בית הדין האזורי לעבודה וגם בית הדין הארצי - כי מדובר בהסדר מפלה. אולם הן קבעו כי הסכמת העובדות לתנאי הפרישה "מרפאת" את האפליה. 

 לעובדה ששופטי העליון דחו את הטיעון משמעות רחבה למעסיקים גדולים במשק - משרד הביטחון, תעש, בנק הפועלים, עמידר, מוזיאון ישראל - הנוהגים על פי אותו הסדר פנסיה. 

 לפסיקה יש גם השלכות מרחיקות לכת בכל הנוגע לשוויון בין גברים לנשים במקום העבודה. על פי ההיגיון לפיו, הסכמה "מרפאת" אפליה, יכול מעסיק לשלם שכר שונה לגבר ולאשה ולטעון שהאשה הסכימה לכך, על אף שחוק שכר שווה אוסר זאת. שופטי העליון דחו טענה זו. "השופטים קבעו שאפליה היא אפליה היא אפליה", אומרת עו"ד גלי עציון, אחת משתי המשפטניות שייצגו את נעמת. הארגון הצטרף לעתירה כעותרת ציבורית בשל המשמעויות הרחבות של המקרה לתנאי העבודה של נשים. 

 בפסק הדין כתב השופט חשין משפטים שיכתיבו הלכות מחייבות בהעסקת נשים. את האפליה כינה "נגעים רעים שפשטו והשתרשו בחברתנו", ואמר שיש לצאת נגדם ב"מלחמת חורמה". על אמירותיהם של בתי הדין לעבודה, כאילו העותרות הסכימו לאפליה, "אינן אלא לעג לרש", כתב. 

 ובאשר לטענת קופת חולים כללית כי אם תחויב להשוות את תנאי הפרישה של גברים ונשים יעלה לה הדבר 200 מיליון שקלים, קבע חשין כי שיקולי תקציב  הם אמנם ראויים, אך בשום אופן אינם מצדיקים אפליית נשים לרעה.