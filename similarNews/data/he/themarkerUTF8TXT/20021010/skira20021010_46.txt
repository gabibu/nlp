מנהלי הערוץ המסחרי החדש, ערוץ 10, היו אמורים להיות מרוצים. מועצת הרשות השנייה קיבלה חלק גדול מדרישותיהם להקלות, ופטרה אותם מהצורך לעמוד בחלק ניכר מההתחייבויות שנטלו הזכיינים על עצמם כשזכו במכרז על הפעלת הערוץ. 

 ואולם מנהלים בכירים בערוץ הזעיפו פנים: "הגשנו תוכנית להשקעה בסך 930 מיליון שקל ברכישת תוכניות שתיפרס על שלוש שנים. מועצת הרשות קיבלה שתי חוות דעת שלפיהן התוכנית שהגשנו היתה אופטימית מדי. במקום להסיק את המסקנות המתבקשות - להקל בדרישות או לפחות לא להחמירן, החליטה הרשות להעמיס עלינו השקעה של 966 מיליון שקל. ומה יקרה כשיתברר שלא נעמוד בכך?" 

 מנכ"ל הרשות השנייה, מוטי שקלאר, אומר שמנהלי ערוץ 10 אינם מציגים את התמונה לואה: "ההערכות הכלכליות שהזמנו מהיועצים זינגר-אבן וזיו-האפט הצביעו אמנם על תוכנית שקשה לעמוד בה, אך הגענו למסקנה שניתן להגדיל את ההכנסות באמצעות שינוי תמהיל התוכניות. להערכתנו, ניתן יהיה להגיע להכנסה הנדרשת באמצעות הגדלת מספר תוכניות האיכות. גם כך זכו היזמים להקלות ניכרות, והם אינם עומדים בהתחייבויות. אנחנו חייבים למנוע אווירה של הפקרות. אם יזמי ערוץ 10 לא יעמדו בהתחייבויות שנטלו, מה יגידו אלה שיקבלו רשיונות לטלוויזיה בעתיד?", שואל שקלאר. 

 לכאורה, אין למנהלי ערוץ 10 ממה לחשוש. הם ניגשו למכרז, זכו ברשיון להפעלת הערוץ, אך לא עמדו אף בחלק קטן מההתחייבויות שקיבלו על עצמם. לפי הנהלים התקינים היתה מועצת הרשות השנייה אמורה ליטול מהם את הרשיון ולערוך מכרז חדש. אך הכישלון שנחל הערוץ ריפה את ידיהם של כל אלה ששקלו להתמודד במכרזים על הפעלת ערוץ טלוויזיה, ועד מהרה התברר למשרד התקשורת כי עריכת מכרז מחודש תחסל את הסיכוי להקמת ערוץ מסחרי שני בישראל. כך נהפך יוסי מימן, המשקיע העיקרי בערוץ 10, לקבלן יחיד של התחרות בענף הטלוויזיה המסחרית. המעמד החדש נתן  שקלאר: "אנחנו חייבים למנוע אווירה של הפקרות. אם יזמי ערוץ 10 לא יעמדו בהתחייבויות שנטלו, מה יגידו אלה שיקבלו רשיונות לטלוויזיה בעתיד?"  לזכייני ערוץ 10 כוח עצום מול הגופים האמורים לפקח עליהם. הרשות השנייה, האמורה לעמוד על המשמר בכל הקשור להתחייבויות של ערוץ 10, אינה יכולה עוד ללחוץ על יזמי הערוץ לעמוד בהתחייבויותיהם. בשנה הראשונה להפעלת הערוץ צפויה השקעתם של היזמים להסתכם בכ-160 מיליון שקל, לעומת התחייבות להשקעה של 245 מיליון שקל. 

 מנהלי ערוץ 10 יודעים אמנם שאיש לא יאיים עליהם בסגירה, אך אין להם עניין להמשיך להצטייר כמי שאינם עומדים בהתחייבויותיהם, ולכן הם מנסים להביא לירידה תלולה ככל האפשר בדרישות להשקעה. ממילא הם התחייבו להשקעות של יותר ממיליארד שקל, וגם אם הם יעמדו בדרישות המועצה, ייחסכו מהם כ-70-60 מיליון שקל, לפי ההערכה. 

 החלטות מועצת הרשות אינן המשוכה האחרונה שניצבת בפני זכייני ערוץ 10. ביום שני אמורה ועדת התקשורת של הכנסת, בראשות ח"כ אברהם פורז (שינוי) לאשר את ההקלות לזכייני הערוץ, ופורז אינו מתכוון לשמש חותמת גומי להחלטות מועצת הרשות. לפי ההצעה שהוא מתכוון להעלות בוועדה, יוחמרו הדרישות מערוץ 10. בעוד שהמועצה נטתה להקל בדרישות ההשקעה בשנים הראשונות, דורש פורז שהזכיינים ישקיעו כבר ב-2003  את הסכום שאותו היו אמורים להשקיע ב-2004. "אני לא מאמין בהתחייבויות שכתובות על הקרח", אומר פורז, "על הזכיינים לעמוד בהתחייבויות שנטלו על עצמם. הצעתי למחול להם על אי עמידתם בהתחייבויות לגבי השנה הראשונה, אך עליהם לשלם על כך בשנים שלאחר מכן, ובעיקר ליישר קו בדרישות לגבי הז'אנר העליון (תוכניות איכות - ה.ח)". 

 זכייני ערוץ 2 רואים בעמדתו של פורז ניצחון לא קטן עבורם. אחד המנהלים בערוץ 10 טוען למעשה כי שמע לראשונה על עמדתו המחמירה של פורז מעמיתו, מנכ"ל אחת מזכייניות ערוץ 2. פורז אינו מסתיר את דעתו כי יש להתחשב גם באינטרסים של הערוץ המתחרה: "אף על פי שערוץ 10 הם החלשים והמסכנים וערוץ 2 הם החזקים, חייב להישמר עיקרון השוויון. לא ייתכן שערוץ מסחרי אחד יחויב לעמוד בדרישות, בעוד שהערוץ המתחרה יקבל פטור", אמר. 

 ביום ראשון ינסו זכייני ערוץ 10 לשכנע את פורז לשנות את עמדתו. "נשיא (זכיינית ערוץ 2) קשת, אורי שנער, קורא לנו פיראטים, אבל גם הוא מבקש הקלות והארכת זיכיונות, אף על פי שהחוק קובע שעליו להחזיר את הזיכיון שלו בנובמבר 2003. אז מה זה אומר לגביו?" אומר בכיר בערוץ 10. "זכייני ערוץ 2 קיבלו לידיהם מונופול, הרוויחו מאות מיליוני שקלים, שולטים כיום באופן מוחלט בשוק, מחויבים לפחות השקעות מאתנו, ובאחרונה קיבלו הטבה בצורת קיצוץ התמלוגים מ-8% מההכנסות ל-4%. זו חוצפה מצדם לדרוש השוואת תנאים בין שני הערוצים". 

 בתחילת השבוע השיק ערוץ 10 את לוח המשדרים החדש שלו. הלוח החדש מנסה למשוך צופים שלא גילו עניין בערוץ, באמצעות משדרי ספורט פופולריים ומנחים ידועים מערוצים אחרים. הביקורות הנוכחיות פושרות, ויש הטוענים כי הערוץ זנח את יומרתו להביא לצופים בשורה טלוויזיונית חדשה. "אין לנו יומרה להביא משהו חדש. אנחנו צריכים לעשות טלוויזיה טובה", אומר מנהל בכיר בערוץ. "המטרה העיקרית, לעשות טלוויזיה המכוונת לקהל המעדיף איכות, לא נזנחה. לא מדובר בשאיפה לאליטיזם, וערוץ 10 אינו עומד לאגף את ערוץ המדע. זהו ניסיון מסחרי להגיע לקהל מבוגר מעט יותר ובעל הכנסה ממוצעת גבוהה יותר. "אין לנו סיכוי להגיע לשיעורי הצפייה של ערוץ 2, ולכן אנחנו מבקשים לקבל מחיר גבוה יותר לכל נקודת רייטינג. נוכל לעשות זאת אם נגיע  לקהל יעד שקונה יותר", מסבירים בערוץ 10.