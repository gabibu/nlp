בימים אלו נתקבלה החלטה ע"י האקדמיה המלכותית השוודית, בדבר הענקת פרס נובל בכלכלה (במשותף) לפרופסור דניאל כהנמן הישראלי. 

 מחקרו של כהנמן, לפי ההודעה שנמסרה, מניח את היסודות לשדה מחקר חדש, בנושא קבלת החלטות בתנאי אי ודאות, ומאמת את הסברה לפיה החלטות של בני אדם יכולות לסטות מהתחזיות הכלכליות. 

 כותב שורות אלו מציע לאקדמיה המלכותית השוודית לשקול הענקת פרס נובל גם לכל שר אוצר שירים תרומה חשובה למחקר חדשני, שבוודאי מתבצע בימים אלו ממש, שיאמת את הסברה לפיה ניתן לקבל החלטות פיסקליות/פוליטיות בלתי רציונליות בתנאי אי ודאות. 

 להלן התנאים בעיקריים הנדרשים לקבלת הפרס: 

 1. שר האוצר יוכיח, באופן אמפירי, כי ניתן לדחות על הסף רפורמת מס בלתי מעשית אחת, ולאמץ בהתלהבות רפורמת מס בלתי מעשית אחרת. 

 2. שר האוצר יוכיח, באופן אמפירי, כי ניתן להעביר בבית המחוקקים בקריאה שנייה ושלישית - בהרף עין - חוקי מס שהם מורכבים ומסובכים עד כדי כך שלא ניתן אפילו להתקין את התקנות, הנחוצות להפעלתם. 

 3. שר האוצר יוכיח, באופן אמפירי, כי ניתן לבטל את תקרת הסכום החייב בתשלום דמי ביטוח למוסד לביטוח לאומי, ובכך להביא למפולת בגביית דמי הביטוח. 

 על כל אלו יהיה זכאי שר האוצר לקבל פרס נובל בכלכלה, במדעי החברה ובפילוסופיה.