חברת הסטארט-אפ הישראלית דיון נטוורקס (Dune), אשר פעלה עד כה תחת מעטה של חשאיות, חשפה אתמול את תחום פעילותה ואת השוק שבו תפעל. בהודעה שהפיצה ברשתות המידע האלקטרוניות מסרה החברה כי היא מפתחת שבבים שנועדו להגדיל את אורך חייהם של נתבי ליבה, הנאמד כיום בשלוש שנים, עד לאורך החיים הממוצע המקובל בתחום ציוד שדרת התקשורת של רשתות הטלקום. שבבי החברה יתחרו בשבבי ליבה של יבמ. 

 חברת דיון הוקמה באוקטובר 2000 על ידי אייל דגן, עופר עיני ומוטי ויצמן. דגן פרש לפני הקמתה מניהול חברת הסטארט-אפ שרלוטס-ווב, הנמצאת בבעלות קבוצת MRV תקשורת ומפתחת נתבי ליבה. באוגוסט 2002 השלימה דיון גיוס הון ראשון בהיקף של 24 מיליון דולר, בלא שחשפה פרטים על סוג המוצרים שהיא מפתחת. הגיוס הובל על ידי קרן פיטנגו בהשתתפות הקרנות JVP, אורום, אלטה ברקלי ואולווין קפיטל. כיום מעסיקה החברה 30 עובדים, מרביתם ביקום. הנהלת החברה ממוקמת באגורה הילס, בקליפורניה. 

 אתמול התברר כי החברה מפתחת שבבי ליבה למערכות ניתוב  המיועדים לשימוש ברשתות תקשורת אופטיות מתקדמות. השבבים יפעלו במסגרת ארכיטקטורה שפותחה בחברה בשם SAND. הארכיטקטורה מאפשרת לשלב שבבי תקשורת בתוך הנתבים באופן המאפשר להגדיל את ביצועי הנתבים בעתיד, בלא צורך להחליפם כליל, כפי שקורה כיום כאשר משדרגים את תשתית התקשורת. 

 כיום פועלים רוב הנתבים ברשתות המעבירות נתונים בקצב של 40-10 ג'יגה-ביט לשנייה. השימוש בנתבי דיון יאפשר לשלב נתבים אלה גם ברשתות עתידיות מהירות, שיעבירו מידע בקצב של עד 80 טרה-ביט לשנייה. החברה תפעל במתכונת של יצרנית ללא מפעל ייצור, ומוצריה ייועדו בעיקר למערכות אחסון נתונים. 

 לדברי מיכל קהאן, מיזמי החברה ובעבר מנהלת בכירה בחברת קומברס, שבבי דיון מבוססים על תפישה גמישה ומודולרית של הנתב בתוך הרשת. כיום, טוענת קהאן, המערכות מוגבלות לקצבי העברת הנתונים ומספר הערוצים שתוכננו במקור, והתקדמות טכנולוגית מחייבת להחליף את המערכות בעלויות גבוהות מאוד לספקי השירות. לדבריה, הארכיטקטורה שפיתחה החברה מאפשרת לייצר שבבים המעניקים גמישות במספר הכניסות והיציאות בתקשורת שבהן מטפל הנתב, עד ליכולת הניהול של 2,000 ערוצי מידע בו-זמנית. בנוסף ישמשו שבבי החברה בתפקיד "מנהלי תעבורה" של הנתב, ויחסכו את הצורך בהתקנת שבבים נוספים בנתב. קהאן סירבה לומר מתי מתכננת החברה להוציא את השבבים לשוק ולהתחיל במכירות. לדבריה, שחרור הפרטים הראשונים על החברה נובע מרצון "לחנך השוק לפעול לפי הפילוסופיה של החברה".