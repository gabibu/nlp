פרשת ההסתבכות של  הבנק לפיתוח התעשייה  (  פתוח.ג  [10]  : ת"א)  ממשיכה להיות אחת המוזרות שפקדו את המשק הישראלי בשנים האחרונות, וממשיכה לייצר מדי שבוע מצבים אבסורדיים המצביעים על התרופפות הנורמות השלטוניות והניהוליות במדינה. 

 בתחילת השבוע, במהלך דיון שהתקיים אצל ראש הממשלה לרגל הגשת הדו"ח שהכין בנק ישראל על הסתבכות הבנק לפיתוח התעשייה, התנהל מו"מ מוזר בין בנק ישראל לבין האוצר וראש הממשלה, על הריבית שצריך בנק ישראל להעמיד לבנק לפיתוח התעשייה בחודשים הקרובים. בנק ישראל רצה ריבית גבוהה ואילו האוצר דרש ריבית נמוכה יותר. 

 הדיון נשמע אולי כמו מו"מ בין שני צדדים לעסקה, אבל מי כאן בדיוק הצדדים? הבנק הרי בבעלות המדינה, בנק ישראל הוא הזרוע השלטונית המפקחת עליו, וכבר התקבלה החלטה לפרק את הבנק על ידי מכירת תיק האשראי שלו. המדינה אף פנתה לבנקים הגדולים בהצעה למכור להם את התיק, ועכשיו כל הדיון אמור להתמקד על כיצד עושים את זה טוב, מהר ועם מינימום כאבים. אלא שלמרות ההחלטה, יש מי שמתנהגים אחרת: בבנק עצמו העסקים כרגיל, הוא ממשיך לספק אשראי ללקוחות ואפילו מינה משנה למנכ"ל, ואילו באוצר רוצים לספק לו אשראי זול ממה שבנק ישראל מוכן לתת. לשם מה? הם מתחרטים על ההחלטה לסגור את הבנק ורוצים להמשיך לתמוך בו? 

 במקביל, החלה כמובן הבריחה הגדולה מאחריות על הפרשה, וכולם מאשימים את כולם חוץ מאת עצמם. ראש הממשלה שרון גער בנגיד בנק ישראל, דוד קליין, והאשים את הפיקוח במחדל. בנק ישראל ענה מיד ששרון והממשלה ידעו על הכל לפני חודשים רבים ולא עשו דבר, וכדי להוכיח את טענתו אפילו דאג לפני מספר שבועות להדליף לתקשורת מכתב ששלח המפקח על הבנקים לשר האוצר, המזהיר אותו מפני המצב בבנק. 

 במקביל, החלה כמובן הבריחה הגדולה מאחריות על הפרשה, וכולם מאשימים את כולם חוץ מאת עצמם 

 היום בבוקר ברחו עוד כמה עכברים מהספינה הטובעת הנקראת "הבנק לפיתוח התעשייה". במכתב ששלחו ליו"ר רענן כהן, מודיעים הדירקטורים אריאלה זוכוביצקי, פאר נדיר ויהושע נאמן על התפטרותם, ומנמקים אותה בריבית הגבוהה שמבקש בנק ישראל לגבות מהבנק. ריבית זו שהביאה אותם ל"כלל מסקנה כי אין תכלית ותוחלת בהמשך חברותנו בדירקטוריון שנוטרל מכל משמעות" - כך על פי נוסח המכתב. 

 לא רק זאת, יש לדירקטורים המתפטרים גם דעה ברורה לגבי האשמים במצבו של הבנק. וכך הם כותבים: "ויכוחים עקרים בין גורמי השלטון ואי קבלת החלטות במועד גרמו לבנק נזק כבד. ברור לנו כי נסיונות להתרחק מאחריות גרמו למשבר הנזילות של הבנק ולמשיכת כספי המפקידים". כלומר:  הבורחים מאחריות הם האוצר ובנק ישראל. 

 דברים אלה גובלים בחוצפה. האם רק האוצר ובנק ישראל אשמים במצבו של הבנק? האם לדירקטורים היושבים בוועדות השונות ומפקחים על ההנהלה אין ולו שמץ של אחריות? מי אישר את קווי האשראי הנדיבים שניתנו לקבוצת פלד-גבעוני? מי איפשר לבנק לתת אשראי לכל הגופים במדינה שלא הצליחו לקבל כספים מאף בנק אחר? 

 בכל השנים האחרונות, לא שמענו מהדירקטורים שהתפטרו היום ולו פעם אחת מלה של אזהרה ציבורית לגבי מצב הבנק. אף דירקטור לא דיבר. אף לא אחד מהדירקטורים גם לא הצביע נגד מינוי מזכ"ל מפלגת העבודה והשר לשעבר רענן כהן לתפקיד היו"ר, אדם ללא ניסיון עסקי או בנקאי, למרות הביקורת הציבורית ולמרות רמזים ברורים מהפיקוח על הבנקים על כך שהוא אינו רואה בעין יפה את המינוי. היחידה שהביעה אז עמדה נגד המינוי היתה הדירקטורית מטעם הציבור רונית סילון, שגם התפטרה במהלך חודש מאי השנה, ארבעה חודשים בלבד לאחר שמונתה. 

 בכל המכתב של הדירקטורים המתפטרים לא תמצאו מלה אחת של ספק או הכאה על חטא מצדם 

 בכל המכתב של הדירקטורים המתפטרים לא תמצאו מלה אחת של ספק או הכאה על חטא מצדם. המסר שהם מעבירים הוא שהם פשוט הבינו שבנק ישראל נחוש לפרק את העסק, ולכן עדיף מבחינתם להתפטר היום במקום להמתין למכתב הפיטורים שיגיע כאשר הבנק יפסיק לפעול. הם אומנם טוענים שבנק ישראל "שולל מדירקטוריון הבנק את שיקול דעתו ומפקיע ממנו את סמכויותיו" - כך על פי המכתב -  אבל האמת היא שגם לפני כן קשה היה להתרשם משיקול הדעת של הדירקטוריון או מהדרך הנחרצת אך שמרנית שבו הוא הפעיל את סמכויותיו. 

 ומה לגבי מינויו של רענן כהן? גם בעניין הזה אין להם ספקות, והם חותמים את המכתב שלהם במשפט הבא: "גם ברטרוספקטיבה, התגלת כאיש הנכון, בשעה הנכונה. קבל נא את רגשי הערכתנו הכנים". 


 קישורים נוספים 
 למכתב ההתפטרות במלואו  [11] 

 התפטרות קולקטיווית של 3 דירקטורים בבנק לפיתוח תעשייה; מאשימים את גורמי השלטון בהידרדרות מצב הבנק  [12] 

 קליין מתמקח: מוכן להפחית את הריבית על האשראי של הבנק לפיתוח התעשייה ל-11.1% בתנאי שתיק נכסיו יימכר עד סוף השנה  [13]