הרוחות סביב פרשת הבנק לפיתוח התעשייה מסרבות להירגע. היום, בתגובה להתפטרות שלושה דירקטורים מהבנק, הוציא בנק ישראל הודעה בה הוא מגיב לביקורת שהטיחו בו השלושה, ואומר כי שיעור הריבית על האשראי שהוא מעמיד לבנק לא נועד לסבסד את פעילותו. שלושת הדירקטורים כתבו במכתב ההתפטרות כי שיעור הריבית הגבוה (ריבית בנק ישראל בתוספת 3% או בתוספת 2% בתנאי שתיק הנכסים יימכר עד סוף השנה) משתק את הבנק. 

 בחודשים האחרונים, לאחר נקודה קריטית שאליה הגיע המשק כשעמד לפני משבר פיננסי, החליטו האוצר ובנק ישראל למתן את ההתקפות התקשורתיות ולהתמקד בייצוב המשק, וכך היה. אולם, פרשת הבנק לפיתוח התעשייה הוא אחד הנושאים שליבו שוב את מערכת היחסים המתוחה בין בנק ישראל והאוצר. היום, כאשר ברור לכל כי המלחמה בין שני הגופים דירדרה עוד יותר את מצב הבנק, והביאה אותו למצב של קריסה, מנסים שני הגופים להטיח את האשמה אחד בשני. 

 האמת היא ששר האוצר היה זה שהבין כי עדיף לו לשתוק, וביטוי לכך הוא נתן כבר בכנס קיסריה, כאשר נזהר מלתקוף את בנק ישראל בנאומו. מאז הוא ממעט לבקר את מדיניות בנק ישראל, ומתמקד בטפיחות עצמיות על השכם. אולם, קליין העדיף לא לשחק את המשחק וביום השני של כנס קיסריה תקף את מדיניות התקציב של הממשלה והאוצר. 

 מאז כנס קיסריה נרגעו מעט הרוחות, זאת לאחר שקליין ושלום ראו כיצד העלאת הריבית החדה של בנק ישראל מביאה לייסוף המיוחל ובולמת ממש בדקה האחרונה את הנפילה של המשק לתהום. השניים שיחררו אנחת רווחה והעדיפו לקיים את הפסקת האש ולתת לשווקים להירגע. מי שהקשיב לנאומיהם בזמן הפסקת האש יכול היה להתבלבל כיוון שכל אחד מהם טען שמדיניותו היא זו שהביאה ליציבות בשווקים. 

 אולם, נפילת הבנק לפיתוח התעשייה החזירה את העימות בין הגופים. באוצר ניסו תחילה לשתוק ולהפנות את האש לכיוונו של בנק ישראל, אך כשראו שאין ברירה החליטו להגיב, לא תמיד באופן רשמי. אותה סיטואציה התרחשה בבנק ישראל. כשראשי הבנק הבינו כי רוב הביקורת מוטחת לעברם הם החלו להגיב, גם הם לא באופן רשמי. 

 "האחריות לבנק לפיתוח התעשייה נתונה בידי בעליו, קרי הממשלה, ולא בידי בנק ישראל"; "ראשי האוצר קיבלו דיווח מפורט על מצבו הגרוע של הבנק זמן רב לפני קריסתו" 

 "האחריות לבנק לפיתוח התעשייה נתונה בידי בעליו, קרי הממשלה, ולא בידי בנק ישראל"; "ראשי האוצר קיבלו דיווח מפורט על מצבו הגרוע של הבנק זמן רב לפני קריסתו", אלו חלק מהתגובות של בנק ישראל, שזכו לתגובות נגדיות כדוגמת: "בנק ישראל לא הבהיר לנו את גודל הבעיה בבנק לפיתוח התעשייה"; "הפיקוח על הבנקים נתון בידי בנק ישראל". 

 ושוב, כמו לפני מספר חודשים בזמן המשבר בשווקים, נאלץ ראש הממשלה להתערב, ובזמן שהבנק קורס והלקוחות בורחים הוא מנסה לפשר בין האוצר, בנק ישראל והבנק לפיתוח התעשייה. היום גם שרון המפייס "חטף על הראש", כאשר בידיעה שפורסמה ב"מעריב" נכתב כי בדו"ח שהוציא בנק ישראל על השתלשלות האירועים בבנק, נכתב כי הוא קיבל התראה מוקדמת על מצבו של הבנק. 

 הקרב המחודש שפרץ בעקבות פרשת הבנק לפיתוח התעשייה גרם לראשי בנק ישראל והאוצר לשחרר לעיתונות קיטור נוסף. כך לדוגמה, התבטא קליין בנושא התקציב בוועידת קרן המטבע כשאמר שטיפול הממשלה "לא מניח את הדעת". באוצר לא שילבו ידיים והממונה על השכר החליט לשחרר בעיתוי לא מפתיע ידיעה לעיתונות בה הוא מבקר את תשלום "מענק ההתייעלות" הנהוג בבנק ישראל. 

 המלחמה המחודשת בין בנק ישראל לאוצר על רקע מצבו של המשק אינה דבר מעודד, במיוחד על רקע העובדה שהרגיעה בשווקים היא ככל הנראה זמנית. בפני האוצר עומדת בימים אלו משימה לא קלה של העברת תקציב המדינה לשנת 2003, כל זאת על רקע משק ממותן, סכנה של הורדת דירוג ואיומי מלחמה מעיראק. 

 המשקיעים הזרים כבר זיהו את הפוטנציאל הקיים בשוק הישראלי בימים אלו של אי ודאות והם חזרו לפעול בשוק המט"ח. המשך העימות בין האוצר לבנק ישראל רק יקל עליהם לגזור רווחים מהפוזיציה. 


 קישורים נוספים 
 קליין מתמקח: מוכן להפחית את הריבית על האשראי של הבנק לפיתוח התעשייה ל-11.1% בתנאי שתיק נכסיו יימכר עד סוף השנה  [10] 

 בנק ישראל בתגובה להתפטרות הדירקטורים מבנק לפיתוח התעשייה: שיעור הריבית על האשראי שניתן לבנק לא נועד לסבסדו  [11] 

 3 דירקטורים בבנק לפיתוח תעשייה התפטרו; מאשימים את גורמי השלטון בהידרדרות מצב הבנק  [12] 

 פרשת ויברח  [13]