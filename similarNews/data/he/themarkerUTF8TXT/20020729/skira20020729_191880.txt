ספק רב אם הצד הפיננסי היווה שיקול כלשהו בדיונים על ההחלטה לחסל את איש החמאס סלאח שחאדה, אבל כמעט שבוע לאחר הפעולה שבה נהרגו ביחד עם שחאדה 14 פלשתינאים ונפצעו יותר מ-140, ברור כי החיסול גרם להיפוך המגמה בשוק מטבע חוץ. 

 לאחר יותר מחודש של ייסוף רצוף וחד בשקל, חזרו בשבוע שעבר הבנקים הזרים ורכשו מטבע חוץ בהיקפים ניכרים, משכו איתם בנקים מקומיים, והעלו את הדולר עד לרמה של 4.75 שקלים. בחדרי העסקות דיווחו הסוחרים, כי ביחד עם ההימור של הבנקים הזרים על סיבוב נוסף של אלימות בישראל, השפיע על ההחלטה גם הניתוח הטכני של התנהגות שוק השקל-דולר בימים האחרונים. בניגוד למצב בשוקי המניות ואיגרות החוב, סוחרי המטבע בעולם עושים שימוש אינטנסיווי בניתוחים גרפיים של מטבעות - ומבחינתם הניתוח הסתכם בהמלצת קנייה חד משמעית. 

 החזרה של הזרים לשוק המטבע לאחר היעדרות של שבועיים הבהירה לכל מי שעוד היה לו ספק, כי הזרים כיום הם השחקנים הדומיננטיים בקביעת המגמה של השקל. את ההוכחה לכך ניתן לקבל מנתוני בנק ישראל. לאחר שבתחילת החודש ירד היקף התרומה של הזרים במסחר היומי לכ-100 מיליון דולר, לעתים אף פחות מכך, שוב קפץ בשבוע שעבר חלקם לכ-200 מיליון דולר ליום. רכישות הדולרים של הזרים, שבשבוע שעבר כללו גם גוף מוסדי שאינו בולט בדרך כלל בפעילות מטבע בישראל, גררה את הבנקים הישראליים - וכך זינקו המחזורים לרמות של 800-900 מיליון דולר ליום לעומת 600-700 מיליון דולר בימים שלפני לכן. ביום חמישי, למשל, הסתכם מחזור העסקות בשוק ה"ספוט" ב-1.1 מיליארד דולר, מהם 311 מיליון דולר פעילות של הבנקים הזרים. 

 היפוך המגמה בשוק המט"ח התבטא לא רק בעליית הדולר ובהיקף הפעילות בשוק, אלא גם בתחום הריביות. כמה ימים לאחר העלאת הריבית ב-2%, כשהתברר שהמהלך הצליח לייצב את המערכת הפיננסית, החלו חוזי החלף (סוואפים) להיסחר על בסיס ציפייה לירידת ריבית בחודשים הקרובים. לאחר פעולת חיל האוויר בעזה גם זה השתנה, וכעת משקפים חוזי החלף, שהמחזור היומי בהם גדול ביותר מפי שניים מהמחזור בשוק הספוט, ציפיות ליציבות ארוכת טווח בפער הריבית בין השקל לדולר. 

 במלים אחרות, הציפיות להורדת ריבית שהחלו להתעורר - נבלמו. היום אחר הצהריים יודיע נגיד בנק ישראל מה תהיה הריבית לאוגוסט - ואכן לאיש בשוק אין הבוקר ספק כי לאחר מדד של 1.3% ביוני ועל רקע חזרת הבנקים הזרים לשוק, לא יעז דוד קליין להוריד את הריבית. 

 אלא שהאירועים כבר מאחורינו; הפעולה בעזה לא הציתה נכון להיום גל חדש של פעולות טרור, והשאלה היא מה כיוון הדולר מכאן. גם הפעילים המאמינים באדיקות בשקל וגם אנשי חדרי העסקות בבנקים מסכימים הפעם, כי רגיעה ביטחונית יחסית ביחד עם פקיעת אופציות השקל-דולר בבורסה ביום שלישי יכולות שוב להוריד את הדולר השבוע, ושרמות מסחר של 4.6-4.7 שקלים כבר לא יפתיעו איש. אתמול בבורסה כבר החל השוק להתקדם לכיוון זה, והמסחר בחוזי האופציות שיקף שער דולר יציג של 4.72 שקלים - ירידה של כ-0.5% לעומת שער הסגירה ביום שישי. 

 ואולם מהנתונים שפירסם אתמול בנק ישראל קשה להבין כיצד ישמור השקל על מגמת ההתחזקות גם בטווח הבינוני של כמה חודשים. לאחר שנים שבהן נרשמה בישראל עלייה בהיקף הפיקדונות של תושבים זרים, חל בחודשים האחרונים מהפך ותושבי החוץ משכו ביוני מהבנקים המקומיים יותר מ-400 מיליון דולר בפיקדונות מט"חיים, ועוד כ-40 מיליון דולר ששכבו עד עכשיו בפיקדונות שקליים. 

 הנתונים על סך ההשקעות הישירות של הזרים אפילו קשים יותר: ירידה של 95% במחצית הראשונה של השנה ביחס לאותה תקופה ב-2001. כשרואים את הדולר האמריקאי בכבודו ובעצמו צונח מול היורו כתוצאה מהוצאת כספים מארה"ב על ידי משקיעים אירופאים ויפאנים, החוששים מהבורסה ומעדיפים להחזיר את הכסף הביתה, ברור שללא עצירת זרם הדולרים הבורחים מישראל - גם השקל לא יוכל ליהנות מיציבות לטווח ארוך.