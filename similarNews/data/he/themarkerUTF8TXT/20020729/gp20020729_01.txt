מאז אמצע יוני, המועד בו ענקית הבילינג  אמדוקס  (  DOX  [10]  : NYSE)  שיחררה אזהרת רווח והכנסות קשה, מניית החברה איבדה 51% מערכה עד כי אמדוקס הגיעה השבוע לשווי שוק של פחות מ-1.6 מיליארד דולר - שפל כל הזמנים עבורה. למעשה, באוקטובר 1998 החברה התקרבה בפעם האחרונה לשווי כזה אולם בימים האחרונים היא אף ירדה מרף 7 הדולרים למניה - אקט תקדימי עבורה. 

 אם מסתכלים על אמדוקס של 1998 ועל זו של היום, מגלים שתי חברות שונות לחלוטין. הדברים ידועים, אולם כדאי להזכיר גם את הידוע: באותה השנה מכרה אמדוקס בכ-404 מיליון דולר בשנה הפיסקלית שהסתיימה בספטמבר 1998, ואילו בתקופה הזהה ב-2001 היא רשמה הכנסות שגבוהות מ-1.5 מיליארד דולר. באותה השנה רווחיה של אמדוקס היו 30.1 מיליון דולר לעומת רווח של 281.1 מיליון דולר פרופורמה או 66.4 מיליון דולר בהכללת הוצאות חד פעמיות (השנה הפיסקלית של אמדוקס מסתיימת בספטמבר). 

 התחזיות הממוצעות בוול סטריט הן כי החברה תדווח על הכנסות של 1.6 מיליארד דולר בשנה הפיסקלית 2002 וכי הרווח למניה יהיה 1.1 דולרים - כלומר, 243.2 מיליון דולר. ואולם, מדובר על רווח פרופורמה בלבד, שאינו כולל הוצאות חד פעמיות והפחתות מוניטין שהחברה אינה נותנת הדרכה לגביהן. ברבעון האחרון, השני הקלנדרי של 2002, החברה דיווחה על רווח של 44 מיליון דולר שתורגם להפסד נקי של 26.8 מיליון דולר, והמגמה של ההפסדים הנקיים צפויה לפי אנליסטים, להמשיך בשנת 2002 כולה. 

 מניית אמדוקס בשנה האחרונה 


 הוצאות חד פעמיות שחוזרות על עצמן 


 במודלים שערכו רוב בתי ההשקעות, לא ניתן כלל ביטוי להוצאות החד פעמיות, משל אינן חלק מדו"חותיה המלאים של החברה, אלא רק לפרופורמה, שם אמורה החברה להוסיף ולהציג רווחים מרשימים. בצר לנו, אנחנו פונים למודל של רוברטסון סטיבנס - בית ההשקעות שכבר אינו קיים - שהוכן לאחר אזהרת הרווח, ודיבר על הוצאות חד פעמיות של כ-225 מיליון דולר השנה בגין הפחתות מוניטין. החברה אף צפויה לרשום הוצאות בגין פיטורי יותר מ-1,000 עובדים, כך שההפסדים הנקיים אינם צפויים להיות סמליים (הוצאה של לפחות 20-25 מיליון דולר ברבעון הבא). 

 מכל מקום, המשקיעים חוששים. האנליסטים מתריעים על כך שההכנסות יוסיפו לרדת, ושאין קטליזטור קרוב שיביא אותן לשנות כיוון כלפי מעלה אלא להיפך: שני הרבעונים הקרובים לפחות צפויים לעמוד בסימן של ירידה בהכנסות ובצבר ההזמנות, שירד ברבעון השני של 2002 מ-1.33 ל-1.16 מיליארד דולר. 

 וכך, למשל, כאשר ברבעון השני דיווחה אמדוקס על החוזה לאספקת שירותי בילינג לטלפוניקה - חברת הטלפוניה הגדולה בספרד, היה נראה שמדובר בעסקה בעלת שווי גבוה. בנוסף, התקווה היתה שהיא תוכל להוביל לחוזים נוספים בטלפוניקה במדינות שונות, ואנליסטים דיברו על היישום הצפוי של תוכנות ושירותי אמדוקס גם בפרישת רשתות הדור השלישי של טלפוניקה. ואולם השבוע החברה הודיעה כי היא מקפיאה את פעילותה בגרמניה, איטליה, אוסטריה ושווייץ בכל הנוגע לרשתות הדור השלישי, מה שמוחק חלק מהפוטנציאל. 

 וזו רק דוגמה אחת. "ההשקעות הראשוניות של הטלקו הגדולים בעולם יורדות", אומר צחי רודניק מבית ההשקעות אוסקר גרוס, "והחברות ממעטות להשקיע ולשדרג מערכות קיימות. הן לא עושות שום דבר, רק אם הוא נחוץ. אם כך, האימפקט על אמדוקס יתגלה במלואו ב-2003 אם היא לא תחתום על חוזים חדשים, שכן 2002 היא טובה יחסית ומבוססת בעיקרה על חוזים ישנים". 


 חששות מסוגיות חשבונאיות 


 אבל זה לבדו לא יכול להסביר מה קורה בחברה שהגיעה לרמות שפל, שכן ישנן חברות נוספות שאינן מצליחות להראות צמיחה מובהקת והזהירו, אולם נותרו המובילות בתחומן והמניה שלהן אינה צונחת בצניחה חופשית. 

 אם כך, ישנם מקומות רבים לדאגה, כאשר חלק מהם נובעים ממה שאפשר לכנות בצורה כללית "סוגיות חשבונאיות" - דבר שאפשר ללמוד גם מספקולציות שמועלות על ידם בצורה תדירה בלוחות המודעות האלקטרוניים. 

 אי הוודאויות הראשונות התעוררו כאשר חברת המחקר The Center for Financial Research  &  Analysis פירסמה בפברואר השנה דו"ח שביקר את השיטה באמצעותה מכירה אמדוקס בהכנסות ממיזם Certen המשותף לה ולבל קנדה, וטען כי אמדוקס מכירה רק בצד ההכנסות מהפרויקט בו היא מחזיקה 10%, אולם אינה מכירה בהפסדים ממנו. 

 ביוני האחרון אמדוקס שוב ניצבה במוקד דו"ח של CFRA, ואולם הפעם נוסף עוד נדבך: רכישת חברת Clarify. למעשה, חברת המחקר CFRA אמרה כי קיים חשש שקלריפיי ביצעה הפרשות לפני הרכישה שנועדו להגדיל הקצאות לחובות אבודים, כך שלאחר הרכישה הרווחים של אמדוקס היו מנופחים ברבעון הראשון. בנוסף, CFRA חזרה על כך שאמדוקס ניפחה באופן מלאכותי את הרווחים וההכנסות שלה. 


 האנליסטים התייחסו בביטול 


 האשמות קשות, אולם לא נשמעה אף תגובה מכיוון החברה וככלל, הדברים עברו בשתיקה יחסית שכן האנליסטים התייחסו להאשמות בביטול. למעשה, האנליסטית סוזן פאסוני מקרדיט סוויס פירסט בוסטון אמרה כי היא סבורה שהטענות שהועלו אצל CFRA הינן מוכרות, ובלתי מדויקות והשמיעה צפירת הרגעה בנושא. 

 מהדו"חות של בתי ההשקעות שהתפרסמו לאחר התוצאות הכספיות של החברה בתחילת השבוע עולה נקודה מעניינת מכיוון בית ההשקעות Vestigo Associates, ששייך לפידלטי קפיטל מרקטס. ובכן, בבית ההשקעות אומרים כי על אמדוקס להיסחר בשווי נמוך מזה של מתחרותיה (בבדיקת המכפיל), בעקבות שתי סיבות: האחת, היותה של החברה רשומה במקלט מס, גרנזי (Guernsey). השנייה, היא "מה שאנחנו מכנים כמדיניות ליברלית של שימוש בחשבונאות פרופורמה". 

 כלומר, האנליסט רוברט היינס מ-Vestigo מדבר ישירות על אותן הוצאות חד פעמיות של החברה, בהן הפרשות לפיטורי עובדים שיהיו ברבעון הקרוב; הפרשות למחיקות מוניטין וירידת ערך נכסים; פחת; ושינויים הקשורים בשיעורי מס - הוצאות שמופיעות בדו"חות אמדוקס בכל רבעון כמעט. 

 היינס ממליץ על רכישת המניה ומציב לה מחיר יעד של 11 דולר. לדבריו, המכפיל אותו הוא רצה להפעיל היה של הסקטור של החברה - 18-20, אולם הוא החליט לקצץ אותו בשליש ל-12 על רקע שתי ההערות הללו. 


 מכפיל של 7 על בסיס 2002 ושל 9 על בסיס 2003 


 בבדיקת יותר מ-15 בתי השקעות המכסים את החברה, ישנם כאלה המציבים לחברה מחיר יעד של 6 דולרים וממליצים בחום למכור את המניה (כמו Janney Montgomery Scott), ואולם הממוצע הוא מחיר יעד של 13 דולר למניה - גבוה בלא פחות מ-80% ממחיר המניה היום. בקרדיט סוויס, למשל, אומרים כי המניה תוכל גם לרדת לטווח של 8 דולרים בשנה-שנה וחצי הקרובות. 

 רודניק, מה אתה חושב על מכפיל של פחות מ-7 לשנה הפיסקלית 2002 ושל כ-9 על בסיס הרווחים הצפויים ל-2003? 

 "כשמדברים על מכפילים כאלה, זה מתאים יותר לחברות טקסטיל או תעשיית המזון, חברות כלכלה מסורתית. מכפיל כזה לא סביר לחברה שמוכרת ביותר ממיליארד וחצי דולר בשנה ואמורה לצמוח בשנים הקרובות. מצד נוסף, ישנם משקיעים שאומרים כי לא מדובר בחברת צמיחה, ולכן אין הם משקיעים בחברות שאינן צמיחה. 

 "כשאנחנו משווים את המכפיל של אמדוקס, שהיא מובילה בתחומה, למכפילים של חברות אחרות מובילות בתחומן, אנחנו רואים שהיא נסחרת בדיסקאונט. צריך לזכור שבכל תולדותיה אמדוקס איכזבה רק פעם אחת באזהרת הרווח הנוכחית, אבל השוק קונס אותה בצורה קשה. אני מעריך שחלק ניכר מזה הוא על רקע חששות העתיד - ירידה בהכנסות ובראות קדימה - ופחות על רקע האזהרה האחרונה. אמדוקס אף יכולה להעלות את המכפיל שלה על ידי כך שתוציא את שוק ההון מחוסר הוודאות שלו ותהיה בקשר רציף עם שוק ההון, כולל אנליסטים ועיתונאים". בינתיים, נראה שהחברה אינה נוקטת בכיוון כזה, ובכך לא שוברת מסורת על אף חילופי הגברי.