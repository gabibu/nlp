1. הפצצה עדיין לא נוטרלה: 


 כמעט כל הגורמים הפוליטיים בישראל התחרו ביניהם ביומיים האחרונים מי יתקוף בחריפות גדולה יותר את התקציב שמשרד האוצר הציג במסיבת העיתונאים ביום שישי. עבור רובם זו הזדמנות פז לקבל כיסוי תקשורתי, להיראות "חברתי" ופופולרי ולצבור קולות בקרב הקהל שלו. 

 אז כדאי להזכיר עכשיו לפואד, לבניזרי ולכל החבורה "החברתית" שסביב שולחן הממשלה: הפצצה עדיין לא נוטרלה, הפיחות המהיר בשקל והבריחה של כסף זר לחו"ל נעצרו בחודש שעבר רק בגלל ששר האוצר הבהיר שהוא מבין את טעויותיו הקשות, והוא מתכוון להציג לראשונה תקציב אחראי. 

 הקיצוץ החד שמציע האוצר בתקציב המדינה ל-2003 הוא המינימום הנדרש כדי להסיט את המשק מהמסלול ההרסני שבו הוא נע. אם הוא לא יבוצע, אם השווקים הפיננסיים לא ישתכנעו בקרוב שיש כוונה ומחויבות לבצעו, עלולה המערכת הפיננסית לחזור לתוואי שבו היא נעה לפני חודשיים - תוואי שמוביל למשבר. 

 השקט שהשתרר בשוק המט"ח ובשוקי הכספים בחודש האחרון מטעה: הוא לא מאותת על יציבות, הוא לא מעיד על שיפור במצבו של המשק - הוא שקט של המתנה; המשקיעים ממתינים לראות אם יש כיסוי להכרזות של שר האוצר וראש הממשלה. ברגע שיתעורר החשש שאלה הכרזות בלבד - יירד הדירוג של ישראל, תתחדש יציאת המט"ח מהמשק ורוחות המשבר שוב ינשבו כאן. 

 נתוני בנק ישראל שפורסמו אתמול על משיכת פיקדונות במטבע זר על ידי תושבים זרים ממערכת הבנקאות ביוני הם נורת אזהרה חשובה. הפת"חים, כפי שהם מכונים, הם אחד היסודות החשובים ביותר של מערכת הבנקאות הישראלית - יסוד שעמד עד היום בכל המשברים הכלכליים והביטחוניים שפקדו את המשק. 400 מיליון דולר שנמשכו מהפת"חים הם עדיין סכום קטן ביחס לסך הפיקדונות - אבל בתנאים המתאימים קילוח דק עלול להפוך לשיטפון. 


 2. המבחן האמיתי של שלום: 


 בניגוד לרוב המהלכים שהוביל שר האוצר סילבן שלום עד היום - הרי הצעת התקציב של 2003 שהוא הציג ביום שישי כוללת כמה צעדים אמיצים, חשובים ומתבקשים. הבולט שבהם הוא הקיצוץ בתקציב הביטחון המנופח והניסיון להתחיל לנגוס בשומנים של מערכת שתמיד הצליחה להלך על הציבור אימים כאילו תהיה פגיעה בביטחון אם יקצצו בתנאי החממה של אנשי המערכת. 

 הקיצוץ במערכת הביטחון, בנוסף לכוונה להקפיא את קליטת העובדים במגזר הציבורי וביטול השעות הנוספות, הם המבחן האמיתי של שלום; זהו צעד גדול, בעל משמעות מבנית ארוכת טווח למשק. 

 השאלה הגדולה היא האם שלום הציג את הקיצוץ הזה במטרה לבצע אותו, או מתוך כוונה שהמהלך ייכשל בממשלה ובכנסת ואז הוא יוכל לגלגל את האשמה בהידרדרות מצב המשק על אחרים. אם בשבועות הקרובים יתברר שלשלום אין כוונה או יכולת להילחם על הקיצוץ עד הסוף - אזי גם תקציב 2003 ייכנס להיסטוריה כעוד מהלך של יחסי ציבור של שר אוצר מהגרועים שידע המשק, שלא רוצה לעשות את הדברים הנכונים אלא רק להיראות כמי שעושה אותם. 

 לעומת זאת, אם שלום יהיה מחויב לקיצוץ במערכת הביטחון, ינקוט בכל הצעדים הכלכליים והפוליטיים הנדרשים כדי לבצעו ויהיה מוכן גם להקריב כמה קורבנות פוליטיים כדי להצליח - אזי זה יהיה הסימן הראשון לכך שהוא למד מטעויותיו, יש לו יכולת להשתנות והוא חושב לא רק על דרכו הפוליטית של סילבן שלום, אלא גם על המשק. 


 3. מובטלים או בטלנים? 


 הצעת התקציב שהגיש שר האוצר כוללת ניסיון לבצע רפורמה מקיפה בשוק העבודה באמצעות הרעה ניכרת בתשלומי העברה למובטלים, שבאוצר טוענים שהם ברובם המכריע "בטלנים" - כאלה שיש להם יכולת לעבוד ולהתפרנס אבל מערך תשלומי ההעברה מתמרץ אותם שלא לעבוד. 

 הנתונים שהציג משרד האוצר עד כה לא הצליחו לשכנע כי הנפגעים היחידים מהקיצוץ יהיו בטלנים. קיים עדיין חשד גדול כי המהלך של קיצוץ בתשלומי העברה יגרום לפגיעה אנושה בכמה מהאוכלוסיות האומללות ביותר במשק. 

 כדי להצליח לרתום את הציבור לרפורמה הכואבת הזאת צריך האוצר להוכיח כי המהלך אכן ממוקד אך ורק בעובדים אשר מסוגלים למצוא לעצמם עבודה. הוא עדיין לא הוכיח את זה. 

 גם זה לא מספיק: משרד האוצר צריך להוכיח שלפני שהוא מקצץ בתשלומי הבטחת הכנסה לשכבות החלשות ביותר - הוא קיצץ בכל שאר המקומות שבהם יש עדיין בשר, והקיצוץ לא מגיע ישר אל העצם. 

 זה הזמן למשל להכריז על ביטול תוכנית ההקלות במיסוי לתחום הנדל"ן והדיור, שבוצעה בוועדת רבינוביץ הראשונה. 700 מיליון השקלים ששר האוצר חילק לבעלי קרקעות ודירות במסגרת אותה ועדה נחוצים עתה לקיצוץ התקציבי של 2003. 

 גם אם יש מקום לבצע רפורמה בתחום המיסוי בנדל"ן ובטווח הארוך להוריד את שיעור המיסוי - זה לא הזמן. אי אפשר לקצץ בתשלומי הבטחת הכנסה למשפחות חד הוריות בשנה שבה מפחיתים את תשלומי מס השבח ללקוחות של רו"ח יאיר רבינוביץ ולכל שאר עשירי המשק.