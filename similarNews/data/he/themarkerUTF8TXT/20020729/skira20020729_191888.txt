עם הצלחה אי אפשר להתווכח, גם לא כשהיא צומחת מתוך לב ליבו של המגזר המפלגתי-חרדי בישראל. רשת החינוך אל המעיין של תנועת ש"ס היא הצלחה בלתי מעורערת. הרשת, שפנתה אל שכבות המצוקה בעיירות הפיתוח ובפריפריה, הצליחה, בין השאר, משום שסיפקה את אחד הצרכים החשובים ביותר לשכבות המצוקה: ארוחה חמה ושעות לימודים ארוכות לילדים. 

 ההצלחה של אל המעיין מקרינה על המאבק סביב הקיצוץ בתקציב המדינה. בסוף השבוע נפגשה צמרת האוצר עם מערכות העיתונים בניסיון לשכנע בצדקת התביעה לקצץ בקצבאות הבטחת ההכנסה. בפגישה הציג האוצר את טבלאות ההכנסה של "מר חכם", החי מהבטחת הכנסה ומההטבות הנלוות להבטחה זו, והשווה אותן לטבלאות ההכנסה של "מר מינימום", העובד בשכר מינימום. הכנסתו החודשית נטו של מר חכם היתה גבוהה מזו של מר מינימום. למעשה, מר מינימום יצטרך להגדיל את שכרו ביותר מ-2,000 שקל לחודש כדי להגיע לאותה הכנסה נטו של מר חכם, היושב בבית ואינו עושה דבר. 

 מאז 95' התייקרה ריאלית גימלת הבטחה ההכנסה ב-25%, כתוצאה מהגידול בשכר הממוצע במשק אליו היא צמודה. במקביל, חלה האצה במספר מקבלי הבטחות ההכנסה במשק - מספרם עומד עתה על 185 אלף. התמרוץ השלילי של יציאה לעבודה, המגולם במערכת ההטבות הסוציאליות, משפיע על שוק התעסוקה במשק, ממש כשם שחוקים כמו חוק הלפרט (חוק הילד החמישי) עודדו את הילודה הגבוהה בכך שהפכו את הילד הנוסף ל"השקעה" כלכלית כדאית. 

 באוצר מעוניינים לחזור למצב ששרר ב-95'. לשם כך הם רוצים לנקוט בשילוב צעדים של קיצוץ חלק מהבטחת ההכנסה, הפעלת מבחני תעסוקה על מקבליה וביטולה כליל לצעירים שאין מניעה כי ישתלבו בשוק העבודה. המטרה היא שלפרט יהיה תמיד עדיף לצאת לעבוד, מאשר להישאר בבית ולחיות מתמיכות של המדינה. 

 אין כמעט עוררין על הצדק שבמהלכי האוצר, אבל קיים חשש גדול מפני יישומם. הערכה של גורמי מקצוע היא שבקרב מקבלי הבטחת ההכנסה יש רבים שלא ניתן לשלבם בשוק העבודה. בלשון המקצועית, הם אינם "בני השמה". יש בהם עולים חדשים, מאתיופיה בעיקר, שלא הצליחו להשתלב במנטליות הישראלית. יש בהם מי שכבר שנים אינם עובדים, יש גם כאלה שמקיימים עצמם בזכות קצבאות והכנסה נוספת שאינה מדווחת (הם עובדים "שחור"), ויתקשו מאוד להתקיים על בסיס הכנסתם ה"שחורה" בלבד. 

 הבעיה הכאובה היא שלאוכלוסיית ה"בלתי הניתנים להשמה" מתלווים כמעט תמיד ילדים. כל סנקציה שתינקט נגד הוריהם, בניסיון לשלבם בשוק העבודה, תגולגל בסופו של דבר על הילדים עצמם. הסכנה של יצירת הדור השני או השלישי למצוקה, באמצעות הכבדת הנטל על דור ההורים כיום, היא מוחשית ובוערת. 

 ההצלחה של ש"ס, לכן, היא מודל שיש לבחון. הדרישה של חברה בריאה כי ההורים ייצאו לעבודה צריכה להיות מגובה בעזרה של המדינה בטיפול בילדים. ש"ס הוכיחה כי ניתן לספק, בקלות יחסית, את הפתרונות הנדרשים לשם כך. כל שצריך הוא שאת הכסף שהמדינה מפנה למימון רשת אל המעין ודומותיה, תפנה המדינה ישירות ליצירת מסגרות חינוכיות שיתמכו בילדים בשכבות המצוקה. כך ניתן יהיה גם להקל על בעיות ההורים וגם לשפר את רמת החינוך וההשכלה העתידית של הילדים.