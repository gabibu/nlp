קשה להיזכר בשבוע טוב יותר למשק הישראלי מאשר השבוע שעבר. כמעט מדי יום נרשמו אירועים חשובים, שמשמעותם היתה חיובית עד חיובית מאוד. ההוכחה למידת החיוב נמצאת בהיקף ובעוצמה של ההתנגדות שכל אחד מהם עורר. 

 מדובר בשלוש התפתחויות עיקריות: ההסדר לגבי צעירים חרדים, הרפורמה במס והצעת התקציב ל-2003. נקודת ההתחלה לבחינת התפתחויות אלה היא תמונת המצב, ומרכזה - ההכרה שהמשק הישראלי נמצא בעיצומו של משבר עמוק, המורכב משני אלמנטים בסיסיים. 

 האלמנט הראשון הוא  המשבר המיידי  , הנובע מגורמים קצרי-טווח. עם אלה ניתן למנות את הנזקים המצטברים עקב המלחמה עם הפלשתינאים, ההשפעה השלילית בעקבות ההאטה העולמית, קריסת בועת ההיי-טק העולמית והשלכותיהן של שגיאות חמורות שבוצעו בניהול המדיניות הכלכלית בשנים האחרונות. לנוכח עוצמתם של גורמים קצרי-טווח אלה, אין פלא שהמצב כל-כך קשה; אדרבה, הפלא האמיתי הוא שהמצב אינו חמור יותר - אבל ההחמרה בדרך. 

 בנוסף לגורמים קצרי-הטווח נדרשת המדינה להתמודד עם הבשלת תהליכים ארוכי-טווח, היוצרים פגמים מבניים במשק. תהליכים אלה כוללים את מערכת המיסוי שנהפכה מעוותת, ואת הניפוח השיטתי של מערכת תשלומי ההעברה על פני 15-10 שנים על ידי כל הסיעות והמפלגות, תוך ניצול השיתוק השלטוני שאיפיין את העשור האחרון. 

 המדינה נדרשת להתמודד עם תהליכים היוצרים פגמים מבניים במשק - מערכת המסוי שנהפכה מעוותת, וניפוח שיטתי של מערכת תשלומי ההעברה על פני 15-10 שנים ע"י כל הסיעות והמפלגות 

 התהליכים כוללים גם התפתחויות סוציולוגיות, טכנולוגיות ודמוגרפיות, המשפיעות על הצבא הסדיר, הקבע והמילואים - וגם על כוח העבודה האזרחי. התוצאה הכוללת של זרמים אלה בכלכלה ובחברה היא שיותר מדי אנשים לא עובדים ולא משלמים מסים מול מספר הולך וגדל של כאלה החיים מתקצוב ממשלתי מסוג זה או אחר, או שכאלה בילו שנים בתת-תעסוקה. תהליכים הרסניים אלה חייבו טיפול, וככל שהטיפול בהם נדחה - בגלל אותו שיתוק פוליטי ואנרכיה חקיקתית - הבעיות הלכו והחריפו. 

 ברור כי קיים מכנה משותף לתהליכים ארוכי-הטווח, השוחקים את איתנותם של המשק והחברה: הם צמחו על סמך ההנחה שיש משאבים לממנם. מישהו ישלם עבורם, איכשהו. זה מסביר מדוע דווקא בעיתוי של משבר כלכלי שנוצר בעקבות גורמים קצרי-טווח, נהפכו גם התהליכים ארוכי-הטווח לבלתי נסבלים. המשבר המיידי מאיץ ומחיש את ניפוץ האשליות שהצמיחו את הבעיות המבניות. 

 יש אמנם צדק פואטי בכך ששר האוצר הנוכחי, שתרם כה רבות לדחיית הטיפול בבעיות תקציביות כשהיה באופוזיציה, נאלץ עכשיו להיהפך לגיבור לאומי ולהוביל את הצעדים שיאפשרו את תחילתו של תהליך התיקון והשיקום. 

 יש גם צדק פואטי בכך שש"ס נאלצת להתמודד עם פירות הבאושים של פעילותה הפרלמנטרית לאורך השנים - לפני שהיא תתמוטט ותחדל להיות מפלגה מרכזית בנוף הפוליטי. ויש צדק פואטי גם בכך שממשלת הגנרלים הנוכחית היא זו הנאלצת להכיר במציאות, שלפיה, החברה הישראלית אינה מסוגלת לשאת עוד בנטל של גיוס כולל, שוויוני וחינם. 

 לאנשי הספרות יש חומר רב למחשבה ולעיבוד - על צדק, אירוניה וכדומה. בינתיים, המשבר מתעצם, וקיים צורך - אצל הכלכלנים והמחוקקים - להתמודד הן עם הגורמים המיידיים והן עם התהליכים שמאחורי הקלעים. 


 חוק טל - מהלך דרמטי 


 וזה מחזיר אותנו לאירועי השבוע שעבר. ראשית - "חוק טל" שנחקק, אף שכמעט כל הח"כים מתנגדים לתוכנו ולמה שהוא מייצג. "חוק טל" אומר כי היעד של שילוב הציבור החרדי בכוח העבודה (מושג שונה מאשר שילוב בחברה הכללית) הוא צורך קיומי של התקציב והמשק - וממילא של מדינת ישראל. החוק גם אומר כי גיוס כפוי הוא בלתי אפשרי. על סמך זה, החוק פותח את הדרך לכמה תהליכים דרמטיים. 

 בחזית החרדית-חילונית, החוק מבשר על החשת התהליך העוברי של הצטרפות גברים חרדים לכוח העבודה. גידול באחוז האוכלוסייה הבוגרת, הנמנה עם כוח העבודה, הוא אולי הצורך הקריטי ביותר של המשק הישראלי; הדבר יגרום לכך שבטווח הארוך התמ"ג יצמח, תקבולי המסים יגדלו ותשלומי ההעברה יקטנו (כאחוז מהתמ"ג). 

 במאמר מוסגר נאמר כי בחזית הפנים-חרדית צפוי הביטול של אידיאל חיי הלימוד הכולל (תרתי-משמע) כרעיון מרכזי בחברה החרדית לגרום זעזוע ושינויים משמעותיים בטווח הבינוני והארוך. אבל האספקט היחיד של זעזוע/שינוי זה, שניתן לחזות בסבירות גבוהה, הוא האספקט המאקרו-כלכלי הנ"ל. 

 בחזית הפנים-חרדית צפוי הביטול של אידיאל חיי הלימוד הכולל (תרתי-משמע) כרעיון מרכזי בחברה החרדית לגרום זעזוע ושינויים משמעותיים בטווח הבינוני והארוך 

 בחזית הצבאית צפוי "חוק טל" להחיש את ההכרה בכך שגיוס כולל ושוויוני הוא שיטה יקרה ובלתי-יעילה, וכנראה גם לא מתאימה לצורכי הצבא. כמו אצל החרדים, ביטול עמודי יסוד רעיוניים, שעליהם נשענת החברה הישראלית במשך 50 שנה, יגרום זעזוע. זה מסביר את הרתיעה וההתנגדות, ואולם חקיקת החוק מראה ששתי החברות התקדמו מעבר לשלבי הטראומה וההתנגדות הרגשית והנפשית, לקראת ההתמודדות עם הבלתי נמנע. 

 אותם הדברים אמורים גם לגבי "חוק רבינוביץ", הרפורמה במיסוי האישי. נכון שהחוק נחקק בחיפזון, ולכן הוא לבטח פגום, אבל ההתמקדות בפרטים מסתירה את העובדה העיקרית: חוק זה מהווה פריצת דרך בטיפול בסוגיות מרכזיות במערכת המיסוי. 

 ברור שחוק זה הוא ראשיתו של תהליך, ולא צעד של "זבנג, וגמרנו". תהליך התערערות מערכת המס נמשך שנים רבות; לא ניתן לתקן הכל בעבודה מאומצת (ומן הסתם, רשלנית) של חודשיים-שלושה. אבל הכיוונים סומנו באופן ברור: הורדת המס השולי, הורדת נטל המס הכולל וביזור מקורות ההכנסה החייבים במס. על זה מדברים המומחים במשך שנים, ועכשיו מתחיל, סוף-סוף, שלב היישום. 

 אלא שמעל לכל מרחף הענן השחור של המשבר המיידי. משבר זה הוא כה חמור עד כי ביכולתו לשנות את התנהגותם ועמדותיהם של אנשים ומפלגות מן הקצה אל הקצה. כבר ראינו ביצוע קיצוצים בקצבאות הילדים ובדמי אבטלה, תוך רמיסת עקרונות מדומים ועמדות מסורתיות של גורמים רבים. 

 אך זה כאין וכאפס לעומת הצפוי בחודשים הבאים. דברים שנחשבו דמיוניים - ביטול משרדי ממשלה על שריהם ולשכותיהם, הורדה בשכר הריאלי ופיטורים בשירות הממשלתי, כל זה בשנת בחירות - יישקלו ואף יתבצעו. ברקע: מסע ציבורי ומשטרתי נגד עובדים זרים, מעסיקיהם ומייבאיהם, ולחץ הולך וגובר על מקבלי קצבאות למיניהם, שכיום כדאי להם יותר לא לעבוד מאשר לעבוד. 

 מול כל זה תפרוץ זעקה של הנפגעים (אמיתיים או מתחזים), שהגזירות יגרמו להם קשיים אמיתיים. קשה לדעת מה יהיו ההשלכות החברתיות והפוליטיות של יישום הצעדים שייכללו בגרסה הסופית של תקציב 2003; אם בדרך לאישורו תתרחש המתקפה האמריקאית על עיראק, ייתכן שהמחיר הפוליטי יהיה נמוך יותר - אבל המחיר החברתי יהיה גבוה מאוד, בכל מקרה. גבוה, אבל בלתי נמנע. הזעקות ישפיעו רק על החלוקה היחסית של המרורים שכולם יאכלו, ואולי על מספר המנות שיקבלו - אבל לא על הכמות הכוללת שכבר נקבעה ביד נדיבה.