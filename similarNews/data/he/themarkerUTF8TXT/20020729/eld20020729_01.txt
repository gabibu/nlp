ענקית התרופות הישראלית,  טבע (  טבע  [10]  : ת"א)  , עשתה זאת פעם נוספת. עם מכירות רבעוניות בהיקף של כ-572 מיליון דולר ורווח נקי של כ-92 מיליון דולר או 68 סנט למניה, החברה הגנרית המובילה בעולם השאירה מאחור את תחזיות האנליסטים באשר לביצועיה, גם ברבעון השני של 2002. 

 ואם לא די בכך, הרי שבחברה ממשיכים לשדר אופטימיות באשר להמשך השנה: "אנחנו מעריכים שברבעון השלישי נוכל לפחות לחזור על הרווח שהצגנו ברבעון השני, עם סיכוי טוב מאד ל-Upside אשר מותנה בקבלת אישור למוצר אחד ובפסיקת בית המשפט למוצר שני. כשנקבל את האישור או הפסיקה, ניתן תחזיות מעודכנות להתפתחויות המשך השנה", אמר המנכ"ל ישראל מקוב במסיבת עיתונאים שכינסה טבע לרגל פרסום הדו"חות. 

 מבלי לומר זאת מפורשות, מקוב כיוון בדבריו אלה ל-Mirtazapine, הגירסה הגנרית של ה-Remeron המיוצרת ע"י Akzo Nobel ומיועדת לטיפול בדיכאון, ותרופת ה-Augmentin המיוצרת על ידי חברת Glaxo-Smith-Kline הבריטית, תרופה אנטיביוטית המיועדת לטיפול בזיהומים. 

 זה חודשיים לערך שבטבע מחכים בקוצר רוח לפסיקת בית המשפט בארה"ב בנוגע לשיווק ה-Mirtazapineובמקביל מחכה החברה לקבלת האישור לשיווק ה-Augmentin, תרופה שחברת ג'נבה האמריקאית (החטיבה הגנרית של נוברטיס), תחל בשיווקה ברבעון הנוכחי. 

 בין אם טבע תעדכן את התחזיות שלה לרבעון השלישי ובין אם לא, המשקיעים בה יכולים להתהלך היום עם חיוך על השפתיים 

 כדי לסבר את האוזן, די אם נזכיר כי מכירות ה-Augmentin ב-12 החודשים האחרונים הגיעו לכ-2 מיליארד דולר, ואילו מכירות ה-Remeron עלו בתקופה זו על חצי מיליארד דולר. על פי הערכות האנליסטים צפויים מוצרים אלה לתרום לטבע מכירות שנתיות בהיקף של כ-250-300 מיליון דולר, כלומר, להגדיל את השורה העליונה של טבע ביותר מ-10%. מכאן, די ברור למה מקוב מדבר על Upside אפשרי. 

 אבל אם נחזור לרגע לתחזיות לרבעון השני, נראה שגם בטבע הופתעו במקצת, לפחות בכל הקשור להיקף המכירות של הקופקסון, המוצר האתי היחידי של החברה המיועד לטיפול במחלת הטרשת הנפוצה. ברבעון החולף השיקה החברה במדינות צפון אמריקה את הקופקסון במזרק מוכן מראש  (Prefilled Syringe) ונמשכה החדירה של הקופקסון לשוק האירופאי כאשר מוצר זה הושק במדינות נוספות. 

 לדברי מקוב, "מכירות הקופקסון באירופה עלו על הציפיות המוקדמות שלנו". דן זיסקינד, סמנכ"ל הכספים של טבע, אף הוסיף כי מכירות הקופקסון הגלובליות עומדות כעת על קצב שנתי של יותר מחצי מיליארד דולר. 

 לא זו בלבד שטבע תחלק דיווידנד בהיקף של כ-12 מיליון דולר, הרי שמניית החברה טיפסה מאז תחילת השנה בכ-10%, בעוד שהמעו"ף ירד בכ-20% 

 המשך הצמיחה של טבע, אשר משתדלת לשמור על צביונה הישראלי מסייע, בינתיים, גם לשוק העבודה המקומי. בשנה שעברה קלטה טבע כ-250 עובדים מקומיים, ומתחילת השנה הצטרפו לשורותיה כ-115 עובדים נוספים. בסך הכל השקיעה טבע בישראל במחצית הראשונה של השנה סך של כ-34 מיליון דולר. ואם עסקינן בצביון הישראלי של החברה, הרי שמקוב ממהר לציין: "עד היום לא נתקלה טבע בבעיה כלשהי בשל היותה חברה ישראלית". 

 דבר נוסף שאפשר לומר על טבע הוא שבחברה מפיקים לקחים. אם ברבעון הרביעי של שנת 2001 ביצעה החברה הפרשה של יותר מ-3 מיליון דולר בגין הפיחות שנרשם בשער הפזו הארגנטיני, הרי שהחשיפה של החברה לסיכוני מטבע נמצאת בירידה. כך עולה מדבריו של זיסקינד, אשר מסר כי "במהלך הרבעון, טבע הקטינה את מכירותיה לכמה אזורים פרובלמטיים - מדינות דרום אמריקה והרפובליקות הסובייטיות לשעבר". לקח אחר שהפנימו בחברה נובע לשיווק המוצרים הייחודיים המפותחים על ידה. כך, בעוד שהקופקסון שווק בתחילה בארה"ב ובאירופה בשיתוף חברתAventis, הרי שאת התרופה שמפתחת טבע לטיפול במחלת הפרקינסון היא מתכוונת לשווק בארה"ב לבדה, כאשר חברת Lundback הדנית תסייע בשיווק במדינות אירופה. 

 מקום של כבוד ניתן בטבע לחטיבת ה-API (כימיה) שלה. לדברי מקוב, חטיבה זו נותנת לטבע יתרון המאפשר לה "פיתוח מוצר, 10 שנים לפני תום תקופת הפטנט שלו". מדו"חותיה של טבע עולה כי מכירות חטיבת ה-API קטנו במהלך הרבעון ל-52 מיליון דולר, 5% פחות מאשר ברבעון המקביל. עם זאת, מקוב ממהר להרגיע ומציין כי "קיטון זה הינו במכירות החיצוניות למתחרות שלנו. בסך הכל, הגידול במכירות הפנימיות מהווה אינדיקטור להצלחה שלנו, והראייה היא שבסך הכל המכירות של ה-API גדלו ב-10% לעומת הרבעון המקביל". 

 קופת המזומנים של טבע קטנה במהלך הרבעון החולף, והיא מכילה 600-700 מיליון דולר, כ-70 מיליון דולר פחות מכמות המזומנים ששכנה בה בתחילת הרבעון. זאת, בעיקר כתוצאה מרכישת באייר קלסיקס הצרפתית ורכישת חטיבת הכימיה של האניוול באיטליה. על התנודה הצפויה בכמות המזומנים שבידי טבע, יכולים להעיד דבריו של מקוב אשר מסר כי מדיניות הרכישות של טבע לא השתנתה. "אנחנו כל הזמן בוחנים חברות, אבל צריכים שהן יעמדו בקריטריונים שקבענו", אמר. 

 בינתיים, המשקיעים בטבע רווים נחת מביצועיה של מניית החברה. שכן, לא זו בלבד שטבע תמשיך במדיניות הדיווידנד שלה ותחלק לבעלי מניותיה דיווידנד בהיקף של כ-12 מיליון דולר, הרי שמניית החברה טיפסה מאז תחילת השנה בשיעור של כ-10%, בהשוואה לירידה של כ-20% במדד המעו"ף. 

 לכן, בין אם טבע תעדכן את התחזיות שלה לרבעון השלישי ובין אם לא, המשקיעים בה יכולים להתהלך היום עם חיוך על השפתיים. 


 קישורים נוספים 
 מקוב: הרווח של טבע ברבעון הבא יהיה לפחות 92 מיליון דולר  [11] 

 טבע מכה את התחזיות בכ-10% עם רווח של 91.9 מיליון דולר  [12]