5,650 עובדי  קומברס טכנולוג'י  (  CMVT  [10]  : NASDAQ)  בעולם, מחציתם בישראל - בלחץ. ואיך אפשר להאשים אותם? אין להם שום דרך לברר מה צופן להם העתיד, והאם ההערכות בשוק - שבתחילה היו רק שמועות ובשבועות האחרונים הפכו לאנליזות של בתי ההשקעות המובילים המכסים את המניה - הן אכן נכונות. ובתרגום חופשי: האם קומברס תיכנס כעת לגל פיטורים נוסף? ואם כן, האם יפוטרו 900 עובדים? 1,200 עובדים? האם הפיטורים יתרחשו בחודש הקרוב? האם זה יהיה הגל האחרון? הרבה שאלות שלא בטוח שלהנהלת קומברס עצמה יש את התשובות עליהן. 

 העובדים בלחץ - זה ברור. הם רואים מבפנים את ההרעה בעסקי החברה, את השינויים הפנימיים שהיא עוברת כדי לתת קונטרה לירידה החדה במכירות, והם חשים על בשרם את התכווצות האופציות שבידיהם כעת, כשהחברה בשווי נמוך יחסית לרמות ההיסטוריות שלה - 2.1 מיליארד דולר. 

 ומאחר שהנהלת קומברס שומרת בינתיים על שקט יחסי, היא מסייעת לספקולציות לנבוט ולפרוח: "לנו הודיעו על פיטורים של 960 איש"; "היתה ישיבה של הנהלת החברה וקבעו בה יום ושעה לפיטורים" ועוד "סיפורים מבפנים" כאלה ואחרים. מהחברה נמסר, אגב, כי "לעובדים לא נמסר דבר וחצי דבר על פיטורים". 

 בין אם תרחיש הפיטורים יתקיים ובין אם לא, על הצרות של קומברס נכתבו רבבות מלים בחודשים האחרונים - על מצבה העסקי, חוסר הצמיחה והקיפאון בעסקי הליבה ובכלל. אבל מעבר לכל הצרות האלו, צריכה החברה עכשיו, ותיאלץ גם בעתיד, להתמודד עם תוצאותיו של משבר האמון שנוצר בינה לבין עובדיה. 

 בחודש מארס השנה - עם תחילתן של ההערכות הפסימיות - שיחררה קומברס תגובה לפיה אין בכוונתה לבצע גל פיטורים נוסף, זאת לאחר שפיטרה מעל 1,000 עובדים בשני סבבים קודמים. אבל העובדים לא האמינו. הם ראו כיצד החברה מתקשה לסגור עסקות וכיצד היא אינה מצליחה לפרוץ בתחום ה-MMS - מסרי מולטימדיה קצרים. 

 הנהלת החברה טיפלה במצב: היא שלחה לעובדים מכתב אישי בדואר אלקטרוני בו הרגיעה אותם כי אין בכוונתה לפטר עובדים נוספים. בינתיים, החברה שומרת על מצבת כוח האדם שלה פחות או יותר, אבל קשה להרגיע את הרוחות. קומברס היא לא החברה היחידה שהמשבר עשה בה שמות, אבל העובדים כבר רואים את הכתובת על הקיר ברחוב הברזל בתל אביב. 

 בעבר קומברס התנהגה אחרת. באפריל 2001, כאשר החברה נאלצה לפטר כ-360 מעובדיה, הודיעה הנהלת קומברס לעובדים על גל הפיטורים הצפוי ועוד באותו יום הוציאה הודעה מסודרת לעיתונות, אליה נלוו פגישות של עיתונאים עם הנהלת החברה. 

 ביולי 2001 שוב נשמעו בשוק הערכות על סבב פיטורים נוסף בחברה, שני במספר, שיכלול מאות מעובדיה. הנהלת החברה בחרה להכחיש. הגדיל לעשות קובי אלכסנדר, יו"ר ומנכ"ל החברה, ששיגר לעובדים מכתב בדואר אלקטרוני שהיווה צפירת הרגעה עבורם, בו ציין כי אין בכוונת החברה לבצע פיטורים נוספים. כ-4 חודשים אחר כך פיטרה החברה כ-850 מעובדיה. 

 לפני גל הפיטורים השני הדינמיקה היתה זהה: השוק גועש, החברה מפזרת ערפל ובסוף חותכת בבשר. האם יהיה סבב פיטורים שלישי? עד תחילת השבוע המשיכה החברה להשתמש בהודעתה הסטנדרטית - יש לומר - כי אין בכוונתה לבצע סבב פיטורים נוסף. 

 אתמול שוב הבהירה החברה כי היא בוחנת את הוצאותיה, וכי אם יהיה צורך, היא תבצע קיצוצים כוללים, כשהכוונה לא היתה בהכרח לקיצוצים בכוח האדם. חשוב לזכור כי תמיד קיימת האפשרות כי האנליסטים אינם קוראים היטב את המפה, והפחד הוא שמדבר מגרונם של העובדים, ולא עובדות מוצקות. 

 קלישאה או לא, מאות עובדים לא טועים. משהו, כך נראה, קורה בפנים. הסבר אחד אפשרי להתנהגות החברה, אם כן, הוא כי אין היא יכולה להודיע על כוונה לפטר מאות עובדים בתקופה הקרובה, ורק אחר כך לקבוע זהותם, מבלי לפגוע במוטיווציה של כל העובדים. ובכן, אם זה ההסבר, אז יש לנו חדשות: המוטיבציה של העובדים מזמן נפגעה ואולי הדרך היחידה שלה להיחלץ מהמצב הוא להיות הוגנת. 

 כן, הוגנת. לאפשר לעובדים, גם אם הם בודדים, העומדים בפני רכישות משמעותיות, או כאלו שקיבלו הצעות עבודה ממקומות אחרים, לשקול צעדיהם בדרך שתהיה טובה יותר עבורם. לאפשר לעובדים, אותם מגדירה החברה בהזדמנויות רבות כנכס הגדול ביותר שלה, לדעת את מרב הפרטים האפשריים, גם אם אלו פרטים חלקיים. 


 קישורים נוספים 
 קומברס: עוד רבעון, עוד אכזבה  [11] 

 ג'ונתן האלף:  "  קומברס לא תוכל להימלט מפיטורים; לא הייתי מצפה ממנה להרים וגבעות אם לא תתמזג  "  [12]