הדו"חות שסיכמו את הרבעון הראשון של 2002 עבור  קומברס טכנולוג'י (  CMVT  [10]  : NASDAQ)  אולי סבירים, אולם בכל הנוגע להמשך מתגלה קטסטרופה לא קטנה - לפחות בהשוואה לתחזיות האנליסטים וההיסטוריה רצופת ההפתעות החיוביות שהאימפריה של קובי אלכסנדר סיפקה לוול סטריט. 

 עוד רבעון, עוד אכזבה, זו הכותרת שבה מסכמים במריל לינץ' את ביצועיה העסקיים והפיננסיים של קומברס. "לירידה בתחום הטלקום היתה השפעה מכרעת עלינו", אמר אלכסנדר, יו"ר ומנכ"ל החברה, בשיחת הוועידה שקיימה הלילה החברה, "אבל למרות האווירה הקשה, אנחנו מאמינים שיש לנו פייפליין גדול, בסיס לקוחות מצוין, וחוזק פיננסי - שלא כמו המתחרות שלנו. זה נותן את הביטחון ללקוחות שנמשיך לתמוך בהם ולשפר את הטכנולוגיה שלנו. כל מה שאמרנו לפני 9 חודשים התברר כשגוי, לכן אנחנו לא נותנים תחזיות להמשך השנה אלא רק לרבעון השני". 

 ואחרי ההקדמה הזו, דיוויד קריינברג, סמנכ"ל הכספים של החברה, מספק את המספרים הקשים שהחברה צפויה להציג ברבעון השני. המספרים הללו הותירו מאחור גם את תחזיות האנליסטים הפסימיים ביותר - אלא שניחשו כי הכנסות החברה ברבעון הראשון יירדו, אולם לא ידעו עד כמה (התחזית הממוצעת היתה כי יישארו באותה הרמה). 


 צבר ההזמנות ירד, ההכנסות ירדו, הרווח הגולמי עלה 


 קומברס מדברת עכשיו על הכנסות של 190 מיליון דולר ברבעון השני עם סטייה של 5% לכל כיוון, כלומר בין 180.5 מיליון דולר ל-199.5 מיליון דולר. אם אמנם אלה יהיו המספרים, הרי שמדובר בירידה של 5.5%-14.5% בהשוואה לרבעון הראשון של השנה, בו דיווחה החברה על הכנסות של 211.2 מיליון דולר. המספר האחרון היה ברף התחתון של תחזיות החברה אולם רחוק מתחזית האנליסטים הממוצעת, שהיתה להכנסות של 219 מיליון דולר. צבר ההזמנות של החברה ירד ל-194.7 מיליון דולר מ-220.7 מיליון דולר ברבעון הקודם. 

 מניית קומברס בשנה האחרונה 

 קריינברג מסביר כי תמהיל ההכנסות ברבעון הראשון היה שונה, והוא זה שהוביל גם לשולי רווח גולמי של 66.5%. "אחוז גדול מהמכירות הגיע מלקוחות קיימים, וזה סייע לרווח הגולמי להיות גבוה יותר". בתשובה לשאלה האם ניתן להבין מכאן שהחברה לא מכרה ללקוחות חדשים, אומר קריינברג כי המסקנה אינה נכונה, וקומברס ממשיכה לקבל הכנסות גם מלקוחות חדשים. 

 אלכסנדר הוסיף בשיחת הוועידה כי אמנם קיים לחץ מחירים בשוק, אולם "לא יותר מתמיד. יש היום פחות תחרות מחברות קטנות, שכן הלקוחות מעדיפים שלא לקנות טכנולוגיה מסטארט אפים, אולם התחרות עם החברות הגדולות יותר נותרת זהה". 


 האנליסטים יגלו ודאי זהירות יתרה 


 קומברס אמנם לא סיפקה מספרים להמשך, אולם האנליסטים יעשו זאת ודאי במקומה בימים הקרובים - הפעם, בזהירות מירבית, שכן כבר שלושה רבעונים שהם אינם מצליחים לכמת במספרים בצורה מדויקת את המשבר בחברה. 

 "קומברס, להערכתי, לא תצמח השנה ותרשום ירידה בהכנסות מרבעון לרבעון", אומר היום ג'ונתן האלף, אנליסט בית ההשקעות השווייצי UBS ורבורג.  גם בכל הנוגע לשורה התחתונה הטרנדים השליליים מתחזקים: קומברס מדברת כעת על הפסד של 20 מיליון דולר ברמת הכנסות של 190 מיליון דולר  "אני בהחלט מופתע מהמספרים, למרות שהערכנו שתהיה ירידה ברבעון השני", הוא אומר. 

 גם בכל הנוגע לשורה התחתונה הטרנדים השליליים מתחזקים: קומברס מדברת כעת על הפסד של 20 מיליון דולר ברמת הכנסות של 190 מיליון דולר, כך שאם היא תגיע לרף התחתון של התחזיות, נראה כי ההפסד יכול להיות אף חמור יותר. הפסד זה מיתרגם ל-11 סנט למניה. נראה, כי בעניין זה סייע לחברה הפיחות בישראל ושינויי יחסי המטבעות שקל-דולר. "אנחנו לא יכולים לספק פירוט בנקודה זו", אומר הבוקר קריינברג, "אבל ברור שחלק ניכר מההוצאות שלנו הן בשקלים, שכן מחצית מהעובדים שלנו נמצאים בישראל". 

 לשם השוואה, החברה דיווחה ברבעון הראשון על הפסד של 8.2 מיליון דולר או 4 סנט למניה (פרופורמה) או הפסד של 23.6 מיליון דולר או 13 סנט למניה בהכללת מחיקה של 15.4 מיליון דולר בעקבות ירידת ערך של השקעות. "אני מאמין שהורדנו בספרים את ערך ההשקעות לשווי מתאים, אולם אין לנו עירבון לכך", אומר קריינברג. כלומר, אם המשבר ימשיך - ונראה בינתיים שכך יהיה - הרי שייתכן שנחזה במחיקות נוספות. 


 נקודת איזון: 220 מיליון דולר 


 נקודת האיזון הנוכחית של קומברס היא בהכנסות רבעוניות של 220 מיליון דולר, ואם אמנם היא מתכוונת לשוב לרווחיות השנה כפי שהנחתה, לא בטוח שיהיה זה ברמות ההכנסות הללו אלא דווקא בנמוכות יותר. "אני לא מאמין שקומברס תגיע אפילו להכנסות רבעוניות של 200 מיליון דולר", אומר האלף, "כך שקיצוץ ההוצאות יהיה זה שיוכל להביא אותה אולי לאיזון". 

 הבעיות אצל קומברס אינן חדשות, ובשוק ההון מתריעים עליהן כבר מספר רבעונים: המוצר העיקרי של החברה,  ג'ונתן האלף: "אני לא מאמין שקומברס תגיע אפילו להכנסות רבעוניות של 200 מיליון דולר, כך שקיצוץ ההוצאות יהיה זה שיוכל להביא אותה אולי לאיזון"  התיבות הקוליות, הוא מוצר בוגר ונמצא במגמת ירידה מתמדת. בנוסף לכך, האפליקציות החדשות לא נכנסו בקצב משביע רצון, וקומברס אינה מובילה בשווקים הללו. "אין שום סיבה בעולם שגם אם תתחדש הצמיחה בתשתיות הרשת, התיבות הקוליות יצמחו אף הן", אומר האלף, "לחברה בעצם יש מוצר אחד פעיל שהוא בשל, וטכנולוגיות חדישות יותר היום מציעות טכנולוגיה של תיבות קוליות במחירים נמוכים יותר". 

 חטיבת קומברס (CNS לשעבר), היוותה 79% מהכנסותיה של קומברס ברבעון הראשון, כלומר: מכירות של 166.8 מיליון דולר. מתוך סכום זה, 80% נבעו מתחום התיבות הקוליות וה-20% הנוספים משירותי ערך מוסף אחרים - בדומה לרבעון הקודם (מבחינת האחוזים, אולם לא במספרים אבסולוטיים). יותר מ-85% מהכנסות חטיבת קומברס נבעו משוק הסלולר (כלומר, 67% מהכנסות החברה האם). 


 אלכסנדר מודה שבינתיים החברה לא מוכרת ב-MMS 


 ומה לגבי שוק ה-MMS - מסרי המולטימדיה הקצרים? "הם פשוט לא זוכים שם בחוזים", אומר האלף. למעשה, בשיחת הוועידה הודה אלכסנדר שקומברס אינה זוכה נכון לעכשיו בחוזים בתחום זה, אם כי היא חווה התעניינות רבה, ואמר כי רוב העסקות מתבצעות עם ספקי התשתיות, כמו נוקיה ואריקסון. מי שעוקב אחרי ההתפתחויות אצל מתחרותיה של קומברס יכול לראות ש-CMG, למשל, דווקא מצליחה לדווח על עסקות בודדות. 

 אלכסנדר דיבר אף על שינוי באסטרטגיית החברה,  בשיחת הוועידה הודה אלכסנדר שקומברס אינה זוכה בחוזים בתחום זה, ואמר כי רוב העסקות מתבצעות עם ספקי התשתיות, כמו נוקיה ואריקסון  ואמר כי היא מתכוונת להפוך לספקית שנייה לצד אריקסון ונוקיה. "זו אסטרטגיה שמתאימה ל-Follower, ולא לחברה מובילה", סבור האלף. "הבעייתיות שאני רואה בהכרזה הזו היא שראשית, לא בטוח בכלל שיהיה ספק שני בחוזים האלה, ושנית, התהליך הקבוע הוא בניית מערכת, הרצה שלה ולאחר מכן תחילת מכירות. רק כשמגיעים לשלב הזה אפשר לדבר על ספקית שנייה, ותקופת הזמן היא 2-4 שנים מהיום. ומה יהיה עד אז?". 

 לדברי האלף, קומברס משלמת כאן את מחיר הפספוס ההיסטורי שלה את שוק ה-SMS. "המולטימדיה היא המשכיות של ה-SMS - שוק שבו קומברס לא נחשבת לשחקנית משמעותית. למעשה, לאחר הפספוס של השוק לא היה לחברה הרבה מה לעשות בכיוון הזה". 


 בינתיים - לא רוכשים חוב או מניות 


 התזרים של החברה מפעילות היה שלילי והסתכם ב-1.1 מיליון דולר בניטרול הכספים שהופנו עבור הפרשות לארגון מחדש - 1.2 מיליון דולר נוספים (שלילי). וכאן אנחנו מגיעים ליתרות המזומן העצומות של החברה: את הרבעון הראשון היא סיימה עם מזומן, שווי מזומן, פקדונות בבנקים והשקעות לטווח קצר בגובה של 1.88 מיליארד דולר - לעומת 1.89 מיליארד דולר בסוף הרבעון הרביעי של השנה. 

 קופת המזומנים הדשנה של החברה מאפשרת לה להציע תנאים אטרקטיוויים יותר ללקוחותיה - דבר שבא לידי ביטוי במספר ימי האשראי ללקוחות, שהיה גבוה מ-150. חשוב לזכור כי הקופה כוללת גם את חלקה של קומברס ביתרות המזומנים של  ורינט (  VRNT  [11]  :NASDAQ)  ו  אולטיקום (  ULCM  [12]  : NASDAQ)  . בצד ההתחייבויות קומברס סוחבת עדיין את האג"ח להמרה שלה - 600 מיליון דולר, בעוד ששוויין בשוק הוא 420 מיליון דולר - מצב אופטימלי אולי לביצוע פדיון מוקדם של חובות. 

 האג"ח להמרה של החברה נושאת קופון של 1.5% ומחיר ההמרה שלה הוא 116 דולר - מזכרת נשכחת לרמות השיא של המניה שהיום מדשדשת ברמה של 10 דולרים, המשקפת לחברה שווי שוק של פחות מ-2.1 מיליארד דולר. בקומברס אמרו כי כרגע אין תוכנית מוגדרת לפדיון מוקדם לאג"ח או לרכישת מניות, וכי החברה תודיע על כך בתקופה הקרובה במידה ותתגבש תוכנית מסוג זה. הוא הדין לגבי רכישות חדשות - שם קריינברג אומר כי החברה מחפשת הזדמנויות. 


 קומברס: תימלט מפיטורים 


 נקודה משמעותית נוספת היא כוח האדם בחברה. עובדים רבים טוענים בתוקף כי החברה כבר החלה בתהליך פיטורים. החברה מכחישה אך אומרת כי היא נמצאת עם יד על הדופק במישור ההוצאות,  מאחר שהמטרה של החברה היא איזון השנה, לא מן הנמנע שהתחזיות לקיצוצים במחצית השנייה של השנה יתממשו  וכי אם יהיה צורך - היא תבצע קיצוצים כוללים בחברה (אין כוונתה בהכרח לכוח אדם). בסוף הרבעון הרביעי היו בחברה 5,650 עובדים וקריינברג אומר היום שמצבת כוח האדם נותרה זהה ברבעון הראשון. מאחר שהמטרה של החברה היא איזון השנה, לא מן הנמנע שהתחזיות לקיצוצים במחצית השנייה של השנה יתממשו - כמו שמעריכים למשל בקרדיט סוויס פירסט בוסטון וב-UBS ורבורג. 

 ונקנח בדיאלוג שהתקיים בסיומה של שיחת הוועידה של החברה, כאשר טל ליאני, אנליסט בכיר במריל לינץ', עלה לשאול את השאלה החותמת את שיחת הוועידה. רקע: בסוף 2001 היה זה ליאני שחתך את קומברס ל"מכור" והכריז על מותן של התיבות הקוליות. מאז, היחסים בין הנהלת קומברס וליאני - כך אומרים בשוק ההון - אינם טובים כשהיו, דבר שבא לידי ביטוי גם בכך שמריל לינץ' לא היה חלק מארסנל החתמים שלקחו את ורינט לפני שלושה שבועות להנפקה ראשונית. 

 ליאני:  היי. תודה שנתתם לי לעלות לקו ולשאול שאלה. רציתי לשאול לגבי ההזמנות של החברה... 

 פול בייקר, האחראי על קשרי משקיעים:  באמת התפלאנו בשני הרבעונים האחרונים שלא השתתפת בשיחות הוועידה 

 ליאני:  כן, אני לא רגיל שמעלים קודם שאלות פולו-אפ ורק אז את מי ששואל בפעם הראשונה שאלה והיה על הקו מאז תחילת השיחה, אבל בסדר. ובכן, בכל הנוגע להזמנות... 

 קריינברג:  רגע, טל ליאני, יש לי שאלה אליך: יש לך טענה שניסית לעלות בעבר לשאול שאלות ולא נענית? 

 ליאני:  בצורה כללית, לא רק אצלכם, אני שוב חוזר על העניין ששאלות הפולו אפ עלו לקו לפני 

 בייקר:  העלו רק פולו אפ אחד לפניך. ליאני, תענה על השאלה, אתה רומז שרצית לשאול בעבר ולא הצלחת? 

 ליאני:  אתם יודעים מה, אני מצטער אם רמזתי למשהו אחר 

 אלכסנדר  (מסייע למי שפיספס בטעות את ההתנצלות): אוקיי, ההתנצלות שלך התקבלה, תודה 


 קישורים נוספים 
 ג'ונתן האלף:  "  קומברס לא תוכל להימלט מפיטורים; לא הייתי מצפה ממנה להרים וגבעות אם תישאר עצמאית ולא תתמזג  "  [13] 

 אזהרת הכנסות קשה לקומברס: צופה ירידה בהכנסות הרבעון השני ל-190 מיליון דולר; ההפסד הצפוי - 20 מיליון דולר  [14]