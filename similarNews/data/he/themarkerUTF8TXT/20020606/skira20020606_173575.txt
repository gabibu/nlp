מזה תקופה שפסקי דין מסוימים לוקים בכתיבה החורגת מתבניות ראויות. פסקי דין אלה עוסקים גם באנליזה של בעלי דין וחיווי דעה על אישיותם, אורחותיהם וסגולותיהם. לעתים הם משתמשים בלשון בוטה וטעונה כלפי בעלי דין ועדים. במקרים רבים אין הדברים דרושים להכרעה השיפוטית. 

 הקביעות הפוגעות חוצות גבולות לגיטימיים של חריצת דין. ובצד אלה, אין כתיבה זו מכירה במגבלותיה המובנות של המלאכה השיפוטית. אדגים את דרך הכתיבה האמורה בכמה פסקי דין, בהם פסק דין שזכה לפרסום ניכר, בעניין חברת  דיסקונט השקעות (  דסקש  [11]  : ת"א)  ונושאי משרה שלה. 

 בית משפט השלום בתל אביב דן בעבירה כלכלית שעסקה בחברה שהגישה דו"חות כספיים לבורסה ולרשם החברות. לדו"חות אלה לא צורפו דו"חות כספיים של חברות כלולות. בית המשפט הרשיע את החברה ונושאי משרה בה. 

 התשתית הראייתית וההנמקה של פסק הדין אינם מענייננו. חשובות הרטוריקה והאמירות החיצוניות לתשתית הרלוונטית. כך, למשל, מצא בית המשפט לנכון לומר דברים כגון אלה: 

 "ניסיונו זה של הנאשם להעמיק בקע בינו לבין עוזריו הבכירים, בולט בכמישותו הנואלת... האיש שהיה בצומת הכוחות אשר הניעו את חבורת המנהלים הבכירים, את הנאשמים, להתכנס ולתחבל בצוותא את שיטת ההפצה, ה'פתרון', שגילגל את הנאשמים כולם אל ספסל הנאשמים... כגודל מעמדו ורום תפקידו, כך תהום קלונו, שנגלה בחקירתו... תרומתו כיועץ משפטי לפרישת כסות פרוצדורלית, שגרתית ו'מרדימה', באמצעות המכתבים הנלווים - משקיעה אותו עמוק בבור האפל של מתכנני העבירה ומבצעיה..." 

 הגיעו הדברים כדי כך שבית המשפט החליט גם לחוות דעתו על דרכו ונוהגו - הכלליים - של אחד הנאשמים עם כלל שותפיו העסקיים. כך עשה בית המשפט, לאחר שנקרה בפניו במהלך הדיון עניין מסוים - ובלא שעניין זה עמד כלל לדיון - במלים אלו: 

 "לאמור, דרכו של הנאשם עם שותפיו העסקיים, אינה שונה מהותית מדרכו במשפט. הנאשם בוחר מה לגלות ומה להסתיר על פי העדפותיו הנקרות באותו עניין. קו האמת אינו קו מוכר המדריכו בדרכו". 

 בפסק דין אחר של בית משפט השלום בתל אביב - אשר דן בעבירה כלכלית גם הוא - דומה כי נזקפה לחובת הנאשם העובדה שחווה בילדותו את מוראות השואה. וכך נאמר בפסק הדין: 

 "נאשם 1 אשר חווה בילדותו מוראות השואה לא היה 'אגוז קל לפיצוח' ע"י חוקרי רשות ניירות ערך. ניתן להתרשם מעיון בהודעותיו ומאופן מתן עדותו בבית המשפט כי עסקינן באדם נבון וזהיר. נאשם 1 קרא היטב ובקפידה רבה את חומר הראיות בתיק לרבות הודעותיו, ושלט בחומר החקירה עד כי יכול היה לתקן את התובעת". 

 דומה כי קביעות אלה, ולמצער - מרביתן, אינן חיוניות להכרעה העובדתית, המשמשת תשתית לקביעת המסקנות המשפטית. קביעות אלה נתפשות כאמירות או "החלטות" שיפוטיות, הגם שהן חוצות את המתחם הראוי של פסק הדין. לעתים הקורא הבלתי מיומן, ולבטח זה הקורא את דיווחי העיתונות, רואה ומפנים בעיקר את אותן אמירות. 

 בנוסף, אמירות אלה יכולות ללמד על חולשת ההנמקה. זו מוחלפת ברטוריקה שתכליתה השלמת פערים והיסקים - לא בהכרח נכונים - על ידי קורא הכרעת הדין. 

 ומכאן אנו מגיעים לאחד ההיבטים הבעייתיים בעניין זה. לפי התפישה המקובלת, ובמרבית המקרים, התשתית העובדתית-ראייתית הנפרשת לפני בית המשפט היא חלקית ומקוטעת. היא נתונה לבחירה ולמניפולציה - ואפילו שלא במשמעות השלילית של מושג זה - של בעלי הדין ופרקליטיהם. 

 ונדגים: ככלל בעלי הדין הם המחליטים איזה ראיות ברצונם להגיש; מהם קווי החקירה שיינקטו; ואלו טיעונים יטענו. קיימים כללי קבילות ראיות, כללי פסילה, דיני חיסיון ועוד כהנה וכהנה כללים, המגנים על אינטרסים וערכים ראויים. אך בה בעת כללים אלה - בהגדרה ובמודע - מקשים על בירור מלא של האמת. 

 הדברים מגיעים לידי כך שמתקיימות זו בצד זו שתי אמיתות מקובלות - "אמת עובדתית" ו"אמת משפטית", ושתי אלה - אינן בהכרח חופפות. לעתים קיים פער ממשי בין השתיים. לפיכך, מתחייבת הכרה של בתי המשפט במגבלות המבניות של ההליך השיפוטי. הכרה זו צריכה להוליך לתפישה של מתינות ואיפוק בחריצת הדין. 

 ריחוק אסתטי שכזה ייטיב גם עם מעמדם של השופטים. הוא יוציאם מזירות טעונות ושנויות במחלוקת, שאליהן, מלכתחילה, לא היו צריכים להגיע.