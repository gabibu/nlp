ועדת רבינוביץ' לרפורמה במס מגבשת בימים אלו את מסקנותיה הסופיות, אולם הסוחרים המקצוענים כבר נערכים לה מזה תקופה. המקצוענים מתכננים להרוויח כבר בימים הקרובים, עם פרסום המלצות הוועדה. בימים אלו יעכל הציבור את המלצות הוועדה, וסביר להניח שיפעל בפזיזות לאו דווקא משתלמת. מבט אל העבר הלא רחוק - הימים הראשונים של חודש מאי 2000 (מועד פרסום המלצות ועדת בן בסט) מוכיח שזה אכן המצב - פאניקה, פיחות ותנודתיות בשווקים. על מנת להרוויח גם בטווח הארוך יותר, מחפשים המשקיעים את ניירות הערך שיעניקו יתרון למחזיקים בהם, גם לאחר פרסום המלצות הוועדה. 

 מי שמחפש דוגמאות לפעילות של הסוחרים המקצוענים יכול לעקוב בימים אלו אחר המסחר בגילונים - אג"ח שקלית בריבית משתנה. הסוחרים המתוחכמים אוספים כבר מזה חודש שתי סדרות ספציפיות של גילונים - 2301 ו-2302, ויש להם סיבה טובה לעשות זאת. ההוכחה לכך שהקונים את איגרות החוב הללו הם משקיעים מוסדיים מתוחכמים היא שלמרות העניין והמחזורים הגבוהים שמרכזות שתי סדרות גילונים אלו, הן לא עלו בשיעור גבוה. המתוחכמים אוספים לאט ובסבלנות. 

 ולמה המקצוענים רוכשים דווקא שתי סדרות אלו של גילונים? הסיבה היא אחת - ועדת רבינוביץ', שתמליץ בימים הקרובים למסות את שוק המניות, תוכניות החיסכון וההכנסות מחו"ל, תמליץ גם על מיסוי שוק איגרות החוב, בשיעור של כ-10%. אולם שתי סדרות אלו של גילונים יהיו פטורות ממס, ולמעשה יעניקו למשקיעים בהן "מקלט מס" ל-7 שנים (עד הפדיון). המקצוענים כבר יודעים זאת, והם מצפים ליהנות מרווח הון גדול, כאשר יועצי ההשקעות בבנקים, והציבור הרחב יבינו זאת גם. ההנחה של המקצוענים היא שעם פרסום המלצות הוועדה ייווצר ביקוש גדול לשתי סדרות אלו של הגילונים, מה שיגרום לעליית מחיריהן. 

 מדוע שתי סדרות אלו של גילונים יהיו פטורות ממס? שתי סדרות אלו הונפקו לפני פרסום המלצות ועדת בן בסט, וזוהי הסיבה שהמשקיעים בהן לא ישלמו מס עד לפדיונן, זאת בניגוד ליתר האג"חים, תוכניות החיסכון והמכשירים הנוספים שהונפקו לאחר ה-8 למאי 2000, וימוסו. 

 רגע. הרי רבינוביץ' אמר שלא יהיה מיסוי רטרואקטיווי. אז למה הוא התכוון? למעשה, כל המכשירים הפיננסיים (אג"ח, תוכניות חיסכון וכו') שנוצרו לפני ה-8 במאי 2000 הם נכסים מוגנים, וימשיכו ליהנות מהפטור במס לעד. אולם, כל המכשירים הפיננסיים שהונפקו לאחר ה-8 למאי 2000 "סומנו", והם ימוסו החל מהרגע בו המלצות ועדת רבינוביץ' יאושרו. לשם המחשה, מי שרכש אג"ח שהונפק לאחר ה-8 במאי 2000, לא שילם מס עד היום, וגם לא ישלם על התקופה הזו בעתיד, אך כן ישלם מס החל מהרגע שהמלצות רבינוביץ' יאושרו. 

 הגילון הוא אג"ח לא צמוד בריבית משתנה, כלומר הוא אמור להגן על המשקיע משינויים בריבית במשק (דבר מאוד רלוונטי בימים אלו). ההגנה נעשית בצורה כזו שהריבית באג"ח נקבעת כל שלושה חודשים מחדש, על פי תשואת המק"מים (לתקופה של 3-12 חודשים). למעשה, הגילון הוא תחליף לפק"מ, או לכל פקדון שקלי המתחדש מדי שלושה חודשים. 

 "אם נניח שכל האג"חים ימוסו בשיעור אחיד של 10%, הגילונים הם מקלט מס מצוין שישמשוך אליו כסף רב", מסביר הסוחר. לדבריו, חישוב גס, בהנחה שתשלום המס באפיקים שקליים אחרים יהיה כ-10% על תשואה של כ-6% לשנה, מראה כי מדובר במגן מס של 0.6% לשנה בגילונים (הלא ממוסים), כלומר יותר מ-4% לתקופה של 7 שנים. הסוחר מציין כי בהנחה שהריבית במשק תעלה בתקופה הקרובה, מגן המס יהיה בשיעור גבוה יותר. 

 יתרון נוסף לגילונים הוא שעקום התשואות של המק"מים (לפיהם נקבע הקופון) מגלם בימים אלו העלאת ריבית בחודשים הקרובים, כך שהריבית שנקבעת בגילון גבוהה יותר מהריבית המשולמת בפק"מ, הנקבעת בהתאם לריבית בנק ישראל. כיום נסחרות שתי סדרות הגילונים הללו (2301 ו-2302) בתשואה הגבוהה בכ-0.5% מהתשואה הממוצעת של המקמ"ים. 

 הטבלה המצורפת ממחישה את היתרון של שתי סדרות גילונים אלו, מול ההשקעה האלטרנטיווית בפק"מ. השקעה באג"ח דורשת אומנם תשלום עמלת רכישה חד פעמית (כ-0.2%-0.3% - בהתאם לכושר המיקוח של הלקוח), ועמלת שמירת ניירות ערך של כ-0.3% (יש לזכור כי מי שמחזיק ניירות ערך נוספים, משלם עמלה זו בכל מקרה), אך בסוף השנה, הגילון, הלא ממוסה מניב תשואה גבוהה יותר מפק"מ. לפי החישוב בטבלה, מדובר בתשואה עודפת של כ-1.5% לשנה. 



 יש לציין כי בניגוד להשקעה בפק"מ, הגילון הוא מכשיר הנסחר בבורסה, ומחירו משתנה בהתאם להיצע ולביקוש. "מי שמחפש השקעה לטווח קצר, צריך לקחת בחשבון שהוא יכול להפסיד מירידת מחיר האג"ח", מסביר סוחר בשוק הסולידי. אולם לדבריו, בטווח הארוך, כשהאפיקים השקליים יתאוששו, יש פוטנציאל לרווחי הון. כך או כך, בשלב הראשון, בונים המשקיעים המתוחכמים על רווחי הון בטווח הקצר יותר, כאשר "מקלט המס" השקלי הזה יתגלה כמשתלם.