מאת פול קרוגמן 


 "הנקודה, גבירותי ורבותי, היא שתאוות בצע היא תכונה טובה. זה עובד, זה צודק... ושימו לב, תאוות הבצע לא רק תציל את 'טלדר פייפר' אלא את התאגיד האחר שאינו מתפקד כהלכה, זה שנקרא ארה"ב". 

 גורדון גקו, האיש שהתמחה בהשתלטות עוינת על חברות, נשא את הנאום הזה בסרט "וול סטריט" מ-1987. בסרט הוא בא על עונשו הצודק, אבל בחיים האמיתיים מכתיבים רעיונותיו את התנהגותם של תאגידים - וזהו הרקע שמאחורי גל השערוריות השוטף כעת עסקים אמריקאיים. ואני לא מדבר על מוסר, אני מדבר על תיאוריית ניהול. כבני אדם, ראשי תאגידים אינם רעים או טובים יותר מכפי שהיו בעבר. מה שהשתנה הם התמריצים. 

 יש מעט מאוד דמיון בין התאגידים הקשוחים של היום לתאגידים של לפני 25 שנה. למעשה, על פי אמות המידה הנוכחיות, תאגידי העבר היו ממש רפובליקות סוציאליסטיות. משכורות המנכ"לים היו זעירות בהשוואה למה שהם מקבלים היום. מנהלים לא התמקדו באופן בלעדי בהעלאת מחיר המניות למקסימום; הם ראו את עצמם כמי שמשרתים מגזרים רבים, כולל עובדיהם. 

 כיום אנחנו כל כך שקועים באידיאולוגיה המעלה על נס את תאוות הבצע עד שקשה להעלות על הדעת ששיטה כזאת יכלה לפעול אי פעם. למעשה, בדור שלאחר מלחמת העולם השנייה רמת החיים בארה"ב עלתה פי שניים. אבל אז החלה הצמיחה לקרטע - וההשתלטות העוינת הגיעה. 

 המשתלטים טענו, בדרך כלל בצדק, כי הם יגדילו את הרווחים וכתוצאה מכך את מחירי המניות, בכך שיגרמו לחברות לרזות. מאחר שמימנו את רכישת החברות שעליהן השתלטו באמצעות הלוואות שהיה צורך לפרוע אותן, אילצו את ההנהלות להצטמצם. במקביל, בכך שהפכו את המנהלים לבעלי אינטרס אישי במחירי המניות של החברה - הם המריצו אותם לעשות הכל כדי לדחוף את המחירים הללו כלפי מעלה. 

 כל זה נראה הגיוני לפרופסורים המתמחים בתאגידים. נאומו של גקו נראה כאילו נלקח מספרי התיאוריה המטיפה לתלות בין שכר המנהלים למחירי מניות. 

 בשנות ה-90 תירגמו התאגידים את התיאוריה לשפת המעשה. הטורפים למיניהם נעלמו מהזירה משום שלא היו דרושים יותר; אמריקה התאגידית הפכה את גקו לחלק מהאני שלה. התפישה הקשוחה החדשה נאכפה קודם כל באמצעות מתן תגמולי ענק למנהלים תמורת עלייה במחירי המניות. 

 עד לפני כמה חודשים חשבנו שזה עובד. היום, כשנראה שכל יום חדש מביא עמו שערורייה עסקית חדשה, אפשר לראות את הליקוי הטבוע בשיטה הזאת: היא מפתה מנהלים, החולשים על חלק גדול מהמידע הזמין לציבור, לפברק דימוי של הצלחה באמצעות עסקות פיקטיוויות המנפחות מחירים וכדומה. 

 נכון שבטווח הארוך המציאות טופחת על הפנים. אבל כמה שנים של אשליה כזאת יכולות להפוך מנהל לעשיר כקורח. קן ליי (נשיא אנרון), גארי וויניק (יו"ר חברת הטלפוניה גלובל קרוסינג) ואחרים - יוכלו להתנחם בפרישתם המוקדמת בסכומים המורכבים מתשע ספרות. 

 ואין מדובר בחריגים. הסטטיסטיקה של חמש השנים האחרונות מצביעה על פער דרמטי בין הרווחים שעליהם דיווחו חברות לבין הרווחים שנמדדו בדרכים אחרות. 

 חוסר האמון כלפי התאגידים מאיים כיום על ההתאוששות הכלכלית המדשדשת שלנו. מתברר שבכל זאת תאוות בצע היא תכונה רעה. אבל מי יתקן את השיטה שלנו? התנהגותה של ואשינגטון רק מחזקת את הטענה שלנוכח כוחם של שליחי התאגידים במסדרונות הממשל, השלטון הפוליטי אינו אלא, לעתים קרובות, זהה בפועל לשלטון התאגידים. מאחר שאין סימנים לכך שהתאגידים יתקנו את עצמם - נותרת בעינה התהייה: מי יציל את התאגיד הזה שאינו מתפקד כהלכה, הנקרא ארצות  הברית?