מי שלא עמד בפני הסיטואציה שאחד ממכריו ביקש ממנו לחתום עבורו על שטר ערבות או שביקש מאחר לעשות כן - סביר שעוד יעמוד. במציאות הכלכלית של ימינו, בה הוודאות העסקית אינה מקור לגאווה, מבקשים נושים, ובכללותם הנושים הגדולים המשק - הבנקים, להבטיח עצמם מפני חדלות פירעון מצד הלווה/חייב. כיצד יעשו זאת? התשובה פשוטה ביותר - ערבים, קל יותר לגבות חוב ממספר אנשים מאשר מאחד. 

 אולם, חלק ניכר מהציבור רואה בחתימה על שטר ערבות כעל עוד מסמך פורמלי שהנושה דורש על מנת לאשר אשראי או הלוואה ללווה, אך אל לו לערב לנהוג בפזיזות בבואו להתחייב בפני צד שלישי (בעיקר כאשר המדובר בבנק) עבור חובו של אחר. יש לזכור כי היקף הערבות נקבע על פי תוכן הערבות אשר נערכת על פי רוב במסמך בכתב, ובו סעיפים רבים לעייפה הכתובים באותיות קטנות. על כן, ככל שהאותיות קטנות יותר יש לקוראן בדקדקנות יתרה. 

 בשנת 1967 חוקק בישראל "חוק הערבות" בו הסדיר המחוקק את חובותיו וזכויותיו של הערב; אכן, גם לאחר החתימה על שטר הערבות עדיין עומדות לערב זכויות מסוימות אשר יכולות להקל ואף לפטור אותו מערבותו. לדוגמה, ערבות אינה בהכרח בעד כל חובו של הלווה והיא יכולה להיות "לחיוב, כולו או מקצתו". כמו כן חשבו לזכור כי "אין הערב חב ביותר מחיובו של החייב ולא בחמור ממנו". 

 אחת מנקודות הזכות העומדות לערב היא העובדה כי "אין ערבות אלא לחיוב בר-תוקף", משמע, חוב אשר נוצר כתוצאה מהפרת חוזה אשר בתכליתו המנוגד לתקנת הציבור, אינו חוב אשר ניתן לערוב לו שכן בטל בעיקרו. 

 העובדה שהערב חתם על שטר הערבות או אפילו אם שילם את חובו של החייב אינה מהווה ויתור מראש מצד הערב מלתבוע את אותם הכספים מהחייב עצמו. זכות זו של הערב מוכרת בחוק ומסויגת באחת - במידה והערבות ניתנה שלא בהסכמת החייב. אולם לא בכל מצב יוכל הערב לתבוע את כספו בחזרה מהחייב. הערב לא יהיה זכאי לעשות כן במידה והחייב עצמו לא צריך היה לשלם את החוב מאחת הסיבות הקבועות בחוק וטענת ההפטר שעמדה לחייב היתה ידועה לערב ואולם הוא בחר שלא להתגונן בה. 

 כאמור, בדרך כלל בוחרים הבנקים באמצעי הנוסף על הערבים, להבטחת החוב, כגון שעבוד נכסים של החייב. גם כאן החוק מגן על הערב ויש על הערב לדעת כי במידה שימלא אחר ערבותו יעבור אותו השעבוד שהטיל הנושה על נכסי החייב, לזכותו של הערב ובכך יוכל להיפרע מהחייב בצורה יעילה יותר. 

 אנשים רבים נוטים לחשוב שבמידה שחתמו על שטר ערבות עם עוד מספר ערבים, משמע כל אחד מהם ערב לחלק היחסי מהחוב בהתאם למספר הערבים. כל המניח הנחת יסוד זו שוגה שגיאה חמורה. חוק הערבות קובע מפורשות (כל עוד אין כוונה אחרת) כי הערבים אחראים לחוב ביחד ולחוד, משמע יוכל הנושה לתבוע את מלוא החוב מכל אחד מהערבים ובתנאי שסך כל הסכום המתקבל אינו גבוה מערך החוב; בדרך כלל נוהג הבנק בנוסף לכך, לקבוע מפורשות בשטר הערבות כי אין הוא חייב להיפרע מהחייב העיקרי טרם יפנה לערב. על כן יכול הערב - והדבר נפוץ ביותר - למצוא עצמו באותו כתב התביעה ביחד עם הערבים האחרים והחייב העיקרי. 

 יש והחוב אינו מיידי אלא עתיד לבוא, במצב זה רשאי הערב, כל עוד טרם נוצר החיוב העתידי, לבטל את ערבותו. הדבר נעשה על ידי מתן הודעה בכתב לנושה. ברם, העובדה שניתנה הודעה לנושה אינה פוטרת את הערב מנזקים שגרם לנושה כתוצאה מהביטול ועל הערב יהיה לפצות את הנושה בעבור אותם הנזקים. 

 הערבות היא כלי טוב מבחינת הנושה להבטחת גביית החוב בשני מישורים; האחד - היכולת המשפטית להיפרע מכל אחד מהערבים או מכולם ביחד בין אם ביחד עם החייב העיקרי ובין אם בלעדיו. ושנית - האפקט הפסיכולוגי שיוצרת הערבות על החייב העיקרי הוא הלווה. בדרך כלל אלו החותמים על שטר ערבות עבור פלוני הינם האנשים הקרובים אליו. אותו פלוני יודע כי חדלותו תביא לנקיטת הליכים כנגד קרוביו ועל כן נוצר עליו לחץ פסיכולוגי לעמוד בכוחות עצמו בעד החיוב שלקח. 

 על כן לפני שאתם חותמים על שטר ערבות - דעו זכויותיכם!