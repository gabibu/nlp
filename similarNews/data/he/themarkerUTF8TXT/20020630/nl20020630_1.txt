ברגעים אלה צולל המטבע הירוק לכ-4.76 שקלים לדולר במסגרת המסחר באופציות שקל/דולר בבורסה - כ-24 אגורות מתחת לשיא, או כ-5%. 

 אין ספק - ההתפתחות הזאת הפתיעה רבים מכלכלני שוק ההון. ב-19 ביוני העריך הכלכלן הראשי של בנק הפועלים, פתחיה בר שביט, שהעלאת הריבית ומדיניות החירום התקציבית "יבלמו את תהליך הפיחות המואץ והשקל יחזור לנוע במתכונת של תיסוף-פיחות, כאשר השער הממוצע ינוע סביב 4.80-4.95". ב-16 ביוני, כשהשער היציג היה ברמה של 4.954 שקלים לדולר, העריכו כלכלני אינווסטק כי הדולר ינוע בטווח של 4.87-4.95 שקלים לדולר, כלומר חזו ייסוף, אבל לא הסבירו מדוע. 

 אם מנתחים את התחזיות של השבועיים האחרונים, מגלים כי טווח התחזיות נטה להיות צמוד לשוק עם נטייה קלה לפיחות. מה שהכי מעניין הוא שכשהייסוף תפס תאוצה - החזאים לא רק שלא ראו אותו, הם גם לא האמינו לו: פרט אולי לשמעון שגב מקרנות הנאמנות של מנורה גאון, החזאים האחרים העריכו כי הייסוף הוא זמני וכי המגמה תתהפך. 

 הטעויות היו גם מנת חלקם של הבנקים הזרים. ב-20 ביוני, כששערו היציג של השקל נקבע ברמה של 4.983 שקל לדולר, בית ההשקעות ג'יי.פי מורגן קרא ללקוחותיו לקנות דולרים והעריך כי המטבע הישראלי יידרדר לרמה של 5.1 שקל לדולר בתוך חודש, לרמה של 5.4 שקל לדולר בתוך שלושה חודשים ולרמה של 5.5 שקל לדולר בתוך חצי שנה. באותה עת ממש העריך דויטשה בנק כי עד סוף 2002 השקל יפוחת ל-5.5 שקל לדולר. 

 מה גרם לכך שהחזאים והכלכלנים החמיצו את התהליך הזה ואת עוצמתו? מה גרם להם להמשיך ולדבוק בהערכות שהפיחות יחזור? 

 האירוע המרכזי שהשפיע על השווקים הפיננסיים ביוני היה כמובן החלטות הריבית של בנק ישראל: ב-27 במאי הודיע הבנק על העלאת הריבית ב-1% לרמה של 5.6%; ב-9 ביוני עדכן את התוכנית המוניטרית והעלה את הריבית ב-1.5% נוספים לרמה של 7.1%; וב-24 ביוני הודיע על התוכנית המוניטרית ליולי, שבה העלה את הריבית ב-2% נוספים לרמה של 9.1%. 

 כשהבנק ישראל החל להעלות את הריבית, הוא "רדף" אחרי השוק, שהתשואות באיגרות החוב הנסחרות בו גילמו עלייה בריבית. בנק ישראל רדף ורדף אחרי השוק, ובהעלאת הריבית האחרונה הוא השיג אותו. הביטוי המלא לכך הגיע היום: תשואות המק"מים כבר מגלמים ירידה בריבית. 

 כל עוד בנק ישראל לא הדביק את השוק, השקל נחלש והאיום על יציבות המחירים נמשך. אבל כשהוא הצליח לחזור סוף-סוף לחסל את הפער הזה, האפקט הושג: התשואות באג"ח ירדו, שיפועי עקומי התשואות התמתנו והשקל התאושש. 



 החזאים האמינו כנראה שבנק ישראל יתקשה מאוד לשקם את אמינותו בעיני הציבור - שנפגעה מאוד מאז התוכנית הכלכלית של סוף דצמבר 2001 שבמסגרתה הביך את המשקיעים וקיצץ את הריבית במכה אחת ב-2% לרמה של 3.8%. 

 כנראה שלו האמונה בדבקותו של בנק ישראל ביציבות מחירים ובמשמעת השווקים היתה נחושה יותר, הוא לא היה צריך להעלות את הריבית בשיעורים כה גבוהים. לפיכך, הרמות הנוכחיות שאליהן הגיעה הריבית במשק יותר מאשר מפצות על אובדן האמינות של הבנק המרכזי. יכול להיות שזה היה תהליך אחד שהכלכלנים החמיצו - גם כשאמינותו של הבנק המרכזי נמוכה, יש רמת ריבית שבה הוא בכל זאת מצליח להשפיע על השווקים. 

 סיבה אפשרית נוספת לטעותם של הכלכלנים והחזאים לראות את הייסוף המתחולל נעוצה במדיניות הפיסקלית של הממשלה: הממשלה אינה מבצעת את הצעדים הנחוצים כדי  בנק ישראל סטה מדרך הישר וחזר אליה, אבל לממשלה זה עדיין לא קרה. וכל עוד סילבן שלום מכהן בתפקיד שר האוצר, ההערכות הן כי היא תמשיך לטמון את ראשה בחול  להבריא את המשק, לחדש את הצמיחה ולעודד את התעסוקה. במקום לקצץ כ-10 מיליארד שקלים מהתקציב לשנת 2002 ולתכנן קיצוצים משמעותיים גם ל-2003, הממשלה מבצעת התאמות תקציביות הכוללות הגדלת מסים והגדלת יעד הגירעון ואף מאמצת רפורמות גירעוניות בזו אחר זו. 

 בנק ישראל סטה מדרך הישר וחזר אליה, אבל לממשלה זה עדיין לא קרה. וכל עוד סילבן שלום מכהן בתפקיד שר האוצר, ההערכות הן כי היא תמשיך לטמון את ראשה בחול. 

 מדיניות מוניטרית נכונה אינה יכולה לבדה להציל את המשק - למנוע פיחות ועליית מחירים, למנוע הפרעות בשווקים הפיננסיים ולהקטין את אי הוודאות הפיננסית ובוודאי שאינה יכולה להביא להסטת מקורות מהממשלה לסקטור הפרטי או אפילו מסעיף אחד בתקציב הממשלה לסעיף אחר. 

 במקביל להעלאות הריבית של בנק ישראל, הלכו וגברו הקולות הקוראים לממשלה לבצע קיצוץ מיידי בתקציב - כולל מכיוונו של בנק ישראל. חדלונה של הממשלה פוגע איפוא ביעילות הצעדים שבהם נוקט בנק ישראל. וככל שהפגיעה חמורה יותר, הסיכוי להפסקת הפיחות ולהחזרת יציבות המחירים קטן יותר. זהו כנראה התהליך השני שמנע מכלכלני שוק ההון לחזות את הייסוף המתעצם. 

 היום עסוקים הכלכלנים והחזאים בלהתאים את עצמם לשוק - הסטיות מהשערים השוררים בשוק כיום הן נמוכות. האם עכשיו הם צודקים? האם טעו קודם? אם הממשלה לא תבצע את הקיצוצים הנדרשים, האם רמת הריבית הנוכחית של בנק ישראל תוכל לחדש את זרם ההשקעות בישראל ולשפר את רווחיות היצוא כך שהיצע המט"ח יגדל? האם תוכל למנוע את הורדת דירוג האשראי של ממשלת ישראל ואת ייקור המקורות לכלל הסקטור העסקי?