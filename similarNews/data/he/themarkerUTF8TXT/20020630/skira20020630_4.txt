שער החליפין של הדולר ירד בעוד 1.2% שלשום והשלים ירידה של 4.6% בשבוע האחרון. 

 הירידה החזקה בשער החליפין התרחשה יממה לאחר שנגיד בנק ישראל, דוד קליין, העיר על פערי ריבית. הוא העריך שלא כל גידול בפער בין הריבית המקומית לריבית הבינלאומית ישנה את המציאות בתחום תנועות ההון בשוק המט"ח וישפיע מיד על שער החליפין לטווח ארוך. 

 קליין ציין עם זאת שאפשר לצפות שצירוף נסיבות כמו גידול מתמשך בפער הריבית ביחד עם הגברת השליטה התקציבית וחידוש הצמיחה בעולם, עשויים לגרום לייסוף נומינלי לא מבוטל. 

 האם אירועי השבוע האחרון בשוק המט"ח מאותתים על התכנסותן של הנסיבות עליהן דיבר קליין, ובעקבות זאת על המשך מהלך הייסוף? לפי שעה פער הריביות הוא התנאי היחיד מבין התנאים שמנה קליין שמתקיים, וגם גידול בפער הריביות, כפי שהוא עצמו ציין, לא הביא ב-2001 ליבוא הון ולייסוף. 

 המכה שספג שער החליפין התרחשה ביום המסחר האחרון ברבעון השני בשוק המט"ח, ועובדה זו כשלעצמה מעוררת את ההערכה שהגלישה המהירה של שער החליפין בעקבות מכירות של בנקים זרים הסתייעה גם בגורמים מקומיים שהיו מעוניינים לראות את השקל מתחזק. הפיחות המהיר בשער הדולר התפיח את יתרת ההלוואות המט"חיות שנתנו הבנקים ללקוחותיהם, וכך שחק את יחס ההון לנכסי סיכון שגם כך אינו מרוחק מהמינימום הנדרש על ידי הפיקוח על הבנקים. 

 הייסוף בשער החליפין גרם לירידת הריבית השקלית הגלומה בעסקות ההחלף הבינבנקאיות, כך שתשואת המק"מ לשנה אמורה לרדת היום בעוד 0.4 נקודות אחוז. העליות החזקות הצפויות הבוקר, יום המסחר האחרון בבורסה ברבעון השני בעקבות הייסוף ביום שישי האחרון, פועלות גם הן לצמצום הנזקים שגרמו האג"ח השקלי שמאכלסים בכבדות את התיק למסחר של הבנקים. 

 ניירות הערך בתיק זה משוערכים על פי ערכן ביום המסחר האחרון ברבעון השני. משום כך העליות שנרשמו בימים האחרונים באפיק זה יצמצמו את ההפסד שיציגו הבנקים בסעיף זה, שיכרסם גם הוא בהון וביחס ההון לנכסי סיכון. גם חברות הביטוח וקופות הגמל ייהנו מהעליות הצפויות היום באג"ח השקלי, שכן אלו יצמצמו את ההפסדים שיציגו ביוני. 

 אם אכן תרד היום תשואת המק"מ ותתיצב על 8.8% תהיה זו הפעם הראשונה מזה שבועות רבים שריבית בנק ישראל גבוהה מתשואת המק"מ. נתון זה עשוי להיות אחד האינדיקציות לסיום אירוע הפיחות והעלאת הריבית הנוכחי. הייסוף המהיר עשוי להוביל לעדכון כלפי מטה של הערכות המדד של החזאים לחודשים הקרובים, ולגרום לעלייה נוספת בתשואות של איגרות החוב צמודות המדד, כך שריבית בנק ישראל הצפויה ב-12 החודשים הקרובים במונחים ריאליים תעלה ל-5.0%-5.5%, ותאותת גם היא על סיום האירוע הנוכחי. 

 עלייה חדה בריבית הריאלית הצפויה, כיפוף עקום תשואות המק"מ וירידה בציפיות האינפלציה סימנו גם בעבר סיומו של מהלך פיחות גדול. 


 ההיצע הדל של המט"ח 


 עם זאת, מנהלי כספים ואנליסטים מצביעים על הבדלים מסוימים בין האירוע הנוכחי לאירועים קודמים. אחד מהם נוגע למעבר לאשראי מט"חי בעקבות הגידול בפער הריביות. בניגוד לעבר הפעם יתקשו הבנקים לתת אשראי מט"חי במחירים אטרקטיוויים בגלל ירידה במקורות, בין היתר בגלל הגידול בהשקעות של ישראלים בחו"ל והפחתת הדירוג ותחזית הדירוג לבנקים מקומיים. 

 ההיצע הדל של מט"ח גורם למנהלי חדרי עסקות מט"ח ומנהלי כספים להעריך שהמסחר ביום שישי האחרון משקף תגובת יתר, וששער חליפין של 4.77 שקלים לדולר היא הזדמנות לרכוש מט"ח. להערכתם היצע המט"ח ימשיך להצטמצם כתוצאה מירידה בתיירות והיעדר השקעות ישירות של זרים בישראל, כשהשערוריות של חברות טכנולוגיות הנסחרות בנאסד"ק דוחה את המועד שבו חברות ישראליות יחזרו להנפיק בארה"ב. 

 גורמים אלו רלוונטיים לשאלה האם שער החליפין יתוסף עוד, או יתייצב על רמתו הנוכחית, ובעקבותיו תדעך האינפלציה במחצית השנייה של 2002 לסביבה האפסית בה שהתה בסוף 2001. אם כך יהיה, נראה שרכישה של איגרות החוב השקליות הלא צמודות בריבית קבועה מסוג שחר ברמה 10.2% אליה ירדו ביום חמישי החולף היא עדיין הזדמנות קנייה, או ששעת כושר זו מוצתה בעליות החדות של האג"ח השקלי בשלושת ימי המסחר האחרונים של השבוע שעבר. 

 הסלמה נקודתית בעקבות פיגועים והפוטנציאל להתלקחות אזורית - נשארו תרחישים אפשריים. הממשלה אמורה להחליט על תקציב 2003 בחודש הקרוב, ובשלב זה לא נראה כי מסתמנת הסכמה בין בנק ישראל ומשרד האוצר על רמת הצמיחה הצפויה ב-2003 שתהיה בסיס להכנת התקציב, וגם לא על גודל הקיצוץ הנדרש בתקציב 2003. 

 מימוש תחזית משרד האוצר לעלייה בשיעור הלא מועסקים מ-10.6% כיום ל-14% ב-2003 ול-13% בסוף 2002, כפי שמעריכים אחרים, פירושם שרמת הצריכה הפרטית תרד וגביית המסים מפרטים וחברות תרד בעקבותיה. הקפיצה הצפויה בהוצאות המימון של חברות ב-2002 תבוא גם היא לידי ביטוי מוחשי בירידה בגביית המסים. 

 שליטה תקציבית בשנת בחירות תהיה איפוא אתגר מיוחד לשר אוצר, שלא הוכיח להט יוצא דופן להחלטות בלתי פופולריות, אך נטל על עצמו מחויבויות רבות כמו גירעון של 3% מהתוצר ב-2003, הגדלת תקציב התשתיות ורפורמת מס שתיצור גירעון של מיליארד שקל ב-2003. 

 השילוב של החרפת המיתון והקושי לקצץ בתקציב עשויים לגרום לגידול בהנפקות האוצר, ולשמור על רמה גבוהה של ריבית ריאלית לטווח ארוך, כשגם עליית הריבית הריאלית לטווח קצר תגביל את ירידת התשואות בטווח הארוך. "תשואת האג"ח הצמוד הארוך תתקשה לרדת מ-5.5% ל-5.0%", מעריך מנהל כספים. 

 עקום הריביות השקליות צפוי להתיישר כפי שצפה קליין בנאומו יום חמישי, ו"במהלך ההתכנסות מחדש ליציבות מחירים, כאשר יגיע, נראה שיפוע שלילי של העקום", אמר. 

 עקום התשואות אכן החל להתיישר בימי המסחר האחרונים בשבוע החולף, לאחר שבתחילתו נצפו תשואות של 12% בעקבות גל פידיונות בקרנות השקליות. הפער בין המק"מ לחודש למק"מ לשנה ירד מ-1.0% בתחילת שבוע המסחר ל-0.4% בסופו, והפער בין תשואת השחר לשנה לתשואת השחר ל-4 שנים הצטמצם מ-0.85% ל-0.65%. 

 בנק ישראל עשוי לדאוג לכך שהמשקיעים באיגרות חוב שקליות ייהנו מריביות ריאליות גבוהות של 5.5% בשנה הקרובה, כשהחלפת הפיקדונות הבנקאיים בהנפקת מק"מים בקצב חודשי של מיליארד שקל תאט את ירידת תשואות המק"מ. 

 נראה שנחישותו של בנק ישראל להדביר את האינפלציה תקטין את פרמיית הסיכון שתהיה גלומה באיגרות החוב השקליות הלא צמודות לטווח ארוך, אך סביר להניח שהטראומה של החודשים האחרונים, חוסר הבהירות ביחס לתקציב והתנודתיות הרבה, תגרום לכך שהריבית לטווח ארוך לא תהיה נמוכה מריבית בנק ישראל. מנהלי כספים רבים מעריכים שרמת תשואה של 10% אטרקטיווית לזמן הארוך, אבל רמת הסיכון בטווח הקצר אינה מצדיקה השקעה באיגרות לטווח ארוך מ-4 שנים. 

 מבנה עקום התשואות השקלי יהיה תלוי בהנחות לגבי התפתחות הריבית הנומינלית לאחר מכת הריבית המצטברת של 4.5% בחודש האחרון. אחד ממנהלי הכספים מעריך שהחל באוגוסט יירשמו מדדים נמוכים, ועקב המיתון המחריף יתפתחו לחצים להפחתות ריבית מתונות של 0.2%-0.3%. 


 המתנה לאיתות על שינוי מגמת הריבית 


 להערכתו, האיתות על שינוי מגמת הריבית עשוי להניע את תחילת ירידת התשואות של איגרות השחר מרמה של 10.0% ל-9.5% בה ישהו בטווח הקצר, לכיוון 7.5% שתהיה הריבית הנומינלית בטווח הבינוני. 

 אחרים מעריכים כי הפחתת הריבית לא תחל עד מחצית 2003, כאשר בנק ישראל יחכה לראות כיצד ייראה תקציב 2003 בתום הליכי החקיקה, וכיצד מבטיח האוצר  שלא תהיה חריגה משמעותית בביצועו. 


 פיא יורו - תשואה של 25% מנובמבר 2001 
 ייסוף חד בשער השקל בימים האחרונים לא ייטיב כנראה עם הקרנות המשקיעות באג"ח בשווקים זרים. מיקי ציבייר, מנכ"ל קרנות לאומי פיא, ומאיר מזוז, המשנה למנכ"ל, מסכימים שהמהלך הגדול שהניב תשואה של 25% מאחוריהם. עם זאת הם מעריכים שקרנות אג"ח חו"ל ימשיכו לרכז עניין בשנים הקרובות. 

 מטבע הדברים נוטה מזוז לדבר יותר על קרן פיא יורו שהושקה בעיתוי מושלם בסוף נובמבר 2001, מאשר על קרן יורו שהושקה במארס 2002 והניבה תשואה של4.5%. 

 השקתה של פיא יורו נעשתה על בסיס הערכה ששער של 0.88 דולר ליורו משקף תמחור חסר ליורו בהתחשב בעודף כושר הייצור במשק האמריקאי, בגירעון בחשבון השוטף של ארה"ב, בהחלפת המטבעות הלאומיים של 12 מדינות ביורו ובעלייה בקצב הצמיחה במדינות גוש היורו לעומת ארה"ב. מזוז מעריך שהיורו ימשיך ליהנות ממגמה חיובית ביחס לדולר כתוצאה מהפסקת מדיניות הדולר החזק של ממשלת ארה"ב, אירועי אנרון למינהם ששחקו את האמון בשוק ההון האמריקאי וגורמים להסטת כספים לשוקי הון אחרים, וכן בשל העובדה שריבית הבנק המרכזי האירופי גבוהה מהריבית הפד. 

 ציבייר מספר שדוד קליין התעניין אצלו מדוע ציבייר גורם לציבור להיכנס להשקעה במט"ח שעלולה להסב לו הפסדים. "עניתי לו שרק 5% מנכסי הציבור במט"ח; שיעור נמוך נוכח ירידת הריבית השקלית והרמה הגבוהה של חוסר ודאות בנוגע לניהול התקציב", אומר ציבייר שהיה שותף לקליין בוועדת הנזילות של בנק לאומי במחצית שנות ה-80. 

 מזוז מציין שבעקבות ההעלאה המצטברת של ריבית בנק ישראל ב-4.5%, יש האטה בקצב הכניסה של כספים לקרנות חו"ל ובקרנות דולריות ניכרת אף יציאה. ואולם כל עוד תימשך התנודתיות הרבה במסחר במט"ח ובריביות הוא אינו רואה בריחה מהמט"ח. 

 מזוז מציין שהקרן מחזיקה 93% מנכסיה ביורו, 81% מסך הנכסים באג"ח יורו ו-12% במטבע עצמו, כשהיתרה מוחזקת במק"מים קצרים ובשקלים. הנזילות מנוצלת לרכישה של היורו כאשר שערו יורד מול הדולר. 

 ציבייר ומזוז מציינים כי הקרן אינה מגדרת את השקעותיה מפני עליית ריבית ופתיחת מרווחים בין איגרות החוב הקונצרניות לבין האג"ח הממשלתי. לדבריהם השקעות הקרן מפוזרות היטב בין מגזרים שונים כמו בנקים (27%), ביטוח (8%), טבק (8%), ובנוסף לכך 67% מנכסי הקרן מושקעים באיגרות חוב בדירוגA ומעלה. 

 ציבייר ומזוז מעריכים שגמישות ההשקעה של קרנות חו"ל אם יחליט משרד האוצר ליישם את התיקון לתקנות ההשקעה של קרנות הנאמנות. 

 לדבריו, עד כה הוגבלו קרנות הנאמנות להשקעה באיגרות חוב שמחיריהם צוטטו ב-55 מתוך 60 ימי המסחר האחרונים שלפני הרכישה על ידי הבלומברג, ושיש להן שני עושי שוק לפחות. 

 דרישה זו הגבילה את טווח הרכישות של הקרן משום שעושי השוק שמחויבים לצטט מחירים בכל כמות פשוט נעלמו. 

 לדבריו התקנות שונו באישור ועדת הכספים, כך שניתן לרכוש איגרות חוב שנסחרות גם מעבר לדלפק ובלבד שהונפקו על פי תשקיף ושהיאגרת שנרכשה  הופקדה למשמורת.