מרבית המשקיעים משתוקקים לשוב לשיגרה אחרי סדרת גילויים מכאיבים - כך שיכול להיות ששבוע מסחר מקוצר בשל יום העצמאות האמריקאי הוא בדיוק מה שהם צריכים. 

 אחרי קריסת וורלדקום (סימול WCOME) והכמעט-קריסה של זירוקס (סמימול XRX), מקווה וול סטריט להפוגה קצרה במהלך 4 ביולי. 

 "מעבר לעליות הטכניות שהיו לנו בשבוע שעבר, הפסיכולוגיה השלטת היא עדיין של דיכאון ואבדון", אמר ג'ים וולק, סוחר בדי.איי דיווידסון. "אני צופה שהשוק ייסוג מעט ויהיה שקט בשבוע הבא". 

 מצד שני, הכלכלנים אופטימיים ביחס לנתוני התפוקה והתעסוקה שצפויים להתפרסם. ככל הנראה יספקו הנתונים סימן נוסף לכך שהכלכלה נמצאת במסלול שונה מזה של המגזר העסקי באמריקה ושוק המניות. 

 "בימים אלה, הכלכלנים מרגישים טוב יותר ביחס למצב מאשר מנהלי תיקי השקעות", אמר וולק. 


 להתחיל להתרחב 


 תחזית הכלכלנים היא כי מדד מנהלי הרכש צפוי לצמוח ל-55.8 ביוני, לעומת 55.7 לפני חודש. נתון גבוה מ-50 מצביע על התרחבות. 

 בנפרד, צופים הכלכלנים כי מספר המשרות גדל ביוני ב-94 אלף, לעומת 40 אלף בחודש מאי. שיעור האבטלה צפוי לעלות מ-5.8% ל-5.9% - עדיין שפל היסטורי. 



 "אני מקווה לפריצת דרך בדו"ח התעסוקה", אמר ג'ואל נארוף, ראש חברת הייעוץ העצמאית נארוף אקונומיק אדווייזורז (Naroff Economic Advisors). "הגענו לנקודה שבה המגמה השלילית כבר מאחורינו", אמר. להערכת נארוף, מספר המשרות גדל ביוני ב-150 אלף עד 200 אלף. 

 אחרי חודשים שבהם לא גייסו עובדים חדשים, ישנם סימנים נקודתיים לכך שחברות החלו להתרחב באיטיות. "חברות השמה אמרו לי כי עסקים החלו לפנות אליהן", אמר נארוף. 


 להפיק יותר מפחות 


 פריון העבודה, שהבנק הפדרלי אמר בשבוע שעבר כי הוא חסון, המשיך לצמוח. "למרות כל ההודעות על פיטורים, נאלצו העסקים לגייס עובדים כדי לעמוד בביקוש", אמר סאנג וון סוהן, כלכלן וולס פארגו. "אנחנו עדיין קרובים לתחתית, אך חל שיפור בתחזית לעתיד". 

 אחרים מצביעים על שיפור בנתונים השבועיים של מספר דורשי העבודה. "מספר האנשים שפנה לראשונה ללשכות העבודה צנח לרמתו הנמוכה מזה 15 חודשים", אמר בריאן ג'ונס, כלכלן סלומון סמית ברני. 

 עם זאת, משקיעים רבים ממתינים להתבהרות התמונה בתחום הרווחים של המגזר העסקי, בטרם יקבלו החלטות. "אנו ממתינים לתוצאות הכספיות של הרבעון השני", אמר וולק; "ואז לתחזיות לרבעון השלישי". 

 בין החברות המעטות שצפויות לפרסם דו"חות כספיים השבוע: יצרנית הציוד הרפואי ביומט (סימול BMET), יצרנית מכשירי כף היד ריסרץ' אין מושן (סימול RIMM) וחברת ההובלה רודוויי אקספרס (סימול ROAD). 

 בנימה חיובית, חלק מהמומחים גורסים כי השוק יצליח לעמוד בשערוריה חשבונאית נוספת. 

 "מרבית המכירות כבר בוצעו", אמר טום שריידר, סוחר בלג מייסון. "וול סטריט מתחילה להגיב באדישות לבעיות המגזר העסקי. זירוקס רשמה ירידות חדות ביום שישי, אך בשאר השוק הכל בסדר".