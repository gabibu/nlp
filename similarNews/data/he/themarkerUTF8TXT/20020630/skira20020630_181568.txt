לקראת הקמת ועדת קרול, הדנה בכללים לפתיחת התחרות בשוק התקשורת הפנים-ארצית, התקשר משרד התקשורת עם חברת הייעוץ וגה, שציידה את הוועדה בנתונים על פתיחת התחרות במערב. הממצאים הציגו תמונה סבוכה: באף אחת מהמדינות לא התערערה השליטה המוחלטת של המונופול הוותיק; המתחרים החדשים הצליחו לנגוס באחוזים בודדים מהשוק, למרות מאמצים אדירים שעשו הגופים המפקחים לסלול את הדרך לתחרות חזקה על בסיס שווה. 

 אך הממצאים אינם אמורים להרגיע את  בזק (  בזק  [11]  : ת"א)  . המצב מורכב מכדי שניתן יהיה לאמוד את מידת הפגיעה במונופול במונחים של אובדן נתחי שוק. המתחרים החדשים מכוונים עצמם לחלקים הדשנים והרגישים של דו"חות הרווח וההפסד של המפעילים הוותיקים: מגזרים שבהם מצליחות חברות התקשורת להשיג רווחים גבוהים יחסית ושתרומתם לרווחיות החברה גבוהה בהרבה מתרומתם להכנסותיה. 

 היערכות בזק לדיוני הוועדה כללה הזמנת דו"ח נגדי לדו"ח וגה, שנועד לגבות את טיעוניה. עיקרי הדו"ח, שהוזמן מחברת הייעוץ TASC מקבוצת ארנסט אנד יאנג, מתפרסמים כאן לראשונה. הדו"ח סוקר את כללי התחרות והתפתחותה בדנמרק, צרפת, שוודיה, אירלנד, בריטניה, הולנד, ניו זילנד וארה"ב. אין לראות בדו"ח TASC מסמך מחקרי אובייקטיווי. הכותבים הונחו על ידי בזק בבחירת נושאי הבדיקה, אך העובדות המוצגות במסמך ככל הנראה נכונות. 

 בזק מתעניינת בעיקר בארבעה מנושאי הדיון בוועדה: ההיתר למתחרים להשתמש בתשתיות בזק (Unbundling), מדיניות הפיקוח על המחירים בעידן התחרות, הפער בין חובת השירות האוניוורסלי המוטלת עליה לבין ההיתר הניתן למתחרים לשרת קבוצות צרכנים נבחרות, וחיובה להפעיל חברות בנות ("הפרדה מבנית"). 

 העמדת תשתיות חברת הטלפונים לרשות המתחרים נחשבת לאמצעי יעיל להכנסת מתחרים חדשים לענף. סלקום, המתחרה הנמרצת ביותר בבזק, ערכה כבר תוכניות מפורטות לקראת יום פתיחת התחרות, ושימוש בתשתיות בזק הוא אחד האמצעים החשובים לתחרות מכיוונה. 

 על פי דו"ח TASC זכה ה-Unbundling להצלחה יחסית רק בארה"ב, שהיתה הראשונה שהנהיגה את השיטה בינואר 96' והחכירה למתחרים במפעילים המסורתיים 4.4% מכלל הקווים. הבאות אחריה הן הולנד, עם 1.5% מהקווים, ודנמרק, עם 1%. המסקנה שמציעה בזק: החכרת התשתיות למתחרים אינה מפתח ליצירת תחרות של ממש בשוק התקשורת. הדבר דורש מעורבות אינטנסיווית של הרגולטור להסדרת בעיות הנובעות מתלות המפעילים החדשים בחברת הטלפונים המסורתית, הנדרשת גם להתחרות בהם וגם לשרת אותם. 

 ההפרדה המבנית מרגיזה מאוד את הנהלת בזק, ומנכ"ל החברה אילן בירן מרבה להתלונן עליה. במאמץ לבטל את החובה להקים חברות בנות בכל תחום שבו מתפתחת תחרות, גייס בירן גם את ועד עובדי החברה, שראשיו נפגשו בעניין זה עם שר התקשורת והסבירו לו את חובתו להתחשב בדעות העובדים. 

 החברות הבנות, המנוהלות בידי דירקטוריונים נפרדים, אינן כפופות ישירות להחלטות של הנהלת בזק, ולעתים אינן מעדיפות את בזק כשותף עסקי על פני מתחרים אחרים. בזק מתקשה להפעיל את עוצמתה הכוללת מול מתחרים קטנים, ונפגעת במגזרי שוק שיכולים היו להעלות תרומה של ממש לרווחיותה. 

 בזק מוכנה למסור דיווח כספי שישקף באופן נפרד את פעילותה בתחומי התחרות ("הפרדה חשבונאית"), אך מתנגדת לקיומן הנפרד של חברות כמו בזק בינלאומי או בזקכל. ייתכן מאוד שגם פלאפון תיעלם כחברה נפרדת בנסיבות מסוימות. על פי דו"ח TASC, חובת ההפרדה המבנית הוטלה רק בארה"ב, ובארבע מהמדינות שנבדקו קיימת חובה להפרדה חשבונאית שנועדה בעיקר לצורכי פיקוח על מחירי העברת תקשורת בין הרשתות. אין איסור על שיווק משותף של תחומי הפעילות השונים של חברות הטלפונים במדינות שנבדקו. המסקנה שמבקשת בזק מהוועדה להסיק: לבטל את חובת ההפרדה המבנית ולאפשר לה להציג את כל פעילויותיה העסקיות באתר האינטרנט של החברה. 

 בתחום הפיקוח על המחירים רואה בזק בעיקר סיכוי להקלות מצד ועדת קרול. הפיקוח על מחירי התקשורת בישראל הדוק ביותר. כל שינוי מחיר של שירות המצוי בפיקוח נתון לבחינה מדוקדקת של משרד התקשורת, והליכי האישור מסובכים. ההחלטה על אישור או דחייה קשה לחיזוי, מפני שלעתים קרובות היא מתקבלת ללא קריטריונים ברורים ועל סמך שיקולים פוליטיים. בזק נתונה במאבק מתמיד לקיצור תהליכי האישור ופישוטם וגם להוכחת קיומה של תחרות המאפשרת להסיר או לפחות להקל מאוד את הפיקוח. 

 בעידן התחרות תידרש המדינה לשנות את מדיניות הפיקוח. כניסת מתחרים מחייבת את המפקחים על המחירים לאזן מחדש את מחירי התקשורת באופן שדמי השיחה לא יסבסדו את עלות הפריסה וההחזקה של הקו החדש. התוצאה המיידית היא עלייה בדמי השימוש הקבועים וירידה במחירי דקת השיחה. בזק מזהירה כי ללא היערכות לשינויים לא ניתן יהיה לפתוח בתחרות. 

 אם ישאלו את בזק, היא תמליץ כמובן לבטל את הפיקוח על המחירים, בטענה שבשוק התקשורת המקומית יש תחרות קשה בינה לבין מפעילי הסלולר. אבל המנכ"ל בירן אינו משלה את עצמו. הוא יסתפק בניצחון קטן יותר: בזק מבקשת שהפיקוח יקבע מחיר מקסימלי לסל שירותים, בלי לקבוע מחיר ספציפי לכל אחד מהשירותים בסל. 

 פיקוח כזה יאפשר לה להתמודד עם המתחרים ביעילות בגזרת המתקפה העיקרית - המגזר העסקי. בזק תוכל לקבוע ללקוח מחיר כולל תמורת חבילת שירותי תקשורת כמו תקשורת נתונים מהירה, תקשורת סלולרית, תקשורת טלפון נייח ועוד. סלקום, המשוחררת מפיקוח מחירים, מצליחה כבר היום להכות את בזק באמצעות "סלי שירותים". 

 בבזק מרבים לדרוש שהמתחרים החדשים יפצו את החברה על החובה המוטלת עליה על פי חוק להעניק שירות לכל אזרח. ועדת קרול תאפשר למתחרים להעניק שירות רק ללקוחות שמשתלם לשרת אותם - בדרך כלל לקוחות בעלי חשבון תקשורת גבוה, רצוי באזורים צפופי אוכלוסין. היקף הפיצוי הנדרש מעולם לא חושב, אף שכבר ב-97' המליצה ועדה בראשות דני רוזן על עריכת הבדיקה. 

 בזק טוענת כי היקף השירותים הנכללים בחובת השירות האוניוורסלי בישראל גדול מכמות השירותים שלהם מחויבים מפעילים במדינות הנסקרות על ידי TASC. היא תבקש לצמצם את רשימת השירותים האוניוורסליים, ואם תתקבל הדרישה, ייתכן מאוד שחלק מהאזרחים ייענו בשלילה אם יבקשו שירותים מסוימים שלבזק לא כדאי להעניק להם. 

 הדו"ח מציג אפשרויות שונות לחישוב הפיצוי שיש לשלם למפעיל המרכזי בגין השירות האוניוורסלי, אך בכל מקרה מדובר בחישובים מסובכים ביותר. קשה להאמין שוועדת קרול תתעמק בנושאים אלה ותציג הצעות מפורטות לחישוב המועדף. בזק תדרוש כי גם חברות הסלולר ישלמו את הפיצוי, אף שהן עצמן מספקות לכאורה שירות אוניוורסלי לכל דורש. ההערכות הן כי מדובר בכמה עשרות מיליוני שקלים. הסכום אינו משמעותי מבחינת בזק, אך עשוי להיות מגבלה על יזמים חדשים.