מאת פול קרוגמן 


 נניח שאתם מנהלים חנות לממכר גלידה. העסק איננו רווחי במיוחד. אז איך תוכלו להתעשר? כל שערוריות העסקים הגדולות שנחשפו עד כה מלמדות על אסטרטגיה עסקית שונה. 

 ראשית, ישנה האסטרטגיה של אנרון. אתם חותמים על חוזים שבהם אתם מתחייבים לספק לצרכנים גביע גלידה אחד בכל יום, ב-30 השנים הבאות. אתם ממעיטים במתכוון בעלויות האספקה של כל גביע ואז אתם רושמים את כל הרווחים המתוכננים ממכירות הגלידה, כחלק מהרווח הנקי של השנה הנוכחית. פתאום נוצר הרושם שאתם מנהלים עסק רווחי ביותר, ואתם יכולים למכור מניות במחירים מופקעים. 

 אסטרטגיה אחרת היא אסטרטגיית דיינג'י (Dynegy). מכירות הגלידה אינן רווחיות, אבל אתם מצליחים לשכנע משקיעים שהן יהיו רווחיות בעתיד. לאחר מכן אתם מגיעים להסכמה שקטה עם חנות סמוכה לממכר גלידה: כל אחד מכם יקנה בכל יום מעמיתו מאות גביעים. או ליתר דיוק, יעמיד פנים שהוא קונה - לשם מה לטרוח ולהעביר את כל הגביעים האלה הלוך ושוב. התוצאה היא שאתם נראים כמי שמנהלים עסק מבטיח המצוי בתהליך מתקדם של צמיחה - ויכולים למכור מניות במחירים מופקעים. 

 וישנה אסטרטגיית אדלפיה (Adelphia). אתם חותמים על חוזים עם לקוחות וממקדים את תשומת לבם של המשקיעים בהיקפם של החוזים, לא ברווחיותם. הפעם אינכם מתעסקים בפעולות עסקיות דמיוניות, אתם פשוט ממציאים הרבה לקוחות דמיוניים. עם תשתית לקוחות הגדלה במהירות רבה כל כך - אתם זוכים לציונים גבוהים מהאנליסטים ויכולים למכור מניות במחירים מופקעים. 

 ולבסוף, קיימת אסטרטגיית וורלדקום. במקרה זה אינכם ממציאים מכירות דמיוניות. אתם מסתירים את העלות האמיתית של המוצר בכך שאתם מייחסים את עלויות הייצור - גלידה, סוכר, סירופ שוקולד - לעלות רכישתו של מקרר חדש. וכך העסק הלא רווחי שלכם נראה, על הנייר, כעסק רווחי מאוד הלווה כספים רק כדי לממן רכישות של ציוד חדש. ואז אתם יכולים למכור מניות במחירים מופקעים. 

 כמעט שכחתי. איך אתם מתעשרים באופן אישי. הדרך הקלה ביותר היא להעניק לעצמכם אופציות למניות. אבל אתם גם יכולים להשתמש, כמו אנרון, ביישויות חוץ מאזניות; כמו אדלפיה - בהלוואות אישיות, וכן הלאה. טוב להיות מנכ"ל. 

 שני דברים מעוררים דאגה במתכון ההונאה הזה. 

 ראשית, מאחורי כל אחת מהשערוריות העסקיות הגדולות שנחשפו עמדה שיטת הונאה שונה. על כן אין משום נחמה בטענה שרק חברות מעטות יכולות להשתמש בתחבולות של אנרון ושל וורלדקום, משום שחברות אחרות בוודאי מצאו תכסיסים חדשים. 

 שנית, יש להניח שלא היה קשה כל כך לחשוף את מעשי המרמה. וורלדקום, למשל, אומרת עכשיו ש-40% מ"השקעותיה" בשנה שעברה היו למעשה הוצאות תפעוליות. איך ייתכן שכל אותם אנשים שצריכים לעמוד על המשמר ולגלות עדויות להונאה עסקית - רואי החשבון, הבנקאים, הרגולטורים הממשלתיים - לא עלו על תופעה בסדר גודל כזה? התשובה היא אחת מהשתיים: או שהם לא רצו לראות, או שמנעו מהם לעשות משהו בעניין. 

 אינני אומר שכל החברות בארה"ב מושחתות. אבל ברור שמנהלי חברה הרוצים להיות מושחתים - נתקלים במכשולים מעטים. רואי חשבון לא היו מעוניינים להקשות על חברות המשלמות להם משכורות נדיבות. מנהלי בנקים לא רצו ליצור בעיות לחברות, אשר, כפי שהתברר במקרה של אנרון, העניקו להם לעתים נתח מעסקות צדדיות רווחיות. ונציגים נבחרים, אשר הושתקו באמצעות תרומות למערכת הבחירות והטבות אחרות, מנעו מהרגולטורים לעשות את מלאכתם בכך שמנעו הזרמת תקציבים אליהם ויצרו פרצות ברגולציה המאפשרות לשיטות מפוקפקות לפרוח. 

 בעודו מגנה בקול רם את וורלדקום, מנסה ג'ורג' בוש למנות את האדם שניסח את Enron Exemption - החוק הידוע לשמצה שנתפר במיוחד כדי להגן על החברה מפני בדיקה מדוקדקת - לתפקיד בכיר ברשות פיקוח ממשלתית מרכזית. וחלק מחברי הקונגרס נראים כמעוניינים יותר לכופף את ידו של התובע הכללי של ניו יורק, אליוט שפיצר, מאשר לפעול נגד מעשי השחיתות שהוא חוקר. 

 ובינתיים ממשיכים הגילויים להיערם. לפני שישה חודשים, בטור שספג ביקורת מכל עבר, כתבתי כי בסופו של דבר תסמן שערוריית אנרון נקודת מפנה בדימוי העצמי של אמריקה, אף יותר מאירועי 11 בספטמבר. 

 האם הדברים נשמעים היום כל כך לא סבירים? 


 קישורים נוספים 
 עידן הבצע  [10]