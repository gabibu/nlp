מחצית מעניינת וקשה עברה על שוק האג"ח.יש האומרים כי המילניום השלישי נפתח ב-11 בספטמבר 2001. להבדיל אלפי הבדלות, המחצית השנייה של שוק האג"ח נפתחה ב-23 בדצמבר 2001, כאשר הריבית במשק ירדה ב-2%. הורדת הריבית יצרה בית גידול מושלם לזעזועים בשווקים ובמשק. 

 ואכן, במחצית הראשונה של השנה התגשמו כל הסיכונים והזעזועים עליהם ניתן לחשוב בהקשר של שוק איגרות החוב: סדרה של פיגועים רצחניים ומלחמה מול הפלשתינאים, פיחות חד, אינפלציה, קשיים תקציביים, סטגפלציה ומה לא. בנוסף לכל אלה, המשק חווה מתקפה של ספקולנטים זרים על המטבע המקומי, אשר זיהו את התנאים כנוחים לביצוע מתקפה שכזו. 

 כתוצאה ממהלך האירועים, נוצרה במשק מגמה של עלייה בריבית ומהלך קלאסי של פאניקה בשווקים ובקרב הציבור הרחב, אשר החל לדאוג לכספו, והתגובה של שוק האג"ח היתה ברורה. בעוד שערב הפחתת הריבית בדצמבר, התשואות הנומינליות לטווחים קצרים נסחרו מתחת לריבית הבסיס של בנק ישראל, בציפייה לאותה הפחתה, מיד לאחריה זיהו הפעילים את המשבר המתרגש ובא על הריבית, וראו כדאיות בקניית המק"מ בתשואה העולה על ריבית בנק ישראל. 

 ככל שהתפתח הפיחות והציבור החל לאבד את סבלנותו במהלך יוני, ובעיקר, כאשר המשקיעים נוכחו לדעת כי העלאת הריבית של בנק ישראל אינה מצליחה לבלום את הפיחות, העלה השוק את התשואה בה הוא היה מוכן לקנות את המק"מ. בכך הוא פתח למעשה פער של כ-3% מעל ריבית בנק ישראל, גם לאחר שזו הועלתה ב- 2.5%. הפער דה-פקטו אשר השוק יצר בין הריבית השקלית לבין זו הדולרית התחיל לאושש את כוחו של השקל בשוק המט"ח. 

 העלאת הריבית האחרונה, בשיעור של 2%, הצליחה להחזיר את אמון המשקיעים, ופער הריביות הפך להיות עובדה אשר גם בנק ישראל עומד מאחוריה. כתוצאה מכך, כפי שניתן לראות בגרף שלהלן, התשואה בשוק מתכנסת לריבית בנק ישראל. 



 זהו, על רגל אחת, הסיפור העגום של המחצית הראשונה. הפאניקה שנוצרה בשווקים יצרה הזדמנויות קנייה מצוינות אשר האמיצים או השפויים מבין הפעילים יכלו לנצל בכדי לרשום רווחי הון נאים כתוצאה מהתכנסות ותיאום הציפיות בין בנק ישראל לבין שוק האג"ח. 

 למרות התיקון שנרשם במחירים בשבוע האחרון אותו תיאום ציפיות, שינויי המדדים בשוק במהלך המחצית מלמד על המשבר שעבר על השוק. 

 מחירי איגרות החוב צמודות המדד ירדו בשיעור נומינלי של כ-2% וכ-7%, אם מתחשבים באינפלציה. הצמודות לטווחים קצרים עלו בכ-4% - שיעור המשקף ירידה ריאלית קלה. הטווחים הארוכים ספגו מכה חזקה עקב השפעת המנוף וירדו בשיעור נומינלי העולה על 6% - ירידה ריאלית של כ-11%. גם מחירי איגרות החוב השקליות לא טמנו ידם בצלחת והם ירדו בשיעור של כ-9% בממוצע. הירידה בטווחים הארוכים היתה חדה ביותר והיא מגיעה לשיעור מזעזע של כ-28% בסדרת השחר הארוכה. 

 כתוצאה משינויים חדים אלה, רשמו התשואות מגמה של עלייה בולטת, אשר הלכה והתחזקה במהלך המחצית, ולמעשה, עד לפני כשבוע. התשואה הצמודה לטווחים ארוכים עלתה משיעור הנמוך מ-4% לכ-5.5%, ואילו התשואה על השחר הארוך עלתה מכ-6.3% לכ-10.1% היום, לאחר שביקר בתשואה של כ-12% אך לפני שבוע. מהלך התשואות נבע מהתפתחות המשבר, אשר הלך והתפתח עד שהפאניקה תפסה את מקומה של הדאגה, כאשר הציבור הרחב נשבר. השבירה הקפיצה את התשואות בחדות לסביבה אשר היום, סוחרים בשוק יכולים להגדירה כ"בלתי סבירה", אך יש לזכור כי אותה רמה בלתי סבירה נוצרה עקב שבירה של הציבור הרחב אשר מימש החזקות בקרנות הנאמנות וקונים - אין. 



 גם הציפיות לאינפלציה, אשר היו בסביבה של 1.5% ברבעון הרביעי, הלכו וטיפסו אט אט לסביבה של 3% ובשיא הפאניקה הן דילגו במהירות לסביבה של 5% ויותר, וכל זאת, במשק הנמצא במיתון. ושוב, אותו תיאום עמדות של הבנק המרכזי עם השווקים החזיר את האמון ביכולתו של הנגיד ובנחישותו לעמוד ביעד האינפלציה של 3% ולכן, באורח פלא, הציפיות התכנסו לסביבה זו. 

 ניתן לסכם את המחצית הראשונה של 2002 כמחצית אותה השוק היה שמח לשכוח, עם 25 שבועות של סיוט ושבוע אחד טוב. נוצר בה זעזוע כתוצאה מהפחתת ריבית תלושה מהמציאות בה נמצא המשק הישראלי, והזעזוע התפתח למשבר וממנו - לפאניקה בקרב הציבור הרחב - פאניקה אשר יצרה הזדמנויות קנייה נפלאות בשבוע אחד טוב. 

 התחזיות הנוכחיות מצביעות על כך שהמחצית השנייה תהיה טובה מהראשונה, עם מגמה של ריבית יורדת, שקל-דולר יציב ואינפלציה נמוכה. והסוחרים, במר ליבם וניסיונם, עדיין מתקשים להאמין, אולם הרצון להשיג רווחיות יכתיב את המגמות במחצית זו.