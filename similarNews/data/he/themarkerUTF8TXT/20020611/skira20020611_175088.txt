בשנים האחרונות נהפך הפיקוח על מיזוגים לגורם בעל השפעה משמעותית על מבנה השווקים בישראל, על הצרכנים ועל בעלי החברות. מדי חודש מדווחים העיתונים על כ-20 עסקות מיזוג שאושרו על ידי הממונה על ההגבלים העסקיים. בחלק מהמקרים, דוגמת מיזוג חברות הכבלים, מותנה אישור המיזוג בתנאים שעל החברות המתמזגות לקיים בקפידה. לעתים מתנגד הממונה לעסקה, ומונע את מימושה לחלוטין. רק באחרונה מלאו העיתונים בהשערות לגבי עמדתו העתידית של הממונה בקשר לעסקת אי.די.בי-גנדן. 

 ויכוח על מהות עילות לגיטימיות להתנגדות למיזוגים עמד בבסיס התנגשות קשה שהתרחשה לפני כשנה בין ארה"ב לנציבות האירופית, סביב רכישת חברת הניוול על ידי ג'נרל אלקטריק. התנגשות זו חשפה פערים בהתייחסות של מדינות שונות למיזוגים. 

 ג'נרל אלקטריק  (  GE  [11]  :NYSE)  רכשה את חברת הניוול במיזוג שעתיד היה להיות המיזוג הגדול ביותר בהיסטוריה התעשייתית. מטבע הדברים, לשתי החברות היו נכסים, לקוחות וספקים במדינות רבות, ולכן היו זקוקות לאישור רשויות רבות להגבלים עסקיים (בכללן ישראל). המיזוג אושר על ידי הרשויות בארה"ב, אך לאחר חודשים רבים של בדיקה ושל דיונים טרנס-אטלנטיים, הנציבות האירופית סירבה לאשרו. ההתנגדות האירופית מנעה את המיזוג בין שתי החברות האמריקאיות. כצפוי, החלטת המוסדות האירופיים עוררה סערה בארה"ב. 

 שתי החברות שביקשו להתמזג לא מכרו את אותם מוצרים - ולכן לא היו מתחרות. בין שתי החברות גם לא היו קשרי ספק-לקוח, כך שהמיזוג לא עורר חששות תחרותיים מהסוג שעלול להתעורר במיזוגים אנכיים. 

 GE היא היצרנית המובילה בעולם של מנועים למטוסים גדולים, בעוד שהניוול מייצרת מנועים למטוסים קטנים ומערכות אחרות למטוסים. הנציבות האירופית טענה כי היכולת של החברה הממוזגת להציע ללקוחות חבילות של מנועי מטוסים גדולים יחד עם המערכות למטוסים, תביא לגידול בנתח השוק של החברה הממוזגת. כתוצאה מכך, יצרני מנועי המטוסים הגדולים האחרים (פראט אנד וויטני ורולס רויס) לא יוכלו לעמוד בהוצאות הקבועות שלהם, וייפלטו מהשוק. התוצאה, לשיטת האירופאים: יצירת מונופול בשוק המנועים למטוסים גדולים. 

 ביחס למערכות למטוסים, הנציבות האירופית טענה כי ההון העצום, הזמין והזול של ג'נרל אלקטריק יאפשר לחברה הממוזגת להוזיל את מחירי המערכות באופן שאיתו מתחרותיה לא יוכלו להתמודד. כתוצאה מכך ייפלטו המתחרות מהשוק, והחברה הממוזגת עלולה ליהפך מונופול גם בשוק זה. 

 הטענה החד-משמעית של ארה"ב היתה כי תחרות היא אמצעי, ולא מטרה. המטרה היא יעילות כלכלית, ואין להתנגד למיזוגים עקב יעילות כלכלית וחיסכון בעלויות שהם יוצרים. לגישת האמריקאים, יש להתנגד למיזוגים רק כאשר הם מביאים להיעלמות של מתחרה באופן שעתיד להעלות מחירים ולצמצם תפוקה (מיזוגים אופקיים), או כאשר הם עלולים לחסום מקורות אספקה או שיווק בפני מתחרים (מיזוגים אנכיים). 

 לטענת ארה"ב, אין בכוחם של ממשלות ושל בתי משפט לבצע את החישובים והתחזיות המורכבות הכרוכים בהערכת התוצאה בטווח-ארוך של מיזוג דוגמת המיזוג בין GE להניוול. לכן יש לסמוך על יכולת התיקון העצמית של שווקים, ולהימנע מהתערבות ממשלתית - כל זמן שהמיזוג לא עתיד להביא לפגיעה של ממש בתחרות בדרך של העלמת מתחרה בשוק ממועט מתחרים, או בדרך של חסימת מקורות אספקה או דרכי שיווק בפני מתחרים. 


 התפתחות עולמית של ההגבלים העסקיים 


 במחצית הראשונה של המאה ה-20 היתה ארה"ב המדינה היחידה שקיימה מערכת משמעותית של דיני הגבלים עסקיים. רק בשנות ה-70 התחילה התפתחות משמעותית בתחום זה גם באיחוד האירופי. ההתפתחויות של דיני ההגבלים העסקיים באירופה התרחשו במקביל לשינויים שחלו שם בתפישה הבסיסית לגבי תפקוד שווקים. שווקים שהיו נתונים לפיקוח ולהכוונה ממשלתית נחשפו לכוחות השוק, ובמקביל נוצר הצורך להגן על השווקים מאותן תופעות קיצוניות  של מונופולים וקרטלים, הפוגעות בצרכנים וביעילות הכלכלית. 

 ב-20 השנים האחרונות של המאה הקודמת היתה צמיחה מואצת של מערכות דיני ההגבלים העסקיים במדינות רבות נוספות, בהן ישראל. צמיחה זו התרחשה במדינות מפותחות כמו גם במדינות מתפתחות. 

 פריחת מערכות ההגבלים העסקיים הביאה לגידול במספר המדינות המקיימות פיקוח על מיזוגים. כך, ב-90' רק כ-10 מדינות בכל העולם קיימו פיקוח על מיזוגים; כיום, החוקים בכ-70 מדינות כוללים מידה זו או אחרת של פיקוח על מיזוגים; מדינות נוספות מתקדמות כיום לקראת חקיקת חוקי הגבלים עסקיים, וב-2005 עתידות כ-90 מדינות לקיים פיקוח על מיזוגים. 

 התרחבות מעגל המדינות המקיימות פיקוח על מיזוגים, יחד עם תהליכי הגלובליזציה, גורמים לכך שיותר מיזוגים בינלאומיים כפופים לבדיקת מיזוגים מקומית במדינות רבות. כיום, רכישה של חברה רב-לאומית דורשת לעתים אישור של 40 רשויות להגבלים עסקיים ברחבי העולם כולו. 

 על פי ניתוח המצב הקיים, קיימים הבדלים רבים בין הפיקוח על מיזוגים במדינות השונות. ההכרה בכך שהמצב הנוכחי אינו יעיל, ואף טומן בחובו סכנה להתנגשות קשה בין המערכות השונות, הביאה את רשויות ההגבלים העסקיים המובילות בעולם להקים באוקטובר האחרון ארגון בינלאומי(Competition Network -I.C.N International), שהציב לעצמו כמטרה קידום שיתוף פעולה בין הרשויות השונות בעולם; ניסוח של קווים מנחים והמלצות למדיניות הגבלים עסקיים; והשגת לכידות בין המערכות השונות. 

 מסגרת זו יכולה להועיל במיוחד למדינה כמו ישראל, המצויה עדיין בשלב ראשוני של גיבוש מערכת דיני הגבלים עסקיים, באמצעות לימוד מהניסיון ומהלקחים של מדינות אחרות. התעלמות מניסיונם של משקים אחרים עלולה להביא לחזרה על טעויות שבוצעו באותם משקים, ולתשלום מחיר כלכלי כבד ומיותר. 

 ניתן להציג חמישה עקרונות בסיסיים שניתן ללמוד מהניסיון הממושך בארה"ב ביחס לפיקוח על מיזוגים: 

 * המטרה היא להגן על תחרות ולא על מתחרים. 

 * יש להתחשב ביעילות של מיזוגים כשיקול לאישורים. 

 * צריך לבסס את ההחלטות על עקרונות כלכליים מקובלים ותשתית עובדתית מבוססת. 

 * חשוב להכיר במגבלות שלנו בחיזוי העתיד. 

 * אין להטיל עלויות ביורוקרטיות מיותרות על החברות.