לאחר 48 שעות של מסחר בשוקי הכספים מאז הודיע נגיד בנק ישראל דוד קליין על העלאת הריבית ב-1.5%, כבר אין מקום לספק: המערכת הפיננסית הישראלית במשבר עמוק. 

 את סימני המשבר אפשר לראות בכל האפיקים. בשוק מטבע החוץ, שוב חזר הדולר ל-5 שקלים. וכאשר שער האמצע הבינבנקאי עמד בשעות אחר הצהריים על 4.995 שקלים, ברור שכל מי שרכש היום דולרים - והיו הרבה כאלה - שילם הרבה מעל 5 שקלים עבור כל דולר שקנה. כל עליית הריבית - שלמרות סיפורי בנק ישראל על אינפלציה ויציבות מחירים נועדה לייצב את שוק המטבע - התפוגגה במלואה עד האגורה האחרונה. 

 מול שוק המטבע, הידוע בתנודתיות ובאופיו הספקולטיווי, בולט המשבר פי כמה בשוק איגרות החוב, שוק  שהכינוי "סולידי" אינו עושה עמו חסד בימים אלה. למרות עליית הריבית והתשואות הגבוהות אליהן הגיע השוק בסוף השבוע שעבר, המשיכו מחירי איגרות החוב השקליות לצנוח במהירות, ורשמו מחירי שפל כמותם לא נרשמו בארץ זה שנים. 

 איגרות החוב השקליות ל-9 שנים, למשל, נפלו בכ-3% וסגרו את יום המסחר בתשואה לפדיון של 10.1%, לאחר שירדו בשיעורים חדים אפילו יותר במהלך המסחר, ואילו המק"מים לשנה ירדו ב-1% וסיימו את היום בתשואה של 9.3% - מספרים שרק לפני כמה שבועות נשמעו בלתי הגיוניים בעליל. גם הבורסה ירדה, הפעם בשיעור של כ-1.7%. ואולם הבורסה כבר כל כך מוכה ומדוכאת, המחזורים בה כה דלים והמשתתפים בה כה מעטים  - עד שהתגובה שלה היתה מוגבלת. 

 הציבור אינו מתעניין בפרשנות כלכלית, והוא לא פועל מתוך ניתוח רציונלי של המצב הכלכלי אלא מתוך רגשות. בכל יום נוסף שעובר - מפלס הדאגה שלו עולה 

 נכון להיום, המשבר הפיננסי מתפתח בעיקר על ידי פעילות של שחקנים מתוחכמים: מנהלי כספים של חברות, משקיעים מוסדיים, בנקים, ספקולנטים, בנקים זרים - אבל הציבור הרחב עוד לא הצטרף למהומה.  חלק מהציבור אמנם הפסיק לאחרונה פקדונות שקליים, אך לא הציבור הוא זה שקונה דולרים או זורק שחרים כמעט בלי הגבלת שער.  אבל זה שלושה ימים שהציבור קורא ושומע ועל הדולר ב-5 שקלים, על העלאות ריבית שלא עובדות, על "משבר אמון עמוק" בהנהגה הכלכלית, וגם על בעיות בתקציב, בהכנסות ממסים ובגירעון - והוא מתחיל לדאוג ולשאול את החבר שעובד בבנק מה כדאי לעשות. 

 וזו בדיוק הסכנה הגדולה הבאה של המשבר, התסריט שממנו חוששים באוצר ובבנק ישראל - החשש שגם הציבור הרחב ייכנס למעגל הפאניקה והספקולציה שבו נמצאים הפעילים המקצוענים. שכן, כאשר הציבור ומשקי הבית ייכנסו לפאניקה פיננסית - יהיה כמעט בלתי אפשרי לעצור את שיטפון הביקוש לדולרים ואת עליית השער שתבוא בעקבותיו. 

 למשבר הפיננסי הנוכחי יש מספר סיבות ברורות ומוכרות, אותן מסבירים הכלכלנים והמומחים מזה כמה ימים. אלא שהציבור אינו מתעניין בפרשנות כלכלית, והוא לא פועל מתוך ניתוח רציונלי של המצב הכלכלי אלא מתוך רגשות. אומרים לו שהמערכת מאבדת שליטה, הוא רואה שהשלטון לא מצליח לעצור את הדולר, הוא רואה שהריבית עולה, הוא שומע שאין לממשלה כסף ושרק הולך להיות רע וקשה יותר. בכל יום נוסף שעובר - מפלס הדאגה שלו עולה. 

 על פי האווירה בקרב הפעילים היום - המשק והשווקים נמצאים במצב עדין מאוד, מצב חירום הדורש נקיטת מהלכים מיידים להרגעת הרוחות ולייצוב השווקים. היום נראה ששני קובעי המדיניות הכלכלית במדינה, הנגיד דוד קליין ושר האוצר סילבן שלום, הבינו את זה, ולאחר תקופה ארוכה של נתק הם קבעו פגישת חירום מחר בשעה 16:00 במשרדו של שלום. זהו עיתוי טוב, קרוב לסוף המסחר ולאחר שכבר תתברר תגובת השווקים להמלצות ועדת רבינוביץ למיסוי שוק ההון שהיו אמורות להיחשף מחר אך פורסמו בעיתונות הערב. 

 על פי ההערכות, ידונו השניים על העיתוי והשיעור של העלאת הריבית הנוספת, על הנפקה של איגרות חוב צמודות לדולר כאמצאי לספק את ביקושי המט"ח,  ובוודאי גם על קיצוצי תקציב ועל חוק מועצת הנגידים. בסופה של הפגישה מחר הם ייצאו אל מסדרון שבו ימתינו להם העיתונאים.  באווירה זו של משבר ותחושה של מצב חירום, אם לא יהיו להם בשורות על צעדים מוצקים ועל מדיניות ברורה - כמעט בטוח שהם שוב ייענשו מיידית על ידי השווקים.