"השוק מתמחר עליית ריבית של 1% אם השקל יתייצב, ועלייה של 2% אם הדולר ימשיך לעלות" - כך אומר ויקטור שוחט, הכלכלן הראשי של דויטשה בנק בישראל, בתגובה להמשך צניחת מחירי איגרות החוב השקליות הבוקר בבורסה. בשעות הבוקר של יום שלישי נסחרו השחרים בירידה של כ-2.5% ובתשואות של מעל ל-10%, והמק"מ לשנה נסחר בתשואה של 9% - שפל שכמותו לא נרשם מזה שנים. 

 "אני בכלל לא בטוח שאיגרות החוב השקליות זולות עכשיו, כי הסיכון בשוק הכספים הישראלי עדיין גדול ולא ברור מתי יקטן. ברור שהריבית תמשיך לעלות. המשק סובל ממשבר פיסקלי ומשבר אמון קיצוני, ולריבית אין כבר הרבה השפעה על כך. העלאת הריבית תעמיק את המיתון במשק, וככל שהמיתון יגבר כך ימשיך לעלות שער הדולר. זהוא מעגל קסמים שלילי, שלא ברור איך אפשר לצאת ממנו". 

 "במהלך השבועות הקרובים יפורסמו נתונים על הגירעון הממשלתי ועל גביית המסים - ולהערכתי הם יהיו גרועים במיוחד. חודש יוני הוא באופן עונתי חודש של גירעון תקציבי גדול בגלל תשלומי העברה החלים בו, ואני חושש שהנתונים יצביעו על גירעון עצום. כבר עתה אנו יודעים שהגרעון גדל במהירות, שכן בעוד שבשנים האחרונות היה לממשלה עודף ברבעון הראשון, הרי שהשנה כבר הרבעון הראשון נרשם גירעון". 

 ויקטור שוחט גם לא מאמין שהתוכנית הכלכלית, כולל הגזרות וההיטלים שאושרו בממשלה, תביא את ההכנסות הנוספות המיוחלות לקופת המדינה ותסייע להקטנת הגירעון. "כל המסים האלה לא ייצרו תוספת הכנסות של אפילו שקל אחד". 

 הדרך היחידה לייצב את המשק ולהחזיר את אמון הציבור במערכת הכלכלית-פיננסית היא לבצע קיצוץ גדול, אמיתי וכואב בהוצאות הממשלה ובתשלומי ההעברה  לדעתו, הדרך היחידה לייצב את המשק ולהחזיר את אמון הציבור במערכת הכלכלית-פיננסית היא לבצע קיצוץ גדול, אמיתי וכואב בהוצאות הממשלה ובתשלומי ההעברה. "יש לנו משבר פיסקלי עמוק, ויש לי ספק אם ריבית של אפילו 10% תפתור את הבעייה. העלאת ריבית קונה קצת זמן, אבל לא הרבה יותר מזה", אומר שוחט, ומוסיף: "אני לא אופטימי. קשה לי להבין את האופטימיות של מספר כלכלנים שהתבטאו ביומיים האחורנים ואמרו שאם התוכנית הכלכלית הנוכחית תעבור, אז השווקים יתייצבו". 

 שוחט קובע כי רק תוכנית כלכלית חדשה, הכוללת קיצוצים גדולים, יכולה לייצב את המשק - והוא אינו מתעלם מהאילוצים הפוליטיים. "גם היום יש לממשלה עדיין הרבה מאוד שומנים. למשל,יש בתקציב הטבות מס של 1.2 מיליארד שקל לתושבי הנגב. מה שצריך לעשות מיידית זה לבטל אותן ולהשקיע את אותו הסכום בבניית כבישים ותשתיות המחברים את הנגב עם המרכז", אומר שוחט, "פשוט אין ברירה". 

 הפסימיות של שוחט גם מכתיבה את מדיניות ההשקעות שלו. "אני לא בטוח שהשחרים והמק"מים, גם במחירים הנוכחיים, הם זולים, כי הסיכון בהם גבוה והם יכולים להיות זולים יותר. ההשקעה הבטוחה ביותר היום היא עדיין בדולר, למרות האפשרות להתייצבות או אפילו לתיקון מסוים".