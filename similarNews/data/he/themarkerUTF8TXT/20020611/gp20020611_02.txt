פרתוסצ'בה. כן, יש חיה כזו והיא צועדת לכיוון וול סטריט בצעדי ענק. גם בהנהלת החברה מסכימים איתנו ששמה של פרתוסצ'בה, שהיא תולדת מיזוג בין חברת פרתוס האירית וחטיבת צ'בה של  די.אס.פי.ג'י (  DSPG  [10]  : NASDAQ)  , דומה יותר לשם של בלרינה מארצות מזרח אירופה, אולם המסמכים האחרונים שהגישה צ'בה לרשות לניירות ערך האמריקאית בתחילת החודש מראים ששם הוא לא בהכרח הכל. 

 מסמך ה-FORM 10 שהגישה פרתוסצ'בה לרשות לניירות ערך האמריקאית איפשרה הצצה ראשונה אל המספרים העומדים בבסיסה של צ'בה (או סבה, תלוי אם אתם אמריקאיים או לא) - חטיבת ה-IP של DSPG. 

 החברה הישראלית פועלת היום באמצעות שתי חטיבות: האחת, שתישאר תחת סימול המסחר DSPG, היא זו המפתחת ומשווקת שבבים - בעיקר עבור מוצרי צריכה דיגיטליים. החטיבה השנייה - צ'בה - היא חטיבת Intelectual Property, באמצעותה החברה מוכרת רשיונות ללקוחותיה עבור  DSP Cores. סימול המסחר המוצע לפרתוסצ'בה הוא PCVA. 


 P  מלא 


 עד כה, DSPG פירסמה רק את השורה העליונה בכל הנוגע לצ'בה (על שמו של המתמטיקאי האיטלקי ג'ובאני צ'בה), וכעת מדובר ב-P  מלא. אז מה ניתן ללמוד מהמספרים? 

 ובכן, הכנסות צ'בה ברבעון הראשון של 2002 הסתכמו ב-4.1 מיליון דולר - ירידה מהכנסות של 6 מיליון דולר ברבעון המקביל. אם כך, הכנסותיה של DSPG ללא צ'בה הן 21.2 מיליון דולר ברבעון הראשון. הירידה אצל צ'בה בהשוואה לרבעון המקביל נובעת, כך אומרים בחברה, מירידה בהכנסות מרישוי ותמלוגים, כולל נפילה מסוימת בהכנסות מתמיכה טכנית. 

 החברות מעריכות כי במהלך הרבעון השלישי של השנה הן יסיימו את כל הצדדים הבירוקרטיים וישלימו את המיזוג 

 הכנסותיה של פרתוסצ'בה, החברה המאוחדת, הסתכמו ב-14.7 מיליון דולר ברבעון, כך שאת 10.6 מיליון הדולר הנוספים תרמה פרתוס האירית. לצ'בה היו 4 לקוחות רישוי שתרמו לה יותר מ-66% מההכנסות ברבעון הראשון (29%, 14%, 13% ו-10%). ההכנסות שלה מרישוי ותמלוגים היו 3.2 מיליון דולר ואלה מתמיכה טכנית היו 900 אלף דולר. 

 ברבעון הראשון של 2002 צ'בה זכתה בלקוח רישוי אחד, לעומת שניים ברבעון המקביל, והיא מייחסת זאת להאטה בשוק הסלולר בפרט והוויירלס בכלל. בשנת 2001 כולה ייצרה צ'בה הכנסות של 25.2 מיליון דולר - צמיחה של 10% משנת 2000. ההכנסות מרישוי ותמלוגים ב-2001 היוו 83% מההכנסותיה הכוללות. אם נלך לאחור בשנת 2001 על בסיס פרופורמה, ונשלב את תוצאות שתי החברות, נגיע להכנסות משותפות של 66.2 מיליון דולר לפרתוסצ'בה, הפסד תפעולי של 17.3 מיליון דולר והפסד נקי של 14.3 מיליון דולר. 



 צ'בה מפנה להוצאות המחקר והפיתוח הרבעוניות סכום של 1.6 מיליון דולר (ללא מענקי המדען הראשי, שהסתכמו בכ-240 אלף דולר), 703 אלף דולר עבור שיווק ומכירות, ו-693 אלף דולר לטובת הנהלה וכלליות. 

 קצת על תנאי העסקה: לא מכבר הודיעו החברות כי הן מתקדמות בצורה טובה לקראת המיזוג עליו הודיעו לראשונה באפריל האחרון, וכי הן מעריכות כי במהלך הרבעון השלישי של השנה הן יסיימו את כל הצדדים הבירוקרטיים וישלימו את המיזוג. 

 וכך עולה מן ההסכם בין שתי החברות: DSPG תעביר לצ'בה את כל פעילות מכירת הרשיונות לשימוש בטכנולוגיה של מעבדי האותות שלה. מניותיה של חברת הבת יחולקו כדיווידנד לבעלי המניות של DSPG ובכך תהפוך החברה לציבורית. במקביל, תרכוש צ'בה את כל מניותיה של פרתוס האירית בעסקת מניות, שיונפקו לצורך הרכישה ויימסרו לבעלי המניות של פרתוס. 


 כ-90 מיליון דולר בקופה 


 אלה האחרונים יקבלו בנוסף סך כולל של 60 מיליון דולר במזומן כדיווידנד מתוך המזומנים של חברת פרתוס. החברה האירית סיימה את השנה עם 123.3 מיליון דולר בקופה (88 מיליון דולר בניכוי חובות) או 115.8 מיליון דולר בסוף הרבעון הראשון של השנה הנוכחית (82 מיליון דולר בניטרול חובות), ולאחר חלוקת הדיווידנד ייוותרו בקופתה כ-50 מיליון דולר או מעט פחות. 

 יתרות המזומן של DSPG בסוף הרבעון הראשון של השנה היו כ-250 מיליון דולר (כ-260 מיליון דולר בתוספת האחזקה כיום במניות אודיוקודס), והיא תזרים לחברה הבת החדשה 40 מיליון דולר במזומן. לאור זאת, פרתוסצ'בה תתחיל את דרכה עם כרית מזומנים שמנה יחסית, של 89.8 מיליון דולר. כאשר העסקה תושלם - והחברות מתכוונות להוציא זאת לפועל עד יולי 2002 - יחזיקו בעלי המניות של DSPG ב-50.1% מהון מניות החברה המאוחדת, ובעלי המניות המקוריים של פרתוס יחזיקו ב-49.9%. 

 ההון הכולל עבור פרתוסצ'בה: 289.8 מיליון דולר במניות, 31.2 אלף דולר עבור אופציות של פרתוס, 5,000 דולר עבור הוצאות המיזוג ובנוסף להוצאות נוספות מדובר על תשלום כולל של 321.8 מיליון דולר. 

 תזרים המזומנים של צ'בה לבדה מפעילות היה חיובי והסתכם ב-2001 ב-9.5 מיליון דולר, לעומת 10.6 מיליון דולר ב-2000. הרווח התפעולי של צ'בה הסתכם ב-13.1 מיליון דולר ב-2001 או 739 אלף דולר ברבעון הראשון של 2002, והרווח הנקי ב-10.4 מיליון דולר ב-2001 כולה ו-515 אלף דולר ברבעון. 


 430 עובדים בחברה 


 לאחר השקעה של 7.8 מיליון דולר שביצעה DSPG בצ'בה ברבעון (ככל הנראה במסגרת הפרדת הנכסים), הונה העצמי של צ'בה הוא 7.9 מיליון דולר, וזו הנדוניה עימה היא מגיעה למיזוג עם פרתוס. על בסיס פרופורמה, ולאחר הזרמת ההון והפיצול, הונה העצמי של פרתוסצ'בה היה 312 מיליון דולר ברבעון הראשון - אם אומנם החברות היו משלימות עד אז את המיזוג. 

 הקשר בין DSPG לפרתוסצ'בה ודאי שלא יתנתק לחלוטין, ויהיו שירותים נוספים שיוענקו לפרתוסצ'בה על ידי DSPG ובהם: שירותי מידע וניהול - כולל רשתות, חומרה, תחזוקת תוכנה ותמיכה; שירותי הנהלה וכלליות, ובכלל זה שירותים פיננסיים, משכורות, משאבי אנוש, וניהול צי רכבים; ושירותי מו"פ מוגבלים, כולל כלי בדיקה ושירותי מכירות ושיווק ביפאן ואירופה. בנוסף, DSPG התחייבה לעמוד בתשלומים עבור השטחים שפרתוסצ'בה תשכור ממנה בהרצליה ובסנטה קלרה, קליפורניה. 

 פרתוסצ'בה איננה חברה קטנה: נכון לסוף הרבעון היו לה 426 עובדים, מתוכם 323 במו"פ. 59 מבין העובדים ממוקמים בישראל ו-228 באירלנד. אם אומנם נכונות ההכרזות של אלי איילון יו"ר נשיא ומנכ"ל DSPG ובריאן לונג מנכ"ל פרתוס, הרי שלא צפוי גל פיטורים מאסיווי, אלא להיפך. איילון ובריאן עצמם יחזיקו בפרתוסצ'בה על בסיס ההחזקות הנוכחיות שלהם ב-DSPG ופרתוס, ב-2.1% ו-9.4%, בהתאמה. 

 שדירת הנהלת החברה תהיה עבה: יו"ר פרתוסצ'בה יהיה איילון, וסגנו יהיה לונג. דירקטורים נוספים: קווין פילדינג, צבי לימון, ברוס מאן, וויליאם מקבי, סוון-כריסטר נילסון, לואיס סילבר ואחרים, ולכולם (פרט לאלו המחזיקים במשרות ניהוליות), פרתוסצ'בה לא תשלם שכר כלשהו פרט להחזר הוצאות. 


 קרן Capital Group International  הקטינה החזקותיה 


 אגב, את שמו של סוון כריסטר-נילסון צדה עינינו: הוא שימש כדירקטור שאינו מנהל בפרתוס מאז 2000, והוא היה בעבר מנכ"ל אריקסון השוודית. בנוסף, הוא מייסד משותף של קרן Startupfactory הסקנדינווית, שמבצעת בעיקר השקעות בתחום וויירלס, וכמעט אף פעם אינה מבצעת השקעות מחוץ לסקנדינווייה. הקרן השקיעה בחברה ישראלית, OTM מהרצליה (גו-לייט לשעבר) 2.5 מיליון דולר, והיא הגיעה להשקעה זו באמצעות קשר ל-STI של בני שטיינמץ. 

 כך או אחרת, אתמול דיווחה קרן Capital Group International ל-SEC כי הורידה החזקותיה ב-DSPG ל-1.1 מיליון מניות (כ-4%) מ-2.4 מיליון מניות (כ-9.1%) בהם החזיקה בפברואר האחרון - מכירות מניות שביצעה במאי האחרון. קרן אחות שלה, Capital Research and Management, לא שינתה את החזקותיה והיא אחראית ל-5.2% מ-DSPG או כ-1.4 מיליון מניות. 

 ב-DSPG לא ידעו היום להסביר לנו את הירידה בהחזקות של Capital Group International, ואמרו כי אומנם הם משתדלים להיות בקשר עם כל המשקיעים, אולם אין להם אינפורמציה בנקודה זו וההערכה היא כי החברה שינתה את פורטפוליו האחזקות שלה, ובין השאר מכרה מניות של DSPG. 

 סיבה נוספת שמועלית על ידם היא החלפת קהל המשקיעים של החברה על רקע הנושא הישראלי. ייתכן כי מדובר בשילוב של הסיבות, כשברקע מעברה של DSPG לאינדקס של S  SmallCap 600  - רשימת החברות הקטנות יותר של סטנדרד אנד פור, מאינדקס ה-S  MidCap 400 בו היתה עד כה. מספר לא מבוטל של קרנות מחוייבות להחזיק רק במניות הנכללות במדדים הגדולים יותר, וייתכן כי היה שינוי גדול בקרב הרכב המשקיעים בחברה (ניתן לראות תנועה ערה במניה לאחר ההודעה על המעבר לאינדקס אחר, שפורסמה לפני כחודש).