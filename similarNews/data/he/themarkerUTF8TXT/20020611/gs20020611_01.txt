המלצות ועדת רבינוביץ' 2 שיתפרסמו בקרוב מאוד ישימו, בין היתר, קץ למצב החוקי המוזר (הנוכחי), המאפשר לתושבי ישראל להפיק הכנסות פטורות ממס, כמעט ללא הגבלה, באמצעות פעילות בחו"ל. 

 עם זאת, סביר להניח כי לא ניתן יהיה להתגבר על תכנוני המס המתוחכמים החוסים תחת כנפי האמנות השונות למניעת כפל מס שנחתמו במרוצת השנים בין מדינת ישראל לבין עשרות מדינות חו"ל (להלן "מדינות אמנה"). 

 יש לדעת כי בתוקף הוראות סעיף 196 לפקודת מס הכנסה, תוקפם של הסכמים שכאלו גובר על כל הוראה חוקית אחרת, אלא אם בוטלה נפקותו של ההסכם עם אותה מדינת אמנה (פעולה שקרוב לוודאי שלא ניתן לעשותה באופן חד צדדי). 

 נניח שתושב ישראל מקים חברת החזקות הולנדית, שיש לה (בין היתר) חברה בת הולנדית נוספת, המחזיקה בחברה נכדה בלגית, אשר בבעלותה פעילות תעשייתית בסין. 

 הנפקת החברה הנכדה לציבור בבורסה לניירות ערך בבריסל אינה בת מיסוי בבלגיה ו/או בהולנד ו/או בישראל. יתרה מכך, סביר להניח כי בתוקף האמנה למניעת כפל מס עם הולנד לא ניתן יהיה להטיל מס (בישראל) גם על מימוש המניות בחברה הנכדה בידי החברה הבת בהולנד. 

 אין להסיק מהדברים הללו כי המצב הפיסקלי הנוכחי אינו טעון שינוי (נהפוך הוא), אך ראוי שמקבלי ההחלטות יהיו ערים, מבעוד מועד, לאפשרויות של הגדלת אי השוויון (בפועל) בין תושבי ישראל באשר למיסוי התעשרותם הכלכלית בחו"ל.