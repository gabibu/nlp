מאת אלברט רובינסון 


 תארו לעצמכם כי החברה שלכם מנהלת מגעים חשאיים לרכישת חברה אחרת, כשלפתע צץ המתחרה הכי גדול שלכם וחוטף לכם את העסקה מתחת לאף, תוך הפגנת בקיאות מחשידה בנוגע לפרטי המו"מ. 

 חקירה נוקבת מעלה כי המרגל אינו אלא מכשיר טלפון סלולרי, ש"נשכח" בפינת החדר בתוך עציץ, או הודבק תחת שולחן הדיונים. 

 באמצעות שינוי קל שבקלים יכול הטלפון הסלולרי להפוך למכשיר ציתות איכותי. בעל הטלפון הסלולרי יכול להתקשר אליו מכל מקום בעולם, מבלי שהמכשיר ישמיע צלצול או יראה חיווי כלשהו על המסך. למעשה, המכשיר ייראה כבוי. 

 "היתרון של הטלפון הסלולרי כמכשיר ציתות הוא מראהו התמים והעובדה שהוא כה נפוץ", אמר בן תאני, ממייסדי חברת הסטארט אפ הישראלית  נטליין קומיוניקיישנס טכנולוג'יז  [11]  , שפיתחה מכשיר לזיהוי תקשורת סלולרית, בעיקר ממכשירי סלולר במצב כבוי. 

 "אנשים בוטחים בטלפונים סלולריים, אולם מכשירים שעברו התאמה יכולים לשדר מידע במשך שבוע שלם. אם הם מחוברים לחשמל, הם יכולים לשדר מידע במשך תקופה בלתי מוגבלת. אנשי מקצוע העוסקים בחשיפת מכשירי ציתות יתעלמו, קרוב לוודאי, מהטלפון הסלולרי, משום שהוא נפוץ ואינו מעורר חשד", אמר תאני. 

 באמצעות שינוי קל יכול הטלפון הסלולרי להפוך למכשיר ציתות איכותי. בעל הטלפון יכול להתקשר אליו מכל מקום בעולם, מבלי שהמכשיר ישמיע צלצול או יראה חיווי כלשהו על המסך 

 החיסרון של הטלפונים הסלולריים, אותו מנצלת נטליין כדי לזהותם, הוא שליחה אוטומטית של מסר לתחנת הבסיס במרווחי זמן קצובים. את הפיתוח של נטליין - CAA (מאבחן פעילות סלולרית) - מניחים בחדר הישיבות לפני תחילתן של פגישות חשובות, והוא מזהה ומקליט פעילות סלולרית, ואף שולח אזהרות אודיו-ויזואליות. 

 "אם אניח את ה-CAA במשרד לפני פגישה חשובה, הוא יתריע על קיום של טלפון סלולרי בחדר", אמר תאני. "ניתן גם להשאיר את ה-CAA בחדר למשך מספר ימים (לאחר הפגישה), על מנת לוודא שלא השאירו במקום מכשיר ציתות". 


 הטלפון הסלולרי ככלי נשק מסוכן 


 כמו רבים ממנהלי חברות ההיי-טק בישראל, תאני, 33, והמייסד הנוסף, גיל ישראלי, 34, הם בוגרי יחידות מודיעין. תאני סירב לספק פרטים לגבי השירות הצבאי שלו, או לגבי רשימת הלקוחות של נטליין. 

 לאחר השירות הצבאי עבדו תאני וישראלי בתעשייה האווירית. ב-1998 החליטו לשתף פעולה ולהקים את נטליין. 

 תאני משווה את מכשיר הטלפון הסלולרי הפשוט והתמים למראה לסכיני חיתוך הקרטון בהם השתמשו חוטפי המטוסים ב-11 בספטמבר 

 המוצר הראשון של החברה היה מכשיר לשיבוש שידור, שנועד לשבש תקשורת סלולרית באזורים מסוימים של מבנים ואף בשטח פתוח. המוצר, לדברי תאני, נמכר לסוכנויות אבטחה של מדינות גדולות ברחבי העולם. 

 "מכשיר השיבוש יכול לסייע לשירותי אבטחת אישים למנוע הפעלה של פצצות באמצעות טלפונים סלולריים", אמר תאני. 

 "מכרנו גם לבתי כלא, משום שהפושעים הגדולים נוהגים לנהל את עסקיהם ולתאם עדויות באמצעות טלפונים סלולריים מוברחים. בברזיל תיאמו האסירים מהומות ב-5 בתי סוהר שונים באמצעות טלפונים סלולריים. בפאריס נעזר אסיר בטלפון סלולרי לצורך תכנון בריחתו". תאני משווה את מכשיר הטלפון הסלולרי הפשוט והתמים למראה לסכיני חיתוך הקרטון בהם השתמשו חוטפי המטוסים ב-11 בספטמבר. לשני הכלים ישנם שימושים יומיומיים חיוביים, אך בה בעת יש באפשרותם להקל על חיי הפושעים. 

 "טלפון סלולרי מסוגל להפעיל פצצה מרחוק, או לסייע בביצוע פעולת טרור, שוד בנק או חטיפה", אמר תאני. "ישנן דרכים רבות להשתמש לרעה בטלפון הסלולרי, ובשל כך היכולת למנוע את פעולתו הינה הכרחית". 


 מכירות מפה לאוזן 


 תאני מתאר את שיטת השיווק של נטליין כ"פאסיווית" - "הלקוחות באים אלינו ולא אנחנו אליהם". לדבריו, מרבית המכירות של החברה התבצעו בעקבות המלצות של לקוחות מרוצים. 

 "ישנם יועצי אבטחה רבים והם יודעים איפה למצוא אותנו", אמר תאני, המתאמץ לחשוף כמה שפחות אינפורמציה. המכירות של נטליין בשנה שעברה, הוסיף, הסתכמו ב-1-2 מיליון דולר. 

 לתאני, כמו למנהלים אחרים של חברות היי-טק בתקופת ההאטה, אין "חלומות גדולים" לגבי העתיד. הוא מסתפק בצמיחה יציבה על רקע התגברות הספקות שמטילים קציני האבטחה בשיטות הפעולה המסורתיות, בעקבות אירועי 11 בספטמבר. 

 "אנו מעוניינים למצוא שותפים אסטרטגיים בחו"ל שיסייעו לנו במכירת הפתרונות שלנו לסוכנויות אבטחה וסוכנויות ריגול ברחבי העולם. אנשי אבטחה חוזרים ובוחנים את יעילות שיטות הפעולה שלהם, ולכן נראה העתיד מבטיח", אמר תאני.