איך הצליחה נוקיה להוציא מתוק מעז ולהרוס ליריבה מעבר לגבול את היום באותה הזדמנות? המתכון לכך הוא פשוט, אבל תלוי בגחמות המשקיעים. 

 העז (במקור: האריה ששמשון הרג, לא עז הרים פועה), במקרה זה, הוא אזהרת הכנסות. הגורם פשוט: השוק הסלולרי עבר קומודוטיזציה, באירופה הוא הגיע לרוויה, ובהיעדר חידושים טכנולוגיים אמיתיים, הצרכנים הלחוצים מהמיתון העולמי, לא ממהרים להחליף את המכשירים שבידיהם. המכירות העולמיות מאטות ואפילו נסוגות, ובכללן לא נגרע חלקה של נוקיה בקשיים. בהתאם לכך, היא הקטינה את תחזית הצמיחה לרבעון השני מצמיחה חיובית של כמה אחוזים לשלילית. 

 עד כאן, הקשיים. נוקיה, למרות שהיא פועלת בסביבה קשה, היא חברה יעילה שיודעת לסחוט את המקסימום מהשורה התחתונה, וכך היא מצליחה יחד עם אזהרת הכנסות לדווח כי תעמוד בתחזיות הרווח לרבעון. אולם זה לא מסביר מדוע המשקיעים מתלהבים. 

 טוב, אז לנוקיה היו גם בשורות, שבהיעדר חנות ממתקים, כמו במקרה של שמשון, נראות למשקיעים כמו דבש שניתן לגנוב מכוורת שהוקמה בנבלתו של אריה. נוקיה אמרה כי היא מצפה שמחירי המכשירים מתוצרתה יעלו במהלך הרבעונים הקרובים. הצידוק לכך מבחינת הלקוחות הוא שהמכשירים החדשים יהיו משוכללים יותר וחדישים יותר. הצידוק מבחינת נוקיה, הוא שהיא תוכל להגדיל את שולי הרווח שלה ל-20%, למרות הירידה במכירות. 

 נוקיה הפסידה נתח שוק במהלך הרבעון הראשון של השנה, ורבים אמרו כי זוהי הוכחה שהחברה איננה מוותרת על רווחיות לטובת נתח שוק. האסטרטגיה הזו הוכחה כמשתלמת, אם לשפוט על פי הצמיחה שתרשום נוקיה ברבעון השני ברווחיה. למעשה, נוקיה צופה כי למרות גישתה הבלתי מתפשרת בנוגע לרווחים, היא תגדיל את נתח השוק שלה ברבעון השני ל-38%, לעומת כ-34% ברבעון הראשון. 

 עד כאן המתוק. למה ומדוע יורדת אריקסון בעוד זו של נוקיה עולה? מכיוון שהסיבה העיקרית לירידה במכירות של נוקיה היא לא מכשירי הסלולר השמנמנים והמוכרים שלה, אלא צניחה חדה במכירות ציוד רשת. אולם נוקיה היא זנב לאריות בשוק ציוד הרשת, והפגיעה בתחום זה איננה גדולה כפי שהיא אצל אריקסון. וכך ברבעון השני ברציפות, אי הצלחתה של נוקיה במכירות ציוד מהדהדת בריקושטים אכזריים אצל אריקסון. 


 קישורים נוספים 
 אזהרת הכנסות קשה לנוקיה: צופה ירידה של 2%-7% בהכנסות הרבעון  [10]