5.5 הוא מספר פופולארי בימים אלה. 5.5 שקלים לדולר הוא אחד השערים שמנבאי השחורות מנפנפים בו, וגירעון של 5.5% ננקב על ידי יונתן כץ, חזאי מאקרו מוביל, כגירעון הצפוי בתקציב המדינה לאחר יישום תוכנית החירום הכלכלית. 

 צירוף המקרים של 5.5 בשני תחומים שונים עשוי להיות משעשע, אלמלא היה כל כך מדאיג. לא נפילת השקל בכ-10% נוספים, ולא המשך התרחבות הגירעון לאחר שננקטה תוכנית לייצובו הם עניינים שניתן להקל בהם ראש. אלה שתי התחזיות של הידרדרות כלכלית קשה, שקשה בינתיים לראות את סופה. 

 מדאיגה במיוחד העובדה כי כל מאמצי הייצוב של המשק עלו בתוהו. רק השבוע אישרה הכנסת תוכנית חירום כלכלית בהיקף רחב של 13 מיליארד שקל ועם הישגים ראשונים בתחום קיצוץ הקצבאות, הגשת תקציב דו שנתי וניסיון לעבור לתקציב על בסיס נומינלי. 

 רק השבוע ביצע בנק ישראל העלאה נוספת של הריבית - בפעם הראשונה מאז 98' ננקט מהלך קיצוני כזה - בשיעור מצטבר של 2.5% בתוך חודש. מדובר בשני מהלכי חירום שנועדו לייצב את המשק, אבל אפילו את המטרה הבסיסית של הרגעת שוק המט"ח לא הצליחו להשיג. הממשלה יורה את כל החצים בארסנל שלה, והחצים מתבזבזים לשווא. 

 שילוב הנסיבות - הידרדרות בלתי פוסקת למרות מאמצי ייצוב ממשלתיים - מאיר את המשבר הנוכחי באור חמור במיוחד. גם בלי לנפנף באיומי סטגפלציה (משבר של מיתון ואינפלציה משולבים יחדיו) או של הידרדרות למצבה של ארגנטינה (כזכור, המשבר הארגנטיני נולד כמשבר חובות חוץ, תחום שבו לישראל אין כל בעיה), ולזרוע בהלת שווא, מצבה של ישראל כיום מבהיל למדי. מבהיל מספיק כדי שקובעי המדיניות יידרשו לחשיבה יוצרת. 

 אין ברירה אלא להסיק כי מאמצי הייצוב הממשלתיים עד כה היו כישלון חרוץ, וכי נדרשים מאמצי ייצוב מסוג חדש. אפשר לחשוב על לא מעט מאמצים כאלה - החל בהעלאות נוספות של הריבית או בהנפקת אג"ח צמודות דולר (גלבוע) כדי לפעול ישירות על שוק המט"ח, וכלה בקיצוץ נוסף נדרש בתקציב - אבל בעיקר כדאי להיזכר בעדנה שעברה על השוק ביומיים שלאחר פיטורי שרי ש"ס על ידי רה"מ. 

 לא, פיטורי שרי ש"ס אינם המזור לחוליי הכלכלה הישראלית. שוק ההון אינו מייחל לנפילת ש"ס דווקא. עם זאת, השוק מייחל לנטילת אחריות ולהתייחסות רצינית לבעיות הכלכליות של המשק, בראש ובראשונה בעיות של הקצאה תקציבית בלתי יעילה ובלתי שקופה. אין צורך לחזור על הדברים. כל אזרח שעיניו בראשו רואה ויודע שישראל מקריבה את הטווח הארוך לטובת הטווח הקצר, ואת טובת הרוב לטובת האינטרסים של קבוצות לחץ מקורבות. הפוליטיקאים שרואים לפניהם בעיקר את הבחירות הקרובות דחקו את רגלי המדינאים שרואים לפניהם את הדור הבא, ועתה הגיע תורו של הדור המשלם את המחיר. 

 הלקח של משבר ש"ס היה ונשאר אחד: שוק ההון, כמו המשק כולו, נושא עיניו להנהגה כלכלית. הנהגה אמיתית, שיודעת לקבל החלטות קשות ובלתי פופולאריות. כשם שהמשק ידע להתגייס ב-85' כדי להעביר את תוכנית הייצוב שפגעה בשכרם של רבים, יידע המשק הישראלי להתגייס גם במשבר הנוכחי. כל שהוא זקוק לו זאת הנהגה שתראה לו את הדרך. איפה ההנהגה הזו?