ההודעה לעיתונות של  טי.טי.איי  (  TTIL  [10]  : NASDAQ)  שבישרה על תוצאות הרבעון השלישי של 2001 זכתה בכותרת "רבעון 19 ברציפות של צמיחה בהכנסות וברווחים". ההודעה לעיתונות על תוצאות הרבעון הרביעי הוכתרה בכותרת "רבעון 20 ברציפות של צמיחה בהכנסות וברווחים". להודעה על תוצאות הרבעון הראשון של 2002 הוענקה כותרת המשנה "הרבעון ה-21 ברציפות בו מדווחת החברה על צמיחה בהכנסות וברווחים". 

 ביום רביעי דיווחה טי.טי.איי, ישראלית הנסחרת בנאסד"ק, על תוצאות הרבעון השני. המספרים הראו שזה רבעון 22 ברציפות של צמיחה בהכנסות וברווחים, אבל למרבה הפלא בניגוד למסורת שהתהוותה, טי.טי.איי לא ציינה עובדה מופלאה זו בהודעה לעיתונות, לא בכותרת, לא בכותרת המשנה וגם לא בגוף ההודעה. 

 מה עומד מאחורי צניעות מופלגת זו? אולי כתבה שפורסמה בהבלטה רבה ב"וול סטריט ג'ורנל" לפני כשבועיים שכותרתה "עומדים בתחזיות לעתים תכופות מדי? בימים אלה, עקביות כזאת חשודה". הכתבה נפתחה כך: "עד לא כבר, עמידה בתחזיות אנליסטים נחשבה לאות כבוד, כעת היא מעוררת שאלות". 

 בכיר ברשות ניירות ערך בארה"ב (SEC) שהתראיין לכתבה סיפר כי "אחד המאפיינים שבו משתמשה SEC לאיתור חברות עם בעיות חשבונאיות היה עלייה עקבית בהכנסות, במיוחד כשהיא מלווה בירידה חדה בתזרים מזומנים". בשנה וחצי האחרונה, מדווחת טי.טי.איי מדי רבעון על צמיחת ההכנסות בין רבעונים מקבילים ב-45%-32%. דו"חות שני הרבעונים האחרונים מצביעים על ירידה דרמטית בתזרים מפעילות שוטפת. 

 קשה שלא לתהות אם היום בו תתחיל טי.טי.איי למחוק ולהפריש כשאר החברות, או לחילופין להכיר בפחות הכנסות מפרויקטים - מתקרב או מתרחק 

 ל-2001, דיווחה טי.טי.איי על תזרים מפעילות שוטפת של כ-16.3 מיליון דולר, ממוצע של כ-4 מיליון לרבעון. בשיחת הוועידה לסיקור תוצאות הרבעון הראשון, ב-14 למאי, שאל אחד האנליסטים מה היה התזרים ברבעון הראשון של 2002, ואחד המנהלים ענה כי "איננו מגלים, אבל הוא היה חיובי". בדו"ח שפירסמו למחרת השיחה אנליסטים מאופנהיימר הם אמדו את התזרים ב-354 אלף דולר בלבד. 

 התזרים מפעילות שוטפת ירד אם כך בכ-90% בממוצע ב-2001, כשבמקביל צומחות ההכנסות והרווחים בכ-40%. אבל אצל האנליסטים באופנהיימר לא נדלקה נורה אדומה. 

 באותו דו"ח הם גם הפחיתו בערכן של דאגות חשבונאיות אחרות, הקשורות לאופן ההכרה בהכנסה, שככל הנראה תרמו לנפילות חדות במחיר המניה באפריל ובתחילת מאי. הם נקבו במחיר יעד של 35 דולר והמליצו על "קנייה חזקה". מאז שפורסם הדו"ח, ב-15 למאי, ועד יום שלישי שעבר, ערב פרסום תוצאות הרבעון השני, נפלה המניה ב-50%, מ-28 דולר ל-14 דולר. 

 גם האנליסט ויקטור הלפרט מסלומון סמית' בארני, בדו"ח שפירסם ב-6 במאי כינה את הדאגנים "תאורטיקנים של קונספירציות חשבונאיות". הוא נתן למניה המלצת "קנייה" עם מחיר יעד של 34 דולר. ביום חמישי, לאחר שההנהלה שלחה רמזים עבים כי תתקשה לעמוד בתחזית ההכנסות, עידכן הלפרט את מחיר היעד ל-16 דולר. ביום שישי נסחרה המניה במחיר של 13.7 דולר. 

 מעניין אם האנליסטים שלא ששו לרדת לעומקן של "התאוריות הקונספירטיוויות" שחזו ירידה בהכנסות או מחיקת חייבים שטרם קרו בפועל וייתכן שלעולם לא יקרו מצטערים על כך, או שמא רק המשקיעים ששעו לעצתם במאי. 

 טי.טי.איי, העוסקת בפיתוח ומכירת תוכנות לניהול יעיל של רשתות תקשורת טלפונית, מכירה במרבית הכנסותיה בשיטת "אחוז ההשלמה", אותו היא אומדת לפי היחס בין עלויות שהתהוו לסך העלות הצפויה של הפרויקט. הדאגה החשבונאית שהתעוררה נובעת מכך שההכרה בהכנסה מתרחשת ברציפות, כששעות של תוכניתנים, מהנדסים, וטכנאים מחויבות לפרויקט, בעוד שנקודות הזמן שבהן רשאית טי.טי.איי לנפק ללקוח דרישות תשלום בודדות וספורות. נקודות אלה קרויות "אבני דרך" והן מוגדרות בחוזה עם הלקוח. 

 בכל אבן דרך, עורך הלקוח מבחנים לתוכנה שסופקה. אם המבחן עובר בהצלחה, טי.טי.איי מנפיקה חשבון בגובה הסכום שהגדיר החוזה עבור אותה אבן הדרך. המועדים של אבני הדרך לא נמצאים בשליטתה המוחלטת של טי.טי.איי, והם תלויים גם בספקי תוכנה וציוד אחרים שהמוצרים של טי.טי.איי צריכים להשתלב עמם, ובמחויבות של הלקוח להתקדמות הפרויקט. 

 לדוגמה, מגלה טי.טי.איי בדו"ח השנתי המפורט ל-F-20) 2001), כי בפרויקטים מסוימים היא רשאית לדרוש תשלומים רק לאחר השלמת התקנת המערכת. הזמן שחולף ממועד קבלת ההזמנה, בו מתחילה ההכרה בהכנסה, ועד לסיום ההתקנה שלאחריה מתקבל הכסף, עלול להגיע ל-18 חודשים. 

 בתנאים השוררים כיום בענף הטלקום, הלקוחות מבטיחים לעצמם זכויות מופלגות לביטול חד-צדדי של החוזה, פרויקטים רבים מוקפאים לפני שהגיעו לשלבים הסופיים, וקיימת אי-ודאות גדולה לא רק ביחס למועד בו יהפכו ההכנסות שהוכרו למזומנים, אלא גם ביחס לשאלה אם חלקן בכלל יהפכו למזומנים. 

 ההכנסות המוכרות בין אבני הדרך נצברות במאזן בסעיף נכסי הקרוי "הכנסות שטרם חויבו" (Unbilled Receivables). אצל טי.טי.איי הסעיף הזה עמד על 15.3 מיליון דולר, כ-80% מההכנסות הרבעוניות - שיעור הנחשב חריג. אצל המתחרה של טי.טי.איי, מיקרומיוז, שהוציאה לאחרונה אזהרת הכנסות, היחס הוא כ-21%. אצל אמדוקס, למשל, שגם מכירה במרבית הכנסותיה לפי שיטת אחוז הביצוע, היחס הוא כ-6%. 

 מדידת אחוז ההשלמה על בסיס היחס בין עלויות שהתהוו לעלויות צפויות כרוך באומדנים סובייקטיוויים למדי. מכאן שגם הנהלה הפועלת בתום לב עשויה להיסחף לאופטימיות יתר ולהפריז באמידת אחוז הביצוע. 

 גודל יתרת ההכנסות שטרם חויבו עשוי להעיד על הפרזה שכזו. אנליסטים מגולדמן סאקס שהפחיתו ביום חמישי את תחזית צמיחת ההכנסות של טי.טי.איי מעריכים כי החברה הכירה כבר במרבית ההכנסות מהשלבים הראשונים של הפרויקטים עם האצ'יסון. אבני דרך מהותיות צפויות רק ב-2003. 

 אבל הסכנה הממשית יותר ביתרה גבוהה של הכנסות שטרם חויבו היא האפשרות שהחברה תיאלץ למחוק חלק ניכר ממנה כתוצאה מהקפאת פרויקטים. חברת RAYTHEON למשל, יצרנית טילי הפטריוט, מחקה יתרות ענקיות כאלה בתחילת שנות ה-90, לאחר שהממשל החליט על הקפאת פרויקטים ביטחוניים שונים. 

 יש חברות המאמצות נהלים המונעים את ניפוח סעיף ההכנסות שטרם חויבו. לדוגמה, עד 2000, האליברטון, חברה המספקת שירותי בנייה והנדסה לענף הנפט והגז, הכירה בהכנסה שטרם חויבה רק אם צפתה שהלקוח יחויב בתוך חודש. ב-2001 היא הגמישה את המדיניות והחלה להכיר בהכנסה שטרם חויבה אם צפתה שהלקוח יחויב בתוך "חודשים ספורים". 

 SEC חוקרת כעת אם הגמשה זו ואחרות שאיפשרו הכרה בהכנסות שטרם חויבו באופן מתירני יותר בוצעו לשם ניהול רווחים, ואם הם דווחו למשקיעים כנדרש. חלק מהשינויים הונהגו בתקופה בה דיק צ'ייני, כיום סגן נשיא ארה"ב, שימש מנכ"ל החברה. 

 "סביבת המשא ומתן עם הלקוחות על חיובים הפכה בשנים האחרונות לקשה, ותרמה להפסדים על חלק מהפרויקטים המסובכים יותר" - כך מתארת הליברטון בדו"חותיה הכספיים את התקופה בה לקוחותיה סבלו מהשפל ששרר בענף הנפט והגז, ובה הגמישה את שיטת ההכרה בהכנסות. בימים אלה חברות תקשורת, הלקוחות של טי.טי.איי, חסות על כל סנט. הן בודקות כל חשבונית בשבע עיניים ודורשות הנחות גם בדיעבד. 

 בשיחת הוועידה במאי, מסרו מנהלי טי.טי.איי כי החברה מעולם לא מחקה הכנסה שטרם חויבה. באותה שיחה אמרו עוד שהחברה גם לא מפרישה לחובות מסופקים. בשני הרבעונים האחרונים גדלו יתרות הלקוחות וההכנסות שטרם חויבו בכ-25%, בזמן שההכנסות גדלו רק בכ-12%. 

 לאור נתונים אלו ומצב הענף, קשה שלא לתהות אם היום בו תתחיל טי.טי.איי למחוק ולהפריש כשאר החברות, או לחילופין להכיר בפחות הכנסות מפרויקטים - מתקרב או מתרחק.