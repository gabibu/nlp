זה שבועות אחדים - כך דומה - שאין הבורסה הקיקיונית בתל אביב מתייחסת לסובב אותה: לא לטלטלות הפוקדות את וול סטריט ואת שוקי המטבעות; לא למצב הביטחוני, לא לגורל התקציב, לא להצטמקות בהכנסות המדינה; לא לשחיקת התוצר לנפש ב-8%, לא לתלאותיהם של הבנקים. 

 לא לנסיגה ברמת החיים, לא לאפשרות הקדמת הבחירות, לא לריבית הגבוהה; לא לרתיעתם של משקיעים זרים להשקיע בישראל; לא לאובדן אמונו של הציבור באוצר ובבנק ישראל; ולא למארת-כלאיים, המכונה סטאגפלציה בפי כלכלנים: שילוב קטלן של אינפלציה (בשיעור שנתי של כ-8.5%) לצד דעיכה מתמשכת בפעילות המשקית. 

 בתום שבוע מסחר רדום, דשדשו מדדי המניות המובילים ברמות נעילתם בשבוע הקודם. מדד תל אביב 100 נסוג מ-352.82 ל-352.13 נקודות (0.20%-), מדד תל אביב 25 מ-363.98 ל-362.63 נקודות (0.37%-), מדד יתר מניות והמירים מ-274.87 ל-273.28 נקודות (0.58%-) ומדד תל-טק מ-180.74 ל-177.04 נקודות (2.05%-). 

 שער הדולר/שקל (תרשים 1) נהנה מתמיכה ראשונית ברמת 4.64 שקלים, כשרמת התמיכה הבאה בדרכו של המטבע האמריקאי מטה שוכנת באזור 4.53 שקלים. 

 משוכת ההתנגדות בדרך ייקורו של הדולר מצויות באזורי 4.76 ו-4.82 שקלים. 

 מדד תל אביב 25 (תרשים 2) לוחך משוכת התנגדות (364 נקודות) ברמתו הנוכחית. אם יעלה בידו לדלג מעליה, אורבות לו משוכות נוספות ברמות 379 ו-384 נקודות. מחסום התמיכה המשמעותי הראשון בדרכו מטה רובץ באזור 348 נקודות. 

 מדד נאסד"ק (תרשים 3) משייט באחרונה בתבנית מלבנית, שצלעה העליונה, ברמת 1,400 נקודות, מכהנת כמשוכת התנגדות; וצלעה התחתונה, ברמת 1,200 נקודות, מכהנת כמחסום תמיכה ראשון. 


 קישורים נוספים 
 לתרשימי שער הדולר\שקל, מדד ת  "  א 25 ומדד נאסד  "  ק  [10]