ב-22 ביולי אישרה הרשות להגבלים עסקיים מיזוג של חברת החיתום - שאינה בנקאית - הגדולה במדינה  אי.בי.אי (  אבאחי  [10]  : ת"א)  , עם פועלים שוקי הון. ברשות נתנו את האישור לאחר שדרשו הפרדה מבנית, ניהולית, שיווקית ותפעולית בין פעילות האשראי של בנק הפועלים ופעילות המשקיעים המוסדיים בבנק לפעולות החיתום של אי.בי.אי - כעין "חומות סיניות" בין  בנק הפועלים  (  פעלים  [11]  : ת"א)  לאי.בי.איי. ואולם יש האומרים שהחומות עשויות מגבינה שווייצית. בנוסף, המיזוג יגדיל את הריכוזיות בשוק ההון הישראלי ואת שליטתו של הבנק, שממילא הוא הגדול מדינה. זאת ריכוזיות יוצאת דופן בעולם. 

 בדרך כלל, כאשר אותו מוסד משמש מלווה, חתם, ברוקר ומשקיע מוסדי, נוצרים ניגודי עניינים. כאשר בנק מנפיק מניות של חברה שלוותה ממנו, יש לו עניין לנפח את מחיר ההנפקה. ככל שהמניות יימכרו במחיר גבוה יותר, תקבל החברה יותר כסף - וההלוואה שנתן הבנק תהיה בטוחה יותר. מי יקנה את המניות במחיר מופרז? 

 ראשית, לקוחות הבנק התמימים, שאנשי הבנק - בתפקידו כברוקר - ישכנעו אותם לרכוש את המניות. הפסדיהם של אלה אינם מדאיגים את הבנק, אם לא סביר שיעברו לבנק אחר. שנית, קרנות ההשקעה (נאמנות וגמל) שמנהל הבנק יכולות להציל את מחלקת החיתום של הבנק מהפסד, כשההנפקה אינה נמכרת במלואה. 

 במקרה זה חייבת מחלקת החיתום לרכוש בעצמה את המניות שלא נמכרו במחיר ההנפקה, והיא תפסיד מירידת ערכן לאחר מכן. קרנות הנאמנות וקופות הגמל יכולות לחסוך לבנק את ההפסד, אם יקנו את המניות. המשקיעים בקרנות יפסידו, אך זו אינה הבעיה של הבנק, במיוחד אם יש לו כוח שוק או אם הנהלתו מעוניינת ברווח בטווח הקצר. 

 מחקר מראה כי בהנפקות שהחתם המוביל בהן היה בנק שגם הלווה לחברה המנפיקה, מחיר המניות המונפקות ירד ב-18% בתוך שנה מההנפקה 

 מחקר חדש של חדווה בר, ישי יפה ועובד יושע, מספק תמיכה אמפירית לקיומם של ניגודי עניינים בין תפקיד הבנק כחתם לתפקידו כמלווה וכמנהל השקעות. המחקר מנתח הנפקות בישראל מראשית שנות ה-90. לפי המחקר, בהנפקות שהחתם המוביל בהן היה בנק שגם הלווה לחברה המנפיקה, מחיר המניות המונפקות ירד ב-18% בתוך שנה מההנפקה. נוסף על כך, כאשר קרנות ההשקעה המנוהלות באמצעות הבנק רכשו יותר מ-5% מהמניות, מחיר המניות ירד ב-21% בשנה. לעומת זאת, מחיר המניות שהונפקו על ידי חתמים אשר אינם מלווים, לא ירד, ואף עלה מעט. 

 החוקרים הסיקו מכך שהיה תמחור מופרז של מניות אשר הונפקו באמצעות בנק ששימש חתם וגם מלווה. לדבריהם: "קרנות ההשקעה אותן ניהל הבנק, שילמו מחיר גבוה מדי עבור מניות שהונפקו על ידי הבנק שהקרנות שייכות לו". בשלושה מקרים מצאו החוקרים כי כאשר הבנק היה חתם ומלווה, וקרנות השקעה של בנק אחר רכשו יותר מ-5% מההנפקה, התשואה היתה שלילית בצורה מובהקת יותר מבהנפקות אחרות. החוקרים אמרו כי התוצאות עשויות להצביע על קנוניה בין הבנקים, אך הם נזהרים ממסקנות בגלל מספר המקרים הקטן. 

 המחקר יכול גם להסביר מדוע אי.בי.אי עשויה להיות שווה יותר בשליטת בנק גדול - לניגודי עניינים יש משמעות כספית. 

 אולי ברשות להגבלים עסקיים מאמינים שדפוסי ההתנהגות של הבנקים כיום השתנו לטובה, או שהדברים יהיו שונים לאחר מיזוג אי.בי.אי לפועלים שוקי הון. אשרי המאמין.