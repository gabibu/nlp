מאת דוידה לחמן מסר ואבי נוב 


 הרפורמה במס הושלמה ונהפכה לחוק במדינת ישראל, אך הוויכוח בסוגיית מקלטי מס ממשיך. כך לדוגמה, כותב ד"ר אבי אלתר כי "משרד המשפטים הטעה את יו"ר ועדת רבינוביץ כאשר שיכנע אותו להסיר את ההצעה בדבר מתן מקלט מס לתושבי חוץ" ("הארץ", 5 באוגוסט). 

 לשם פרישת הסוגיה, חשוב קודם כל להבהיר כי מקלט מס הוא הסדר משפטי, בדרך כלל בחוק של מדינה כלשהי, שלפיו נקבעים שיעורי מס נמוכים במיוחד על הכנסותיהם של יחידים זרים או חברות הרשומות באותה מדינה - ואינן פועלות בתחומה. בכך יוצרות אותן מדינות תמריץ מיסוי לחברות להירשם בתחומן, לפעול במקומות אחרים ולשלם שיעור מס נמוך על הכנסותיהן למדינת הרישום - במקום לשלם מס גבוה יותר במדינות בהן הן מנהלות את עסקיהן בפועל (מקלט מס קלאסי הוא איי הבתולה). 

 הארגון לשיתוף פעולה כלכלי ופיתוח (OECD) שבו שותפות מדינות אירופה וארה"ב ביחד עם כ-30 מדינות נוספות, נדרש לסוגיית מקלטי המס במסגרת מדיניותו למניעת תחרות מזיקה בין מדינות. הארגון מבקש למנוע מצב שבו מדינות מסוימות שודדות למעשה הכנסות והשקעות, אשר היו מגיעות למדינות בהן מתבצעת הפעילות העסקית, באמצעות שימוש בעקרונות מיסוי מסוימים שהוגדרו כמזיקים (Harmful Tax Practices). 

 הטענה היא כי יש להשוות את תנאי התחרות בתחומים מסוימים, שכן קיים חשש שאם תימשך התחרות המזיקה, מדינות בעולם יסבלו מירידה בגביית מסים אשר עלולה לפגוע ביכולתן לממן את ההוצאה הציבורית שלהן. מכאן חשיבות הנורמות הבינלאומיות הנקבעות בתחום זה. 

 עמדת ה-OECD ביחס לתחרות המס המזיקה ולשימוש בנוהגי מס מזיקים, מוצגת בדו"חות שפורסמו בתחומים אלה. בדו"ח הראשון בעניין תחרות מס מזיקה, נקראו גם מדינות שאינן חברות בארגון להימנע מעידוד תחרות מזיקה בתחום המס. הדו"ח קובע קריטריונים שונים לצורך זיהוי משטרי מס הגורמים לתחרות מס מזיקה, בין היתר, באמצעות קביעת שיעורי מס אפסיים ומתן הטבות מס לזרים בלבד. 


 מקלט פטור ההשתתפות 


 אצלנו מתחיל הסיפור בהצעת ועדת רבינוביץ לאמץ הוראת מיסוי המכונה "פטור השתתפות" (Participation Exemption), כפי שמקובל במדינות שונות כמו הולנד וגרמניה. בהולנד מקנה הוראת "פטור השתתפות" פטור ממס לחברה הולנדית המחזיקה במניות של חברות זרות, למשל בגין דיווידנדים ורווחי הון המתקבלים אצלה מחברה בת, בכפוף לתנאים שנקבעו בחוק. 

 ואולם אחת ההמלצות המרכזיות של ה-OECD עוסקת בפטור ההשתתפות, כאשר הכוונה היא להגביל את ההטבות הניתנות בדרך מיסוי זו. ההנחה היא כי פטור זה נחשב בתנאים מסוימים משטר מס מזיק הפוגע בהכנסות ממס של מדינות אחרות. דהיינו, ההסדר המקובל בהולנד אינו עולה בקנה אחד עם המלצות הארגון. 

 מדינת ישראל עושה בימים אלה מאמצים רבים להתקבל כחברה בארגון יוקרתי זה, והיא נבחנת עתה על ידי צוותים מקצועיים באשר למידת עמידתה בנורמות ובהמלצות שנקבעו על ידו. כך היה בסוגיית איסור הלבנת הון, שבה מדינת ישראל - אף שלא היתה חברה בארגון - הופיעה ברשימה שחורה אשר אמורה היתה לאותת למדינות הארגון והמוסדות הפיננסיים בהן. 

 לפיכך, משעלה עניין פטור ההשתתפות בדיוני ועדת רבינוביץ, היבענו את עמדתנו כי אף שייתכן שיש מקום להסדר קביעת הטבות מס במתכונת זו, הרי שהדבר חייב להיעשות לאחר בדיקה יסודית של המתרחש במדינות אחרות ובארגון עצמו. חשוב לא למצוא את עצמנו קובעים הסדר שעשוי להיות מנוגד להמלצות או נורמות בינלאומיות, ולפגוע במאמציה של ישראל להצטרף לארגון זה. ההצטרפות למועדון המדינות המפותחות חשובה למדינה כדי למשוך משקיעים זרים, ולכן חשוב היה למשרד המשפטים שלא לחבל במאמצי ההצטרפות לארגון. 

 למעשה, עמדה זאת התקבלה על ידי ועדת רבינוביץ, שקבעה כי יינתנו הטבות מס לחברות אחזקה בשליטת תושבי חוץ וייקבעו הוראות מיוחדות בהתאם למגבלות ולתנאים המקובלים בקהילייה הבינלאומית ובמדינות החברות ב-OECD (פרק ג', חלק ה' בד"וח הוועדה). המטרה היתה לאמץ מודל המעגן הטבות מס למשקיעים זרים שתואם את הנורמות הבינלאומיות. התקווה היתה שהדבר ייעשה תוך זמן קצר, אך הדבר לא הסתייע לאור מורכבות העניין והרצון לברר את עמדת הארגון מראש - לבל נופתע בדיעבד. 

 נציין כי מדינות כמו הולנד, שבה קיים פטור ההשתתפות, אמנם סוטות מההמלצות או מהנורמות הבינלאומיות שנקבעו בעניין זה, אך מדינות אלה עשויות לתקן בקרוב את חוקי המס ולהתאימם להמלצות ה-OECD. זאת ועוד, מדינות אלה חברות ב-OECD - בניגוד למדינת ישראל המבקשת להצטרף עתה; אין מעמדה של ישראל כשל הולנד. לפיכך, גם אם מספר חברים בוועדה סבורים היו שאכן יש לאמץ לאלתר את ההסדר הקבוע בהולנד, חובתו של משרד המשפטים לעמוד על משמר האינטרסים של מדינת ישראל, כדי שלא תיפגע. 

 הניסיון בתחום איסור הלבנת ההון מלמד כי בתחום בעל השלכות בינלאומיות עדיף שלא להיחפז, כדי לא להיקלע למצבים שאחר כך דורשים מאמץ רב ומשאבים ניכרים כדי לצאת מהם. עמדה דומה נקטנו ביחס להצעה שביקשו חברי הוועדה להוסיף במהלך החקיקה, ולפיה גם תושב זר או חברה זרה יכולים להיות בעלי מניות ב"חברה שקופה" (דהיינו, חברה שכלפי חוץ היא חברה, אך כלפי שלטונות המס מייחסים את הכנסותיה או הפסדיה לבעלי המניות בה - והם רשאים לקזז את הפסדיהם אל מול הכנסות החברה). במקרה זה החשש הוא כפול: הן בבחינת חשש ליצירת מקלט מס, לאור היותה של החברה ישראלית שבעלי מניותיה זרים, והן החשש לאובדן מס למדינת ישראל עקב קיזוז הפסדים מחו"ל אל מול הכנסות בישראל. 

 יודגש כי אף שמשרד המשפטים מתנגד למקלטי מס אסורים, אנו לא מתנגדים עקרונית להצעת ועדת רבינוביץ באשר לפטור השתתפות, אם הינו מקלט מס "מותר", בכפוף לבדיקה משפטית יסודית לפני שיגובש ההסדר החקיקתי המתאים - לאור הרגישות המיוחדת למעמדה של ישראל בקהילייה הבינלאומית. 

 לפיכך, לא היתה כל הטעיה בעמדתו של משרד המשפטים, אלא ההיפך הגמור. דבקות במהלך חקיקה מסודר לאחר מחקר יסודי, שאינו בבחינת שליפה מהמותן העלולה לפגוע באינטרסים של המדינה - היא הדרך הנכונה. פעולה אחרת, יכול שיש בה משום הטעיה. עמדתנו היתה והינה לנהוג בסוגיית מקלטי מס בתבונה וברגישות.