האג"ח הממשלתיות בארה"ב נמצאות בדרכן לשנה שלישית ברציפות בה התשואות למשקיעים באפיק "משעמם" זה עולות על תשואות שוק המניות. רצף כזה לא נראה מאז שנות השלושים, בתקופת השפל הגדול של כלכלת ארה"ב, שבא בעקבות ההתמוטטות בשוק המניות בסוף שנות העשרים. לשוק האג"ח היתה השפעה מייצבת על כלכלת ארה"ב בשנה האחרונה, אולם הברכה באה וקללה בצידה. אנליסטים מזהירים כי המחירים הגבוהים של האג"ח היום הופכים אותן להשקעה מסוכנת יותר מהשקעה במניות. 

 היסטורית, מניות הניבו תשואות גבוהות יותר מאשר אג"ח ממשלתיות. בתור ניירות ערך שהסיכון שבהשקעה בהם גבוה יותר, נכונים המשקיעים להיכנס לפוזיציה ב-equity, כלומר השקעה בבעלות על חברה, תמורת תשואות גבוהות יותר מאשר אלו המבטיחות אג"ח - נייר ערך המייצג התחייבות של חברה או ארגון כדוגמת ממשלה לשלם הכנסה קבועה למי שמוכן להלוות לו כסף. מניות יכולות להניב תשואות לא רק באמצעות רווחי הון, אלא בדיווידנדים המשולמים למשקיעים. פריחתו של שוק המניות בשלהי שנות התשעים בישרה גם את דעיכתו של שוק האג"ח הממשלתיות, והחזקות של אג"ח כאלו בידי משקיעים פרטיים נפלו לשפל של 20 שנים. 

 המשבר הקשה בשוק המניות, השפל והורדת הריבית על ידי הבנק הפדרלי הפכו את המגמה ההיסטורית. מאז מארס 2000 נתנו המניות תשואות נמוכות ב-60% מאלו של האג"ח הממשלתיות. כך, מתחילת השנה נתנו האג"ח הממשלתיות תשואה של 6.7% לעומת נפילה של 21% בשווי מדד S  500. האג"ח ל-10 שנים נתנה תשואה של 11% מתחילת השנה. 

 טוביאס מ. לבקוביץ', אסטרטג השקעות של סלומון סמית ברני, קילקל את תחושת האופוריה שעשויים המשקיעים באג"ח לחוש על רקע הצלחה זו. בדו"ח מחקר אמר טוביאס כי בעיית המפתח במגמה הזו היא שחוק העדר מכתיב שמהלכים כאלה בשוק סופם באסון למשקיעים. לדבריו, העלייה החדה באג"ח הממשלתיות, שהביאה את התשואות (yield) על האג"ח ל-10 שנים לשפל של יותר מארבעה עשורים, הופכת אותן למסוכנות יותר ממניות. אם התשואה על האג"ח ל-10 שנים תתרומם ל-5.3%-5.4% כפי שהיתה באביב שעבר, ייפלו מחירי האיגרות ב-30%. 

 טיעון דומה עולה ממאמר מערכת של מגזין "בארונ'ס", האומר כי ההכנסות מדיווידנדים על מניות של חברות מבוססות ובטוחות, כמו פיליפ מוריס, הופכות אותן להשקעות כדאיות יותר מאג"ח. 


 השפעה חיובית 


 בשנת 2001 זינקו מחזורי המסחר באג"ח ב-44% ל-298 מיליארד דולר ביום. השנה נרשמה עלייה של 16% בפעילות ומחזור המסחר היומי הגיע ל-345 מיליארד דולר. חלקן של האג"ח המוחזקות על ידי משקיעים פרטיים הוכפל ב-2001. מתוך 3.02 טריליון הדולרים של אג"ח ממשלתיות מונפק מחזיקים זרים ב-41%. 

 הצלחתו של שוק האג"ח בשנים האחרונות היתה בעלת השפעה כלכלית משמעותית. החל בצרכנים, שהצליחו לשפר את ההכנסה החודשית הפנויה שלהם בעזרת מימון מחדש של משכנתאות, דרך קרנות ההשקעות  הגדולות ועד הכלכלה כולה. 

 נפילת התשואות על האג"ח הבינוניות - ל-10 שנים - מתבטאת בירידה חדה בריבית על משכנתאות. משיא של 6.8% שרשמו בינואר 2000, נפלו התשואות לשפל של 4.22% בשבוע שעבר. במצב של ירידה כה חדה בריבית על מימון לטווח בינוני, ממהרים משקי בית רבים לממן מחדש את המשכנתאות שלהם בתנאים עדיפים. כך קרה עם נפילת השוק בשנת 2001, וצפוי לקרות שוב. המימון הזול יותר מפנה כסף עבור הצרכנים הנתונים בלחץ האבטלה הגואה ונפילת שווי המניות שלהם, ובולם את ההאטה בצריכה הפרטית. 

 ההשפעה על הכלכלה היתה לא פחות חיונית. עודפי התקציב שהותיר ממשל קלינטון לממשל בוש נעלמו עם הורדת חבות המס של האזרחים, ועם ההוצאות הכבדות שניחתו על האומה בעקבות אירועי הטרור של ספטמבר 2001. בעיית מימון הגירעון במאזן התשלומים נדמתה כקריטית על רקע בריחת המשקיעים במניות, אולם הפער מומן על ידי המשקיעים הזרים שהגדילו את החזקותיהם באג"ח הממשלתיות על פני כל שנות התשעים. 

 ייתכן שהמשקיעים הזרים היו בודדים בהימור המוצלח, שכן המגמה המתגבשת עתה בשוק אכן משקפת את הערת "חוק העדר" של לבקוביץ'. ייתכן כי הורדת ריבית נוספת, אותה חוזים השווקים, תסייע לדחוף את שוק האג"ח לשיאים חסרי תקדים. היעדרה של הורדת ריבית כזו עלול להכות משקיעים בנקודה שנדמית להם מוגנת, בשעה ששוק המניות עדיין חלש ומותיר אותם חשופים יותר מתמיד לפגיעה.