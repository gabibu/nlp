לפני מספר שבועות הזדמן לי לבלות, אם ניתן לקרוא לזה כך, באחד מפארקי השעשועים של חברת Six Flags האמריקאית באירופה. השם "פארק שעשועים" נראה תמים מאוד ומזמין, אבל המדובר בעצם במזימה, שמטרתה למשוך אותך לשורה של מתקני עינויים, הנראים כאילו תוכננו כמיזם משותף של  מהנדס מכונות סאדיסט ופיזיקאי מתוסכל, המעוניינים  לבחון עד כמה עמידים בני אדם כאשר מפעילים עליהם בפראות את חוקי הגרוויטציה. 

 בני אדם נורמלים לא אמורים לרצות לעלות מרצונם החופשי על מתקנים כאלה, המהפכים את מעיהם. אבל, כפי שחלק מהקוראים בוודאי יודעים מניסיונם, כאשר ילדיך עומדים מולך ואומרים "נו אבא, עולים על זה?" רצונך החופשי הופך להיות עפר ואפר ואתה נתון למאווייהם של ילדיך. ואלה, במין עיוות מוזר, דווקא מוצאים שהשילוב של להיות קשור בקרונית שנופלת  בזווית של 70 מעלות במהירות של 100 קמ"ש, ומיד לאחר מכן להיות תלוי בין שמיים וארץ כשדווקא רגליך מתעופפות אל על בעוד עיניך צופות בחרדה בקרקע המתקרבת במהירות, הוא - איך נקרא לזה - "מגניב". 

 מתקן אחד נקרא "גוליית", והוא בהחלט מצדיק את שמו. רצף של נפילות מגבהים וזינוקים  אל על במהירות מסמרת שיער (למי שיש). 

 מתקן אחר, בעל מוניטין גם הוא, נקרא "טיסת  סופרמן". במתקן הזה מנסים להזכיר לך נשכחות מלימודי הפיסיקה ומספרם  הבלתי נשכח של סירס-זימנסקי, אך בשינוי קטן. במקום שהשאלה תתחיל בנוסח  "קליע נורה מרובה בזוית של..." ראוי לשאול: "אדם נורה בקרונית במתקן שעשועים, במהירות של 100 קמ"ש, אחרי 20 מטר הוא נופל ב-70 מעלות כלפי מטה, ומייד אחר כך מבצע לולאה שלמה עם סיבוב בורג לימין. תוך כמה זמן הוא צפוי לקבל דום לב?" 

 אם בעלי החוב מגיעים למסקנה שתזרים המזומן שלך לא יוכל לשרת את החזר הריבית, הרי שהסיכוי שלך למחזר חוב נופל כמו קרונית של רכבת הרים 

 מתקן אחד נראה כמרתיע מכולם. עליו, למרבית ההקלה, לא נאלצתי לעלות, שכן קיבלתי ממנו חנינה. מדובר ב"מגדל האימה". הרעיון העומד מאחוריו פשוט: מעלים קבוצה של אנשים קשורים, המרותקים למושבם, במין מעלית לגובה של 60 מטר. ואז, בלי התראה מוקדמת,  פשוט נותנים למעלית ליפול נפילה חופשית כך שתעצור מטרים ספורים מהקרקע. אמנם לא מתוחכם, אבל כפי הנראה אפקטיווי ומצדיק את שמו. שכן, הצרחות שעולות מהמתקן הנורא הזה, אחת לשלוש דקות,  נשמעות למרחוק. למעשה הן אלה שמקבלות את פניך כבר כשאתה מגיע למגרש החנייה, המרוחק כ-500 מטר משם. די מרשים כמה חזק יכולים לצרוח 30 אנשים הנופלים ביחד. 

 רבים מכם אולי שואלים עכשיו למה לי להציק לקוראים בסיפורי אימה ומה לרכבות הרים באתר כלכלי. ובכן, השבוע, כשראיתי מה קרה למניית Six Flags  (סימון: PKS) נזכרתי באותו מגדל אימה. 

 אלא שמגדל האימה לא היה הפעם מנת חלקם של המבקרים בפארק, אלא של בעלי המניות של החברה, בהם ביל גייטס, המחזיק באופן אישי 8.6% מהחברה. אבל, יש לציין  שמשקיפים טוענים שביל מגלה חוסן מרשים בנפילות מעין אלה, שכן הפסדיו "על הנייר" הסתכמו השבוע  בסכום צנוע של 65 מיליון דולר בלבד, שאינם יכולים להיחשב לסיבה מספיקה בשביל לצרוח, עבורו בכל אופן. 

 התנהגות מניית PKS 

 לא נעים. נפילה של יותר מ 60% בתוך שלושה ימי מסחר,  היא משהו שמשקיעים לא אמורים לצפות לו. 

 אז נכון שהחברה פיספסה את ציפיות הרווח לרבעון, והנמיכה את הציפיות גם להמשך השנה, אבל מה הפחיד את המשקיעים עד כדי כך שהם היו מוכנים לנטוש את הספינה במהירות של רכבת הרים, בשווי של פחות  400 מיליון דולר, לאחר שהיתה ב-1,200 מיליון דולר לפני פחות משבוע? 

 התשובה היא אחת, והיא חשובה כדוגמה למה שיכול לקרות, ומן הסתם גם יקרה למניות של חברות נוספות. חוב, רבותי, חוב. 

 כשיש הוצאות מימון של 116 מיליון דולר בחצי שנה, כל נפילה - ולו הקטנה ביותר - בתזרים המזומן יכולה להביא למותך המוקדם 

 כשבוחנים את נתוניה הכספיים של PKS ומנתחים את אופי עסקיה, רואים דבר פשוט. היכולת של חברה כזו, במבנה המאזן הנוכחי שלה, לאבד ערך במהירות עד כדי הגעה לשווי חברה אפס (קרי צ'פטר 11) גבוהה מאוד. 

 נתחיל במאפיינים העסקיים. בצד ההשקעות, החברה עתירת השקעות הוניות, שכן הקמת הפארקים והמתקנים דורשת הון רב. עתירות ההון הזו מביאה כמובן לרמת חוב גבוהה, שכן קשה לממן השקעות כבדות כל כך בהון עצמי בלבד. 

 בצד ההוצאות, רוב ההוצאות קבועות. הוצאות התפעול והאחזקה, שכר העבודה והוצאות  המימון אינן  משתנות הרבה. גם כשאחוזי התפוסה נמוכים, קשה מאוד להקטין את ההוצאות. 

 ההכנסות, לעומת זאת, תנודתיות מאוד. משפחה שרוצה לבלות יום בפארק צריכה להביא בחשבון הוצאה של 150-200 דולר, כולל מזון מהיר ומזכרות טיפשיות. בתקופות מיתון וירידה בצריכה הפרטית, הוצאות כאלה נראות כמועמדות הראשונות לענות על השאלה "אוקיי, מה אפשר לקצץ בתקציב המשפחתי?" 

 ל-PKS יש חוב של 2.4 מיליארד דולר. מחזור ההכנסות השנתיות שלה נע סביב מיליארד דולר שהניבו  בשנה שעברה רווח תפעולי של 150 מיליון דולר. אם נוסיף את הפחת, בסך של 210 מיליון דולר, נראה שה-EBITDA נע סביב 360 מיליון דולר, אבל EBITDA זה לא הכל. רחוק מכך. 

 כדי לשמור על רמת המתקנים, ולהמשיך למשוך מבקרים ותיקים, כמו גם חדשים, צריך לחדש כל הזמן ולעמוד בתחרות מול מפעילי פארקים אחרים (כמו דיסני). מדובר בהשקעות כבדות, שאינן נמוכות מהפחת החשבונאי. ניתן לראות איפוא שהנתון החשוב ביותר הוא ה-EBITDA בניכוי צורכי השקעה. וזה אינו רחוק מהרווח התפעולי. 

 חוב של 2,400  מיליון דולר מביא להוצאות מימון כבדות. ולכן החברה מדווחת על הפסד נקי: 95 מיליון דולר במחצית השנה. 

 וכשיש לך הוצאות מימון של 116 מיליון דולר בחצי שנה, כל נפילה - ולו הקטנה ביותר - בתזרים המזומן יכולה להביא למותך המוקדם. אם בעלי החוב שלך מגיעים למסקנה שתזרים המזומן שלך לא יוכל לשרת לפחות את החזר הריבית, וזה עוד לפני שדיברנו על פירעון הקרן, הרי שהסיכוי שלך למחזר חוב, בעלות סבירה, נופל כמו קרונית של רכבת הרים. 

 כשבעלי המניות מבינים שזה מה שעלול לקרות, הם ממהרים להיפטר מהמניות, שכן אלה הופכות להיות בעלות מאפיינים של אופציה, העלולה לפקוע ללא התראה מוקדמת. זה מה שקרה השבוע ל-PKS, עוד לפני ש-S  הורידה את דירוג החוב. זה גם מה שקרה השבוע למניית ויוונדי, הסובלת ממאפיינים דומים. 

 חברות תעופה, דוגמת יו.אס איירוויס שהודיעה לאחרונה על כניסה להליכי פשיטת רגל, הן חברות אחרות באותה קבוצה. קבוצת החברות, שמה שמאפיין אותן הוא העובדה שהן בעלות חוב גבוה והוצאות קבועות גדולות, והמוצר או השרות שהן מוכרות הוא בעל ביקוש גמיש ולכן יכול ליפול במהירות. 

 ואם יש קבוצת חברות שמהן צריכים משקיעים להיזהר בימים אלה, גם אם מחיר המניות שלהן נראה לכאורה נמוך, הרי שזו הקבוצה הזו,  שכן הן יודעות להפוך להיות "מגדל אימה" פיננסי בלי התראה מוקדמת, וגרוע מזה - בלי חגורות בטיחות.