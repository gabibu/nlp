פרטי התוכנית העסקית שהגישו זכייני ערוץ 10 לרשות השנייה עדיין לא פורסמו, בנימוק שהתוכנית לא קיבלה עדיין אישור סופי של בנק לאומי, המממן את הערוץ. התוכנית מניחה כי המשקיעים בערוץ יזכו לפחות בהחזר ההשקעה לפני תום תקופת הזיכיון, והאיזון התפעולי יושג בתוך שלוש עד ארבע שנים. 

 התוכנית העסקית שהגישה ההנהלה החדשה של ערוץ 10 תאושר מן הסתם על ידי מועצת הרשות השנייה. הרשות עתידה עוד להתמקח על היקפי ההשקעות הנדרשות בתחום ההפקה המקומית או בתוכניות מסוג זה או אחר, אך האפשרות שהזכיינים יתבקשו להחזיר את הזיכיון לטובת מכרז מחודש על הפעלת הערוץ המסחרי החדש נראית רחוקה. שכן ממילא מתכוון משרד התקשורת להתחיל לחלק רישיונות להפעלת ערוצים מסחריים לכל דורש שיעמוד בדרישות סף. במשרד אומרים בגלוי שדרישות הסף יהיו גבוהות, אך יהיו נמוכות באופן משמעותי מההתחייבויות שהציגו זכייני ערוץ 10 במכרז. אף כי פרטי התוכנית לא נחשפו עדיין, נראה כי בדיונים שתקיים הרשות יתבררו חלקם. מי שהספיקו לראות את התוכנית מעניקים לה שמות תואר בעלי יותר ממשמעות אחת, כגון "אופטימית", "שאפתנית מאוד" או "מתוחה". 

 אבל תוכנית עסקית ארוכת טווח לחברה שמותה הוכרז מיד עם לידתה אינה יכולה שלא להיות אופטימית. המשקיעים שכבר מחקו בספריהם את ההשקעה - כולה או מקצתה - זוכים לראות, לפחות על הנייר, תקווה רחוקה להחזר השקעתם עוד בתקופת הזיכיון. נכון שבתקופות מסוימות, בתחומי השקעה אחרים, נוהגים בעלי המניות להתעניין גם בתשואה על ההשקעה, שתפצה אותם ולו במעט על הסיכונים שנטלו על עצמם, אבל במצבו של ערוץ 10, כולם ישמחו להסתפק בהחזר בלבד. 

 האופטימיות של הצוות הניהולי, בראשות מודי פרידמן, קלה להסבר. הכישלון של השקת הערוץ לווה בכשלים ניהוליים רבים. מסע הפרסום שקדם להשקה נועד להביא את תחילת השידורים למודעות הציבור, אך לא ניסה ליצור עניין בתוכן המשדרים. מערך השיווק, שנועד לגייס פרסום לערוץ, כמעט לא פעל. לוח המשדרים, שכלל גם תוכניות סבירות בעלות פוטנציאל למשיכת קהל, לא כלל אף לא תוכנית מוכרת אחת שיכולה היתה לשאוב חלק מהקהל המסורתי של ערוץ 2 הוותיק, ולו לשעה קלה בלבד. 

 אבל נראה כי המכשלה הגדולה ביותר היתה בעלי המניות וחברי מועצת המנהלים. ניכר כי אלה לא הביאו בחשבון את האפשרות הסבירה שיארך זמן מה עד שהערוץ החדש יחדור לתודעת הציבור. זכר הפופולריות הגדולה והחדירה המהירה של ערוץ 2, שהיה הערוץ המסחרי הראשון, היה בעוכריהם: באמצע שנות ה-90 היה הערוץ המסחרי חידוש מרענן, ומולו ניצב רק ערוץ 1, מושרש היטב בהרגלי הצפייה אך מסואב, מאובן וזחוח. נפנוף קל של מזומנים מתחת לאפם של מעט הכישרונות שטיפח ערוץ 1 העביר אותם חיש קל לצד הנכון של הרחוב. 

 כאשר עלה ערוץ 10 לשידור ניתן היה לצפות שמעבר הצופים יהיה איטי יותר. אבל בעלי המניות ומנהלי הערוץ העדיפו להתרשם מדו"חות הצפייה והקטילות של מבקרי הטלוויזיה. תחושת הכישלון הועצמה על ידי שמחת המתחרים לאידו של הערוץ והתגובות הצוננות ממשרד התקשורת והרשות השנייה. 


 מימן יממן 


 על פי התוכנית העסקית המתוקנת, נדרשים כל הצדדים לאורך נשימה. מועצת הרשות השנייה, שקצבה לערוץ חצי שנה לעמידה בהתחייבויות שנמסרו עם הזכייה במכרז, תתבקש להעניק ארכה נוספת ואולי אף ויתורים שלדעת הנהלת הערוץ אינם גדולים. במקום עמידה מלאה בהתחייבויות באוקטובר, יבטיח הערוץ עמידה ברוב ההתחייבויות להשקעה במשדרים ובהפקה מקורית עד פברואר 2003. 

 המהלך יהיה כרוך בהזרמה של עשרות מיליוני דולרים לערוץ בזמן קצר. על פי ההערכות יצטרכו בעלי המניות והבנקים להזרים לערוץ 30-20 מיליון דולר לפני שיושג איזון תפעולי, בעוד שלוש עד ארבע שנים. הסכום יושקע על ידי בעל המניות העיקרי יוסי מימן, בנק לאומי, שנתן את הסכמתו העקרונית לעסקה אך יקבל את החלטתו הסופית רק לאחר אישור המועצה, וקבוצת משקיעים שמימן אמור לגייס על סמך התוכנית המאושרת. 

 להערכת אנליסטים, תצטרך ישראל 10 להציב מול ערוץ 2 תקציב שידורים של כ-36 אלף דולר בממוצע ליום, פי שלושה מההוצאה כיום ובסך הכל כ-100 מיליון דולר בשנה. הגידול בהשקעות לא יוכל להיות מדורג אם ברצונה של ישראל 10 לחדור לשוק ולהיפטר במהירות מתדמית הערוץ המשמים. 

 משהו על המחיר הכבד של החדירה המהירה ניתן ללמוד מהמאבק הקשה על רכישת הזכויות לשידור תוכנית בינונית כמו חידון הפרסים "הכספת". ערוץ 10 ביקש להניח את ידו על התוכנית, הנחשבת לפופולרית אך בהחלט לא מתוכניות הדגל ששודרו בערוץ 2. המנכ"ל פרידמן הניח לפני מפיקי התוכנית הצעה לרכישת 50 תוכניות ב-32 אלף דולר לפרק. זכיינית ערוץ 2, שידורי קשת, מיהרה להכפיל את ההצעה ל-70 אלף דולר לפרק. הקטטה הקטנה הזו מעידה כי ערוץ 10 יצטרך לשלם בתחילת דרכו מחירים גבוהים כדי להשיג דריסת רגל בשוק, וזכייני הערוץ המתחרה מוכנים לשלם מחירים גבוהים לא פחות כדי לשמור על מעמדם. 

 התוכנית העסקית מביאה בחשבון עלייה דרמטית במחירי התוכניות בהפקה מקומית. כניסת הערוץ מגדילה מאוד את הביקוש לתוכניות עתירות צפייה, ומפיקי התוכניות יהיו המרוויחים הראשונים מהתחרות. אבל התוכנית מניחה שהתחרות תתמתן במשך הזמן: התרחבות שעות השידור תעניק הזדמנות לכישרונות נוספים ותרחיב את ההיצע בתחום התכנים. 

 בצד השני של המשוואה מציבה התוכנית העסקית עלייה בהכנסות ענף הפרסום בטלוויזיה. זכייני ערוץ 2 ביססו את הנחות העבודה שלהם על הכנסה קבועה של 250-200 מיליון דולר בשנה. עם השקת הערוץ המסחרי השני יכולים לכאורה המפרסמים לנצל את התחרות כדי להוריד את מחירי הפרסום ולכווץ את סך ההכנסות בשוק. 

 אבל בערוץ 10 מניחים שההוצאה לפרסום דווקא תגדל. מעתה יצטרכו המפרסמים הגדולים לרכוש זמן שידור בשני הערוצים על מנת להגיע לקהל היעד שאליו הגיעו בעידן הערוץ המסחרי היחיד. "הציפיות אינן מוגזמות", אומרים בענף. "חלקה של הטלוויזיה בשוק הפרסום בישראל הוא 25%-20%. אין סיבה שנתח זה לא יגיע ל-35%-25% כמקובל בעולם המערבי".