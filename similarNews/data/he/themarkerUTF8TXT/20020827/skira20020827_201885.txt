יום חג היה אתמול למעריכי השווי. רכישת השליטה בחברת  ירדן  (  ירדן  [10]  : ת"א)  ע"י משפחת ברזאני העניקה לירדן - ובעצם  להכשרת הישוב (  הכשרה  [11]  : ת"א)  , האחזקה העיקרית של ירדן - שווי הגבוה בכ-130% משל השוק. 3 ימים קודם לכן פירסמה ירדן את דו"חותיה, בהם הודיעה שאינה מפחיתה את ערך אחזקותיה במניות הכשרה על סמך הערכת שווי של זינגר את אבן להכשרה. 

 ההערכה קבעה ששוויה של הכשרת הישוב גבוה בכ-180% מזה של השוק. העסקה של רכישת השליטה בירדן נעשתה לפי ערכים נמוכים בכ-20% משל הערכת השווי, אבל היא היתה הרבה יותר קרובה למספרים שננקבו בהערכה לעומת המספרים שלפיהם נסחרת הכשרת הישוב. 

 ללא ספק חגיגה בעבור מעריכי השווי, רק שספק אם גם שוק ההון חושב כך. הפרש של 20% מהערכת השווי הוא סיבה מספקת להסתייג מצהלת המעריכים, והפסד של 100 מיליון שקל של חברת ירדן על השקעתה בהכשרת הישוב הוא כבר סיבה מכרעת. בעוד גיל ואלדר משתחררים מהשקעתם בהכשרה, נותרו המשקיעים בירדן שקועים עד מינוס 100 מיליון שקל בהשקעה הזו. 

 מינוס 100 מיליון, שמעריכי השווי סירבו להכיר בו עד עתה. מאז פתחה רשות ני"ע את הפתח, ולפיו יכולות חברות להימנע מלהכיר בהפסד על השקעתם באמצעות הצגת הערכת שווי גבוהה לאותה השקעה, החל גל של הערכות שווי מוזמנות - אופטימיות במיוחד. על כמה מהערכות השווי חתומים מעריכי השווי המפורסמים ביותר בישראל - אמיר ברנע במקרה של בנק הפועלים, או יצחק סווארי במקרה של אי.סי.אי - אבל הדבר לא תרם להגברת האמינות של ההערכות. מעריכי השווי מתעקשים להיות אופטימיים, השוק מתעקש שלא. 

 הפער הגדול בין הערכות השווי המוזמנות למחירי השוק, לעתים עשרות ומאות אחוזים, עורר שאלות לגבי האתיקה המדריכה את מעריכי השווי יותר משאלות לגבי תמחור השוק. גם אם מעריכי השווי צודקים ותמחור השוק שגוי, ספק אם הדבר צריך לשמח. העובדה ששוק ההון נסחר במחירים נמוכים במיוחד, ובמקביל מתנהל שוק של העברות שליטה במחירים גבוהים בהרבה, יכולה לעורר שאלות לא פחות נוקבות מאלה של האתיקה של מעריכי השווי. 

 אם לבעלי שליטה כדאי לקנות מניות במחיר מסוים, ולבעלי אחזקות מיעוט כדאי לקנות את אותה מניה במחיר הנמוך משמעותית, אולי מלמד הדבר ששתי האוכלוסיות מתייחסות לנכס הנסחר מנקודת מבט שונה לגמרי. למשל, שלבעלי השליטה יש דרכים לממן רווחים מהחברה בדרך החסומה בפני שאר הציבור. 

 "זה שלברזאני כדאי לקנות את הכשרת הישוב ב-130% יותר יקר ממני", אומר בעל מניות בהכשרת הישוב, "אינו אומר שאני טועה. זה רק אומר שברזאני, אולי ביחד עם נמרודי, יכול להפיק מהכשרה רווחים שאני לא אהיה שותף להם. עובדה, מי שקנה מניות ירדן לפני שנה מצא את עצמו פתאום מחזיק הכשרת הישוב, עם הפסד של 100 מיליון שקל כתוצאה מכך, מבלי שנשאל לדעתו על כך. 

 מי שקנה באיטונג, מצא עצמו קונה אוניברקול מידי חברה אחרת של קבוצה שרפ"ק. מי שהשקיע בהנפקת האג"ח של אלרן קיבל במקום פרויקטים של התפלה את בנק הפועלים בפנים. נכון, הכל מגובה בהערכות שווי - אבל לי לא יוצא מההערכות האלו דבר".