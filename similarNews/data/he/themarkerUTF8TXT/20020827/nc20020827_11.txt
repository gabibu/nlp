נטל המס שחל על משפחה פרודוקטיווית ישראלית הוא בלתי סביר, כפי שעולה מהפירוט הבא: 

 1. החל מ-1 בינואר 2003 יחול מס על יחיד, שמרכז חייו בישראל, על בסיס פרסונלי. כפועל יוצא מכך, על הכנסה, שהופקה או שנצמחה בישראל או מחוץ לישראל, ליחיד תושב ישראל, יוטל (בדרך כלל) מס שולי בשיעור של 50%, ובנוסף לכך דמי ביטוח לאומי ומס בריאות בשיעור ממוצע של כ-12% (נטו). 

 2. כידוע, על מרבית השירותים והנכסים שרוכש יחיד בישראל מוטל מס ערך מוסף, בשיעור (נוכחי) של 18%. 

 3. אם נניח כי משפחה ישראלית פרודוקטיווית (המשתייכת למעמד הבינוני-גבוה) רוכשת מדי שנה נכסים ושירותים בשווי כולל של כ-240 אלף שקל (המדובר בנתונים מציאותיים, ולא במראית עין), הרי שנטל המס הכולל האפקטיווי למשפחה שכזו הינו (לפחות) בשיעור ממוצע של 40%. 

 4. למותר לציין, כי נטל המס השולי האפקטיווי, לכל שקל נוסף המיועד לצריכה, הינו בסביבות 68% (מס שולי אפקטיווי של 62% ועוד 18/118 מהיתרה). 

 אם נניח כי משפחה ישראלית רוכשת מדי שנה נכסים ושירותים בשווי כולל של כ-240 אלף שקל, הרי שנטל המס הכולל האפקטיווי למשפחה שכזו הינו לפחות 40% 

 5. יודגש כי הנתונים דלעיל מתייחסים לרכישת מוצרים ושירותים שהינם "דלי מסים". ככל שמדובר ברכישת נכסים ושירותים שהינם "עתירי מסים" (מקרקעין, כלי רכב, מוצרי יבוא מסוימים) - נטל המס האפקטיווי לכל שקל נוסף יכול להגיע לשיעורים מרקיעי שחקים של ממש (עד 90% ומעלה), וזאת מבלי להתייחס לנטל המס החל על ספקי השירותים והנכסים, הגלום אף הוא במחירי השוק. 

 6. יצוין כי חישובי נטל המס דלעיל מתייחסים למשפחה שלה מפרנס יחיד, בעוד שבמקרים רבים שני בני הזוג מתייגעים בפועל בפרנסת המשפחה. מאידך, חוקי המס "המשוכללים" הנהוגים במקומותינו (ובמיוחד אלה המונעים חישוב מס נפרד בשל הכנסה שאיננה מיגיעה אישית), גורמים לכך שנטל המס "המשפחתי" לא יפחת מהרבה מנטל המס המוטל על מפרנס יחיד. 

 מעניין להשוות את נטל המס בישראל, עם נטל המס בסינגפור, שאף היא היתה בעבר "מדינת חסות" בריטית. 

 מדינה "תמהונית" זו (שאמנם איננה משופעת כמונו בבעיות ביטחון וקליטת עלייה) בחרה לעצמה דרך שונה בתכלית, ובמהלך רב-שנתי הפחיתה במודע את שיעורי המס, דבר שהביא לשגשוג כלכלי מתמשך. 

 להלן יפורטו מספר הצעות, שנכללו לאחרונה בתקציבה השנתי של סינגפור לשנת 2003: 

 * הורדת שיעור מס חברות מ-24.5% ל-22%. 

 * ביטול שיטת המיסוי "IMPUTATION". כלומר, לא יוטל מס חברות או מס במקור בעת חלוקת רווחים מחברה בסינגפור, בין היתר. 

 * מדרגת המס העליונה ליחידים תוקטן מ-26% ל-22%. 

 * ניתן ליחיד בסינגפור לבחור להיות NOT ORDINARILY RESIDENT, אם הוא תושב סינגפור אך לא היה תושב בשלוש השנים הקודמות לבחירה. יחיד כזה ייהנה מהטבות ל-5 שנים, כגון פטור בעת קבלת הכנסה בסינגפור שהוא הרוויח לפני כניסתו לסינגפור. 

 * מס יוטל על הכנסה מאופציות במידה שהיא מתייחסת לתעסוקה בסינגפור בתום תקופת החסימה. 

 * מע"מ (GST) יוגדל מ-3% ל-5%  החל מ-1 בינואר 2003. 

 האם יימצא בין מקבלי ההחלטות בישראל מי שירים את הכפפה?