מאת עו"ד ירון הרמן ועו"ד ואהוד אלפסי 


 בניגוד למגמה השלטת ברוב ענפי המשפט, ולפיה מהותיות גוברת על צורה, דומה כי יש ענף משפטי אחד בו מייחס בית המשפט העליון חשיבות מרובה יותר לעניינים שבפורמליסטיקה - כוונתנו לדיני המכרזים. 

 עקרונות היסוד של דיני המכרזים מבקשים להבטיח את האינטרס הציבורי לשוויון ולטוהר המידות, תוך שמירה על האינטרס העסקי של בעל המכרז. בנוסף לפגיעה בעקרון השוויון, מצא בית המשפט חשיבות בהקפדה לכשעצמה על הנהלים בהליכי המכרז, בסוברו כי ההקפדה הדווקנית על קיום הנהלים הפורמליים של המכרז לפרטיהם, תביא למניעת "אי קיום התחייבויות וחובות, רשלנות ואי דיוק, המצמיחים, לא אחת, הפליה, שרירות מינהלית ופגיעה בטוהר המידות" (בג"צ 368/76). 

 שני פסקי דין שניתנו לאחרונה מדגישים את נקודת האיזון בין אינטרס השוויון ובין הרתיעה מביטול מכרזים והאינטרס לחיסכון כספי הקופה הציבורית, תוך הבהרת ההקפדה הנדרשת, לדעת בית המשפט העליון, בכל הנוגע להליכי המכרז. 


 פרשת רמט: לא ניתן להשלים אישור על יכולת פיננסית לאחר זכייה 


 בפרשת רמט (עע"ם 5085/02) ביקשה עיריית תל אביב למכור מגרש להקמת מבנים למגורים ולמסחר ולהחכרת חניון תת קרקעי. לשם כך קיימה מכרז אליו ניגשו שתי מציעות בלבד. אחד מתנאי המכרז היה כי למציע תהיה היכולת הפיננסית להקמת הפרויקט. 

 לדעת בית המשפט, תנאי סף הוא בדרך כלל מעצם טיבו תנאי מהותי, ובמיוחד נכון הדבר בתנאי שאי עמידה בו מביאה לפגיעה בשוויון 

 לאחר פתיחת תיבת המכרז התברר כי בעלת ההצעה הטובה ביותר לא צירפה מסמכים להוכחת יכולתה הפיננסית. לפיכך, החליטה ועדת המכרזים להמליץ על קבלת ההצעה בכפוף לכך שיומצא מסמך להוכחת יכולת זו. למחרת היום הוצג אישור בדבר יכולתה הפיננסית של המציעה, ועל כן אישר ראש העיריה את המציעה כזוכה במכרז. 

 שלא במפתיע, עתרה המציעה השנייה (רמט בע"מ) נגד החלטת ועדת המכרזים בטענה שהזוכה לא עמדה בתנאי הסף של המכרז. בית המשפט לעניינים מנהליים סבר כי המדובר בפגם טכני הניתן לריפוי, שכן התנאי המהותי היה איתנות פיננסית של המציעה ולא המצאת נייר המעיד על איתנות זו [עת"מ (ת"א) 1203/02]. כמו כן, לא מצא בית המשפט קמא שיש באי המצאת המסמך כדי לתת לזוכה יתרון בלתי הוגן על פני שאר המציעים. בית המשפט העליון לא קיבל עמדה זו ופסק כי תנאי הסף היה הוכחת האיתנות הפיננסית, ולא רק האיתנות עצמה. כמו כן, אין בית המשפט העליון מקבל את הטיעון לפיו המדובר בתנאי סף "טכני" הניתן לריפוי בדיעבד. לדעת בית המשפט, תנאי סף הוא בדרך כלל מעצם טיבו תנאי מהותי, ובמיוחד נכון הדבר בתנאי שאי עמידה בו מביאה לפגיעה בשוויון (הכוונה היא בין היתר לאי שוויון בין המשתתף במכרז שלא עמד בתנאי הסף ובין משתתפים בפוטנציה אשר ייתכן ולא השתתפו בשל אי עמידתם בתנאי הסף). 

 לדעת בית המשפט אף קיים חשש שמא מסמך המעיד על יכולת פיננסית הניתן לאחר זכייה במכרז - ניתן גם בהסתמך על ההכנסות הצפויות מהזכייה במכרז. כמו כן, סבור בית המשפט כי השלמת התנאי לאחר ההודעה על הזכייה, מאפשרת לזוכה לבחור בין הצגת המסמך ובין ויתור על הזכייה. כל אלה מביאים, לדעת בית המשפט הנכבד, לפגיעה בשוויון. 

 ביהמ"ש העליון: תום הלב של המציע איננו חזות הכל, ולב ליבו של המכרז הוא החובה לשמור על השוויון בין המציעים. אם השוויון לא נשמר - אין משמעות רבה לתום הלב של המציע 

 למרבה הפלא התברר כי גם ההצעה השנייה לא עמדה בתנאי הוכחת האיתנות הפיננסית, שכן אליה צורף מסמך שהוצא כ-10 חודשים לפני המכרז, בעוד שלדעת בית המשפט היה צורך לצרף מסמך עדכני יותר. לאור זאת, נפסק כי אין מנוס מקיום מכרז חדש. זאת, חרף החסרונות הברורים שבקיום מכרז "חוזר" (הוצאות נוספות, עיכוב בתחילת העבודות ופגיעה בשוויון בשל חשיפת ההצעות שניתנו במכרז שבוטל). 


 פרשת שפיר: תיקון הצעה בה נפלה טעות 


 פרשת שפיר (עע"ם 10048/01) עסקה במכרז להקמת אגף חדש בכנסת ולתחזוקתו הכוללת למשך 25 שנה. בגדר המכרז נדרשו המציעים לנקוב בסכום השנתי שישולם להם בתקופת החוזה - סכום אשר יכלול את כל ההוצאות הכרוכות בביצוע הפרויקט, ללא פירוט רכיבי הסכום. עם פתיחת תיבת המכרזים התגלה, כי הצעת חברת שפיר הנדסה אזרחית וימית בע"מ ("שפיר") זולה באופן מעורר פליאה למול שאר ההצעות. 

 ועדת המכרזים החליטה לזמן את חברת שפיר לדיון בהצעתה. בדיון התברר, כי החברה לא כללה בהצעתה רכיב בסך של כ-24 מיליון שקל עבור עבודות נוספות (גובה הרכיב נקבע מראש במסמכי המכרז ולא היה ניתן לשינוי). לטענת שפיר השמיטה סכום זה מאחר שלמיטב הבנתה את מסמכי המכרז לא היה צורך לכלול אותו בהצעה (שכן היה ידוע מראש). ועדת המכרזים, אשר סברה כי השמטת הרכיב מההצעה נעשתה בתום לב, החליטה לאפשר לשפיר לתקן את הצעתה ולהוסיף לה את 24 מיליוני השקלים החסרים. גם לאחר תוספת זו היתה הצעת שפיר הזולה ביותר, באופן משמעותי, ולפיכך זכתה במכרז. 

 מנרב השקעות בע"מ, שהשתתפה במכרז, עתרה לבית המשפט לעניינים מנהליים, וזה דחה את העתירה לאחר ששוכנע כי המדובר היה במחלוקת משפטית לגיטימית בפרשנות מסמכי המכרז ולא בהתעלמות מכוונת מתנאיו מצד שפיר [עת"מ (י-ם) 323/01]. לדעת בית המשפט לעניינים מנהליים, נעשתה הטעות בתום לב וניתן היה לתקנה בדרך של חישוב אריתמטי פשוט בלא שתעניק לשפיר יתרון כלשהו. על פסיקה זו הוגש ערעור בפני בית המשפט העליון. 

 בפסק דינו קבע בית המשפט העליון, כי תום הלב של המציע איננו חזות הכל, ולב ליבו של המכרז הוא החובה לשמור על השוויון בין המציעים. אם השוויון לא נשמר - אין משמעות רבה לתום הלב של המציע. ואולם, אם לא נפגע השוויון - יכולה ועדת המכרזים לייחס משקל להיעדר תום הלב של המציע. מעקרון השוויון נובעים שני כללים מהותיים:  (1) ועדת המכרזים אינה רשאית להידבר עם אחד המציעים לאחר פתיחת תיבת המכרזים; (2) לא בקלות יינתן למציע לתקן את הצעתו לאחר פתיחת התיבה. 

 עם זאת, כללים אלה אינם מוחלטים, ויש להם מספר חריגים: חריג אחד ניתן למצוא בתקנה 20(ג) לתקנות חובת מכרזים, המסמיך את יו"ר ועדת המכרזים לתקן "טעויות סופר" או "טעויות חשבונאיות". לגבי חריג זה קובע בית המשפט העליון, כי התקנה מאפשרת תיקון טעויות טכניות בלבד, בעוד שהשמטת הרכיב מהצעת חברת שפיר היתה טעות מהותית. 

 חריג אחר מעוגן בתקנה 20(ד), לפיה תפסול ועדת המכרזים הצעות "אם הן חסרות, מוטעות או מבוססות על הנחות בלתי נכונות או על הבנה מוטעית של נושא המכרז, זולת אם החליטה הוועדה אחרת מטעמים שיירשמו בפרוטוקול". בית המשפט קבע, כי תקנה זו, המסמיכה את הוועדה להחליט במקרים המתאימים שלא לפסול הצעות בהן נפלה טעות מהותית, מסמיכה את הוועדה גם לתת למציע הזדמנות לתקן את הצעתו. סמכות זו רחבה יותר מסמכות ועדת המכרזים לפי תקנה 20(ג), אך, השימוש בסמכות זו צריך להיעשות בזהירות רבה ובמקרים נדירים, לאור הפוטנציאל הטמון בה לפגיעה בשוויון בין המציעים. 

 בית המשפט מבהיר, כי אילו היה נפגע עקרון השוויון בין המציעים לא ניתן היה לתקן את הצעת שפיר, וזאת אפילו נעשתה הטעות בתום לב. בניגוד לערכאה דלמטה, בית המשפט העליון לא שוכנע שטעותה של שפיר נפלה בתום לב, וקבע כי אין באפשרותו לזקוף את עניין תום הלב או היעדרו לזכותה של שפיר או לחובתה. לכאורה, לאור זאת, היה מקום להתערבות בית המשפט ופסילת הזכייה. 

 אולם, בית המשפט בחר שלא להתערב בהחלטת ועדת המכרזים, וזאת לנוכח "כוחם המשולב" של הנימוקים שהועלו בידי שפיר וועדת המכרזים, אשר "אין הם כה בלתי סבירים עד שהם מצדיקים התערבות". לא כל שכן, התערבות של ערכאת ערעור בפסק הדין של בית המשפט המחוזי. עם זאת מעניין לציין, כי בית המשפט בחר לבטל את ההוצאות שהוטלו על חברת מנרב (המערערת) ואף לחייב את שפיר לשלם למנרב שכר טרחת עו"ד בשתי הערכאות, וזאת מאחר שההליכים "נכפו" על מנרב (לאור טעותה של שפיר). 


 לסיכום 


 פסיקת בית המשפט העליון מהעת האחרונה מדגישה את חובת השמירה על השוויון וההקפדה הדווקנית על קיום הנהלים הפורמליים של המכרז, לפרטיהם, וזאת גם במחיר פסילת המכרז. גם כאשר מאפשר בית המשפט חריגה מסוימת מנהלים אלה, מלווה הדבר באזהרות שיש לעשות כן במקרים נדירים בלבד, תוך מתן זכות בכורה לעקרון השוויון בין המציעים. 

 עם זאת, מעניין לציין כי בפרשת שפיר, למרות רתיעת בית המשפט העליון מאימוץ החלטת ועדת המכרזים (לאחר שלא יכל לקבוע מסמרות בנוגע לתום ליבה של שפיר), הוחלט בסופו של דבר שלא להתערב בהחלטת ועדת המכרזים. האם יש בכך כדי לבשר על קיומו של עידן חדש בדיני המכרזים, בו מתאפשרת גמישות רבה יותר לועדות המכרזים בבחירת ההצעות הזוכות? על כך נרחיב במאמרנו הבא.