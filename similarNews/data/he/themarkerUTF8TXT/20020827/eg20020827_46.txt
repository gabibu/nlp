עד כמה מצב תעשיית הכבלים קשה נכתב לא פעם, אך כשמסתבר שמצב חברת הכבלים הגדולה ערוצי זהב, לה כ-400 אלף מנויים, מאלץ אותה לעכב תשלומים לספקיה - התמונה הופכת קודרת עוד יותר. 

 מצבה של חברת הכבלים ערוצי זהב, אחד העסקים היותר סודיים של אליעזר פישמן, הוא נעלם גדול. ההערכה הרווחת היא שלחברה חוב הנאמד בכ-900 דולר למנוי, מכאן שחובה נאמד בכ-360 מיליון דולר או כ-1.5 מיליארד שקל, במקרה הטוב. 

 המפתח להבנת מצבה האמיתי של ערוצי זהב נעוץ במבנה החוב שלה. אם נתח חוב החברה לבנקים משמעותי ועיקר חובה לזמן קצר, הרי שמדרון החברה עשוי להיות חלקלק ובזווית המתקרבת לזו שגלשה בה תבל. 

 לא ברור האם המהלך של ערוצי זהב, הדומה למהלך בו נוקטת חברת הלוויין YES, לעיכוב תשלומים לספקים הוא טקטיקה בלבד לשיפור תזרים המזומנים של החברה ושיפור קוסמטי במצב החברה כדי להקל על החברות בשיחות האשראי מול הבנקים, או שמסתתרות מאחורי מהלך זה בעיות אקוטיות. 

 סביר שהאמת מצויה אי שם באמצע, ומצב החברות בשוק הטלוויזיה הרב ערוצית קשה בהרבה מאחיותיהן - חברות התקשורת האחרות - המתחילות לשפר את תוצאותיהן ואת מצבת החובות שלהן. 

 הערכות הן כי דסק"ש תבצע מחיקה נוספת בהשקעתה בערוצי זהב ברבעון השני, שכן ההנחה היא שככל שמתקרבים למיזוג חברות הכבלים הסיכוי למחיקה קטן. 

 גורם בכיר ביותר בשוק, המכיר מקרוב את מצב החברה, אמר היום, שמצבה של ערוצי זהב קשה משחשבו תחילה והמרפא היחיד לה ולתעשייה כולה טמון במיזוג. 

 אם כך הוא הדבר, הרי שחלקה השני של הידיעה שפורסמה היום - לפיו ערוצי זהב טרם שידרגה את הרשת שלה, מהלך האורך בין חצי שנה לשנה - חשוב הרבה יותר. 

 דרור שטרום, הממונה על ההגבלים העסקיים, דרש בסעיף 15 לתנאי המיזוג שלו ששלוש חברות הכבלים יסיימו לשדרג את רשתותיהן כתנאי למיזוג. 

 שדרוג הרשת של ערוצי זהב, שחלק גדול ממנה הוא על תשתית בזק - בדומה לתבל, תקוע. בערוצי זהב מקווים, ככל הנראה, ששטרום יסכים לאשר את מיזוג חברות הכבלים ולהעניק להם דחייה בשדרוג הרשת. 

 עיכוב בשדרוג הרשת על ידי ערוצי זהב עשוי לעכב את מיזוג הכבלים כולו, מהלך שבלאו הכי מתרבות בו המהמורות מיום ליום. בנושא מיזוג הכבלים נדמה שכל יום קם מלך חדש: מי שחשב שפישמן הוא המרוויח הגדול ממיזוג חברות הכבלים, חושב כעת ששמואל דנקנר הוא זה שמגיע למיזוג עם החוסן המימוני הגבוה ביותר, והוא זה שצריך לעבור המתנה מורטת עצבים עד לאישור מיזוג החברות בפועל ולפעילות שלוש החברות כחברה אחת. 

 כל יום שעובר בו חברת הכבלים הממוזגת עוד לא קמה, עולה הרבה לבעלי המניות בכבלים. זמן שווה כסף, ובמקרה של חברות הכבלים - הרבה כסף. 


 קישורים נוספים 
 מצוקה כספית גם בערוצי זהב: מעכבת תשלום לספקים; לא החלה בשדרוג הרשת  [10]