הסיוט של כל מנהל בנק התממש היום בבנק  לפיתוח התעשייה  (  פתוח.ג  [10]  : ת"א)  - כ-200 לקוחות מבוהלים מתוך 5,000 לקוחות הבנק פקדו היום את הסניף הבודד בבית אסיה ברחוב ויצמן בתל אביב, וביקשו לפדות את כספם. אחרי נפילת הבנק למסחר, הם כבר מעריכים שמדובר בתופעה, וגם ניסיון ההרגעה של יו"ר הבנק כבר לא עבד עליהם. 

 ההיערכות בבנק החלה כבר אתמול, אחרי הפרסום בתקשורת על החלטת רה"מ, שר האוצר והנגיד לסגור את הבנק. ראשי הבנק צפו כי הסניף יוצף בלקוחות מבוהלים והורו לאחד מעובדי הבנק להכין פתקים ממוספרים לעומדים בתור. מי שהגיע היום בשעה 13:00 קיבל את המספר 200, ונאלץ להמתין בתור הארוך עד שפקידי הבנק יתפנו. 

 בניגוד לנפילת  הבנק למסחר  (  מסחר  [11]  : ת"א)  או לפריצת הכספות בבנק  דיסקונט (  דסקנט  [12]  : ת"א)  , לקוחות הבנק לפיתוח התעשייה לא ערכו הפגנה ולא פתחו במחאה קולנית. הם נכנסו אחד אחד, וביקשו לפדות את כספם. גם ה"קנס" על שבירת הפיקדון לא הרתיע אותם. "שילמתי קנס בגובה 900 שקל על שבירת החיסכון שלי, אבל אני יודעת שאת הכסף קיבלתי, ואני רגועה", אמרה אחת מלקוחות הבנק. 

 הנהלת הבנק מבחינתה ערכה "מבצע בכירים". אתמול בערב תודרכו הסמנכ"לים בדברי ההסבר שעליהם לומר ללקוחות, והיום הם התייצבו בסניף ודיקלמו: "מדובר בבנק השביעי בגודלו במדינה"; "הממשלה ערבה לכל הפקדונות, והיא בעצמה הפקידה כ-7 מיליארד שקלים בבנק"; גם  פועלים (  פעלים  [13]  : ת"א)  ,  לאומי (  לאומי  [14]  : ת"א)  ודיסקונט שותפים בבנק". אולם, לקוחות רבים לא "קנו" את ההסברים וביקשו רק דבר אחד. את הכסף, במזומן. "כל עוד יש כסף, אני רוצה את חלקי. אני לא יודע מה יהיה בהמשך", אמר אחד הלקוחות. 


 הקש ששבר את גב הלקוחות 


 רבים מהלקוחות שהגיעו היום הם אנשים מבוגרים, שאינם בקיאים ברזי הבנקאות. הם קראו את הכותרות בעיתונים והבינו רק דבר אחד  הבנק בו חסכונותיהם מופקדים בו הולך להיסגר. האמת היא, שגם אם הם היו מנסים להתעמק ולעקוב אחר הודעת בנק ישראל מאתמול הם היו מתבלבלים: "הצעד העיקרי הוא מכירת הנכסים וההתחייבויות של הבנק לבנק אחר. לשם כך, במהלך תקופה של כ-4-5 חודשים, תתבצע בדיקת נאותות של תיק הפעילות הבנקאית, שלאחריה ימכר התיק לאחד הבנקים שישתתפו בתהליך". "נכסים? התחייבויות? למה לא אומרים במלים פשוטות שהבנק שלי עומד להיסגר", אמר אחד הלקוחות. 

 אחד הלקוחות סיפר לנו הבוקר שאחת הפקידות לחשה לו באופן לא רשמי, כי הקש ששבר את גב הגמל הוא הפרסום בעיתון "הארץ" מתחילת השבוע לפיו חברת גמול משכה פקדון של 140 מיליון שקל מהבנק. "אם גמול משכו את הפיקדון, מי אני שאשאיר את הכסף שלי בבנק", אמר הלקוח. 

 מי שלא ישן טוב בלילות האחרונים (חוץ מלקוחות הבנק), הוא המפקח על הבנקים, יצחק טל. הוא לא תיאר לעצמו שתוך ארבעה חודשים הוא יאלץ להודיע על סגירה של שני בנקים, והוא לא ציפה שהמתקפה התקשורתית עליו תחזור בשנית תוך תקופה כל כך קצרה. אחד הבנקאים תיאר לנו את מצבו של טל במושגים של משחק כדורסל: "מאמן שרוצה להכניע משחק כדורסל בשניות האחרונות, לא יכניס שחקן עם חמש עבירות". השחקן הוא כמובן טל, שלדברי הבנקאי מתקשה לפעול בימים אלו בצורה עניינית. "הוא לחוץ ומהסס, וכל מהלך או החלטה שלו מושפעים מהאירועים שקרו השנה. 

 אולם, בעוד הבנק המרכזי עסוק בשאלת האחריות ליציבות המערכת הבנקאית, באוצר מודאגים מהעובדה שהמדינה תצטרך לממן מכיסה את מחדלי העבר של הפוליטקאים שניהלו את הבנק. החשב הכללי, ניר גלעד, דאג להבהיר חד משמעית כי הוא לא יזרים הון לבנק, והגיע לסיכום עם בנק ישראל על העמדת קווי אשראי, בהתאם לחוק. אך אם גלעד היה מיישם את דו"ח מבקר המדינה, ופועל מבעוד מועד להתנתקות המדינה מהבנק, הוא לא היה נאלץ להתמודד בימים אלו עם שאלת המימון. 


 הכסף לא יופקד בבנק קטן 


 בינתיים, הלקוחות ממשיכים לזרום לבנק. חלקם מוכן לשלם קנס פודה את הכספים באופן מיידי, חלקם החליטו להמתין ליום בו משתחרר הפיקדון על מנת למשוך את הכסף, וחלקם ממשיכים להאמין כי הבנק בטוח וכי אין סכנה לכספם, ולכן הם החליטו להשאיר בינתיים את הכסף בסניף. 

 מי שעדיין התלבט, לא יכול היה להתעלם מהפיתוי הגדול שמצוי בבית אסיה, מטרים ספורים מסניף הבנק לפיתוח התעשייה. מדובר באחד הסניפים החזקים של בנק הפועלים, הקרוי סניף "אסיה". רבים מלקוחות הסניף הם אנשי מקצועות חופשיים שבחרו לעבוד עם בנק גדול. בשנים האחרונות הצליח הבנק לפיתוח התעשייה למשוך אליו חלק מהם, כשהציע להם 0.5% או 1% נוספים על הפיקדון. אולם היום התנועה היתה חד כיוונית  - לקוחות רבים חזרו אל הסניף הגדול והבטוח. 

 בבנק ישראל כבר שינו את הגישה. בעבר התנגד המפקח למיזוג בנקים גדולים עם בנקים קטנים, אך היום, לאחר ניסיון השנה האחרונה, הוא כבר מעודד מיזוגים כאלו. האירועים של הימים האחרונים גרמו גם ללקוחות לשנות את הגישה. את הכסף שהם מוציאים מהבנק לפיתוח התעשייה, הם כבר לא יפקידו בבנק קטן אחר.