לפני פחות מחודש קבעה מליאת רשות השידור, ברוב של 14 מתוך 15 משתתפים, כי מינוי בראל חיוני לרשות השידור. המליאה התכנסה בהתאם לבקשת השופט יצחק רביבי, יו"ר הוועדה לבחירת מינויים בשירות הציבורי, לאור חוות דעת של פרקליטות המדינה, שלפיה בראל בן ה-67 עבר את גיל הפרישה בשירות המדינה, ולכן יש לאשר את מינויו רק אם הוא חיוני. מינויו של בראל אושר מסיבה עיקרית אחת: כמעט אין בנמצא מנהל בעל שיעור קומה וניסיון טלוויזיוני שיסכים להכניס את ראשו למיטה החולה הזו. לרענן כהן, השר הממונה על הרשות, ממילא לא דחוף לחפש מועמד חלופי. בעוד כשלושה חודשים, כשיגיע הזמן להמליץ לראש הממשלה על מינוי בראל למנכ"ל קבוע, זה ממילא יהיה כאב הראש של מישהו אחר. 

 אבל את מינוי בראל ראוי היה לבחון בשנית מסיבה הרבה יותר אקוטית. האם ראוי שמנהל רשות השידור יהיה אדם המעיד על עצמו כי ישמח להיות יד ימינו של ראש הממשלה, כפי שאמר בראל בראיון ל"מעריב" ערב מינויו? "ראש הממשלה יודע הרבה יותר טוב ממני מה טוב למדינת ישראל, אז מי אני שאגיד לו משהו אחר", אמר. מאז כבר הורה להעביר לו לצפייה מוקדמת כל ראיון עם אישיות פלשתינית, והנחה את המגישים ברדיו ובטלוויזיה להפסיק את השימוש במלה "מתנחלים" ולהשתמש למשל במינוח "תושב בית אל". 

 לפי דרכו של בראל והצהרותיו, המדינה היא בראל - בהשאלה מאמרתו המפורסמת של לואי ה-14 "המדינה זה אני". ואם העברת ביקורת על רשות השידור פירושה ביקורת על הממשלה, כבר לא מסובך להבין מדוע הופסקה עבודתם של פרשן הספורט רון קופמן ושל הפרשן המשפטי משה נגבי. קופמן, המגיש תוכנית בקול ישראל, ביקר במאמר שכתב ב"הארץ" את ניהול המו"מ על רכישת זכויות השידור של המונדיאל, שבסופו הוציאה הרשות 3.8 מיליון דולר תמורת שידור של שמונה משחקים ותקצירים מדי ערב. לנגבי אומנם לא העירו על תוכניתו ברשת ב', אבל הוא מזוהה עם דעות יוניות וידוע כעיתונאי שאינו מוכן לקבל "יד מכוונת" - אותה סיבה שבגללה פוטר מ"מעריב", ואם אפשר לא להאריך לו את החוזה "מסיבות תקציביות", הרי זו הזדמנות מצוינת. 

 אם להתייחס בצורה עניינית לדבריו של קופמן, קשה להתעלם מהעובדה שחברות הכבלים והלוויין שילמו סכומים דומים לאלה של הרשות, וקיבלו את הזכויות לשדר את כל חודש המשחקים. בהחלט ראוי שאירוע בסדר גודל של המונדיאל ישודר גם לאנשים שאינם מנויים על טלוויזיה רב ערוצית, אבל ברשות השידור מעולם לא הצטיינו בשמירה על פרופורציות, ועל כך היא ראויה לביקורת. אבל כשמישהו מבפנים כותב את הביקורת, זה כבר באמת יותר מדי עבור בראל. 

 "הסיבות התקציביות" שבעטיין שוקלים לא להאריך את חוזהו של נגבי הן חסרות שחר. רשות השידור מסרה בהודעה לעיתונות ש"לאור הגירעון החמור בתקציב השכר והשעות הנוספות ברשות, הוחלט, בין השאר, לשנות את תנאי החוזים האישיים עם כמה עשרות עובדים, חוזים של עשרות אלפי שקלים בחודש, שהם ללא כל פרופורציה לשכרם של יתר העובדים ברשות". 

 "הסיבות התקציביות" עליהן מדברת הרשות נעוצות ראשית כל באוזלת ידה להתיר את החוזים הקיבוציים המופרכים ולהילחם בוועדים החזקים שבתוך הרשות. הרי מתוך תקציב של כ-850 מיליון שקל מדי שנה, כ-80% מנוצלים לטובת משכורות. זהו נתון מדהים, ולגמרי לא חדש. הוא כבר נכתב בדו"ח ורדי בשנת 1997. מדו"ח השכר במגזר הציבורי לשנת 2000 עולה כי הרשות חרגה ברמות השכר בכל שנה כמעט בחמש השנים שקדמו לדו"ח. בשנת 1999 ממוצע עלות השכר עמד על 18,233 שקל, והתפרס על פני 1,701 משרות. בשנת 2000 גדל מספר המשרות ל-1,824.4 בממוצע, וממוצע עלות שכר עלה אף הוא, ל-19,540 שקל. 

 החוזים האישיים לא מאוזכרים בדו"ח השכר במגזר הציבורי, אך עיתונאי בכיר ברשות השידור שעובד על פי חוזה אישי מרוויח בין 25-40 אלף שקל בחודש. חריג ברמות השכר המקובלות הוא חיים יבין, עמו נחתם חוזה של מיליון שקל בשנה לפני שנתיים. העיתונאים הזוטרים מסתפקים ברמות שכר הרבה יותר נמוכות, ולא פלא שהם עוזבים את הרשות ברגע שהם צוברים מספיק ניסיון: לעומת המאמץ המושקע בעבודת שטח עיתונאית, הרי שטכנאי שנשכר לעבודה על פי חוזה קיבוצי לפני 20 שנה ועובד ארבע שעות ביום (לא כולל הפסקת צהריים), מרוויח 40-50 אלף שקל. 

 כסף לא חסר ברשות השידור, חסר רק מישהו שינער את סדר העדיפויות מבפנים, ויפסיק לאיים על העיתונאים שעושים את עבודתם ונושכים את הממסד בגזירת גירוש. אז מי אמר שבראל חיוני לרשות השידור? 


 קישורים נוספים 
 הופסקה עבודתו של הפרשן המשפטי משה נגבי בערוץ 1  [10] 

 רון קופמן פוטר מהרדיו משום שביקר את רשות השידור והמנכ  "  ל יוסף בראל  [11]