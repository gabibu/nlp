עזרא הראל חולש על מספר חברות, חלקן פרטיות וחלקן ציבוריות, באמצעות חברת  לידן ייזום עסקים (  לידן  [10]  : ת"א)  , הנסחרת בתל אביב. בהסכם השכר שלו עם חברת  אי.סי.טי.אס (  ICTS  [11]  : NASDAQ)  , בה הוא מכהן כיו"ר הדירקטוריון, מועבר הבונוס השנתי שלו בשלמותו לחברת לידן, שנמצאת בשליטתו ובשליטת איש העסקים מנחם עצמון, המכהן כדירקטור של ICTS. 

 ב-25 ביוני 1998 נחתם חוזה בין עזרא הראל ל-ICTS, לפיו יקבל הראל פנסיה שנתית של 120 אלף דולר, וכן בונוס מיוחד מדי שנה בגובה 5% מהרווח ההוני של החברה ומהרווח הנקי שלה, המופק מפעילות. בשנת 2001 הסתכם בונוס זה ב-1.8 מיליון דולר, ובשנת 2002, כפי שנראה לאור הרווח ההוני של כ-60 מיליון דולר כתוצאה ממכירת החברה הבת באירופה, יקבל בונוס של 2.166 מיליון דולר. 

 הבונוס שקיבל מנחם עצמון בשנת 2001 היה צנוע בהרבה, ועמד על 412 אלף דולר, ובונוס זה, כמו הבונוס של שנת 2002 של 499 אלף דולר, יועבר באופן ישיר לחברת לידן. 

 בנוסף, כבעלת מניות בפני עצמה קיבלה לידן אף היא בונוס שנתי בגובה מיליון דולר בשנת 2001 ותקבל בונוס בגובה 1.2 מיליון דולר ב-2002. לעומת הראל ועצמון, למנכ"ל ליאור צוקר אין קשר ישיר לחברת לידן ועל כן הבונוס שקיבל ב-2001, שעמד על 1.08 מיליון דולר ב-2001 וצפוי להסתכם ב-1.3 מיליון דולר ב-2002, יישאר בידיו. 

 הראל ועצמון מחזיקים בכ-60% מהון המניות של ICTS, כ-3.6 מיליון מניות, באמצעות החברות לידן והרמוני. 


 מחיר מניית ICTS היום משקף רווח של 50% להראל על חבילת האופציות שברשותו 


 בנוסף למניות בהן הוא מחזיק, הונפקו להראל באוגוסט 2001 130 אלף אופציות במחיר מימוש של 4.95 דולרים למניה, בדומה לרמות מחיר המניה באותה תקופה. ככל הידוע, הראל עדיין לא מימש את האופציות שברשותו, ואשר תאריך פקיעתן הוא ספטמבר 2002. מאז אוגוסט 2001, כמעט שהוכפל מחיר המניה, שעומד היום על 9.5 דולרים, כך שמימוש האופציה ברמות כאלו יניב להראל רווח של 591 אלף דולר. 

 בדומה להראל, קיבלו גם בכירים אחרים ב-ICTS אופציות במחירי מימוש דומים, אך לא באותו היקף כפי שקיבל הראל. כך קיבל מנחם עצמון 13 אלף אופציות, גם הן במחיר מימוש של 4.95 דולרים ועם תאריך פקיעה - סוף ספטמבר 2002. 

 בתשקיף ה-F-20 שהגישה החברה לרשות ניירות ערך האמריקאית, לא נמסר שכר אישי של כל אחד מהמנהלים והדירקטורים, אך נמסר כי שכרם הכולל הסתכם ב-2001 ב-841 אלף דולר. חברי הדירקטוריון שאינם מכהנים בתפקידי ניהול ב-ICTS או בלידן, קיבלו שכר של 10,000 דולר ועוד 1,000 דולר על כל פגישת בורד. 

 מניות חברת ICTS צברו תאוצה לאחר אירועי הטרור של ה-11 בספטמבר, בשל העובדה שהחברה מתמקדת באבטחת שדות תעופה. עם זאת, עם החלטת הקונגרס האמריקאי להלאים את אמצעי ביטחון שדות התעופה לתקופת של כשנתיים, התעורר חשש בנוגע ליכולתה של ICTS להמשיך לייצר הכנסות בארה"ב. במקביל, התקדמה החברה במגעים למכירת החברה הבת שלה באירופה. ברבעון הראשון של 2002 דיווחה ICTS על רווחי שיא, של 46.9 מיליון דולר או 7.28 דולרים למניה, כתוצאה ממכירת האחזקות הנותרות בחברה הבת. 

 על אף החלטת הקונגרס, דיווחה ICTS על גידול בהכנסות ברבעון הראשון ב-60% לעומת הרבעון המקביל, כאשר הסיבה בה היא נוקבת היא הגידול בהכנסות מפעילות בארה"ב מיוחס לדרישה הולכת וגדלה לשירותי ביטחון בעקבות אירועי ה-11 בספטמבר.