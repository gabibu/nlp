כמי שחוטא מפעם לפעם בהימור על משחקי כדורגל נתקפתי בהלם תרבותי קל משהתחוור לי כשהגעתי לישראל  שרק הימורים בחסות המדינה זוכים לאצטלה חוקית. למרות שכניסתם של האינטרנט וההימורים המקוונים לחיינו חוללה אנדרלמוסיה בתחום חקיקה זה, וחוקיותם של אלה מצויה בתחום האפור, לא ניתן להתכחש לעובדה שמי שמבקש לשמור בדקדקנות על החוק אינו יכול להמר על משחקי כדורגל בינלאומיים בישראל. 

 ההחלטה של מועצת ההימורים להשיק לאחרונה את משחק ההימורים "Winner", בו מוזמנים המהמרים לנסות ולנחש את תוצאות משחקי גביע העולם, עוררה בי התלהבות רבה, מכיוון שסוף סוף ניתנה לי ההזדמנות לפצוח בקרב של מוחות כנגד סוכני ההימורים הישראלים. עם זאת, לאחר שסקרתי את טופס ההימורים הבנתי מיד שגם בתחום ההימורים מונופול הוא דבר גרוע. 

 ניקח לדוגמה תסריט בו קיים עושה שוק אחד בלבד העושה שוק במניית צ'ק פוינט. אם תרצה לרכוש או למכור את מניית צ'ק פוינט תיאלץ לסחור עם עושה שוק זה. גם אם הפער בין מחיר המכירה למחיר הקנייה יגיע ל-10%, תיאלץ לספוג זאת אם תרצה להשתתף בשוק זה. 

 גזירה שווה חלה על שוק ההימורים. בז'רגון ההימורים שוק "מושלם" הוא כזה בו מסתכמים שערי ההימור המוצעים על אירוע מסוים ב-100%. כל אפשרות נמוכה יותר תאפשר למהמר לזכות תמיד אם יהמר באופן משוקלל על כל התוצאות האפשריות, וכל אפשרות גבוהה יותר תביא לזכייתו של סוכן ההימורים במידה שההימורים יתפזרו באופן שווה. ברור שסוכן ההימורים קובע את השערים כך שייהנה משולי רווח מובנים. במשחק כדורגל לדוגמה נוטים שולי הרווח לעמוד על כ-10%. 



 הבה נתבונן בשערי ההימורים שהוצעו על ידי "Winner" למשחק בין אנגליה לארגנטינה בשבוע שעבר. "ווינר" הציע שער של 1.7 לניצחון של ארגנטינה, 3.15 לניצחון של אנגליה ו-2.9 למקרה של תיקו. הוספתי לטבלה את שערי ההימורים הטובים ביותר שמצאתי בקרב מספר סוכני הימורים מקוונים. ההפרשים במחירים הם מדהימים. לא הצלחתי למצוא אף סוכן הימורים המציע שערים גרועים יותר מ"ווינר". 

 על מנת לחשב את שולי הרווח המובנים יש פשוט לחלק את השערים ב-100 ולחבר את התוצאות. בעוד שסוכן ההימורים המקוון המשתלם ביותר הציע שוליים של 6% על המשחק, "ווינר" תימחר את אותו המשחק בשוליים של 25%. 

 יש לציין שבחרתי במשחק באופן שרירותי (בגלל שאנגליה ניצחה כמובן!), אך אני יכול להבטיח לכם שיכולתי להרכיב טבלה דומה לכל משחק ממשחקי הגביע העולמי שניתן להמר עליו ב"ווינר". 

 למה זה משנה? מכיוון שלטווח הארוך לא יעלה בידיו של מהמר מצליח להחזיר הרבה יותר מ-8%-10% בשנה על הונו. בוא לא נשכח ש-90% מן המהמרים יפסידו כסף. הסיכויים לזכות בכסף לטווח ארוך ב"ווינר" עם שולי רווח שכאלה הם כמעט אפסיים. למרות שיש לברך את הממשלה על שהיא מאפשרת לישראלים להמר על אירועי ספורט שונים, המהלך הבא חייב להיות פתיחתו של שוק ההימורים לתחרות מסוימת. צעד כזה עשוי למעשה לסייע לקופת האוצר, היות שהגברת התחרות והגידול בביקוש עשויים להביא בסופו של דבר לכך שהמסים שייגבו משוק גדול יותר עשויים לגמד את ההכנסות שגורפת הממשלה כעת ממונופולים כמו "ווינר".