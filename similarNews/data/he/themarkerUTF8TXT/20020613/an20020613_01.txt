מאת אבי נוימן ויגאל רופא 


 לאחרונה אנו עדים להתעניינות הרבה של בעלי מקצועות חופשיים ושכירים בדרג הניהול הבכיר באפשרות להקמת חברת שירותים בבעלותם, למסגרת פעילותם הקיימת כיום. אופנת חברות השירותים תצבור, ככל הנראה, תאוצה בתקופה הקרובה לאור גזירות המס הנוחתות עלינו כמעט מדי יום ביומו, שמשמעותן העיקרית היא הכבדת נטל המס בצורה משמעותית על בעלי ההכנסות הגבוהות. 

 ניתן לומר כי הזרז העיקרי לשינוי דפוסי המסגרת המשפטית לפעילות ולרצון לפעול באמצעות חברה הינו ביטול תקרת ההכנסה החייבת בביטוח לאומי במסגרת חוק תוכנית החירום הכלכלית (תיקוני חקיקה להשגת יעדי התקציב והמדיניות הכלכלית לשנות הכספים 2002 ו-2003), התשס"ב 2002 (להלן: "החוק"), שאושר על ידי הכנסת בקריאה שנייה ושלישית בשבוע שעבר. 

 עוד בטרם יבשה הדיו על הטלתו של ההיטל המיוחד בשיעור 0.5% על בעלי הכנסות גבוהות, נקבעה הוראת שעה בחוק לתקופה המתחילה בתחילת יולי השנה ומסתיימת ב-31 בדצמבר 2003 - לפיה תבוטל תקרת ההכנסה החייבת בביטוח לאומי ומס בריאות (שהוגבלה עד כה לגבי עובדים ועצמאיים בתקרת הכנסה חודשית של חמש פעמים השכר הממוצע במשק - כ-35 אלף שקל). 

 המשמעות המעשית של הוראות השעה היא העלאת המס האפקטיווי של בעלי ההכנסות הגבוהות (שכירים ועצמאים כאחד) ב-10%-12% נוספים על הכנסתם העודפת מעל 35 אלף שקל בחודש, החל מחודש יולי של שנה זו. 


 הזכות להתאגד במסגרת חברת שירותים 


 כאמור, שינוי מסגרת הפעילות של אותם יחידים והתאגדותם במסגרת חברת שירותים עשויים להפחית את נטל המס האפקטיווי הכולל שיחול עליהם, כמסגרת של תכנון מס לגיטימי, כפי שניווכח בהמשך. עצם שינוי סדרי עולם, ובייחוד שינוי משטר המס, עשוי לעורר שאלות בתחום דיני העבודה מחד ובתחום דיני המס מאידך. סקירתנו זו אינה עוסקת בהיבטים הקשורים לדיני עבודה עם המעבר למתן שירותים באמצעות חברה, אך אין ספק כי כל מהלך של שינוי דפוסי ההתארגנות המשפטית לפעילותו של היחיד מחייב התייחסות משפטית ברורה, לרבות התייחסות להפסקת קיומם של יחסי עובד-מעביד או מעבר ממשטר המס של עצמאי למשטר המס החל על חברה ובעלי מניותיה. 

 לעניין דיני המס, כבר נפסק בעבר על ידי בתי המשפט בישראל, כי זכותו של כל אדם לפעול באמצעות חברה במקום כיחיד, גם אם הפעילות הנעשית במסגרת החברה הינה לשם הקלת נטל המס ואין בעובדת היווצרותו של חיסכון במס משום אפשרות לשלול זכות זו (ראה עמ"ה 115/92 בעניין אניעם נ' פשמ"ג). 

 נראה כי שילוב של פעילות במסגרת חברת שירותים לצד העסקתו של היחיד כשכיר בחברה זו, עשוי להוות תכנון מס לגיטימי להפחתת נטל המס האפקטיווי הכולל שיחול על אותו יחיד  קל וחומר כי זכות זו קיבלה מעמד נעלה יותר עם חקיקת חוקי היסוד: חוק יסוד כבוד האדם וחירותו וחוק יסוד חופש העיסוק. הזכות לבחור את צורת ההתאגדות למסגרת פעילותו העסקית של אדם נתונה בידי כל אחד החפץ בכך, במסגרת החוק הקיים, ובלבד שפעולה זו תושתת על היגיון כלכלי עסקי. 

 כחלק מחירויות היסוד הבסיסיות העומדות בפני כל אזרח, רשאי איפוא אדם להתאגד בחברת שירותים בבעלותו המלאה ולספק את שירותיו באמצעותה. כאמור לעיל, הקמתן של חברות שירותים בידי יחידים הפכה להסדר מקובל בכל העולם, ואף הוכרה על ידי בתי המשפט בישראל כחלק מהדפוסים המקובלים למסגרת פעילותו של היחיד. 

 מן הראוי לציין כי התאגדות במסגרת חברות שירותים בבעלות יחידים איננה עוף מוזר במחוזותינו וקיימת זה מכבר ללא קשר לגזירות המס שהותוו בתוכנית החירום הכלכלית. 


 יתרונות המס לפעילות במסגרת של חברה: 


 1.	שיעור מס נמוך על רווחים בלתי מחולקים - עוד בטרם בוטלו תקרות ההכנסה החייבת לעניין ביטוח לאומי, נוצרה עדיפות לבעלי הכנסות גבוהות לפעול באמצעות חברת שירותים בשל שיעורי המס השונים החלים על חברה לעומת יחיד. 

 כיום, בטרם אושרו המלצות ועדת רבינוביץ', על חברה מוטל מס אחיד בשיעור של 36% לעומת שיעורי מס שוליים החלים על היחיד עד לשיעור מקסימלי של 50% (ללא תוספת של ביטוח לאומי ומס בריאות). כך,  כאמור, שינוי מסגרת הפעילות של אותם יחידים והתאגדותם במסגרת חברת שירותים עשויים להפחית את נטל המס האפקטיווי הכולל שיחול עליהם, כמסגרת של תכנון מס לגיטימי  לדוגמא, כספים פנויים של יחיד ו/או חברה שאינם נמשכים על ידו כהוצאות מחייה - אינם ממוסים, למעשה, כל עוד לא נמשכו על ידו בדרך של משכורת או דיווידנד. יש המצדדים באמרה כי "מס נדחה הוא מס נחסך" ושימוש מושכל בעודפי הכספים הפנויים במסגרת החברה עשוי להגשים מטרה זו ואף להביא ליצירת חברות שירותים חדשות ולהקטנת נטל המס העתידי.  2.	שיעור מס אפקטיווי נמוך על רווחים מחולקים - אם בכל זאת חפצה נפשו של היחיד במשיכת הרווחים מהחברה, הרי שאם עד היום מקובל היה לחשוב כי עצם אקט משיכת הרווחים ביטל את יתרון המס הגלום בחברה (שיעור מס אפקטיווי משוקלל של 52%), הרי שבהשוואה למס האפקטיווי החל על עצמאי או שכיר לאחר ביטול תקרות ההכנסה החייבת בביטוח לאומי (שיעור מס אפקטיווי של 60% כולל ביטוח לאומי ומס בריאות), גם משיכת הרווחים עשויה להפוך לכדאית, כל עוד תבוצע בצורה מושכלת ומבוקרת כך שלא תחוב בביטוח לאומי ומס בריאות. 

 ובמה דברים אמורים? כל עוד הכנסותיו של בעל חברת השירותים ממשכורת תעלה ולו בשקל אחד על הכנסותיו מדיווידנד, לא יוטל ביטוח לאומי ומס בריאות על משיכת הרווחים, ומכאן שייווצר חיסכון במס בשיעור הנע בין 8%-10% על רווחים אלו. החיסכון מחושב על ההפרש בין שיעור המס האפקטיווי הכולל של 52% לבין שיעור מס אפקטיווי של 60% לגבי הכנסות עבודה או 62% לגבי הכנסות של עצמאיים ממשלוח יד.   3.	המלצות ועדת רבינוביץ' - פרסום המלצותיה של הוועדה לרפורמה במס מעיד על הכוונה לאיחוד שיעורי מס הכנסה וביטוח לאומי בהדרגה עד לשיעור כולל של 49% בשנת 2008 - שיעור שלמעשה נמוך ב-3% מהמס המשוקלל החל על חברה וחלוקת הרווחים כדיווידנד ליחיד (שיעור של 52%). ואולם, כפי שציינו, אם המלצות אלו יתקבלו, הרי כל שנדרש הוא בשנים הרלוונטיות, למשוך את כל רווחי החברה בדרך של משכורת, כך שמחד לא תהיה לחברה כל הכנסה חייבת ומאידך ימוסה היחיד על כל הכנסותיו בשיעור של 49%, וזאת ללא כל צורך בפירוקה של אותה חברת שירותים. 

 4.	שיקולים אחרים - קיימים עוד שיקולים רבים העשויים להניב יתרונות מס לניהול פעילות במסגרת משפטית של חברה, אשר קצרה היריעה מלדון בהם, אולם נזכירם על קצה המזלג: התרת מכלול  כל עוד הכנסותיו של בעל חברת השירותים ממשכורת תעלה ולו בשקל אחד על הכנסותיו מדיווידנד, לא יוטל ביטוח לאומי ומס בריאות על משיכת הרווחים, ומכאן שייווצר חיסכון במס בשיעור הנע בין 8%-10% על רווחים אלו  הוצאות במסגרת החברה אשר אינן בהכרח מותרות אצל היחיד; ניהול השקעות אופטימלי בנכסים מניבים (נכסי נדל"ן להשכרה); רישום כעוסק לצרכי מע"מ והתרת תשומות מותרות בניכוי, אשר אינם מותרים בידי יחיד שהינו שכיר; וכר נרחב לביצוע קיזוז הפסדים אופטימלי במסגרת חברה מאשר כיחיד. 

 לצד היתרונות הגלומים במסגרת פעילות באמצעות חברת שירותים, עולות שאלות כבדות משקל שיש לתת עליהן את הדעת, כגון: גובה עלויות הקמת והחזקת חברת השירותים; הפסקת קיומם של יחסי עובד-מעביד ומשיכת כספי הקופות; אי התרת מס תשומות בגין הוצאות דמי ניהול במקרים ספציפיים בידי החברה מקבלת השירותים; היבטים משפטיים, חשבונאיים ומיסויים לגבי אופציות המוענקות לעובדים; בדיקה משפטית לאפשרות להתקשרות בהסכם לאספקת שירותים; הגבלות תקרה סוציאליות להפקדות בקופות בידי החברה ועוד. 


 מורה נבוכים להקמת חברת שירותים 


 המעבר ממעמד של עובד שכיר בחברה לנותן שירותים באמצעות חברת שירותים מחייב בחינה משפטית ומיסויית כאחד, המצריכה בין היתר: 

 * ניתוק מוחלט של יחסי עובד-מעביד עם החברה בה הועסק השכיר, לרבות פיצויי פיטורים ומשיכת כספי הקופות.* רישום חברה ברשם החברות, לרבות פתיחת תיקים במס הכנסה, ניכויים ומע"מ.* מינוי רו"ח לחברה (לרבות שירותי הנהלת חשבונות) והסדרת חובת הגשת הדיווחים לרשויות המס.* יצירת הסכם ניהול חדש לאספקת שירותים לחברה המעסיקה בעבר חלף עלויות השכר המגלמות בתוכן גם את מרכיב הזכויות הסוציאליות. הסכם הניהול, יהיה ערוך על בסיס כלכלי ובכתב - בהתאם לפסק דין ארגורן שניתן לאחרונה בידי בית המשפט המחוזי (כללים שיפורסמו על ידינו במאמר מיוחד).* קביעת פרמטרים למשיכת משכורת חודשית מחברת השירותים, וכן השתתפות בשירותי משרד של החברה המעסיקה בעבר.* הסדרת אופן המיסוי החל בעת שינוי משטר המס על אופציות המוחזקות בידי אותו יחיד, אם קיימות כאלו.* יצירת ביטוח פנסיוני חדש ליחיד במסגרת חברת השירותים החדשה ו/או במסגרת חיצונית אחרת. 


 אחרית דבר 


 על בעלי הכנסות גבוהות (שכירים ועצמאים כאחד) לשקול בחיוב את הכדאיות בשינוי דפוסי המסגרת המשפטית לפעילותם, לאור העלאה הצפויה בנטל המס הכולל שיחול עליהם, בייחוד לאור הסרת תקרות ההכנסה החייבת בביטוח לאומי ומס בריאות. 

 נראה כי שילוב של פעילות במסגרת חברת שירותים לצד העסקתו של היחיד כשכיר בחברה זו, עשוי להוות תכנון מס לגיטימי להפחתת נטל המס האפקטיווי הכולל שיחול על אותו יחיד. כאמור לעיל, אין באפשרות המלצות ועדת רבינוביץ' החדשה לגרום לעצירת שעון החול המתקתק להקמת חברות שירותים בבעלות היחיד.