כמעט שנתיים לאחר פרסום מסקנות ועדת בן בסט נעשה ניסיון נוסף לשנות את שיטת המס בישראל. שר האוצר סילבן שלום הדגיש כי הוועדה הציבורית לגיבוש רפורמה במס הכנסה בראשות רו"ח יאיר רבינוביץ התבקשה להמליץ על שינויים שיישומם אפשרי. 

 שאלת הישימות שהכשילה את מסקנות ועדת בן בסט אכן טופלה היטב. חבר הכנסת סילבן שלום, שהיה מאבני הנגף הפוליטיות העיקריות ליישום מסקנות ועדת בן בסט, הוא שמבקש עתה את אישור הכנסת למסקנות הוועדה, שעשויות להיות מהישגיו הבולטים והלא רבים. אכן מסקנות הוועדה נכתבו בצלמו ובדמותו של שר האוצר - כמותו הן מתחמקות מטיפול בעיוותים המיטיבים עם מגזרים עשירים או חזקים באוכלוסייה, ומקור המימון שלהן הוא הנכס הפיננסי העיקרי של מעמד הביניים: הפקדונות השקליים. 

 מסקנות הוועדה למיסוי שוק ההון מתייחסות ליחידים ולחברות שסעיף 6 לחוק התיאומים לא חל עליהן, בעיקר חברות שכל בעלי מניותיהן יחידים ואינן תובעות הכרה בהוצאות מימון. 


 מניות 


 ועדת רבינוביץ קבעה שיעור מס של 15% על הרווח הריאלי, או לחלופין 25% מהרווח הריאלי במקרה שבו הותרו הוצאות מימון. שיעור מס זה יבוא במקום פטור למעשה ממס על רווח ההון ממכירת מניות שניתן ליחידים כיום. הרווח הריאלי יחושב על בסיס המדד הידוע במועד הרכישה שנקבע לצורך החישוב, ב-16 בחודש שלאחר הרכישה בפועל. 

 שיטת הגבייה נועדה להימנע מהטלת חובת דיווח על פרטים. המס ינוכה במקור על ידי הברוקר שאצלו מנהל האזרח את תיק ניירות הערך בשיעור של 15% מהרווח הריאלי או הנומינלי (10%), לפי העניין. הברוקר יחשב את הרווח הריאלי בקיזוז ההפסדים ויעביר את המס מדי חודש לרשויות. אם נוכה מהאזרח מס עודף או אם לא קוזזו הפסדיו, יהיה האזרח רשאי להגיש דו"ח מקוצר. 

 הוועדה קבעה כי עד לאישור תוכנה לניכוי מס מהרווח או עד תום 2003, לפי המוקדם, ינכה הברוקר מס במקור של 1% מתמורת המכירה, והחל ב-2004 תחול חובת ניכוי מס במקור מהרווח ממכירת ניירות ערך בבורסה. 

 ועדת רבינוביץ קבעה כי עד 2007 יותר קיזוז הפסדים מניירות ערך שנסחרים בבורסה בת"א בשיטת הזיכוי רק מרווחים מניירות ערך שנסחרים בבורסה זו, והפסדים מניירות ערך שנסחרים בבורסה בחו"ל רק מרווחים מניירות ערך שנסחרים בבורסה בחו"ל. החל ב-2007 יותר קיזוז הפסדים בשיטת הזיכויים לגבי כל סוגי ניירות הערך כנגד רווחים ממכירת כל סוגי ניירות ערך, וכן כנגד ריבית ודיווידנד מכל בורסה. ההפסד ממכירת ניירות ערך שנרכשו לפני היום הקובע להחלת הרפורמה שיותר לקיזוז יהיה רק לגבי אותו חלק שנרכש לאחר היום הקובע. 

 בניגוד לוועדת בן בסט הותירה ועדת רבינוביץ שיעורי מס רבים ושונים על סוגים שונים של ניירות ערך. כדי לא לגרום להרעה באטרקטיוויות היחסית של הבורסה בת"א בהשוואה לבורסות בחו"ל הוחלט לא להפחית בתקופת מעבר של 3.5 שנים את שיעור המס ששמשלמים יחידים על הרווחים ממכירת ני"ע זרים שנסחרים בחו"ל. שיעור המס על רווחי הון ממכירת ני"ע זרים יישאר בעינו עד תום 2005, וכך גם לגבי ריבית ודיווידנד שמשתלמים בגינם, לעומת 5% במקור או 35% מהרווח לפי בחירת הנישום. החל ב-2006 יחול על המכירה בשווקים שיעור מס של 15% ועל דיווידנד המשתלם בגינם שיעור מס של 25%. 


 איגרות חוב 


 כמו בכל פעם שעולה שאלת המיסוי של שוק ההון מתעוררת ביקורת על העיתוי. ועדת רבינוביץ אינה יוצאת מכלל זה. התמוטטות בשוק האג"ח השקליות הלא צמודות גרמה לפעילים לבקר את ההמלצה למסות את הפיקדונות והאג"ח השקליות, ולהרע את מצבם היחסי בהשוואה לאפיקי ההשקעה המט"חיים והצמודים. 

 ועדת רבינוביץ ממליצה להסיר את הפטור ממס שממנו נהנו איגרות החוב השקליות הלא צמודות. פטור זה היה אחד הגורמים לצמיחת תעשיית קרנות החוב השקליות ל-25 מיליארד שקל. הוועדה מציעה שלא להטיל מס על רווח ההון ולא להכיר בהפסד הון ממכירת איגרות חוב ומלוות קצרי מועד (מק"ם) שנסחרות בבורסה בת"א עד סוף 2003.עם זאת, החל מהיום הקובע להחלת הרפורמה ועד לסוף 2003 יוטל מס בשיעור של 15% על הריבית שמשלמות איגרות החוב הצמודות, ו-10% על הריבית שמשלמות איגרות החוב הלא צמודות, בעוד שהמק"מים יהיו פטורים ממס כלשהוא עד סוף 2003, עובדה שתרמה לעליות החזקות (0.6% בממוצע) במק"מים אתמול. 

 החל ב-2004 יוטל מס רווח הון על מכירת אג"ח צמודות (15% מהרווח הריאלי) ואג"ח לא צמודות ומק"מ (10% מהרווח הנומינלי ממכירה כולל פדיון שייחשב כמכירה) ויותרו הפסדי הון. עם זאת, לא יהיה שינוי במשטר המס על הריבית המתקבלת מאיגרות חוב סחירות שהונפקו לפני 8 במאי 2000, מועד פרסום מסקנות ועדת בן בסט, ויימשך הפטור ממס על רווח ממכירת אג"ח סחירות שהונפקו לפני 8 במאי 2000. 

 קביעת שיעור מס של 10% על הרווח הנומינלי לעומת שיעור מס של 15% על הרווח הריאלי עלולה ליצור מצב שבו המחזיק באיגרת חוב שקלית לא צמודה ישלם מס ריאלי גבוה על הריבית, ורווח ההון שיפיק מאחזקה באיגרת אם קצב עליית המחירים יואץ וישחוק את הריבית הריאלית שמשלמת האיגרת. כך למשל, ייתכן שאיגרת שקלית לא תניב רווח הון ממכירתה ותשלם למחזיק בה במשך שנה ריבית של 10%. אם קצב האינפלציה יעלה ל-10% בשנה זו ישלם המחזיק באיגרת מס של 10%, על אף שהריבית הריאלית ששילמה האיגרת היתה 0. יש להניח כי המסחר באג"ח השקליות יהיה תנודתי יותר, כך שישקף את ציפיות השוק לשיעור המס הריאלי על האיגרת. הוועדה  נערכה לאפשרות זו כשהמליצה כי שר האוצר, באישור ועדת הכספים של הכנסת, יוסמך לשנות את שיעור המס, אם הדבר יתבקש לנוכח שינוי בקצב האינפלציה. 

 המלצות הוועדה מיטיבות עם האג"ח הצמודות למדד, ובעיקר עם הפיקדונות ואיגרות החוב הצמודות למט"ח, ופוגעות במוצרים התחליפיים: איגרות החוב השקליות, הפיקדונות השקלים ותוכניות החיסכון צמודות המדד. 

 הריבית שמשלמים יחידים על האג"ח צמודות המדד וצמודות הדולר והפיקדונות הדולריים תרד מ-35% ל-15%;  ואילו האג"ח השקליות, הפיקדונות השקליים ותוכניות החיסכון צמודות המדד, שהיו פטורים עד עתה ממס, יישאו מהיום הקובע במס של 15% (תוכניות חיסכון צמודות מדד) ו-10% (איגרות ופקדונות שקליים). עם זאת, קבעה הוועדה כי הסדר המס החדש לא יחול על פיקדונות שהופקדו לפני 8 במאי 2000, וזאת עד לתחנת היציאה הקרובה ביותר למועד פרסום הדו"ח. ההסדר לא יחול גם על ריבית שנצברה החל במאי 2000 ועד ליום הקובע.