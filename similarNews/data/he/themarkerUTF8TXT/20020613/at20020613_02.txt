יישום המלצות ועדת רבינוביץ' למיסוי רווחי הון ולהקלת נטל המס על עבודה צפוי להיות בעל השלכות חיוביות לגבי שיעור המס שישולם בגין מימוש אופציות של עובדים, כך מעריך רו"ח יצחק צ'יקורל מפירמת ראיית החשבון דלויט טוש ברייטמן אלמגור. 

 על פי הצעת ועדת רבינוביץ', יתווסף מסלול תשלום מס חדש, המסלול ההוני, למסלול הפירותי (מלשון פרי) הקיים היום. 

 על פי מסלול הפירותי, הרווח ממימוש האופציות ייחשב כהכנסה מעבודה, ולפיכך ישולם מס כגובה המס השולי של העובד. כלומר, עובד אשר ישלם ב-2008 49% מס שולי, ישלם על שווי ההטבה הגלומה במימוש האופציות כ-49% מס. במקרה זה תוכל החברה שחילקה את האופציות לרשום את תשלום ההטבה כשכר של העובד, ולפיכך תוכל לרשום זאת כהוצאה מוכרת לצרכי מס. 

 במסלול ההוני תיחשב ההכנסה ממימוש אופציות (בניכוי העלות) כהכנסה של עובד מרווח הון. במקרה זה העובד יהיה מחויב לשלם שיעור מס מופחת של 25% בלבד על רווחיו. אומנם שיעור נמוך בהרבה מהמסלול הפירותי, אך במקרה זה החברה שחילקה את האופציות לא תוכל לרשום הוצאה מוכרת למס בגין ההטבה שהעובד קיבל. 

 על פי המלצות הוועדה, זכות הבחירה בין המסלולים תהיה נתונה בידי החברה המקצה את האופציות ולא בידי העובד. כמו כן, ההחלטה על המסלול תתבצע במועד הענקת האופציות. להערכת צ'יקורל, החברות יעדיפו את המסלול הפירותי, מאחר שיוכלו לרשום הוצאה המוכרת במס, בעוד שהעובד יעדיף את המסלול ההוני, בו שיעור המס עבורו נמוך יותר. לפיכך, יצטרכו העובד והחברה לנהל משא ומתן במועד העסקת העובד או חלוקת האופציות לגבי אופי המסלול שייבחר. 

 צ'יקורל מוסיף כי רמת ניגוד האינטרסים בין החברה ובין העובד יורדת ככל שרמת המס האפקטיווית שמשלמת החברה קטנה. כלומר, בחברות צעירות, הצפויות לרשום הפסדים לאורך זמן, מגן המס המתקבל מרישום הוצאות, כמו הוצאות שכר, קטן יותר, מאחר שבכל מקרה אינן משלמות מסים בתקופת ההפסדים. לפיכך, בחברות מסוג זה לעובד יהיה קל יותר לשכנע את החברה לבחור במסלול ההוני. 

 מצד שני, חברות רווחיות ומבוססות, אשר צפויות לרשום רווחים גם בעתיד, יעדיפו לרשום הוצאות מוכרות במס על מנת להקטין את תשלום המס האפקטיווי שלהן, ולפיכך לעובדים המקבלים אופציות בחברות אלו יהיה קשה יותר לשכנע את המעסיק לבחור במסלול ההוני. 

 בקסלמן וקסלמן מציינים כי ניתן להבין מלשון המלצות הוועדה כי ההסדר החדש יחול ככל הנראה רק על הקצאות חדשות ולא על אופציות קיימות. יתכן ויינתנו הקלות לגבי תוכניות קיימות שטרם הושלמה בגינן הענקת האופציות לעובד (למשל הכפופות לותק בעבודה). בכל מקרה ממליצים בקסלמן להמתין עד לחקיקה הראשית בנושא על מנת ללמוד על כוונת הועדה. 

 תוספת המסלול ההוני מהווה סיבוך נוסף עבור העובד, אשר גם כך מתקשה להבין לעומקן את תוכנית האופציות שלו, ולתמחרן בצורה נכונה מול הטבות במשכורת שוטפת. בעת משא ומתן העובד ייתקל באנשי החברה אשר יהיו בעלי אינטרס מובהק להניעו מהמסלול ההוני למסלול הפירותי, וסביר להניח שיתקשה לשכנעם לבחור במסלול ההוני, בו ישלם העובד מס מופחת.