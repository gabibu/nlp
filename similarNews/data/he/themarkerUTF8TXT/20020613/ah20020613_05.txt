כתב האישום שהוגש היום כנגד אתי אלון, סגנית מנהלת מחלקת השקעות  בבנק למסחר (  מסחר  [10]  : ת"א)  , ואביה אביגדור מקסימוב חושף את הדרכים ה"מתוחכמות" כביכול שבהן פעלה אלון במהלך השנים האחרונות, לצורך גניבת כספי הבנק ולקוחותיו. 

 הפרקליטות מדווחת לראשונה על היקף המעילה האמיתי - 216 מיליון שקל. כאשר החלק הארי של הסכום, 164.4 מיליון שקל, נגנב על ידה בעצם בשתי דרכים "מתוחכמות", שהחולייה המקשרת ביניהן היא שאת הכסף שהוזרם לכיסוי חובות ההימורים של אחיה, עופר מקסימוב, היא הוציאה מחשבונה הפרטי בבנק - חשבון מספר 73709. 

 לאחר שכספים אלו יצאו מחשבונה, היא מצאה שתי דרכים לכסות את החובות שנוצרו בו. הראשון היה פשוט לגנוב כספי לקוחות במזומן, או בהעברות מחשבון לחשבון, ולכסות את יתרת החובה בחשבונה. 

 הדרך השנייה היתה שונה במקצת. אלון היתה מנפיקה צ'ק בנקאי של הבנק לפקודתו של לקוח הבנק, כשאת חשבון הלקוח היא היתה מחייבת בסכום הצ'ק (כאילו הלוואה שנטל הלקוח) והכל כמובן ללא ידיעת הלקוח. 

 אלא שעל צ'ק בנקאי יש צורך בחתימת מורשי החתימה של הבנק, ולכן היתה אלון "משדלת במרמה" את מורשי החתימה של הבנק לחתום עליו, בטענה השקרית שהוא מוצא לבקשתו של הלקוח. לאחר שהצליחה במשימתה זו היתה מעבירה אלון את הצ'ק לאביה או לאחיה, ואלו היו מסבים אותו תוך זיופו, מבצעים עליו פעולת ניכיון ומעבירים את הכסף חזרה לאלון כדי שתפקיד אותו בחשבונה. 


 הבנק הקטן של אלון 


 כך שימש חשבון הבנק הקטן של אלון - חשבון 73709 - לפי טענת המשטרה, מקור בלתי אכזב להזרמת כספים בסך כולל של כ-164 מיליון שקל ב-4 שנים. מדהים. ואיך הדבר נפסק? על כך ניתן למצוא שורה אחת בלבד בכתב האישום: "במועד לא ידוע הפסיקה אלון להשתמש בחשבונה האישי, כיוון שהממונים עליה העירו לה בגין התנועות הגדולות ויתרות החובה בחשבונה". נו, באמת יפה מצדם. 

 אלא שגם לאחר שהוזהרה על ידי הממונים עליה לא פסקה אלון, לפי כתב האישום, את מעשי הגניבה, אלא שהפעם היא הפסיקה להעביר את הכספים דרך חשבונה. דרך המלך בה בחרה כעת היתה שיטת הצ'קים בנקאיים. 

 אלון היתה מורה לכספר בבנק להדפיס צ'ק בנקאי לפקודת לקוח של הבנק או אדם פיקטיווי אחר, כאשר סכום הצ'ק היה נזקף לחובת חשבונו של לקוח הבנק מבלי ידיעתו. ושוב, לשם כך היתה אלון נזקקת לחתימת מורשי חתימה על הצ'ק, ושוב הצליחה לעשות זאת תוך שידולם במרמה, בטענה שהלקוח הסכים לכך. לאחר מכן היתה מעבירה את הצ'ק לאביה או אחיה, שהיו מזייפים חתימות היסב ופודים את הצ'ק. בשיטה זו הוציאה מהבנק, לפי כתב האישום, כ-175 מיליון שקל. 

 שיטה נוספת ואחרונה המפורטת בכתב האישום היתה שיטת ההעברות הבנקאיות: אחיה היה מודיע לה לאיזה חשבון להעביר סכום מסוים, והיא היתה עושה זאת ומחייבת חשבון של אחד מלקוחות הבנק. בשיטה זו הוציאה אלון מהבנק כ-40.5 מיליון שקל. 

 במסגרת פעולות החיפוי על מעשיה, היתה אלון מזייפת מסמכים ומזינה למחשבי הבנק מידע מוטעה. היא נהגה לשבור פקדונות של לקוחות ללא ידיעתם, לפתוח בשמם חשבונות נוספים ולקחת בשמם הלוואות. 


 תדפיסים כוזבים ללקוחות 


 כשהיא נדרשה לגנוב סכום גדול במיוחד, נטען בכתב האישום, היא היתה גונבת אותו ממספר חשבונות, מרכזת אותו בחשבון לקוח מסוים וממנו שואבת את הסכום הנדרש, ומעבירה אותו לאחיה או לגורמים אחרים. כשלקוחות ביקשו למשוך מחשבונותיהם הריקים כספים, היא היתה מאפשרת זאת וממלאת את החסר בהעברה מחשבון של לקוח אחר. 

 היא היתה מפיקה פלטים כוזבים ללקוחות שהראו להם כי המצב בסדר, טיפלה בדואר היוצא של הלקוחות וחייבה את עובדי הבנק להעביר לביקורתה את הדואר היוצא טרם שליחתו. גם אלו שבאו לבנק לקבל תדפיס קיבלו אותו ממנה, ממחשבה האישי שפלט תדפיסים כוזבים. 

 כתב האישום מגולל כמה סיפורים המוכיחים עד כמה היתה אלון יעילה בעבודתה, ומעודכנת אפילו בשינויי החקיקה אשר עלולים להשפיע עליה. 

 בתאריך 17 לפברואר נכנס לתוקפו חוק הלבנת הון, שקבע כי כל תאגיד בנקאי חייב בדיווח לרשות להלבנת הון על הוצאות של צ'קים בנקאיים בסכום של 200 אלף שקל. 

 לפיכך, החל ממועד זה, כך נטען, החלה אלון לפצל את סכומי הכסף שגנבה באמצעות צ'קים בנקאיים תוך שהיא דואגת בכל פעם להנפיק מספר צ'קים שאינם עולים על 200 אלף שקל, שבצירופם יחד היוו את סכום הגניבה. 


 משלמת לעורך הדין בכסף גנוב 


 סיפור נוסף מתייחס ליום בו התגלתה המעילה ומתאר את המעילה האחרונה של אלון. בבוקר ה-25 באפריל 2002 הגיעו אנשי הביקורת של בנק ישראל, והתעניינו לגבי העברות הכספים שביצעה אלון. כך, נטען, הבינה אלון שמעשי הגניבה שלה עתידים להתגלות. 

 מה עושה אלון? מתוודה במקום? נשברת? לא. לפי כתב האישום היא מתחמקת מהמשך התשאול, מטלפנת לעורך דינה, בני נהרי, קובעת איתו להיפגש במשרדו, אבל רגע לפני שהיא עוזבת את הבנק היא מזייפת טופס משיכה מחשבון של לקוח הבנק ומושכת ממנו 70 אלף שקל במזומן. 

 היא מקבלת מהכספרית של הבנק את הכסף, עוזבת את הבנק בתואנה שאינה חשה בטוב, וממהרת למשרדו של נהרי שם היא משלמת לו שכר טרחתו בכסף שגנבה. רק לאחר מכן היא מגיעה למפלג ההונאה בתל אביב מלווה בעו"ד נהרי. 

 הפרקליטות, כמובן, לא מציינת האם נעשה דבר כדי להשיב אותם 70 אלף שקל (סכום פעוט אומנם), והאם הם מצויים עדיין בידיו של עו"ד נהרי? נהרי אמר היום כי לא ידע מה מקורו של הכסף. 


 בת משפחה נאמנה 


 אבל מכתב האישום הזה, לפחות לכאורה, מתברר כי אלון לא פעלה רק לטובתו של אחיה המסכן שנקלע לחובות ענק בהימוריו. היא כנראה במהלך הדרך הבינה עד כמה הדבר פשוט, והחליטה לעזור לעוד בני משפחה. 

 כך, טל אבהר, גיסה, זכה לקבל ממנה בחודשים מארס ואפריל השנה סכומים המסתכמים בכ-420 אלף שקל, על ידי כך שפתחה לו חשבון בבנק, והעמידה לו הלוואות ללא בטחונות ובחריגה מנהלי הבנק, ובשיטה הידועה שלה - העברת כספים מחשבונות של הבנק לחשבונה של אחותו של אבהר. 

 עוד אינדיקציה לעזות המצח של אלון היא שהוציאה לבני משפחתה כרטיסי אשראי מסוג מאסטרקארד פלטינה וגולד. הפלטינה נמסרה לגרושתו של אחיה, יפה מקסימוב, שהשתמשה בו לצרכיה לרכישת מוצרי מותרות בארץ ובחו"ל. 

 הגולד נמסר ללא אחר מאשר שלומי אלון, בעלה, ושימש אותו לצרכיו ולצרכי עופר. סך התשלומים בשני הכרטיסים במהלך 4 חודשים בשנת 2002 היו כ-180 אלף שקל. התשלום ירד מחשבונה של אלון - חשבון 73709 - ואת יתרת החובה בגין הכרטיסים הללו כיסתה אלון באמצעות חשבונות של לקוחות הבנק. 

 ואם לסכם את כתב האישום כנגד אלון, הוא מלמד שני דברים. הראשון הוא שאלון אינה בחורה היסטרית שנלחצה לבצע מעילה כדי להציל את אחיה חובב ההימורים, אלא שאם פרטי האישום נכונים, היא גם ידעה לדאוג לסביבה הקרובה לה. 

 והדבר המטריד יותר הוא כמובן הקלות הבלתי נסבלת, העולה מכתב האישום, שבה אשה אחת שלטה בבנק שלם במשך 4 שנים, העבירה לחשבונה האישי סכום של כ-164 מיליון שקל, החתימה את מורשי החתימה על צ'קים בנקאיים בסכום כולל של 175 מיליון שקל וכל זאת מבלי שמישהו שם ירים גבה. 


 קישורים נוספים 
 המדינה: רביזדה הפקיד ב-4 השנים האחרונות כ-4.7 מיליארד שקל בחשבונות שונים מבלי לשלם עליהם מס  [11] 

 כתב אישום נגד אתי אלון: גנבה כ-216 מיליון שקל מהבנק למסחר  [12]