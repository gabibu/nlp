החל מהשעה 10 בבוקר ועד השעה 15:30 נראה כי שני השווקים הפיננסיים המקומיים הולכים יד ביד: הדולר הולך ונחלש והמניות הולכות ומתחזקות. 

 ככל הנראה, המגמות האחידות והתיאום אינם מעידים על מידע שהגיע לכמה משקיעים המכתיבים את הקצב - לא מידע בנוגע למה שראש הממשלה, שר האוצר והנגיד יגידו היום אחרי פגישתם, לא מידע ביחס להלך הרוח בבנק ישראל, לא מידע הנוגע לשינויים תקציביים מתוכננים ולא חדשות בנוגע לדירוג האשראי של ישראל. 

 "מה שקורה הוא שהפיחות פשוט כבר מוצה", מסביר סוחר ותיק בשוק האג"ח את הנעשה בשווקים. "אגורה לפה, שתי אגורות לשם - זה כל מה שנראה עכשיו. אנשים מוכרים עכשיו דולרים וקונים פח"קים". 

 אם דבריו של הסוחר נכונים, יש לכך כמה משמעויות. הראשונה היא שהלחץ על המחירים הגיע גם הוא למיצוי, שכן הפיחות יצר את עיקר הלחצים האינפלציוניים של המחצית הראשונה של השנה. 

 המסחר היומי בדולר 

 המסחר היומי בבורסה בתל אביב 

 ואם גם זה נכון, אז מהלך העלאת הריבית השני של בנק ישראל השיג את המטרה. ואם גם בבנק ישראל יחשבו כך, אז הפיתוי של הבנק המרכזי להעלות את הריבית ב-24 לחודש יקטן. זה מה שיכול להסביר גם את ההתאוששות במניות. 

 המשמעות השנייה נוגעת לפגישת הפסגה המתוכננת היום בין ראש הממשלה, שר האוצר והנגיד  פגישה המתוכננת לשעה 19:00. 


 שלוש תוצאות אפשריות 


 לכאורה, לפגישה יכולות להיות שלוש תוצאות מבחינת השווקים: שלילית, נייטרלית וחיובית. תוצאה חיובית תתקבל אם בתום הפגישה שלושת הצדדים ייצאו ממנה ויצהירו על מחויבותם ליציבות בשווקים ובמטבע, לצמיחה ולתעסוקה ויגבו את הדברים בצעדים מעשיים - בעיקר במישור הפיסקאלי כלומר קיצוץ, אך גם במישור היחסים שבין האוצר לבנק ישראל. 

 או-אז, יש לשער שאם הפיחות באמת מוצה, הלחץ על המטבע הישראלי יירד עוד יותר, ויאפשר התרה מהירה יותר ברסן המוניטרי - מהלך שיקדם את החזרה לצמיחה והגדלת התעסוקה ושיפעל גם לטובת המניות. 

 תוצאה שלילית תתקבל אם שלושת ראשי המשק ייצאו מהפגישה ויאמרו פחות או יותר מה שנאמר בתום פגישת שר האוצר והנגיד אתמול, כלומר בעצם כלום. במקרה כזה, הדרך לעליית ריבית, המשך הפיחות, אינפלציה, הורדת דירוג והעמקת המשבר תתקצר. 

 ולגבי התוצאה הנייטרלית  זאת תהיה קשה להשגה. המרחב שבין תוצאה חיובית לתוצאה שלילית יהיה קטן מאוד.