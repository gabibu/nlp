לאחר שנים של רווחיות גבוהה ועלייה בערך המניות, הציגו השנה רשתות המזון,  שופרסל (  שפרסל  [10]  : ת"א)  וקואופ הרבוע הכחול (  רבועכ  [11]  : ת"א)  , ירידות מרשימות. לכאורה, מדובר בעוד פגע רע של המיתון. ואולם, בדיקה מעמיקה מלמדת כי חלק מהבעיה טמון בגישה האסטרטגית הבסיסית של הרשתות. 

 הרשתות האמינו כי בישראל, כמו בארצות הברית, הגודל קובע, וגורל הקמעונאים הקטנים נחרץ. אנליסטים העריכו כי רשתות השיווק יגדילו את נתח השוק שלהן מכ-50% ב-2000 לכ-70% בתוך עשור. הרשתות הגדילו את שטחי החנויות והגבירו את המאמצים לפתוח חנויות ענק של 5,000 מ"ר ויותר מחוץ לעיר (מגה, סופרסנטר, ג'מבו וכו'). 

 כדי לתמוך בצעדים אלו הן הקימו מרכזים לוגיסטיים, הכניסו מוצרי Non Food, ורצו להפוך את חנויותיהן לחנויות מעורבות בסגנון וולמארט האמריקאית. מיליונים הושקעו במיתוג הרשתות ובפיתוח מותגים פרטיים למכירת מוצרים תחת מותגי הבית. למימון פעולות אלו נחלצו הספקים, שנדרשו לתת הנחות נוספות. 

 אסטרטגיה זו פגעה ברשתות. רובן הזניחו את החנויות במרכזי הערים, והאוכלוסייה בעלת האמצעים נדחפה החוצה. מאחר שהשיווק אינו סובל חלל ריק, ההזנחה משכה מתחרים. חנויות דלי'ס, מעדניות, ולאחרונה מיני סופרמרקטים שנפתחים על ידי יזמים עצמאים, עושים חיל. חלקם אף הופכים לרשתות קטנות. 

 "חביב" ו"חצי חינם" הן שתי דוגמאות ליזמים המציעים מחירים שגם הרשתות הגדולות אינן מסוגלות או מעוניינות להציע 

 דוגמה לכך היא ההצלחה הגוברת של רשת טיב טעם, אשר המתמקדה תחילה בציבור הרוסי, ולאחר מכן פרצה מהגטו. כיום חנויות הרשת, כמו זו בנתניה, מציעות מאכלים מהמזרח, בשרים וגבינות, חוויית קנייה ומחירים אטרקטיוויים, המושכים לקוחות רבים. 

 במקביל, נאלצו הרשתות להילחם עם קמעונאים עצמאיים - "חביב" ו"חצי חינם" הן שתי דוגמאות ליזמים המציעים מחירים שגם הרשתות הגדולות אינן מסוגלות או מעוניינות להציע. שוב הותקפו הרשתות, אבל הפעם דווקא מהצד השני של המפה הקמעונית. 

 הגדלת שטחי חנויות ושטחי מסחר גוררות תוספת עלויות קבועות. אמנם חלק מהחנויות נפתחו על אדמות חקלאיות זולות יחסית, אך עדיין כל חנות צריכה להגיע לרמת מכירות גבוהה יותר כדי לכסות את העלויות הקבועות שלה. תוספת שטחים מחייבת גם הגדלת פונקציות מטה - ממחשבים ועד ניהול כוח אדם. 

 כיום שתי הרשתות הגדילו את שטחי המסחר ואת מספרן של חנויות ההנחה שלהן, בהן המרווח הקמעוני נמוך יחסית. רווח נמוך לפריט שוב מעלה את נקודת האיזון לחנות, ומחול השדים מתחיל מחדש 

 מבנה עלויות זה מבורך כאשר השוק צומח והמכירות לחנות גדלות. ואולם, בשוק ממותן קשה יותר להגיע לנקודת האיזון (היקף מכירות שבהן העלויות הכוללות זהות או אף מתחילות לעלות על הרווח הגולמי מהמכירות). כדי לסגור פער זה בין הכנסות להוצאות יש למשוך כמות גדולה של מבקרים לחנויות. 

 כמו ברשתות השקם ובמשביר לצרכן בזמנו, התשובה הקמעונית המקובלת ברשתות המזון כיום היא מדיניות הנחות אגרסיווית. כיום שתי הרשתות הגדילו את שטחי המסחר ואת מספרן של חנויות ההנחה שלהן (Discount), בהן המרווח הקמעוני נמוך יחסית. רווח נמוך לפריט שוב מעלה את נקודת האיזון לחנות, ומחול השדים מתחיל מחדש. 

 האם גודל מסייע בתקופת מיתון? לכאורה, ניתן לקבל הנחות גדולות יותר מספקים, למצוא ספקים גלובליים זולים וכך להתחרות. אך ההיסטוריה מלמדת כי רשתות גדולות הופכות מהר מאוד לביורוקרטיות - מספר רב של מנהלי שטח, אזורים, קטגוריות ומוצרים מסתובבים במטה ועלותם מוטלת על המחזור המצטמק. 

 צעדי היעול שבהם נקטו הרשתות, ובראשן שופרסל, מגדילים רווחים, בעיקר בתקופת שפע. הקמת מרכז לוגיסטי וטיפול לוגיסטי באספקת אלפי פריטים לחנויות בודדות מתחילים להעמיס עלויות שעיקרן קבועות. הצטמקות המכירות בחנויות פירושה שהיקף האספקה לכל חנות יורד בכמויות ובערכים, בעוד שעלויות התובלה והשינוע לא משתנות בהתאם. 

 דווקא במצבים כאלה מקובל בכל מפעל להעביר עלויות החוצה ולעשות Outsourcing על ידי מסירת פעולות כמו שינוע לגורמים חיצוניים, כדי לעבור מעלויות קבועות (כגון החזקת משאית) לעלויות משתנות (כמו לשלם עמלה קבועה לגוף לוגיסטי חיצוני). באופן מסורתי, בענף המזון היה זה הספק שדאג לשינוי וטיפול בנקודת המכירה. הקמת המרכזים הלוגיסטיים אחרי מאבק קשה עם הספקים העבירה את עלויות הלוגיסטיקה לרשת - על כל המשתמע מכך בתקופת התכווצות מכירות. 

 בתנאים אלו של שוק יורד, דווקא חנויות עצמאיות ורשתות קטנות מצליחות יותר לשמור על עלויות נמוכות, להשיג אספקה זולה ולהתאים עצמן לתנאי השוק. כך למשל, כאשר סופרמרקט עצמאי לא הצליח לקבל הנחה משמעותית מיבואן המשקה האנרגטי Red Bull, לא היסס בעל העסק לנסוע לחו"ל ולסגור עסקה עם ספק עצמאי. התוצאה: מחירי המוצר יורדים ועמם גם רווחי רשתות המזון, אך הסופר העצמאי מוכר כמו משוגע. 

 כך גם בכל הנוגע לטיפול בלקוחות. מי שקונה בחנות חביב, סופרמרקט עצמאי לחלוטין, נתקל באורזים - בחורים ובחורות האורזים את המוצרים בקופה, ובכך מזרזים את תנועת הקונים. ברשתות השיווק אין אורזים, אך יש קופה מיוחדת לטפל בלקוחות עם סל קניות קטן - דהיינו חביב עוזר ללקוחות שקונים הרבה, אך שופר סל עוזרת ללקוחות שקונים מעט. 

 הדוגמאות האלו מדגימות כלל שהוכיח עצמו כבר במיתון הקודם של סוף שנות ה-80. בתקופת מיתון, גורמים פרטיים גמישים ללא תקורה גבוהה יכולים להצליח ולהתחרות בהצלחה ברשתות הענק, ואילו מבנה שרשרות האספקה העולמית מאפשרות כיום גם לרשות קטנות ליהנות מיתרונות לגודל בקנייה. 

 מכאן שהימשכות המיתון עלולה לפגוע דווקא ברשתות הגדולות. קואופ צפון כבר דוחה תשלומים לספקים, אך גם מצבן של הרשתות המובילות אינו פשוט.