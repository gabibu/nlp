מצבו של הארווי פיט בכי רע. יו"ר רשות ניירות ערך של ארה"ב (SEC) ספג קיתונות של ביקורת מאז נכנס לתפקיד לפני כשנה. באחרונה תואר כמי שמתמהמה ברפורמה של הפיקוח על תעשיות ניירות הערך וראיית החשבון, אולי בשל קשריו לחברות ראיית החשבון והבנקים להשקעות הגדולים בוול סטריט, שהיו לקוחות משרד עורכי הדין שלו במשך עשרים שנה, אומרים המלעיזים. ואז, בשבוע שעבר, שוב נראה אליוט שפיצר, התובע הכללי השאפתני של מדינת ניו יורק, כמי שמקדים את פיט בסילוק ניגוד העניינים בקרב אנליסטים ובנקאי השקעות בוול סטריט. השבוע חלה החמרה נוספת: הקונגרס פירסם דו"ח ביקורתי על הטיפול הכושל של רשות ניירות ערך בקבוצת המסחר באנרגיה אנרון, והעימות ברשות עצמה על הרכב מועצת הפיקוח על תעשיית ראיית החשבון (PCAOB), המוקמת בעקבות חוק הרפורמה הפיננסית החדש ואשר תחליף את מועצת הפיקוח הקיימת (POB), שפעלה מטעם התעשייה עצמה. 

 פיט היה כה בטוח כי תהליך בחירת מועמדים למועצה החדשה יהיה פשוט, עד שהבטיח כי חמשת חבריה ימונו עד סוף ספטמבר. תחת זאת, הוא נאלץ להודות בפומבי כי ג'ון ביגס, כלכלן ומנהל קרנות פנסיה שהיה אמור להתמנות ליו"ר המועצה, כלל לא קיבל הצעה. פוליטיקאים רפובליקאים, וכמה מהניצבים ברשות ניירות הערך, התנגדו למינוי ביגס, מתוך חשש כי הוא קיצוני מדי. לדברי פיט, ביגס עדיין מועמד לתפקיד, אך נראה כי מועצת הפיקוח החדשה התנתקה מתעשיית ראיית החשבון רק כדי ליהפך לזירת התגוששות פוליטית. 

 כעת נראה כי פיט נהפך לבעיה גם בעבור הנשיא בוש, שמינה אותו. ב-4 באוקטובר מינה הבית הלבן את עוזרת הדובר אן וומק ליועצת התקשורת של פיט. בעוד שפיט רומז כי הוא ביקש את וומק, נראה כי מינויה קשור להדלפה על מינויו האפשרי של ביגס. דמוקרטים מתייחסים למינויה כהתערבות פוליטית במה שאמורה להיוותר רשות ממשלתית עצמאית. 

 הבעיות של פיט מתרבות במהירות: בדו"ח שפירסם הסנאט על פרשת אנרון בסוף 2001 מואשמת רשות ניירות הערך ב"כישלון קטסטרופלי" בפיקוח על החברה. רשות ניירות ערך לא בדקה את הדו"חות של אנרון אחרי 1997, ולכן לא חקרה את השותפויות החוץ מאזניות השנויות במחלוקת של החברה. כבר ב-1992 היא התירה לאנרון להשתמש בשיטה חשבונאית נוחה במיוחד לפעילות מכירת האנרגיה, שאיפשרה לה לזקוף את מלוא ההכנסות מחוזה ארוך טווח כבר בתחילתו, לפי שווי שוק משוער. השיטה הזו מתאימה לאומדן ערך של ניירות ערך סחירים כמו איגרות חוב, מניות ונגזרות פיננסיות, אך מכיוון שלא היה שוק לחוזי האנרגיה שבהם סחרה אנרון, קל היה לקבוע להם ערך מנופח. 

 הכשלים האלה קרו לפני שפיט נכנס לתפקיד, אך יש סימנים כי גם כעת רשות ניירות הערך אינה מטפלת כראוי באנרון. לדוגמה, הרשות לא הגיבה לבקשת אנרון לפטור אותה מתקנות מסוימות החלות על חברות חשמל, שהוגשה לראשונה באפריל 2000, אך אנרון נוהגת כאילו זכתה לפטור הזה. 

 התמוטטות אנרון וארתור אנדרסן, חברת ראיית החשבון שלה, הביאה אנשים כמו ביגס לדרוש רפורמה מקיפה בתעשיית ראיית החשבון. בעדות בפני הקונגרס לפני כמה חודשים, הביע ביגס תמיכה נרגשת בהקמת מועצת פיקוח עצמאית וחסונה, כמו זו המוקמת כעת. הוא גם תומך בסיווג אופציות למניות שמעניקות חברות לעובדים כהוצאה לכל דבר ובהחלפת רואי חשבון מדי כמה שנים, כדי להבטיח שלא יפתחו קשרים קרובים מדי עם החברות שאת דו"חותיהן הם מבקרים. הוא הבין כי תפקיד מועצת הפיקוח החדשה הוצע לו, והחל בתהליך פרישה מניהול קרנות הפנסיה. 

 כעת נראה כי פיט שגה כשחשב כי הוא זוכה לתמיכה מלאה של הנציבים האחרים ברשות ניירות ערך. בתגובה לביקורת שלפיה הוא עלול למנות למועצה החדשה את מקורביו, הסכים לחלוק את תפקיד בחירת המועמדים עם הארווי גולדשמידט, דמוקרט תומך רפורמה, שכיהן כיועץ המשפטי של רשות ניירות ערך תחת ארתור לוויט, קודמו של פיט. ואולם, אחרי שפחות או יותר הוחלט על מינוי ביגס, השמיעו שני נציבים אחרים, פול אטקינס ורואל קמפוס, הסתייגות מהמינוי. גם הם רוצים להשתתף בתהליך מינוי המועצה. 

 כעת הצטרפו אליהם גם פוליטיקאים. דמוקרטים מבקשים להבטיח מועצה תומכת ברפורמה, כדי להבטיח שחוק הסרסביינס אוקלסי (לרפורמה בתעשיות ניירות הערך וראיית החשבון) ייאכף כראוי. פיט אמור לצאת לבריסל, שם ירצה היום בכינוס על כללי תקינה חשבונאית בינלאומית. אך לנוכח העובדה שהמועד האחרון למינוי מועצת הפיקוח החדשה הוא 28 באוקטובר, ייתכן כי פיט יחליט כי הדרך הנכונה ביותר לנצל כעת את זמנו היא למצוא מועמדים שיהיו מקובלים על כל נציבי רשות ניירות ערך.