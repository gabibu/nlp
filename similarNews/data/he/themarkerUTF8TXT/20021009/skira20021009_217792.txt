"לאחר שלמדתי את טענות בנק ישראל כפי שהן מועלות במכתבך, הנני שב להודיעך כי תשלום מענק ההתייעלות ללא אישורנו אינו כדין" - כתב הממונה על השכר באוצר, יובל רכלבסקי, במכתב ששלח ב-1 באוקטובר 2002 למנהל מחלקת משאבי אנוש ומינהל בבנק ישראל, אפרים גרוס. העתקים מהמכתב נשלחו בין היתר לשר האוצר סילבן שלום, לנגיד בנק ישראל דוד קליין, ליועץ המשפטי לממשלה אליקים רובינשטיין ולמנהלת המחלקה לסכסוכי עבודה בפרקליטות המדינה עו"ד נורית אלשטיין. 

 מתברר כי טעו אלה שהתפתו להאמין כי הסתיים הסכסוך הקשה ורב הפנים בין משרד האוצר ובנק ישראל. הפעם העימות מתמקד בתוספת שכר מיוחדת המשולמת בבנק ישראל הנקראת תוספת התייעלות. סוד ידוע הוא כי השכר ותנאי העבודה בבנק הם מהטובים במשק. זה שנים ארוכות טוענים הממונים על השכר באוצר - בעבר יוסי קוצ'יק ובשנים האחרונות יובל רכלבסקי - כי עובדי בנק ישראל מקבלים תוספות שכר שלא כדין. 

 בסוף אפריל השנה נפגשו בכירים באגף השכר במשרד האוצר עם עו"ד אלשטיין לדיון בחריגות השכר בבנק ישראל ובהתנגדות צמרת הבנק להפחתתן. בבנק משולמת זה כ-9 שנים תוספת התייעלות בניגוד לחוק. התוספת משולמת 4 פעמים בשנה ומגיעה לכ-16 אלף שקל לבכיר ברבעון, כלומר יותר מ-5,000 שקל בחודש. בפגישה הוחלט לפנות לדרך המשפטית, אם בנק ישראל ימשיך לסרב לשתף פעולה עם משרד האוצר. 

 במכתב לגרוס הוסיף רכלבסקי: "בנק ישראל מעולם לא היה רשאי ואינו רשאי על דעת עצמו לקבוע כי קמה עילה לתשלום מענק התייעלות. כך, למשל, הפחתה במצבת העובדים אינה קריטריון בלעדי להתייעלות, כפי שניתן לסבור למקרא מכתבך. בהתאם לכך, משנדחתה במפורש בקשת הבנק להמשך תשלום מענק ההתיעלות לשנים 1993-1996 לא היה הבנק רשאי להנהיג תשלום זה". 

 רכלבסקי כתב: "באחרונה נודע לנו כי ב-14 בפברואר 2002 חתם הבנק על הסכם עם נציגות עובדי הבנק לתשלום מענק ההתייעלות ב-2002 ב-4 תשלומים אשר 3 מהם בוצעו, ואילו התשלום האחרון מיועד ל-1 בנובמבר 2002. בשלב זה החלטתי לבדוק את ההסכם שנעשה בחודש פברואר 2002, שכן טרם בוצע התשלום האחרון לפיו, ובדעתי לשקול הפעלת סמכויותי על פי סעיף 29 ב' לחוק יסודות התקציב, בטרם יגיע מועד התשלום". חוק יסודות התקציב מאפשר לשר האוצר למנוע ביצוע תשלום לא חוקי ולדרוש החזר תשלומים לא חוקיים. 

 "ניתנת בזה לבנק אפשרות להביא בפני את טענותיו לעניין זה, לרבות לענין האפשרות שתינתן לבנק הוראה לתבוע מהעובדים השבת כספים ששולמו להם על פי ההסכם מפברואר 2002 והכל בתוך 14 ימים מהיום", ציין רכלבסקי במכתב. בסיומו הדגיש הממונה על השכר: "אני סבור שבעניין זה, כמו בעניינים נוספים הנוגעים להסכמי השכר של עובדי בנק ישראל, ושמכתבי זה אינו עסוק בהם, על הבנק להימנע מהפרת הוראות הניתנות לו בסמכות. הפרה כזו עלולה להצדיק בירור משפטי ביוזמת המדינה". 


 הנס של אגף המכס ומע"מ 


 פורום המסים הבכיר של משרד האוצר נפגש ביום שני בבוקר בלשכת מנכ"ל המשרד, אוהד מראני, לדיון בנתוני הגבייה של חודש ספטמבר. סגן החשב הכללי, אבישר כהן, וסגן ראש אגף הכנסות המדינה, אבי לבון, סקרו בפני הנוכחים את נתוני הגבייה ב-9 החודשים הראשונים של 2002 והעריכו את תוצאות הגבייה ברבע האחרון של השנה. ההערכות התבססו בין היתר על נתוני הגבייה עד כה, האינפלציה והצמיחה הצפויות, הערכות ביחס לגירעון המסחרי ושער ומט"ח. כהן, לבון ומשתתפים אחרים בפגישה העריכו כי המדינה תעמוד ביעד המעודכן של גביית מסים ל-2002 - 148 מיליארד שקל; היעד המקורי היה 161.3 מיליארד שקל. 

 במערכת המס נהוג להשוות את נתוני הגבייה של כל חודש חדש לחודש המקביל בשנה שעברה. באוקטובר אשתקד נרשם שבר במערכת; ירידה עצומה, חסרת תקדים, של 18.1% בגביית המסים לעומת אוקטובר 2000. מאז נתוני הגבייה לא התאוששו, בשל המיתון במשק, והם נמוכים בכ-10% בממוצע ביחס לחודש המקביל בשנה הקודמת. סך כל הגבייה באוקטובר 2001 היה 10.500 מיליארד שקל לעומת 13.049 מיליארד שקל בספטמבר שלפניו. ההערכה באוצר היא כי מאוקטובר 2002 גביית המס תהיה דומה לזו של הגבייה בחודש המקביל בשנה שעברה. 

 יעד הגבייה המעודכן של אגף מס הכנסה ומיסוי מקרקעין ל-2002 הוא 82 מיליארד שקל. היעד המעודכן של המכס ומע"מ הוא 63-64 מיליארד שקל. שאר הכסף, יותר מ-2 מיליארד שקל, יגיע מאגרות ממשלה. נציבת מס הכנסה, עו"ד טלי ירון-אלדר, מעריכה כי האגף יגבה השנה כ-81 מיליארד שקל. ההנחיה של שר האוצר, סילבן שלום, היא חד משמעית: אין לחצות השנה את יעד הגירעון בתקציב, 3.9% תוצר. אם בישיבה של פורום המסים שתתקיים בדצמבר יתברר כי גביית המסים נמוכה מהיעד, יעצור החשב הכללי, ניר גלעד, חבר הפורום, העברת תקציבים למשרדי הממשלה. 

 קרן האור במערכת המס היא אגף המכס והמע"מ בראשות איתן רוב. לדברי רוב, גם על בסיס הערכות שמרניות, האגף יעמוד ביעד. על פי הערכות שמרניות פחות האגף יגבה מיליארד-שני מיליארד שקל מעבר ליעד. רוב אומר כי ב-6 מתוך 9 חודשי השנה האגף עמד ביעדים שנקבעו לו, נומינלית וריאלית, גם אם מפחיתים את תוספת ההכנסות מהעלאת המע"מ והמסים על דלק וסיגריות. מתחילת השנה גבה האגף 0.5 מיליארד שקל יותר מהיעד שנקבע לו. זאת, לאחר שמורידים מהגבייה את כל התוספות בגין שינוי חקיקה. מדובר בעלייה ריאלית של 1.3% במשק הנתון במיתון קשה, כשמספר העסקות קטן (אם כי היקפן, כנראה, גדל) ויבוא מוצרים בני קיימא ירד ב-18%. 

 לדעת רוב הסיבה העיקרית למספרים הנאים היא הירידה בהחזרים. האגף מחזיר סכומי כסף נמוכים יותר, מכיוון שיש פחות השקעות ופחות יצוא. בנוסף, נערך ארגון מחדש באגף שהוביל להיערכות שונה בתחום זה. לחוליות האגף הוכנסו רואי חשבון, סמכויות הממונים וסגניהם הורחבו, והיום יותר קשה לקבל החזרים. 


 הפסד של 200 מיליון שקל 


 בכירים במס הכנסה מעריכים כי האגף יפסיד 200 מיליון שקל ב-2003 בעקבות ביטול התקרה על תשלומי הביטוח הלאומי ומס בריאות. הפיצוי יבוא, סבורים הבכירים, מתוספת גבייה על ידי הביטוח הלאומי בהיקף של מאות מיליוני שקל. 

 לפני החלטת הממשלה על ביטול התקרה, קבע החוק כי יש לשלם ביטוח לאומי ומס בריאות בגובה של כ-10% מהשכר עד למשכורת חודשית בגובה של 5 פעמים השכר הממוצע במשק, שהם כ-35 אלף שקל. כשנודעה החלטת שר האוצר, סילבן שלום, על ביטול התקרה לחברים בוועדת רבינוביץ לרפורמה במס הכנסה, הם איימו בהתפטרות. זאת, בטענה כי ההחלטה סותרת את יעדי הוועדה. לדבריהם, יו"ר הוועדה, רו"ח יאיר רבינוביץ, אף נפגש בעניין זה עם שלום. חברים אחרים בוועדה שוחחו עם שלום בטלפון. 

 לדברי חברים בוועדה, הערכה שמס הכנסה יפסיד ב-2003 200 מיליון שקל מביטול התקרה שמרנית מאוד. מנגד, הערכה כי גביית הביטוח הלאומי ומס הבריאות תגדל במאות מיליוני שקלים, אופטימית מאוד. החברים בוועדה מציינים כי בעלי השכר הגבוה במשק - גם בעלי שכר של פי-4 מהשכר הממוצע - מקימים חברות כדי להתחמק מביטול התקרה. אם המדינה לא תעצור את התהליך היא תפסיד מסים לא רק ב-2003, שכן מי שהקים חברה לא יפרק אותה גם כאשר תוחזר התקרה לגובה סביר. 


 בלכר חוזר לירושלים 


 פרופ' מריו בלכר הישראלי, שכיהן עד לאחרונה כנגיד הבנק המרכזי של ארגנטינה ובעבר לימד באוניברסיטה העברית, ירצה ב-20 באוקטובר בירושלים על "מדיניות מקרו-כלכלית ומשברים פיננסים - לקחים מארגנטינה". ההרצאה, שתינתן בבנייני האומה, תהיה חלק מהכנס "סוגיות במדיניות מקרו-כלכלית בישראל". 

 הכנס המאורגן על ידי מחלקת המחקר בבנק ישראל, הוא מהכנסים הכלכליים החשובים שנערכים בארץ. ישתתף בו גם נגיד בנק ישראל, דוד קליין. בין הנושאים שיעלו לדיון: כלכלה וביטחון, שכר המינימום והקשר בין המדיניות הפיסקלית לשוק הכספים.