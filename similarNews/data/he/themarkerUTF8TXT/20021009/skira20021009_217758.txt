חודשיים וחצי לפני כניסת הרפורמה של ועדת רבינוביץ לתוקף, נשמעות בשוק ההון יותר שאלות מתשובות. מאות מנהלי תיקים, בנקאים, ברוקרים ומשקיעים גדשו השבוע את מרכז המבקרים החדש שהקימה הבורסה של תל אביב לדיון עם אנשי מס הכנסה בסעיפי הרפורמה ובמימושה. ואולם הנוכחים יצאו מיום העיון מבולבלים יותר מאשר באו אליו. במשך החודשים שעברו מאז פירסמה ועדת רבינוביץ את המלצותיה לא נפתרו בעיות רבות שהועלו על ידי גורמים בשוק. 

 מיסוי שוק הנגזרים עדיין נמצא בערפל, ועל השאלות בדבר אופי מיסוי מכשיר פיננסי זה או אחר אין לגורמים המקצועיים בנציבות מס הכנסה תשובה. גם בנוגע לקרנות הנאמנות חסרות תקנות רבות. מנהלי הקרנות חוששים כי התאריך האחרון להתאמת התשקיפים לקרנות שאמורות לשנות מדיניות, בסוף נובמבר, יחלוף בלי שיספיקו לעשות את הפעולות הנדרשות. בבנקים שעליהם הוטל לגבות את המס, עדיין ממתינים להוראות בדבר איפיון מערכות הגבייה והייעוץ. גם המסרים המועברים מאנשי מס הכנסה מלמדים כי בנציבות עדיין לא ערים לכל הבעיות. שמונים יום לפני תחילת הרפורמה, השוק בהמתנה. 

 ימי עיון רבים נערכו בחודשים האחרונים. לאולמות של מיטב בתי המלון בתל אביב באו רואי חשבון ויועצי מס מהשורה הראשונה. הכנסים כולם עסקו בעקרונות הרפורמה, אבל לא בפרטיה; בפרצות שיסייעו לנישומים בעלי ממון לשלם את שיעורי המס הנמוכים ביותר, אך אף לא כנס אחד עסק בהוראות ספציפיות לדרגי הביצוע. מה יאמר יועץ השקעות בבנק, כאשר לקוח ישאל אותו בנוגע להבדל שבין מס על רווח מאופציה דולרית לבין מס על רווח מפיקדון דולרי? 

 נראה כי רפורמה מורכבת, שיש בה שיעורי מס שונים ומגוונים הנוגעת לרבים כל כך, ראויה להתייחסות רצינית הרבה יותר ולזמן מספיק לצורך לימוד. בדומה לנוהל קרב בצבא כאשר כל הזמן והמאמצים מושקעים בהבהרת תמונת הקרב לגנרלים, אך החיילים בסופו של דבר אינם מבינים דבר - כך גם כאן. חברי הוועדה המכובדים, אנשי הנציבות ופקידי האוצר יבינו עד סוף השנה כל פרט ופרט ברפורמה המתגבשת; אנשי השטח יעמדו ב-1 בינואר 2003 אובדי עצות מול קהל המשקיעים והלקוחות. 

 אם נציבות מס הכנסה לא תתעשת בקרוב ולא תספק במהירות תשובות, נראה שלא תהיה ברירה אלא להעלות את הדרישה לדחות את מימוש הרפורמה בכמה חודשים. בתקופה זו יערכו גופים פיננסיים השתלמויות מקצועיות, שחקנים בשוק יזכו להדרכה, אנשי המס ישפצו ליקויים בחוק ויתקינו תקנות חדשות, תשקיפי הקרנות יעברו עדכון, מערכות המחשוב והגבייה בבנקים יאופיינו, המשקיעים בשווקים יקבלו מכתבי הסבר מהרשויות בדבר האפשרויות העומדות בפניהם, ולכולם יינתן זמן ללמוד ולהחליט על צעדיהם. שום דבר לא בוער. גם כך לא צפויה גבייה של מאות מיליוני שקלים בחודשים אלה. אסור שהכאוס והאי ודאות השוררים עתה בשוק יקרינו גם על מערכת המס המתחדשת.