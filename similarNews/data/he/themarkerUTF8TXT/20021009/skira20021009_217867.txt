מאת דיויד קאר ונט אייווס 


 המגזינים "Mutual Funds" (קרנות נאמנות), שבבעלות  AOL טיים וורנר (  AOL  [11]  :NYSE)  , ו-"Upside" (הרווח הפוטנציאלי, בתרגום חופשי), היוצא לאור בעמק הסיליקון, הודיעו שלשום כי יחדלו מפעילות. "רד הרינג", אחד המגזינים המצליחים ביותר בתקופת הבהלה לאינטרנט, הודיע כי המשקיע הראשי בו ירכוש את החזקותיהם של משקיעים אחרים במסגרת ארגון מחדש. 

 גיליון נובמבר של "Mutual Funds" שהופץ בימים אלה יהיה האחרון, ואילו ב-"Upside" גיליון אוקטובר כבר לא ייצא לאור. תעשיית המגזינים ספגה מהלומה כפולה בשנה החולפת - ירידה במכירות ובמספר המודעות. 

 בתקופה שבה אמריקאים רבים נוהגים לזרוק למגירה את דפי החשבון מתוכנית הפנסיה האישית (401K) מבלי להציץ בהם, התקשה "Mutual Funds", שתפוצתו היתה בשיאה 825 אלף עותקים, למשוך קוראים. "קרנות הנאמנות נהגו בעבר לפנות ישירות לצרכנים בפרסום. כעת הן מוכרות בעיקר דרך מתווכים, כמו צ'רלס שוואב ומריל לינץ", אמר סגן נשיא טיים, ג'ק הייר. "כתוצאה מכך נעלמו כ-80% מעמודי המודעות בקטגוריה הזו". קטגוריית המגזינים הפיננסיים הצרכניים גדלה במהירות בעת שוק הפריים של שנות ה-90 - וקרסה יחד עם נפילת השווקים. באוגוסט 2001 נסגר חלוץ שבועוני האינטרנט, "Internet Standard". בשבוע שעבר הודיעה קבוצת המגזינים פורבס על סגירת "Forbes ASAP", שהוקם ב-1992 לסיקור הכלכלה הדיגיטלית. 

 "Upside" הוקם ב-1989 על ידי ריצ'רד קרלגרד ואנתוני פרקינס, שהקים אחר כך את "רד הרינג". המגזין סיקר את השגשוג בעמק הסיליקון בשנות ה-90, אך ב-2001, בעקבות התפוצצות בועת האינטרנט, נאלץ לסגור אתרים, ונרכש בידי MCG קפיטל. אריק גרדנר, העורך בניו יורק של "Upside", היה אחד מ-75 מפוטרים. "ידענו שהמגזין גוסס", אמר, "השאלה היתה מתי ינתקו אותו מהמכשירים". 

 ב"רד הרינג", שהוקם ב-1993, ירד מספר העובדים מ-400 ל-50. אתמול הודיע המגזין כי בעלת השליטה, חברת ההשקעות ברודוויו קפיטל פרטנרס, תרכוש את נכסי רד הרינג קומיוניקיישנס, וצוות הירחון יעבור למשרדים קטנים יותר בסן פרנסיסקו.