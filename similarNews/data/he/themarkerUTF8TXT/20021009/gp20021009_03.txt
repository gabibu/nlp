1 באוקטובר 1982.  אי.סי.איי טלקום (  ECIL  [10]  : NASDAQ)  , הבטחה ישראלית יוצאת דופן, משלימה הנפקה ראשונית בבורסת הנאסד"ק כ-20 שנה לאחר הקמתה. 8 שנים מאוחר יותר המניה מגיעה לשער של 1.4 דולרים (מתואם). 

 8 באוקטובר 2002. 20 שנה בדיוק לאחר ההנפקה הראשונית של החברה, אי.סי.איי מתקבעת בשפל של 12 שנה - 1.4 דולרים למניה. שער זה הוא בדיוק שער ההנפקה של החברה ב-1982, אולם יש לזכור כי מאז ביצעה החברה 4 ספליטים במניה וחילקה דיווידנדים (ב-1990; בין 1995 ל-1999 חילקה 20 סנט למניה לשנה, וב-2000 חילקה 15 סנט למניה). 

 זה אולי נשמע כמו שיעור בהיסטוריה רחוקה ומלאת מספרים, אבל יש עוד כמה נתונים חשובים: לפי מספר המניות שהיה לאי.סי.איי בסיום הרבעון השני של השנה, שווי השוק שלה כיום הוא 149.7 מיליון דולר - שווי נמוך ביותר, שאינו מזכיר אפילו את הונה העצמי של החברה - 743 מיליון דולר (6.9 דולרים למניה). 


 אי.סי.טל - 10% בלבד מתחת לאי.סי.איי 


 סאגת אי.סי.איי ידועה ומוכרת - עלייתה ונפילתה של הכוכבת הישראלית, שהיתה אחת מחברות הטכנולוגיה הראשונות, ש-95% ממכירותיה מקורן בייצוא. שוק הטלקום קשה, ואי.סי.איי אינה צפויה להתאושש בקרוב: הכנסותיה ברבעון השלישי של השנה ייפלו ב-13%-17% מהרבעון השני כך שיסתכמו ב-156-163 מיליון דולר. 

 אם המגמה של נפילת המניה תמשיך, בימים הקרובים יירשם אירוע היסטורי נוסף: שווי השוק של  אי.סי.טל (  ECTX  [11]  : NASDAQ)  , החברה הבת (59%), יעקוף את זה של החברה האם. ממש כך. אי.סי.טל תיפתח היום את המסחר בשווי שוק של 135 מיליון דולר, הנמוך בפחות מ-10% משווי השוק של אי.סי.איי. אי.סי.טל מתמחה בפיתוח ואספקת פתרונות למניעת הונאות, איכות שירות (QoS) וחיוב בין ספקיות תקשורת בגין תעבורה ושירותים (Billing Mediation) ברשתות הקיימות וברשתות הדור הבא. 

 מניית אי.סי.איי בשנה האחרונה 

 "אם אי.סי.איי היתה היום שווה 80 מיליון דולר או כל ערך ששווה ל-59% ממניות אי.סי.טל, היה יכול להיווצר מצב מעניין, וההשקעה היתה יכולה להיות מדהימה", אומר רמי רוזן, אנליסט בכיר בבית ההשקעות אוסקר גרוס ישראל, "כי אז זה היה אומר ששווי ההחזקה של אי.סי.איי באי.סי.טל הוא הדבר היחיד שיש באי.סי.איי, ושווי כל שאר הדברים הוא 0", הוא אומר. 


 מכירת המניות טובה לבריאות 


 "לבריאותה של אי.סי.טל יהיה זה טוב אם אי.סי.איי תקטין את אחזקותיה בה", אמר לא מכבר יונתן האלף, אנליסט בית ההשקעות UBS ורבורג השווייצי, "יש לאי.סי.איי מזל, כי פעם אי.סי.טל היתה נראית כמו סתם רעש במערכת, והיום היא היהלום שבכתר". סופרלטיווים דומים השמיעו ב-CIBC אופנהיימר לא מכבר כאשר כינו את המניה "שמורת טבע". 

 והיא אכן יהלום מנצנץ: ברבעון השני, לדוגמה, הפסדיה התפעוליים של אי.סי.איי היו 4.2 מיליון דולר, ואילולא היתה מכלילה בתוצאותיה הכספיות את אלה של החברה הבת אי.סי.טל, היא היתה מדווחת על הפסד תפעולי עמוק יותר של 8.4 מיליון דולר. תודו שנעים יותר לדווח על הפסד קטן בחצי. 

 על רקע זה, התעקשו בעבר באי.סי.איי להשאיר 59% מאי.סי.טל לאור תרומתה החיובית לדו"חותיה, שהרי אם אחוז ההחזקה ירד מתחת ל-50%, תוצאותיה היפות של החברה הבת לא ייכללו בדו"חות אי.סי.איי (תהפוך להיות אוף-באלאנס). אולם בתקופה האחרונה נודע כי אי.סי.איי טלקום שבה לבדוק בצורה מחייבת יותר את רעיון מכירת מניות של החברה הבת אי.סי.טל, על אף המחיר הנמוך בו שוהה המניה. התוכנית של החברה היא ככל הנראה למכור את המניות כחבילה ל-2-3 משקיעים מוסדיים, שלא יהיו בהכרח אסטרטגיים, בפרמיה על מחיר השוק (המכירה תתבצע במסגרת המכשיר הפיננסי PIPE). 


 אי.סי.טל נסחרת בפרמיית בהלה 


 יש להזכיר, כי גם בתחילת השנה, טרם מכירת 13% מהחזקתה של אי.סי.איי באי.סי.טל, דיברו עימנו בכירים ב  כור  (  כור  [12]  : ת"א)  (המחזיקה ב-33% מאי.סי.איי) על כך ש-4 משקיעים אסטרטגיים פוטנציאליים מביעים עניין במניות, וכור מנהלת עימם מגעים. בסופו של דבר, אי.סי.איי תמכור חלק מחבילת המניות שלה למשקיעים פיננסיים (ולא אסטרטגיים), בדיסקאונט. לא קל למכור היום חבילת מניות בחברת פתרונות לתעשיית הטלקום. 

 מניית איסיטל בשנה האחרונה 

 לדברי רוזן, לא יהיה כדאי לאי.סי.איי למכור רק חלק מהחזקתה אלא את החבילה כולה. "במחירים האלה היא לא תקבל מזומן גבוה עבור אחוזים בודדים מהחברה. בנוסף, היופי באי.סי.טל הוא העובדה שהיא מוסיפה לדו"חות אי.סי.איי, ואם החברה תמכור אפילו אחוזים בודדים היא תאבד זאת. לכן כדאי יותר למכור את החבילה כולה. אי.סי.טל, להערכתי, נסחרת כיום ב'פרמיית בהלה' ממה שאי.סי.איי תעשה. בזמנו, היא מכרה את האחוזים (פברואר 2002, ג.פ.) מתחת למחיר השוק והחשש הוא שהיא עשויה לעשות זאת שוב".