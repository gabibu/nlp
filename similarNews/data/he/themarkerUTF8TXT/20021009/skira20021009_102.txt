שידורים ישירים של משחקי כדורגל וכדורסל גודשים באחרונה את זמן צפיית השיא בטלוויזיה הישראלית. כמעט בכל יום אפשר למצוא באחד הערוצים תוכנית מרכזית שעניינה ספורט. 

 ערוץ 10 משדר את משחקי מכבי תל אביב בכדורסל בליגה האדריאטית וביורוליג, ואת משחק יום שני בליגת העל בכדורגל. כתוצאה מכך, שלושה ימים בשבוע התוכנית העיקרית בערוץ 10 היא משחק כדורגל או כדורסל. ערוץ 2 מתמקד בשידור ישיר של משחק פעמיים בשבוע: ליגת העל בכדורגל במוצאי שבת ומכבי חיפה בליגת האלופות באמצע השבוע. בנוסף, משדרת "טלעד" את תוכנית הספורט "המשקיפים" בימי רביעי. 

 ואילו ערוץ 1 היה לערוץ ספורט ממלכתי. המשא ומתן על שידור ליגת העל בכדורסל בימי ראשון עדיין בעיצומו, משחקי הכדורסל של הפועל ירושלים בגביע האלופות משודרים בימי רביעי, סיכום ליגת העל בכדורגל משודר במוצאי שבת, בכל ערב משודרת התוכנית "מבט ספורט", וכשיתחילו משחקי נבחרת ישראל בכדורגל במוקדמות אליפות אירופה ישודרו גם הם בערוץ 1. ערוץ 33 של רשות השידור משדר בימי שישי משחק מהליגה הלאומית בכדורגל. 

 ערוץ הספורט למנויים, 5 פלוס, נותר עם מיטב הספורט הבינלאומי, אך המשחקים החשובים בעלי ההיבט הלאומי והמקומי בשני ענפי הספורט הפופולריים ביותר התמקמו בערוצי השידור הכלליים. ערוץ 10 וערוץ 1, שאחוזי הצפייה הממוצעים שלהם נמוכים, החליטו להתחרות בערוץ 2 באמצעות הצפת לוח השידורים במשחקי כדורגל וכדורסל. אף על פי שתוכניות ספורט אינן כלולות במכסות החובה של ערוץ 10 ואף על פי שערוץ 1 אמור להיות ציבורי ולהפיק תוכניות תרבות איכותיות, ניכר ששני הערוצים שואפים כיום בעיקר לשפר רייטינג, ושמשחקי כדורגל וכדורסל הם העוגן של לוחות השידורים שלהם. 


 התחרות מייצרת דווקא אחידות 


 כרגיל, בגלל שילוב של אופורטוניזם ועצלות, התחרות אינה מייצרת גיוון ובידול, אלא אחידות. פעם המעגל בתוכניות האירוח היה מדורת השבט. אחר כך הפציעו עידני השעשועונים ותוכניות האוכל והטיולים. עכשיו הגיע עידן הספורט. ערוצי השידור משווקים מכנה משותף נמוך חדש. 

 תפקידה של מדורת שבט הוא ליצור אחדות בקרב הציבור. מעגל האירוח סימל אחדות בין מגזרי הציבור השונים שנכחו בו (הרב, הטרנסווסטיט, המתנחלת, עורכת הדין הערבייה והבוהמיין התל אביבי המזדקן). אבל האחדות היתה מדומה. בימי השיא של המעגל נרצח יצחק רבין. המאפיין העיקרי של החברה הישראלית הוא השסע העמוק. אין הסכמה על מטרות וזהות משותפות. הוויכוחים באולפני האקטואליה נצחיים ומייאשים והכמיהה לנחמת המכנה המשותף עצומה. פיקציית המעגל קרסה לא משום שהוא החל לשעמם את הצופים, אלא מפני שחדלו להאמין בו. בימים אלה נולדת פיקציה עמידה יותר. 

 בליגות הכדורגל והכדורסל מתחולל המאבק המשמעותי ורווי היצרים היחיד בישראל, שיש הסכמה מוחלטת על חוקיו והליכי הכרעתו 

 במדינה שאין לה גבולות, הגדרה מקובלת של ישראליות או חוקה, תמיד קיימת מכבי תל אביב, "הקבוצה של המדינה". זו הקבוצה שהציבה את ישראל "על המפה" - מפעל קוממיות של ממש. לטלוויזיה, עוד מימי הערוץ הבודד, תפקיד מכונן בעיצוב דמותה הלאומית. גם מכבי חיפה משווקת כך כיום בערוץ 2. מכבש האחדות פועל במלוא המרץ. מי שנותר אדיש נחשד בחוסר פטריוטיות. מכבי תל אביב היא ישראל. מכבי חיפה היא ישראל. קל וחומר שנבחרת ישראל היא ישות לאומית. כל התקוות והחלומות מנוקזים למשחק, בעידוד הטלוויזיה. לאחר שריקת הפתיחה מתרוקנים הרחובות ומהחלונות הפתוחים בוקעות שאגות השמחה והאכזבה. להרף עין נדמה שאזרחי ישראל התגודדו סביב מקלטי הרדיו בהמתנה להכרזת האו"ם בעד הקמת המדינה. השער של מכבי חיפה באולד טראפורד הוגדר כ"חלום". איזה חלום? חלום של "אנחנו", סוף סוף, "על המפה". 

 בליגות הכדורגל והכדורסל מתחולל המאבק המשמעותי ורווי היצרים היחיד בישראל, שיש הסכמה מוחלטת על חוקיו והליכי הכרעתו. ישראלים לא אוהדים רק קבוצה. הם אוהדים את עצם המשחק, את הרעיון הזה העומד מאחוריו וכה חסר בהווייתם, של עימות המתנהל במסגרת חוקים שכולם מסכימים עליהם. 

 אגב, גם ז'אנר השירה בציבור בטלוויזיה זוכה לפופולריות: געגועים לקהילה קטנה ומגובשת ששרה בקול אחד. כמו אוהדי כדורגל. אל-אל יש-ר-אל.