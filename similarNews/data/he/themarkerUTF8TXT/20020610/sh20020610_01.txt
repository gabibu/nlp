הסירה מלאת החורים של ערוץ 10 מתנדנדת בימים האחרונים לתחנת ביניים נוספת. אחרי טלטלה בין חיים למוות, חצה השבוע הערוץ את קו החיים בכמה צעדים והתרחק עוד קצת מקו המוות, דהיינו - החשכת המסך. בקו האמצע לחיים או למוות ישפטו הפעם שניים - הרשות השנייה בראשות היו"ר מוטי שקלאר והמנכ"ל שמוליק שם טוב, ובנק לאומי שאמור לספק את האשראי שיאפשר את המשך חייו של הערוץ. 

 אתמול, אחרי  שבועות ארוכים של מגעים ודיונים, הצליחו בעלי המניות בשתי הזכייניות של ערוץ 10 - ישראל 10 ושידורי עדן - לסכם ביניהן את פרטי המיזוג. זה היה מו"מ מוזר בין גוף אחד שלא רוצה לחיות לגוף אחר שלא מצליח. ישראל 10, שעלתה לאוויר בהשקה כושלת, סופגת מאז קיטונות של בוז והפסדים כבדים הנאמדים ב-2 מיליון דולר בחודש. מצד שני, עדן היתה אמורה לעלות לאוויר אחרי ישראל 10, אולם כשראתה את המתרחש, התאדו מרבית אנשיה, ובעלי מניותיה הגיעו לשולחן המו"מ עם רגליים קרות, עם לחצים כבדים מהבנק ועם רצון לצאת מהעסק חלק, מהר ועם הכי פחות הפסדים שניתן. 

 הסכם המיזוג, כפי שהתגבש ביום חמישי בלילה והוגש השבוע לאישור הרשות השנייה, הוא לפיכך סוג של נס, או נכון יותר סוג של לוליינות עסקית. רשת הביטחון שנמתחה בבסיסו ואיפשרה לצדדים לעלות שוב למגרש אמורה להגיע מהרשות השנייה. 

 על פי תנאי הההסכם, תתמזג עדן לתוך ישראל 10 כך שבעלי המניות בישראל 10, ובעיקר בעל המניות העיקרי יוסי מימן (40% בישראל 10), יחזיקו ב-56%, ובידי עדן יישארו 44% ממניות הערוץ שישדר. במבנה זה, ישדר הערוץ עם זכיין אחד הנמצא בבעלות שתי הקבוצות - עדן וישראל 10. 

 הסכם זה מותנה בהקלות יוצאות דופן שדורשים כעת ישראל 10 ושידורי עדן מהרשות השנייה. רשימת ההקלות  בעלי המניות בערוץ 10, ובעיקר יוסי מימן, מגלים מחויבות להצלת הערוץ. הכסף ממשיך לזרום, ומימן התחייב בכתב ובעל פה להמשיך ולהזרים אותו  המופיעה כבר בסעיף השני במסמכי המיזוג ארוכה מאוד. ראשיתה בהקלות פיננסיות, שמטרתן הקטנת הערבויות שהפקידו שתי הזכייניות אצל הרשות השנייה, וסופה בהקלה בתנאי ההפקה, כלומר - צמצום הפקות המקור הנדרשות וצמצום המחויבויות לנאותות הפקה. 

 ברשות השנייה לא ממהרים להיענות לדרישות. השבוע מתחיל סבב הדיונים במועצת הרשות השנייה על ההקלות שמבקשת הזכיינית החדשה (ששמה עוד לא נקבע). העמדה הקשוחה לכאורה שמציגה הרשות השנייה מרחיקה את כישלון ערוץ 10 עוד כמה צעדים מפיתחה של הרשות, במיוחד הדרישות בנושא הערבויות. 

 הערבויות שהפקידו הצדדים בהיקף של 50 מיליון שקל הן תעודת הביטוח של הרשות השנייה - תעודה שאמורה לאפשר תשלומים לספקים, למפיקים ולבעלי תוכניות במקרה שהזכייניות נעלמות להן יום אחד או לא מצליחות לעמוד בהתחייבויות הרבות שלקחו על עצמן. זו לא השעה, אומרים לעצמם אנשי הרשות השנייה, להקל בערבויות. מי יודע מה יהיה מחר, לפחות שיהיה קצת כסף בקופה להוריד בבוא היום מהגב את רשימת האמנים הרעבים ללחם, ששכרם לא שולם. 

 אלא שכמו במקרים רבים בעבר, הרשות מציגה יותר מופע של הכחשת מציאות מאשר בניית מציאות טובה יותר. בעלי המניות של ישראל 10, שעלתה לאוויר עם לוח שידורים מיושן, לא הציבו תחרות אמיתית לערוץ השני ועשו כמעט את כל הטעויות האפשריות, כולל אופטימיות ויהירות חסרת תקדים. עם זאת, הם  אינם האשמים היחידים בכישלון. לכישלון שותפה הרשות השנייה, שניהלה את המכרז, קבעה את כלליו והיתה ערבה, ולא רק פיננסית, להצלחתו. 

 כעת, באותה סירה מתנדנדים לא רק יזמי ישראל 10, עדן והבנקאים שלהן, אלא גם אנשי הרשות השנייה. אם לא יעשו הם את הצעדים המתבקשים להקל על המשקל הכבד שמונח על כתפי הערוץ, לעולם כבר לא תצמח תחרות אמיתית לערוץ 2, ובכך תחוסל סופית המטרה שלשמה בכלל נפתחו מכרזי הערוץ. 

 בעלי המניות בערוץ 10, ובעיקר יוסי מימן, מגלים מחויבות להצלת הערוץ. הכסף ממשיך לזרום, ומימן התחייב בכתב ובעל פה להמשיך ולהזרים אותו. הנהלה חדשה גובשה בימים האחרונים וראשי מרחב, שבבעלות יוסי מימן, מקדישים שעות ארוכות לניהול המשבר שנוצר בערוץ 10, למרות שבתיק ההשקעות שלהם יש כמה השקעות גדולות פי 100 ויותר מההשקעה בערוץ. 

 בניגוד לחברות הכבלים ולחברת YES - שבוחרות פעמים רבות לנצל את המשבר הנוכחי לקיצוץ בזכויות המנויים, לדחייה או להתעלמות מתשלומים לספקים ולפיזור הצהרות ש"כסף מהבית" הם אינם מוכנים להביא, דרכו של מימן נראית קצת בהירה יותר וברורה יותר. 

 כל אלו אינם מצדיקים אומנם את השורה הכבדה של הקלות שעולות מהסכמי המיזוג, אבל הם בהחלט מצדיקים הסתכלות חיובית מצד הרשות על צמצום חלק מהמחויבויות המקוריות, ובמיוחד המחויבויות הפיננסיות, שמקורן בימים אחרים ובתקופה בה המשק הישראלי, ואיתו החלומות על ערוץ טלוויזיה נוסף, היו במקום אחר לחלוטין. 


 קישורים נוספים 
 הרשות השנייה תשקול מתן הקלות לישראל 10-שידורי עדן; יו  "  ר המועצה מתנגד  [10] 

 נחתם הסכם המיזוג בין ישראל 10 לשידורי עדן  [11]