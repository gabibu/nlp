הירידה של הדולר במסחר באופציות אתמול לרמה של 4.92 שקלים היתה, כך מתברר עתה, זמנית. בעת כתיבת שורות אלה, המטבע האמריקאי נסחר סביב 4.945 שקלים אחרי שנגע ב-4.95 שקלים - כארבע אגורות מעל השפל שנרשם היום בשוק הספוט. 

 החלטתו של בנק ישראל מאתמול להעלות את הריבית ב-1.5% לרמה של 7.1% מחזירה את ריבית בנק ישראל שנה אחורה. אם הריבית היום זהה לזאת ששררה לפני שנה, האם גם שערו של הדולר צריך להיות דומה לזה ששרר אז - כ-4.14 שקלים? ואם לא - מה מסביר את ההפרש הזה של כ-80 אגורות, המייצג פיחות של יותר מ-16%? 

 לכאורה, אחת ההתפתחויות המרכזיות בשווקים הבינלאומיים היתה צריכה לגרום להרחבת רצועת הביטחון סביב השקל - הירידה בריביות: בעוד שבמאי 2001 נעה ריבית ה-LIBOR על המטבע האמריקאי סביב 4.3%, הרי שהיום היא נעה סביב 1.8% - ירידה של 2.5%. 

 לכן, בעוד שפער הריביות לטובת השקל לפני שנה עמד על כ-2.8%, הרי שהיום הוא נע סביב 5.3%. הפרשי התשואה האלה אמורים היו להגדיל את האטרקטיוויות של ההשקעה בשקל או, לחילופין, לפגוע באטרקטיוויות של השקעה במכשירים דולריים. 



 זה לא קורה מכיוון שבשנה האחרונה חלו בישראל ארבע התפתחויות עיקריות שכולן פוגעות במטבע הישראלי: 

 1. המיתון העמיק.  2001 הסתיימה אמנם בצמיחה שלילית של 0.6% בתמ"ג, אבל הרוח הגבית החזקה של שנת 2000, שבה התמ"ג צמח ביותר מ-6%, סיפקה תחושת עושר מסוימת ומנעה מהחזאים השונים להבין ששנת 2002 תהיה גרועה במיוחד  משקיעים זרים, שראו את תהליך השלום, שאותו חשבו לבלתי הפיך, מפנה את מקומו לחשש מפני התלקחות כוללת, התרחקו מישראל  - שהצמיחה תהיה שלילית בשיעור עמוק יותר ושהאבטלה תעמיק. 

 2. האינתיפאדה החריפה.  מה שדיכא עוד יותר את הפעילות הכלכלית ב-2002 היה כמובן גל הפיגועים הרצחניים של פברואר-מארס, שגם פגע בפעילות המקומית וגם הרחיק מישראל משקיעים זרים, שראו את תהליך השלום, שאותו חשבו לבלתי הפיך, מפנה את מקומו לחשש מפני התלקחות כוללת. 

 3. שר האוצר התנתק מהמציאות.  כבר לקראת סוף 2001, כששר האוצר סילבן שלום שקד על הכנת תקציב הממשלה לשנת 2002, היה ברור שאינו מוכן לבצע את הצעדים הקשים הנדרשים - קיצוץ עמוק בתקציב לצורך פינוי מקורות לטובת הסקטור העסקי. סמל התהליך היה כמובן תחזית הצמיחה של התקציב אז ל-2002 - 4%. בהמשך ביצע שלום קיצוצים, אבל תמיד ברמה שלא הספיקה למה שהמשק דרש. השיא היה ההתאמה התקציבית האחרונה, שבמקום להכיל קיצוץ של יותר מ-10 מיליארד שקל בתקציב, מכילה קיצוץ של כ-4 מיליארד שקל וסכומים דומים בהגדלת יעד הגירעון והעלאת מסים. 

 4. בנק ישראל איבד את אמון הציבור.  החל עם ההכרזה על הורדת הריבית ב-2% בסוף דצמבר והמשיך עם האיחורים בהעלאה המחודשת של הריבית, ההסברים הלא משכנעים של הנגיד קליין להססנותו ואיבוד המעמד הבכיר של בנק ישראל בשווקים  החומה הבצורה שהבנק המרכזי הקים סביב השווקים החלה להתפורר ולאפשר להתפתחויות השליליות האחרות להחמיר עוד יותר את המצב  - החומה הבצורה שהבנק המרכזי הקים סביב השווקים החלה להתפורר ולאפשר להתפתחויות השליליות האחרות להחמיר עוד יותר את המצב. 

 מבחינת השווקים, ייתכן שהאירוע האחרון הוא החמור מכולם. מיתון, קשיים ביטחוניים וממשלות בזבזניות תמיד היו, אבל מול כל אלה עמד בעשור האחרון בנק מרכזי חזק, עיקש, מקצועי ושמרן. 

 בשנים האלה, בנק ישראל היה "הממשלה של השווקים" - גם המנהיג, וגם הגוף שיש בכוחו את האמצעים כדי להשפיע. לאורך השנים מנהיגותו צברה לגיטימציה עד כדי כך שדי היה בכך שהביע דעתו בעניין מוניטרי מסוים או שיגר איום מרומז, כדי להשיג את התוצאה הדרושה. בחצי שנה, לכל היותר שבעה חודשים, פורר קליין את ההישגים האלה באמצעות הססנות שהיו מהולים בה גם מידה של ניתוק והתנשאות. 

 מה שיותר מסוכן מכך הוא שייתכן שהתחזקות המטבע האמריקאי עתה בהשוואה לשפל שנרשם היום בבוקר עשויה להיות עדות להתפתחות מצב שבו השווקים מהמרים יותר ויותר נגד הבנק המרכזי. זה התחיל עם ההחלטה של המשקיעים לדרוש בשוק השקלי תשואות גבוהות משמעותית מריבית בנק ישראל וממשיך היום עם הביקוש המחודש למטבע הירוק. 

 יש לא מעט מדינות בעולם שסבלו מהיחלשות של הבנקים המרכזיים שלהן בשווקים. קליין מכיר היטב את המדינות האלה. היחלשות כזאת של בנק ישראל מסוכנת יותר לכלכלה ממיתון, אינתיפאדה ושר אוצר מנותק גם יחד. 


 קישורים נוספים 
 העלאת הריבית אינה מספיקה? מתמתנות הירידות בדולר - נסחר ב-4.94 שקלים; קניות גדולות של זרים ומגזר עסקי  [10]