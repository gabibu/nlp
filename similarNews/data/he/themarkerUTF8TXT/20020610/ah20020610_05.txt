נכתב בסיוע ליאת נגר ויריב קסנר 


 התובענה הייצוגית כשמה כן היא, תובענה המוגשת על ידי תובע יחיד או מספר תובעים, בשמה של קבוצה של יחידים תובעים פוטנציאליים אנונימיים. פסק הדין בגין תביעה זו הינו מעשה בית דין, סוף הדרך מבחינה משפטית עבור כל הנכללים בקבוצה, כולל האנונימיים, שלא הודיעו בצורה מפורשת כי אינם רוצים להיכלל בה. 

 התביעה הייצוגית הוסדרה בתקנות סדר הדין האזרחי וכן בהסדרים מיוחדים במספר חוקים ספציפיים.בדיני החברות הוסדר מנגנון התביעה הייצוגית בחוק ניירות ערך בפרק ט1 בתיקון לחוק, שהוכנס בשנת 1988. עם חקיקת חוק החברות בוטל ההסדר בחוק ניירות ערך ובמקומו הוחק הסדר בחוק החברות. וכך, על כל בקשה לאישור תביעה כתביעה ייצוגית שהוגשה לאחר 1.2.2001 יוחל המנגנון המצוי בחוק החברות על מבחניו, תנאיו והסדריו השונים. 

 מאמר זה הוא חלק ראשון מארבעה מאמרים, אשר מטרתם לבחון את השוני בכמה תנאים, שלפחות על פי לשונם, שונו בחוק החברות מהלשון שננקטה בחוק ניירות ערך. 

 במסגרת מאמר זה ומאמרי ההמשך לו ננסה להעריך כיצד ישפיע השוני על גמישותם של המבחנים, או במלים אחרות - האם כיום, כתוצאה מהשוני במבחנים כפי שנוסחו בחוק החברות, יקשה להיכנס בשערי מנגנון התביעה הייצוגית או שמא יקל דווקא? 

 במאמר שלפנינו נתמקד בהבהרות ובשינויים שביצע המחוקק בחוק החברות בסוגיית "ייחוד העילה" ובמאמר הבא ב"מבחן סיכויי התביעה". מאמרי ההמשך יעסוקו ב"מבחן הדרך העילה וההוגנת", ששרר ערב כניסת חוק החברות, לעומת מבחן "הדרך המתאימה" שבא בנעליו. 


 התביעה הייצוגית - תועלות וסיכונים 


 התביעה הייצוגית באה להגן על אינטרס הפרט ואינטרס הכלל. מנגנון התביעה הייצוגית נותן מענה נוסף לכשל השוק, שגורם לאי הגשת תביעה על ידי יחיד עקב עלויות עסקה גבוהות והתדיינויות יקרות המביאות את היחיד למסקנה ההסתברותית (כלומר זו המשקללת הן את סכום הזכייה בתביעה והן את סיכויי הזכייה) שאל לו להגיש את התביעה האישית. 

 אך בכך לא סגי, מנגנון התביעה הייצוגית מביא לאכיפת ההוראות החוקיות השונות הקיימות בחוק בו מוסדר אותו מנגנון, ובכך נמצאנו למדים כי תועלות רבות מצויות במנגנון זה כמו אחידות בפסיקה, מניעת ריבוי תביעות, חיסכון במשאבים, קידום צדק חלוקתי ותכליות משניות נוספות שתקצר היריעה מלפרטן. 

 אם בכך היו מתמצים דברינו לא היו עולות שאלות, קושיות ודילמות רבות בחקיקת ובהפעלת מנגנון זה, אלא שבד בבד טומן בחובו מנגנון התביעה הייצוגית גם עלויות וסיכונים. העלויות והסיכונים הם שפותחים פתח למעשי סחטנות, הם שפותחים פתח לכלילת יחידים בהליך שאינם מעוניינים להיות בו, הם שפותחים פתח להסכמי פשרה, שייתכן שיהיו יחידים מתוך הקבוצה שייפגעו ממנו, הם שפותחים פתח לתביעות מנימוקי סחטנות ובהמשכן להפעלת לחץ לפשרות שאינן ראויות, אשר הנתבע מוכן להן כדי להימנע מעלויות דיון מרובות ופרסום שלילי. 

 בשל כך ובשל סיכונים נוספים שלא פורטו, שומה על המחוקק ועל הפוסק בבואו לחוקק ולהפעיל מנגנון זה, לנקוט באיזונים שימקסמו את התועלות ויפחיתו את העלויות בגין הפעלת המנגנון, הן ברמה הכללית והן ברמה הפרטית. 


 המחלוקת בדבר סוגיית "ייחוד העילה" 


 ראשית, נתייחס אנו לסוגייה אשר עד יום תחולת חוק החברות נדמה שהיתה במחלוקת בין שופטי המחוזי מבלי שהוכרע בה בבית המשפט העליון. כוונתנו לסוגיית ייחוד העילה. בלא להכביר מלים, נציין, כי סוגייה זו מתמצית בשאלה, האם מנגנון התביעה הייצוגית הקיים בחוק ניירות ערך שמור רק למי שנפגע בגין עילה שבאה מחוק ניירות ערך (אפילו לא כל החוקים הרלוונטיים לדיני החברות כמו פקודת החברות?) או שמא ניתן לתבוע במסגרתה גם בגין עילות מהדין הכללי כגון: תרמית, הטעיה, מצג שווא, רשלנות, הפרת חובה חקוקה, עשית עושר ולא במשפט וכו'. 

 ראוי לציין, כי מבחן ייחוד העילה מצוי במנגנון התביעה הייצוגית שבחוק הגנת הצרכן, ולכן לא ניתן לתבוע מכוחו בעילה שאינה נכללת בחוק. עם זאת, מעניין לציין, כי קיימת פסיקה המבקרת את קיומו של התנאי לייחוד העילה מחוק הגנת הצרכן ונראה כי הדבר נובע מהתכלית החברתית הניצבת בבסיסו. 

 וכך נאמר: "...הדעה הרווחת בפסיקה ובספרות היא כי עילות התביעה בתובענה ייצוגית ע"פ החוק, מוגבלות רק לעילות שמצויות בחוק...ניתן לחלוק על ההגיון שבהגבלה זו ולומר שלאור התכלית בבסיס התובענה הייצוגית יש להקל עם התובעים בהגשת תובענה ייצוגית. היה אולי מקום להרחיב את אפשרויות התביעה של תובעים בתובענה ייצוגית אולם לאור לשונו הברורה של החוק, אין מנוס אלא לפרשו בדרך המצמצמת." (המר' 6791/97, ת"א 685/97 קניאל נ' מדינת ישראל - משרד הבריאות (טרם פורסם, ניתן ביום 9/11/98)) 


 סוגיית "ייחוד העילה" - העמדת דברים על דיוקם 


 בית המשפט העליון, בפסק דין, שאמנם ניתן לאחר חקיקת חוק החברות, אך התייחס לבקשה שהוגשה טרם חקיקתו, קבע כי גם לפי חוק ניירות ערך ניתן היה לבסס תובענה ייצוגית על עילה מלבר חוק ני"ע (רע"א 8332/96 שמש נ' רייכרט (טרם פורסם, ניתן ביום 12.7.01)) 

 סעיף 207ב לחוק החברות קובע כי "מי שלו עילת תביעה על פי כל דין..." יוכל להגיש תביעה ייצוגית באמצעות ההסדר שבחוק. אין ספק, כי קריטריון זה מקל על הכניסה בשערי מנגנון התביעה הייצוגית לעומת כניסה רק עם עילות מכוח החוק עצמו. 

 דומה כי שינוי זה מבורך הוא, שהרי אין זה ראוי כי משקיע אשר נגרם לו נזק מאחזקת נייר ערך לא יוכל לעשות שימוש במנגנון התביעה הייצוגית, רק מכיוון שהעילה אינה פרט מטעה בתשקיף או עילה אחרת מכוח חוק ניירות ערך, אלא מצג שווא או עשית עושר. 

 אם רצוננו להרתיע ולייעל את אכיפת הנורמות על חברות גדולות, נדמה שדווקא הרחבה שכזו רצויה. לו יתואר מצב שבו עילות מלבר ניירות ערך לא יקימו את האפשרות לתבוע באמצעות מנגנון התביעה הייצוגית, מה ימנע מהחברות הגדולות הפרת הוראות שאינן בגדר חוק ניירות ערך ובעלות נזק קטן למשקיע, שהרי תביעה ייצוגית אין ותביעה אישית אינה כדאית מסך נזק מסוים (אמנם לכל תובע חישובי תועלת עלות משלו, אבל לכל אחד יש גבול מינימלי שבו לא יגיש תביעה אישית מקום בו עלותה ההסתברותית גדולה מתועלתה ההסתברותית). 

 יחד עם זאת, חשוב להדגיש, כי גם כיום כאשר אין ספק כי סוגיית ייחוד העילה אינה רלוונטית עוד, אין זה אומר כי העילות שייכנסו בשערי התובענה הייצוגית יהיו מנותקות מהתכלית הכללית של חוק ניירות ערך, שכן עדיין מדברים אנו על עילות הנובעות מזיקה לנייר ערך. 

 על מבחן "סיכויי התביעה" בהמשך המאמר.