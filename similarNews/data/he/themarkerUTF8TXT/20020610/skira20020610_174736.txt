השבועיים האחרונים היו מהיותר קשים שידע נגיד בנק ישראל ד"ר דוד קליין. מדי יום ביומו נאלץ הנגיד להתמודד עם קריאות רמות לבצע, עכשיו ומיד, את המהלך שהוא עצמו ידע שצריך לעשות. הדרישות הגיעו מכל הכיוונים: כלכלנים, פרשנים, ברוקרים - כולם דחקו בקליין להעלות את הריבית, אבל הצעקות הרמות ביותר הגיעו מהשווקים. 

 אתמול כשהדולר עבר את הרף הפסיכולוגי של 5 שקלים, כשאיגרות החוב צנחו לתשואות של 7.6% במק"מים ו-9.6% באיגרות השקליות ל-10 שנים, וכשתוצאות המכרזים המוניטריים שיקפו הורדת ריבית מיידית - לא נותרה לקליין ברירה. לקראת סיום המסחר שלף קליין את האקדח וירה לעבר עדר רוכשי הדולרים השועט לעברו כדור בקוטר של 1.5% - עלייה שמעלה את הריבית הבסיסית ל-7.1%. בתוך פחות משבועיים העלה הבנק המרכזי את הריבית הקצרה ב-2.5%, ויותר חשוב מכך לשוק מטבע החוץ - פתח פער של כ-5.3% בין הריבית השקלית לריבית הדולרית. 

 בטווח המיידי - זה עבד. בעוד שברוב שעות היום נסחרו בבורסה חוזי השקל-דולר במחירים ששיקפו שער יציג של יותר מ-5 שקלים לדולר, צנחו החוזים במהירות לאחר הודעת הבנק המרכזי וסיימו את יום המסחר במחיר המשקף שער יציג של 4.94 שקלים - ירידה של כ-2% בדולר בתוך פחות משעה. לדעת הפעילים, ייפתח הבוקר המסחר בדולר ברמות של 4.90 שקלים, ואולי אף פחות מכך, ויש סיכוי סביר שבימים הקרובים יתייצב הדולר ברמות של בין 4.85 לבין 4.95 שקלים. 

 ואולם, לא לטווח מעט ארוך יותר של כמה שבועות או חודשים בודדים. כי בסופו של דבר, גם לאחר העלאת ריבית של 1.5%, לא היה שינוי מהותי בטעמי הפעילים בשוקי המטבע והכספים. הרי גם בשבוע שעבר, מי שרצה להשקיע באפיק השקלי בריביות של יותר מ-7% לשנה ויותר מ-9% ל-10 שנים - יכל לעשות זאת; ומי שרצה לקחת אשראי דולרי בריבית ליבור דולרית של 2% לחצי שנה - יכל לבצע זאת. מזה כמה שבועות שהשווקים שיקפו עליית ריבית - והיא לא מנעה מהדולר לעלות ולשבור שיאים. 

 מתוך הנחה זהירה שבנק ישראל החזיר לעצמו אתמול משהו מהמוניטין שהיו לו, אין ברירה אלא להשתמש בקלישאה השאולה מהמונדיאל: הכדור נמצא עתה במגרשו של סילבן שלום  הסיבה לכך פשוטה: חוץ מייצוב שוק מטבע החוץ, העלאת הריבית אינה פותרת אף לא אחת מהבעיות האמיתיות של המשק. כלכלנים ופרשנים רבים יבחרו בוודאי להתמקד במתן ציונים לדרך ניהול המשבר של קליין. הוא לא היה צריך להוריד בדצמבר את הריבית ב-2% בבת אחת בתמורה להבטחות של פוליטיקאים, הוא כן היה צריך להעלות חזק יותר את הריבית כבר לפני חודש, והוא היה צריך להיות נחרץ יותר במסרים שהעביר לציבור. לדעת רבים, קליין היה צריך גם לשכנע את האוצר לספק לשוק מט"ח באמצעות הנפקת איגרות חוב צמודות לדולר, ובכך לשחרר חלק גדול מהלחצים בשווקים. 

 הכל נכון: הציון של קליין בחצי השנה האחרונה נע אי שם בין "נכשל" לבין "עובר בקושי". ואולם, קליין הוא לא הבעיה האמיתית של המשק, וגם לו ניהל את המשבר בווירטואוזיות, הוא לא היה פותר בכך את הבעיות שיצרו את המשבר הנוכחי. 

 הבעיות של המשק הרבה יותר בסיסיות. בשוק המטבע הבעיה היא שכתוצאה מהמשבר בהיי-טק והמצב הבטחוני פחות דולרים מגיעים לישראל, יותר דולרים יוצאים ומטבע החוץ הולך והופך למצרך נדיר - ולכן יקר יותר. הבעיה השנייה היא שלמדינה אין כסף כדי לעמוד בתקציבים ובצרכים שלה, ולכן היא נאלצת להגדיל בעקביות את ההלוואות שהיא לוקחת מהציבור. זו פעולה השקולה להדפסה של שקלים, והיא גורמת לעלייה של הריבית לטווח ארוך. 

 קליין הוא לא הבעיה האמיתית של המשק, וגם לו ניהל את המשבר בווירטואוזיות, הוא לא היה פותר בכך את הבעיות שיצרו את המשבר הנוכחי 

 האיש האחראי למתן פתרון לבעיות אלה הוא לא נגיד בנק ישראל, אלא שר האוצר. מתוך הנחה זהירה שבנק ישראל החזיר לעצמו אתמול משהו מהמוניטין שהיו לו ככלב השמירה של יציבות המחירים ושוק המט"ח, אין ברירה אלא להשתמש בקלישאה השאולה מהמונדיאל של ימים אלה: הכדור נמצא עתה במגרשו של סילבן שלום. 

 כי בלי טיפול רציני וכואב בתקציב המדינה, לא יימנעו פיחותים נוספים. בימים הקרובים אולי יתברר שהידיעה הכלכלית המרכזית הבוקר אינה העלאת הריבית, אלא החלטת שרי הממשלה - בסבב טלפונים של הרגע האחרון - להקפיא את הקיצוץ של מיליארד השקלים בקצבאות הילדים. אם החלטה זו היא תחילתה של מגמה, כנראה שהתוכנית הכלכלית של האוצר תתברר במהירות כמעשה הונאה. הקיצוץ האמיתי יהיה זניח, ותוכנית החירום הכלכלית תהיה לא יותר מגל גזירות והעלאות מסים ביחד עם התחכמות חשבונאית בדמות העלאת יעד הגירעון. 

 תוכנית כזו נדונה מראש לכישלון. כשמעמד הביניים הישראלי כבר משלם יותר מ-60% מהכנסתו למסים השונים, ספק אם המדינה תגבה תוספת מסים בהיקפים הדרושים. התוצאה תהיה גידול נוסף בגירעון, עוד עלייה בריבית הארוכה - והורדת דירוג החוב של ישראל. כבר עתה מגיע הגירעון בתקציב ל-4% מהתוצר, שהם למעשה 7% על פי החישוב המקובל בחו"ל. 

 בלי רוח גבית של אופוריית שלום או אופוריית היי-טק קשה גם בתקופות רגועות למשק הישראלי לממן את תקציבי הסעד המנופחים שלו, וכשמוסיפים על כך את השלכות המשבר הבטחוני - כל הסדקים נפתחים ומתגלים. ככל שילכו ויתרבו חדשות מדאיגות על הכנסות ממסים, גידול בגירעון, החרפת המיתון והמשך זרימת הדולרים לחו"ל - שוק מטבע החוץ לא יהסס ויריץ שוב את הדולר לשיאים, וכל זאת מבלי שאמרנו אף לא מלה אחת על פיגוע-על, התקפות טילים בגבול הצפון או הסלמה בטחונית אחרת.