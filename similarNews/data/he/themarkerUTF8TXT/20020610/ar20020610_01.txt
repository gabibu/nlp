ישנן לפחות שתי דרכים לא קונוונציונליות להפסיק את פיחות השקל, הגורם להאצה אינפלציונית במשק, בלא צורך בהעלאת הריבית הפוגעת במשק. דרך אחת מצויה בידי בנק ישראל - כתיבת אופציות קול על הדולר. דרך אחרת מצויה בידי האוצר, ואין לו צורך בהסכמת בנק ישראל לשם השימוש בה. זהו למעשה כלי הקרוי גלבועים. מהם הגלבועים? 


 גלבועים 


 מדובר באג"ח המונפקות ע"י משרד האוצר (בלא צורך באישור בנק ישראל, המשמש כיועץ בלבד בפרוצדורה הזו) לצורך גיוס חוב פנימי או מחזורו. 

 הגלבוע הינה איגרת חוב המונפקת ונסחרת בשקלים, אך צמודה ב-100% לשער היציג של הדולר האמריקאי ומובטחת ע"י מדינת ישראל. האיגרת מניבה ריבית ניידת מסוג ליבור המשולמת מדי חצי שנה (ריבית הליבור הינה ריבית דולרית משתנה המקובלת מאוד בשוקי העולם), בתוספת שיעור חיובי מסוים. האוצר יכול להנפיק גלבועים לטווחים של עד 20 שנה לפדיון. כיום נסחרות בשוק מספר סדרות שהונפקו בעבר והטווח המירבי שלהן לפדיון הינו כשנתיים. הביקוש האדיר לסחורה יחסית נדירה זו בשוק האג"ח, בעיקר ע"י גופים מוסדיים כגון קרנות נאמנות וקופ"ג, יצר מצב שהריבית בפועל המשולמת עליהן (התשואה לפדיון) נמוכה מאוד ואינה משקפת את עלות הריבית שמדינת ישראל משלמת על חוב דולרי בחו"ל. 


 מה תעשה הנפקת הגלבועים לשער הדולר? 


 להערכתי, הנפקה בהיקף של מיליארד דולר (כ-5 מיליארד שקל) תספיק בשלב ראשון בכדי לבלום את ריצת הדולר. כספי הנפקה זו ייכנסו לקופת המדינה ויופנו להשקעות בתשתית. הגלבועים יספקו ביקוש למוצר המצוי לכאורה במחסור: דולרים. הקונים יהיו גופים מוסדיים ישראליים דוגמת קרנות נאמנות, קופ"ג, חברות ביטוח וקרנות פנסיה, ואפילו הציבור הרחב. גם הבנקים יוכלו לעשות שימוש בכלי זה לצורך כיסוי תוכניות חיסכון דולריות אותן הם מציעים לציבור. הביקוש לדולרים ינותב לרכישת גלבועים במקום לרכישת דולרים באופן ישיר דרך שוק המט"ח, ובכך יימנע חלק מן הביקוש שגורם כיום לעליית הדולר. 

 מדינת ישראל תהיה חייבת כמובן להנפיק את הגלבועים בריבית אטרקטיווית, על מנת לעודד את הגופים המוסדיים והבנקים לקנות את צמודי הדולר ממנה ולא בשוק המט"ח. משמע, המדינה תצטרך להנפיק את הגלבועים בריבית של ליבור+0.5%, ובמידת הצורך אפילו עד ליבור+1%. 


 מדוע אין האוצר מנפיק גלבועים באופן מיידי בכדי לעצור את הפיחות? 


 משיחות שערכו כלכלנים מחברת חיסונים פיננסים עם פקידים בכירים במשרד האוצר עולות מספר תשובות לשאלה הזו. אמנה ואפריך אותן, אחת לאחת: 

 1. מדינת ישראל אינה מתעסקת בספקולציות במטבעות 

 2. אין למדינת ישראל מקורות דולריים להחזיר את החוב הזה 

 3. ההנפקות יגדילו את החוב הפנימי של מדינת ישראל 

 4. ההנפקות ישנו את תמהיל החוב הפנימי 

 5. ייתכן ששער הדולר עדיין אינו אטרקטיווי לביצוע ההנפקה 

 6. העלות גבוהה מדי 


 מדינת ישראל אינה מתעסקת בספקולציות במטבעות 


 לכאורה זו תשובה נהדרת, רק שהיא לחלוטין לא נכונה ואפילו מטעה. כל מדינה העוסקת ביבוא ויצוא, תרצה או לא, מעורבת בחשיפה לשערי מטבעות זרים. כלומר, היא חשופה לפעילות המתקיימת בשווקים בשערי מטבעות. יתרה מזו, אם מדינת ישראל אינה רוצה להיות חשופה לחוב דולרי, כיצד זה שהיא ממשיכה להנפיק בארה"ב את אג"ח הבונדס? אותן אג"ח בריבית נאה מאוד המונפקות בעיקר עבור גופים ואנשים יהודיים באמריקה? למעשה, החוב על יתרת הבונדס עומד על 9.7 מיליארד דולר. 


 אין למדינת ישראל מקורות דולריים להחזיר את החוב הזה 


 אם אין למדינת ישראל מקורות דולריים להחזרת החוב, אז כיצד בדיוק מתכננת מדינת ישראל להחזיר את החוב על הנפקת הבונדס בארה"ב? הנפקת הבונדס אותה היא מבצעת במרץ רב גם השנה תסתכם על פי פרסומים שונים בחצי מיליארד דולר נטו ואף יותר. 

 למדינת ישראל יש מקורות דולריים רחבי היקף גם כעת ובוודאי בעתיד, בזמנים קלים יותר. עם אלה ניתן למנות את הרזרבות במט"ח (24 מיליארד דולר), את המענק הכלכלי של ממשלת ארה"ב (1.2 מיליארד דולר מדי שנה) והנפקות עתידיות של חברות ממשלתיות למשקיעים זרים (כיום זה קשה, אך יש תקופות שהם עומדים בתור, הכל עניין של מחיר). 

 מעבר לכך, כל פירמה יודעת שחוב ניתן לגלגל, אפילו אם הוא דולרי, והשיקול קשור לתמהיל החוב וההיקף הדולרי שלו ביחס לסך החוב הפנימי. 


 ההנפקות יגדילו את החוב הפנימי של מדינת ישראל 


 נכון, החוב הפנימי יגדל, אך עדיין יהיה נמוך מאוד ביחס לנתוני העבר. להלן טבלה המראה כי מאז שנת 1987 (ואף הרבה לפני כן) חלה ירידה מתמדת ביחס החוב הפנימי לתוצר. נכון, ההנפקות יגדילו את החוב הפנימי, אך אנו מצויים כיום במצב הטוב ביותר בתחום מזה למעלה מעשרים שנה. לפיכך, בהחלט ניתן להעלות קצת את החוב הפנימי, באופן זמני, עקב התקופה הכלכלית הקשה, ובהמשך לחזור שוב לתוואי יורד. 



 החוב הפנימי של ישראל ביחס לתוצר מצוי בירידה מתמדת מזה שנים רבות. דווקא החוב החיצוני ביחס לתוצר כמעט ואינו יורד, ולמעשה חזר לרמתו משנת 1994. זאת אומרת, דווקא את החוב הפנימי עדיף להעלות ולא את החוב החיצוני. 

 צריך להפסיק את הנסיעות לחו"ל ואת הגיוסים מחו"ל. זה לא הזמן ולא המקום. גם על פי הנתונים הטבלאתיים היבשים, יש להתמקד כעת בהנפקות של חוב פנימי. 


 ההנפקות ישנו את תמהיל החוב הפנימי 


 בעבר הגלבועים מנו גם 15% מן החוב הפנימי של ישראל. כעת הם מונים כ-6% בלבד. האם הנפקה של גלבועים בהיקף שיעלה את יחסם בחוב בעוד 1% עד 2% תשנה בהרבה את תמונת החוב בכללותו? 


 ייתכן ששער הדולר עדיין אינו אטרקטיווי לביצוע ההנפקה 


 טענה מופרכת ובעייתית. השקל עבר פיחות של יותר מ-20% תוך שנה. זה מתחיל להיראות כזמן מתאים לקחת שוב דווקא אשראי בדולרים. הטענה מופרכת מכיוון שגם במשרד האוצר אין לאף אחד את המומחיות לדעת איפה הדולר יהיה ביחס לשקל בעוד שנה. הנפקת גלבועים מפזרת את הסיכון של מדינת ישראל מבחינת עלות החוב הפנימי (ולא להיפך). 

 מעבר לכך, עצם הנפקת הגלבועים יכולה לעצור את הפיחות, משמע משרד האוצר יכול להשיג שער מצוין. בנוסף לכך, הבעייתיות של טענה זו הינה שאם גם אנשים במשרד האוצר חושבים שהפיחות יימשך ואינם עושים דבר בכדי לעצור אותו (למשל, הנפקת גלבועים), אז מדובר לפחות בניהול כושל, אם לא מעבר לכך. 


 העלות גבוהה מדי 


 בדיוק להיפך! עלות הריבית אותה משלמת המדינה עבור הנפקת גלבועים נמוכה בהרבה מאשר על כל חוב דולרי אחר בחו"ל. הריבית המשולמת על הבונדס, למשל, גבוהה בהרבה מזו המשולמת על הגלבועים. ליהודים באמריקה אפשר לשלם ריבית גבוהה אבל לחוסכים הישראלים לא? 

 יתרה מכך, בכל הנפקה שנעשית בחו"ל מופעל מנגנון בעלות יקרה ומשולמות עמלות לגופים בינלאומיים המתווכים בעסקה (חתמים ויועצים). המנגנון בישראל קיים ולא יעלה שקל לקופת המדינה. כל שצריך לעשות הינו להוסיף שורה בטבלת המכרזים המתפרסמת ע"י האוצר מדי שבוע. 

 מדינת ישראל גם תיהנה מפער הריביות הגדול הקיים בין הנפקות בשקלים בשיעור של 8% עד 9.5% לבין הריבית על הדולר בשיעור של 2.5% עד 3.5% בלבד. 


 מה תיתן הנפקת גלבועים למדינת ישראל? 


 ארבע ציפורים במכה אחת: 

 1. עצירת העלייה בשער הדולר 

 2. עלות גיוס בריבית נמוכה 

 3. הוזלת עלויות הגיוס ביחס לחו"ל 

 4. גיוס כספים לשם השקעות בתשתית במקום העלאת מסים או קיצוץ נוסף בתקציבי הממשלה. זה יכול להיות מקור פנטסטי לגיוס כספים בהיקפים גדולים