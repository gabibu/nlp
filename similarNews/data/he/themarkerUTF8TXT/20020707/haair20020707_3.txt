אסתי פרז מודחת 

 מנהל חטיבת החדשות של קול ישראל, שלום אורן, הודיע השבוע לאסתי פרז, שהיתה בשנתיים האחרונות בין מגישי התוכנית "הכל דיבורים" ומגישת יומני חדשות, על כוונתו להדיח אותה מכל תפקידי ההגשה. אורן הציע לה לחזור לשמש ככתבת לענייני משפט בירושלים, לצידו של בני טייטלבאום. בתגובה, פנתה פרז  למנכל רשות השידור, יוסף בראל, בניסיון לבטל את ההחלטה. בראל נמצא כעת בנופש בחו"ל, ולכן הוקפאה ההדחה עד חזרתו. 

 אורן, למה הדחת? "אין תגובה". 

 אסתי פרז סירבה להגיב. 

 צבי אלוש מחוזר  מפקד גלי צהל, אבי בניהו, פנה בשבוע שעבר לצבי אלוש, ראש מערכת ידיעות אחרונות בדרום, והציע לו להחליף את הכתב המדיני של התחנה הצבאית, רביב דרוקר, שיעזוב בעוד כחודש לטובת שנת לימודים בארצות הברית. אלוש עובד בידיעות 21 שנה, והוא חבר בוועד העיתונאים של העיתון. ככל הנראה, אלוש ידחה את ההצעה. 

 בניהו, גם אלוש מועמד? "נושא הכתב המדיני של גלי צה"ל לא סוכם, והוא נמצא עכשיו בשלב גיבוש המועמדים, בתיאום עם ראש מחלקת החדשות של התחנה". 

 אלוש סירב להגיב. 

 יואב לימור כועס 

 הכתבים הצבאיים של העיתונים היומיים יוצאים נגד החלטת דובר צהל לאסור על צירוף צלמי עיתונות כתובה לסיורים באזורי הלחימה בשטחים. בעקבות כך, סירב השבוע הכתב הצבאי של "הארץ", עמוס הראל, להצטרף לסיור ברמאללה. לפני כשבועיים פרסם הכתב הצבאי של "מעריב", יואב לימור, כתבה על פעולות צהל בג'נין ללא כל תמונה בגלל החלטת דו"צ. לימור: "אין שום סיבה שבעולם שתצדיק איסור גורף על כניסת צלמי סטילס לשטחים. בדובר צה"ל כבר היו צריכים לדעת שכל ניסיון לשלוט במידע נידון לכישלון". 

 סגנית דובר צה"ל, אל"מ מירי רגב, למה לאסור? "העיתונים יכולים להשתמש בתמונות של צלמי דובר צה"ל, ולכן אין צורך בצלמים שלהם. הראל או לימור יכולים להצטרף לפעולות צה"ל ולכתוב מה שהם רוצים, והצלם של דובר צה"ל מצלם עבורם את מה שהם רוצים". 

 ליאורה הכהן תראיין 

 עורך "מעריב", אמנון דנקנר, סיכם עם פנינה רוזנבלום, שהודיעה השבוע רשמית על גירושיה, על ראיון בלעדי למוסף "סופשבוע". התנאי שהעמידה רוזנבלום לקיום הראיון היה בחירת המראיינת: כתבת החברה של העיתון, ליאורה הכהן. הראיון אמור להתפרסם בשבועות הקרובים. 

 הכהן, למה דווקא את? "כי אני מחזרת אחרי פנינה בלהיטות. אני ציידת טובה. אני רוצה את הראיון, אז למה שאני לא אראיין אותה?"  רותי יובל מעידה 

 עורכת מוסף "7 ימים" של "ידיעות אחרונות", רותי יובל, העידה ביום שלישי במשרדי היאחב"ל בפתח תקווה בעניין הכתבה שפירסמה במוסף אתי אלון, המואשמת במעילה בבנק למסחר. לטענת הפרקליטות ניצלה אלון את הכתבה כדי להעביר לגורמים עברייניים מסרים על חקירתה במשטרה. 

 יובל סירבה להגיב. 

 אלי יצפאן מחוזר 

 המנכל החדש של ישראל 10, מודי פרידמן, פנה בשבוע שעבר לכוכב ערוץ 3, אלי יצפאן, והציע לו לפתוח במשא ומתן על מעבר לערוץ 10. בעבר החמיצו מנהליו הקודמים של הערוץ, יוהנה פרנר ורוני אלגרנטי, הזדמנות לנסות לפתות את יצפאן לעבור. בדירקטוריון ישראל 10 נמתחה בזמנו ביקורת על האופן שבו נוהל הדיאלוג הלא מוצלח עם יצפאן ועם מפיק תוכניתו, דני וסלי. 

 סוכנו של יצפאן, בועז בן-ציון, מודי מחזר?"היו לנו פגישות איתו, אבל לא דיברנו מפורשות על מעבר לערוץ 10". 

 מודי פרידמן סירב להגיב. 

 פנינה ולן עוזבת 

 עורכת "המוסף לשבת" של "ידיעות אחרונות", פנינה ולן, תעזוב בספטמבר הקרוב את תפקידה לטובת שנת חופשה בארצות הברית. מועמדת בולטת להחליף את ולן היא סגניתה, יעל אדמוני, שלדברי גורמים בעיתון, זוכה להערכה מצידו של העורך, משה ורדי, ונהנית מתמיכה של הכותבים הבכירים במוסף. מועמד אחר הוא העורך הוותיק של המוסף היומי "24 שעות", אבי לן. המו"ל ארנון מוזס מתעתד לגלות מעורבות בתהליך קבלת ההחלטות לגבי זהות העורך החדש. עם סיום חופשתה אמורה ולן לחזור ל"ידיעות".  פנינה ולן סירבה להגיב. 

 עליזה ארבלי מפוטרת 

 ראש מערכת החדשות של "הארץ", שמואל רוזנר, הודיע בשבוע שעבר לכתבת העיתון בדרום, עליזה ארבלי, על פיטוריה. הסיבה הרשמית להחלטה היא קיצוצים במערכת. את ארבלי, חברת ועד העיתונאים ב"הארץ", עשוי להחליף כתב מתוך המערכת, בניסיון לחסוך את עלות הבאתו של עיתונאי חדש. גורמים ב"הארץ" אומרים שארבלי הפגועה שוקלת פנייה לבית הדין לעבודה. 

 ארבלי, מה תגובתך? "אני לא רוצה להתראיין". 

 רון לוין משדר 

 הכתב הפוליטי של "מעריב", רון לוין, יחליף את ג'ודי שלום ניר מוזס בתוכנית שהיא מגישה בקול ישראל בימי שישי בבוקר. במערכת קול ישראל אמרו השבוע כי לוין, בעל פינה בתוכנית, ישמור על הצביון הקליל של שלום ניר מוזס, אשר עוזבת לטובת תוכנית טלוויזיה שתשודר ברשת בימי שישי. 

 לוין, יהיה קליל? "איך נהוג לומר אצלך במדור? אני לא מעוניין להתייחס". 

 וגם:  ניב גלבוע, שדר רדיו ללא הפסקה, יחליף את נעמי קרן בהגשת תוכנית החדשות של חברת הכבלים תבל, "תחנה מרכזית", המשודרת שלוש פעמים בשבוע בערוץ 3. בנוסף, יגיש גלבוע את המגזין המקומי של תבל בצפון הארץ. 

 שובאל פלח יחליף את שירי גורן בעריכת יומן הערב של גלי צה"ל, "חמש בערב עם ירון וילנסקי", ונדב פייניק יחליף את יונתן שולמן בעריכת "עושים צהריים". מפקד גלי צהל, אבי בניהו, וראש מחלקת החדשות, צביקה  גולדברג, מחפשים כעת מחליף גם לעורכת "מה בוער", שרי סגל, שעוזבת בקרוב את התחנה.