בשבוע שעבר נראתה רגיעה מבורכת בשווקים המקומיים, כאשר השקל נסחר בתחום שערים צר ביחס לדולר. יש לזכור כי היציבות נוצרה לאחר ייסוף של השקל בשיעור העולה על 4% ביחס לדולר, ובשיעור חד יותר ביחס לסל. 

 התגובה של האפיקים השקליים לא אחרה לבוא, והשחרים עלו בשיעור ממוצע של כ-1.7% במהלך השבוע, ובכך השלימו עלייה מצטברת של כ-5.3% בשבועיים. 

 ושוב, בדיוק באותו אופן בו ספג מכה עצומה בירידות, השחר הארוך (סדרה 2680) עלה בשבוע האחרון בשיעור של כ-2.9% לאחר עלייה בשיעור של כ-6.3% בשבוע שקדם לו. כלומר, עלייה בשיעור מצטבר של כ-9.2% בשבועיים, בהם נרשם תהליך מזורז של התייצבות וירידה ברמת הפאניקה של השווקים המקומיים. 

 למרות שנראה כי המחירים הנוכחיים החלישו מעט את הקונים ולפי שעה השוק נמצא בהמתנה, עדיין יש לפעילים בשוק הסברים ושיקולים הגיוניים המצביעים על כדאיות הקנייה, אשר הובילה את התשואות לרמתן הנוכחית. 

 ראשית, האינפלציה הנמוכה אשר צפויה להיות בחודשים הקרובים עקב ייסוף השקל והיציבות בשוק המט"ח. הפעילים אינם מתרגשים ממדד יולי, אשר צפוי להיות גבוה יחסית עקב העלאות המחירים בשורה של מוצרים ושירותים הנמצאים באחריות הממשלה, למרות הייסוף שנרשם לאחרונה. לעומת זאת, המסקנה אליה הם הגיעו לאחרונה היא שלמרות גל העלאות המחירים האחרון, המדדים הגבוהים יחזרו להיות ביטוי לרמת הביקושים התואמת משק ממותן, כאשר התנאי הוא יציבות בשוק המט"ח. 

 התייצבות שוק המט"ח יחד עם השקט בזירה הבטחונית במסגרת מה שנראה כמו שליטה יחסית של צה"ל במצב בשטחים, מחזקים אט אט את ההערכה בקרב הפעילים כי הריבית תרד בתוך מספר חדשים. 

 מצב זה מביא בדרך כלל לתגובה מהירה בשקליות, אשר מניבות רווחי הון נאים במצבים אלה של ירידה באינפלציה ובריבית, כפי שהיה בשנתיים האחרונות. 

 מסיבה זו מיהרו השקליים להגיב ורשמו רווחי הון נאים על בסיס אותן ציפיות, כבר בשבועיים האחרונים. 

 באותה תקופה בה השחרים הגיבו בחיוב רב להתייצבות בשווקים, האפיק הצמוד למדד רשם התחלה של עלייה ולאחר מכן מיהר לתקן עקב מכירות של הצמודים. כך, הצמודים לטווחים ארוכים ירדו בשבוע האחרון בשיעור המתקרב ל-1%. יחד עם העלייה שנרשמה בהם שבוע קודם לכן בשיעור של כ-2.7%, מדובר בסיכום דו שבועי בשיעור של כ-1.7%. מתון יחסית לשינויים באג"ח השקליות. 

 תופעה זו מעניינת ודורשת הסבר, שהרי, לכאורה, גם באג"ח הארוכות קיימת האפשרות ליהנות מרווחי הון במקרה של ירידה בסיכונים. אז ראשית, יש לזכור כי גם הירידות שרשמו הצמודות הארוכות היו מתונות יחסית לירידות שנרשמו בשקליות הארוכות, אשר עלו במקרים מסוימים על 20%. הבדל פעוט זה מוביל את המשקיעים לאפיק השקלי בעדיפות על הצמוד הארוך, כפי שתיאר זאת אחד ממנהלי התיקים בשוק: "אני מעדיף להצטייד קודם בשקלים הארוכים ולקבל את רווחי ההון האדירים שיכולים להיות בהם לאחר ההפסדים האדירים שספגו בתקופה האחרונה. אחר כך אלך לצמודות". 

 שנית, הסחירות בשקליות נחשבת לגבוהה יותר והמשקיעים מעדיפים לפנות אליהן למקרה בו המגמה תתהפך. אמנם, קל להפריך את שתי הטענות, הן לגבי הסחירות והן לגבי מחיר היציאה, אולם נסיון העבר מראה כי כך השוק פועל. 

 נקודה שלישית, משמעותית וחשובה, היא כי שני גורמים פועלים לטובת השקלים: גם הירידה באינפלציה וגם ירידת הריבית. כלומר, הן נהנות משני הכיוונים, בעוד שבצמודות הארוכות, המשקיעים אינם מתלהבים מירידה בקצב האינפלציה. 

 נקודה רביעית הפועלת לטובתן של השקליות היא תוכנית הגיוסים של האוצר, אשר "מייבשת" את השוק השקלי הארוך, בעוד שהיא אינה מקטינה את צמודות המדד מתוך שאיפה של האוצר לצמצם את עלויות הגיוס בטווח הקצר. 

 כתוצאה מכך, נפתח פער תשואה של כ-4% בין התשואות השקליות לצמודות המדד, כפי שניתן לראות בגרף שלהלן. 



 השאלה העולה היא עד מתי ניתן יהיה לראות את הפער בין התשואות השקליות הארוכות לבין הצמודות לטווחים דומים? 

 בשנים האחרונות, הפעילים סגלו לעצמם "כללי אצבע" שונים, כגון "כל עוד הפער גבוה מ-2% - אני קונה שקליות. כאשר הפער יורד מ-2%, אני עובר משקליות לצמודות ארוכות". וכך זה פועל. האם פער של 4% הוא "סביר" בתקופה הנוכחית? נראה כי היעד אותו הפעילים יבחרו לעצמם בכדי לבצע את המעבר הוא קרוב יותר ל-3%, המהווה גבול עליון של יעד האינפלציה ארוך הטווח. כלומר, ככל שהמצב הנוכחי ישמר את היציבות, התשואות השקליות יוכלו לרדת ולהתקרב לתשואות הצמודות לטווחים דומים, עד לכדי 3% או קרוב לכך. במצב זה, יש לצפות לכך שהמניע לבצע מעבר לצמודות המדד יתחזק.