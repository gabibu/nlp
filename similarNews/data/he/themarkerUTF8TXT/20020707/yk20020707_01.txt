נושא המשוב הפך כבר מזמן לזירת התכתשות בין לשכת עורכי הדין לבין ציבור השופטים. השופטים מגייסים את מעמדם ומשקלם בציבור על מנת להיאבק במשוב, ובכך הם טועים טעות קשה. הם טוענים כי המשוב פוגע בשמם הטוב ובאמון הציבור במערכת המשפטית, אך נראה כי ההתכתשות עם הלשכה וההתנגדות הקולנית והבוטה של השופטים לעריכת המשוב ולפרסום תוצאותיו הם אלה שפוגעים פגיעה של ממש במעמדם של השופטים ובאמון שהציבור רוחש להם. 

 בכל הנוגע למשוב, השופטים הם צד מעוניין ולכן, בנושא זה, הם אינם "שופטים" אלא מתדיינים ועמדתם משקפת את האינטרסים שלהם. השופטים הם ככל האדם (אם לא ידעתם) ורק טבעי הוא שהם מתנגדים לצעדים כמו הורדה בשכרם או להקמת מנגנון של מתיחת ביקורת על עבודתם ופרסומה ברבים. כל משפטן מתחיל מבין היטב את משמעות המושג "ניגוד עניינים" ויודע שהשופטים נמצאים כאן בניגוד עניינים שכזה. תוצאות המשוב עלולות לפגוע בהם (או בחברים וקרובים שלהם) אישית ולכן הם מתקשים לראות ולהעריך נכונה את תרומתו החיובית לציבור. 

 אולם, הציבור הרחב לא תמיד מודע למשמעותו של ניגוד העניינים, ויש חשש של ממש שיראה בעמדתם (הטבעית) ביטוי לחולשת דעת ואולי אף של צביעות, שהרי השופטים עצמם מטיפים בפסקי הדין לערכים של שקיפות, ביקורת ציבורית פומבית, אחריות דיווחית ואף מרבים בפסקי הדין למתוח ביקורת, חריפה הרבה יותר מזו הטמונה במשוב, על פעולותיהם של אחרים. 

 השופטים מצטיירים כמי שמבקשים להכריע בגורלם של אחרים, למתוח עליהם ביקורת שמשמעותה, לעתים, שלילת חירות, פגיעה חמורה בשמם הטוב, פגיעה כספית ומקצועית חמורה וכו', אך מסרבים לקבל על עצמם ביקורת מתונה הטמונה בפרסום תוצאות משוב מקצועי שנערך על ידי אנשי מקצוע בקרב אנשי המקצוע המשפטיים. 


 מערכת לגיטימית, סולידית ומקצועית 


 המשוב הוא מערכת לגיטימית, סולידית ומקצועית לאיסוף ופרסום נתונים על עמדותיהם של עורכי הדין המהווים צרכנים חשובים של מערכת בתי המשפט על תפקודם של השופטים. המשוב אינו מושלם ויש בו ליקויים רבים ואפילו פוטנציאל של ניצול לרעה. לכן, מובן לכל כי אין המדובר בקריטריון יחיד או מכריע להערכת תפקודם של השופטים ושל בתי המשפט. 

 קיימים מנגנונים אחרים וחשובים להערכה זו. ביניהם, דעותיהם של עמיתים וממונים, ביקורת שיפוטית במסגרת הערעורים, ביקורת מקצועית של אנשי אקדמיה, תלונות המתבררות במסגרות שונות, וכמובן גם דיעות ועמדות של הציבור הרחב, עיתונאים, ומשפטנים העוקבים אחר פעולתם, השקופה בדרך כלל, של בתי המשפט. כל אלה יוצרים במשותף גוף ידע משמעותי היכול לסייע לנו בהערכת תפקודם של השופטים, ולשמש גם את הוועדה למינוי שופטים הבאה לדון בקידומם של שופטים לערכאות גבוהות. תוצאות המשוב הם רק מרכיב נוסף במידע המצטבר על תפקודם של השופטים. 

 תגובתם של שופטים, השוללים מכל וכל את תוצאות המשוב ומסרבים לראות בו נתון רלוונטי במכלול השיקולים לקידום של שופטים, משמעותה אטימת האוזניים מלשמוע את עמדתם ודעתם של אלפי עורכי דין. כמו כל אטימת אוזניים תביא גם זו לתגובה  תוצאות המשוב מלמדות כי עורכי הדין בחרו למתוח ביקורת מתונה ועניינית על השופטים. המערכת קיבלה, ככלל, ציונים גבוהים למדי. שופטים רבים זכו למחמאות ולציונים גבוהים. מיעוט מקרבם זכה לביקורת, שגם היא מתונה יחסית  אחת בלבד. עורכי הדין יגבירו את קולם. 

 תוצאות המשוב מלמדות כי עורכי הדין בחרו למתוח ביקורת מתונה ועניינית על השופטים. המערכת קיבלה, ככלל, ציונים גבוהים למדי. שופטים רבים זכו למחמאות ולציונים גבוהים. מיעוט מקרבם זכה לביקורת, שגם היא מתונה יחסית. ציבור עורכי הדין התייחס למשוב באופן מכובד ורציני. 


 ניתן לצפות תגובה ברורה מצדם של עורכי הדין 


 אם מערכת בתי המשפט תמשיך להתנגד ולשלול את המשוב מכל וכל, ניתן לצפות תגובה ברורה מצדם של עורכי הדין. התגובה יכולה להיות בציונים נמוכים הרבה יותר במשוב הבא, על מנת להעביר את המסר ביתר בירור, ואולי גם מתיחת ביקורת מילולית חריפה הרבה יותר, הגשת תלונות על שופטים ופרסום פומבי של הטענות נגד השופטים הבעייתיים. 

 העצה הטובה ביותר שאני יכול לתת לשופטים היא להפסיק את המאבק המיותר והנרגש במשוב, וללמוד לתת לו את המשקל הצנוע המגיע לו. המדובר בסך הכל בכלי מוגבל לקבלת עמדות של חלק מעורכי הדין על חלק מהשופטים. אין המדובר בנתונים שמכריעים גורלות, ואין להעצים את החשיבות של הפרסום בעיתון על ציון זה או אחר שקיבל שופט פלוני או קיבלה שופטת אלמונית ממספר עורכי דין. ההתנגדות הנרגשת של השופטים רק מעצימה את החשיבות ומגדילה את המקום שנותנים כלי התקשורת למשוב ולתוצאותיו. 

 המשוב יכול וצריך להפוך לשגרה. זהו כלי נוסף שמטרתו לסייע למערכת בתי המשפט, כמו גם לציבור עורכי הדין והלקוחות, לקבל מידע על התייחסות עורכי הדין לשופטים. זהו מידע חשוב ומעניין. יש בו עניין ואף תועלת לציבור הרחב ולציבור השופטים. 

 המשוב הוא כאן והוא לא ייעלם. רצוי שמערכת בתי המשפט והשופטים ישתפו אתו פעולה.