הסערה הפיננסית שהתרחשה בחצי השנה האחרונה על רקע ניהול מדיניות פיסקלית ומוניטרית מוטעית, זיעזעה את ענף קרנות הנאמנות, שידע ימים טובים בהרבה. הנתונים שפורסמו היום על ידי חברת מיטב אינם משתמעים לשתי פנים: 20.5 מיליארד שקל התנדפו תוך 4 חודשים מהתעשייה, שהתכווצה בתקופה זו ב-25%. 

 הפריחה של תעשיית קרנות הנאמנות התרחשה בשנים האחרונות על רקע הפופולריות הגוברת של האפיקים השקליים. הריבית הגבוהה ששררה שנים רבות, והיציבות היחסית בשער החליפין באותה תקופה, גרמו ליועצים בבנקים להמליץ לציבור על השקעה בקרנות הנאמנות השקליות. "זה כמו פק"מ, אבל עם תשואה טובה יותר", אמרו לציבור. ואכן, ההשקעה השתלמה - קרנות אלו הניבו תשואות של 8%-9%, ואף 12%, לשנה. 

 אולם הסערה הפיננסית שהחלה בסוף שנת 2001, עם הפחתת הריבית, והתחזקה ככל שחלפו החודשים במהלך 2002, הפתיעה את הציבור. פתאום הוא רואה כיצד ההשקעה "הבטוחה" בקרן הנאמנות מתחילה להתכווץ. מי שהשקיע בקרנות שקליות ארוכות ספג בשלב מסוים הפסד של 15% על השקעה "סולידית" ו"בטוחה" זו. 

 והציבור, כפי שהוא יודע להתנהג בזמנים של משברים, לא חשב הרבה והחל לפדות כספים. היועצים הצליחו להחזיק אותו בקרן עם ירידה של 3%-4%, וגם 7%, אבל אחרי ירידה של 10%-15% הוא החליט "לחתוך" הפסדים. התוצאה היא שתוך ארבעה חודשים ירד שיעור האפיק השיקלי בקרנות הנאמנות מכ-70% ל-56.4% בלבד - לאחר פדיונות של מילארדי שקלים מקרנות המתמחות באפיק זה. 

 הציבור אומנם ברח מהקרנות השקליות, אך לא מ"הר השקלים". הוא פשוט משקיע בו היום באמצעות מכשיר אחר, בטוח יותר - הפק"מ 

 השאלה הגדולה היא לאן הלך הכסף? מי במערכת הפיננסית קפץ על המציאה?  הרי מדובר בסכום גדול של 20.5 מיליארד שקל המהווה כ-1.5% מתיק הנכסים הכספיים של הציבור. במערכת הפיננסית לא רגילים לראות תנועת הון בסדר גודל זה, שיכולות לפרנס יפה את הגוף שמנהל אותם. לשם המחשה, עמלת ניהול שנתית של כ-1% על סכום זה מסתכמת בכ-200 מיליון שקל. 

 אם בודקים את האפיקים השונים אליהם הכסף יכול להתנקז מגלים כי הוא לא התפזר על פני אפיקים רבים: לתוכניות החיסכון יש כניסת כספים שולית, מקופות הגמל נמשכים פדיונות גדולים שצפויים להסתכם בכ-2-3 מיליארד שקל בחודשים הקרובים, למניות לא נכנסים כספים, וגם הצריכה הפרטית יורדת. נכון, היה מעבר של כספים לחו"ל, ויש גם כאלה שניצלו את התקופה לכיסוי המינוס, אך עדיין לא מדובר בסכומים גדולים יחסית לפדיונות מהקרנות. 

 אז איפה הכסף? הוא שוכב בפיקדונות שקליים בבנקים, בעיקר בפק"מ שבועי. בכירים במערכת מאשרים כי  רוב הפדיונות מהקרנות התנקזו לפיקדונות שקליים קצרי טווח. ולמה לא? הרי קליין שוב סידר ריביות של לפני שנתיים שלוש, כך שפק"מ שבועי נותן היום תשואה של כ-8% לשנה. עם תשואה בטוחה שכזו, רוב הציבור מעדיף את הפק"מ, במיוחד אחרי שנכווה קשה מקרנות הנאמנות השקליות. 

 אז למי שחשב שכסף גדול זה יצא ממערכת הבנקאות (שחולשת על נתח של 90% מקרנות הנאמנות) צפויה הפתעה: הכסף נשאר בבנקים. הציבור אומנם ברח מהקרנות השקליות, אך לא מ"הר השקלים". הוא פשוט משקיע בו היום באמצעות מכשיר אחר, בטוח יותר - הפק"מ. מבחינה מסוימת, הבנקים גם מרוויחים מכך, שכן גם כסף שנוהל על ידי חברת קרנות נאמנות פרטית עבר לפק"מ בבנק. 

 בבנקים אומרים כי האפיק הפופולרי ביותר הוא הפק"מ השבועי, שכן הבדלי הריביות בינו לבין הפק"מ החודשי אינם כה גבוהים. הציבור רוצה כסף נזיל, והוא אינו ממהר להשקיע בפיקדונות שקליים אחרים ארוכי טווח למרות התשואות האטרקטיווית שהם מציעים. הבנקים הגדולים מציעים היום חסכונות שקליים לשנתיים בריבית של כ-9% לשנה, אבל הציבור, שלא כולו מאמין שהאינפלציה תהיה נמוכה יותר, אינו  קופץ על המציאה. 

 למי שדואג כי המשבר בתעשיית קרנות הנאמנות יפגע בבנקים, אין ממה לחשוש. אמנם הבנקים גובים דמי ניהול של 0.8%-1% בקרנות השקליות, אך המרווחים שהם גוזרים בפק"מ, בעיקר על הלקוחות הקטנים, אינם פחותים בהרבה. הבנקים לא מודאגים - הם יודעים שגם אחרי הסערה הפיננסית הזו, הכסף יישאר במערכת.  בתחום הזה עדיין אין תחרות. 


 קישורים נוספים 
 קרנות הנאמנות איבדו כ-7.8 מיליארד שקל מנכסיהן ביוני; שפל של 3.5 שנים במחזור המסחר במניות  [10] 

 פדיונות של 500 מ' ש' מקרנות הנאמנות ב-4 ימי המסחר הראשונים של יולי  [11]