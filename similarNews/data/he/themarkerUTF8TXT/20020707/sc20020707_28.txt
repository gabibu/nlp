אזרחים יקרים, אם קיבלתם בימים האחרונים בקשה להארכת רישיון הרכב, הביטוח, חידוש אגרת הטלוויזיה ואפילו חשבון חשמל, ובמקרה אתם גם מרגישים מסכנים, לחוצים כלכלית ומודאגים מהעתיד השחור, אל דאגה - לא צריך לשלם. תחזירו את המסמכים לארנק, אף אחד הרי לא רוצה ללחוץ אתכם. קחו שנתיים, תנוחו, תירגעו, תנסו לחזור לעצמכם. כשתצאו מהמינוס נדבר שוב. מי אמר? הממשלה אמרה, ואין לכם מה לחשוש - מדובר פה בממשלת ישראל כולה, כולל שר הביטחון וראש הממשלה. 

 בזמן האחרון כל מי שהוא מישהו בתעשיית התקשורת והטלוויזיה הישראלית מדמם בנחת בחצר הממשלה. "מקיז דם", אם להשתמש בלשון המקובלת היום על בעלי המניות והמנהלים של חברות הכבלים, הלוויין וזכייני ערוץ 2. התרגיל עובד ככה: מקיזים קצת ימינה בהודעות לעיתונות, מקיזים קצת שמאלה עם לוביסטים, מקיזים למעלה עם קשרים אישיים, והכי טוב - מקיזים קצת אצל שר התקשורת, ראובן ריבלין, על השולחן, וכל המרבה הרי זה משובח. המהדרין מקיזים תוך שהם ממלמלים בלחישה צרודה: "עשר, עשר, ערוץ עשר", ומחשיכים לאט לאט את המבט. 

 הישג נוסף למקיזים נרשם היום עם היוודע החלטת הממשלה על הארכת זכיונות ערוץ 2 בשנתיים נוספות. ללא תמורה, ללא תשלום, ללא מו"מ - פשוט כמו שזה נשמע, "שנתיים במתנה". לפני כארבעה חודשים התחיל ריבלין את התהליך שסופו נרשם היום. במסגרת מהלך לשינוי חקיקה שהוביל ריבלין, הוחלט כי משנת 2005 יוכל כל מי שיעמוד בתנאי סף מינימליים להפעיל ערוץ מסחרי בישראל - בלי זכיונות, בלי מכרזים, עם רישיון קבוע לעולם ועד. החוק נחקק לפני שהתבררו מימדי האסון שיצרה עלייתו הכושלת של ערוץ 10 לאוויר, והרעיון היה לספק לזכיינים הקיימים אופק מסוים, אם חלילה ייערך מכרז כחוק ברגע שהסתיימו זכיונותיהם, כלומר בראשית 2003. 

 אבל כמו שגורסת האימרה הוותיקה "זה לא נגמר עד שזה נגמר", כך גם מונופולים בישראל בישראל לא נגמרים עד שהם נגמרים, וכפי שהחליטה הממשלה היום, הם פשוט לעולם לא נגמרים. שלוש זכייניות הערוץ השני זכו לפני כעשור במכרזי הערוץ, שסיפקו להן זיכיון להפעלת ערוץ מסחרי בישראל לעשר שנים. הן עמדו בתנאי הסף, שילמו את מחיר הזיכיון, התחייבו לתמלוגים והפקות מקור ויצאו לדרך. 

 השנתיים הראשונות היו קשות אך השנים שאחר כך היו הצלחה מטאורית. הערוץ שינה את פני המדיה הישראלית וגרף רווחים שהלכו וגדלו מדי שנה. בין השנים 1996 ו-2001 היה הרווח הנקי המצטבר של שלוש הזכייניות 378 מיליון שקל. סכום לא מבוטל. 

 בסוף השנה הנוכחית החגיגה אמורה היתה להיגמר, אבל אז התחילו החברים מרשת, קשת וטלעד להקיז דם לכל עבר ולאיים בהחשכת המסך.  בסוף השנה הנוכחית החגיגה אמורה היתה להיגמר, אבל אז התחילו החברים מרשת, קשת וטלעד להקיז דם לכל עבר ולאיים בהחשכת המסך  "לא יהיה לנו אופק ליצירת הפקות מקור", אמר יוחנן צנגן, מנכ"ל רשת, שרק ביום שישי האחרון העלתה שתי הפקות ישראליות חדשות שנהנו מגלי הרייטינג ההולכים ועולים. "אי אפשר לעבוד ככה. אנחנו פשוט נחשיך את המסך", אמר אורי שנער, מנכ"ל קשת, ואישר עוד תוכנית מיתוג מרובת צבעים לזכיינית בראשה הוא עומד. 

 הדיון בהארכת הזכיונות הגיע לוועדת השרים לענייני חקיקה, שם נדונה שלוש אפשרויות: הארכת זכיונות בשנה אחת תוך הגדלת חובות הפקת המקור והגדלת שיעור התמלוגים שמשלמות הזכייניות; מכרז חדש לתדר (תדר המאפשר לערוץ 2 לשדר בכל הארץ ולהיקלט בכל בית באמצעות אנטנה בלבד), למותג ערוץ 2 ולמניות בחברת החדשות; והארכת הזכיונות בשנתיים ללא תמורה. 

 הוועדה לא הצליחה להחליט, וכששר התקשורת ויו"ר ועדת הכלכלה, אברהם פורז, ראו שהצעתם עומדת ליפול, הם העבירו בצעד חסר תקדים את ההחלטה על גורל הזכייניות לממשלה, בדמות הצעת חוק פרטית מטעם פורז. ממשלה שכל שריה הופיעו ועוד יופיעו בערוץ השני, התכנסה היום והחליטה כאמור על האפשרות השלישית. 

 אחרי ההחלטה, המקיזים לשעבר נראו דווקא מאושרים ומלאי חיים. אורי שנער אמר שהוא שמח, צנגן מצידו הודיע כי הוא מרוצה, ואם הם מרוצים, אז בוודאי ובוודאי שריבלין ופורז יכולים להיות שבעי רצון. אף אחד הרי לא רוצה לראות את הזכיינים בוכים.