"מיכלית על", כך כינתה אייבי ג'וזף כהן, הגורו של השוורים, את כלכלת ארה"ב בזמן המשברים הגלובליים של סוף שנות התשעים, תחילה המשבר האסייאתי ב-1997 ואחר כך משבר רוסיה ב-1998. התזה שעמדה מאחורי הביטוי הציורי היתה שכלכלת ארה"ב כל כך חזקה, ובנויה היטב לעמוד בכל סערה, עד שאירועים חיצוניים כאלו בכלכלה הגלובלית, סוערים ככל שיהיו, לא ישפיעו על ביצועיה. המסקנה המעשית מהניתוח הזה היתה שכדאי לנצל את הפאניקה שנוצרה בשווקים הפיננסיים של אמריקה כתוצאה מהאירועים החיצוניים האלו, ולהגדיל את מרכיב המניות. 

 עד למארס 2000 התזה הוכיחה את עצמה כנכונה. כלכלת ארה"ב לא גילתה סימני משבר כלשהם בעקבות הבעיות במזרח אירופה ודרום מזרח אסיה. רווחי החברות המדווחים המשיכו לעלות, ומשקיעים אמריקאים, כמו משקיעים בכל העולם, המשיכו להזרים כספים לשוק המניות הגועש. 

 אייבי כהן, שנראה היה שנבואותיה התגשמו במלואן, זכתה במעמד של סופרסטאר. מעטים היו מוכנים לחלוק על התזה שלה. אבל אותם מבקרים מעטים שכן השמיעו את קולם, טענו שהדימוי של אניית ענק הוא אכן נכון, אבל הכינוי "טיטאניק" מתאים במקרה הזה הרבה יותר מאשר מיכלית על... 

 לפי התזה הזו, כלכלת ארה"ב שטה במהירות לעבר קרחון ענק, שבדיוק כמו בדוגמאות היסטוריות אחרות, יהירות וגבהות לב מונעות מהצוות והנוסעים לראות את סימני האזהרה מבעוד מועד, למרות שהם ברורים וחדים. 

 טיבן של תזות מקובלות ואמונות עממיות הוא שהן משתנות חדשות לבקרים. החזון האפוקליפטי של הטיטאניק נראה במידה רבה תלוש ותמהוני ב-1999. היום כבר הרבה פחות. הדימוי של מיכלית העל, שנראה הולם את המציאות בתחילת 2000, נראה היום שונה לחלוטין. משהו בסיסי נסדק בו. 

 לשאלה האם כלכלת ארה"ב היא אכן טיטאניק פיננסי או שמא תאוריית מיכלית העל עדיין תקפה, חשיבות גדולה. לא רק למשקיעים. 

 לשאלה האם צפויה לארה"ב תקופה כלכלית קשה חשיבות אדירה לכל מקבל החלטות ברחבי העולם. בין אם מדובר בהחלטות כלכליות, מדיניות או בטחוניות 

 לשאלה האם צפויה לארה"ב תקופה כלכלית קשה חשיבות אדירה לכל מקבל החלטות ברחבי העולם. בין אם מדובר בהחלטות כלכליות, מדיניות או בטחוניות, למידת עוצמתה הכלכלית של מעצמת העל היחידה בעולם יש היום חשיבות עליונה. 

 שנות התשעים היו שנות הקאמבק הכלכלי והמדיני הגדול של אמריקה. מאז משבר הנפט של שנות השבעים ועד מחצית שנות השמונים, נראה היה שהקסם האמריקאי פג. התעשייה היפאנית היכתה אז את האמריקאית שוק על ירך בייצור יעיל, זול וחשוב מכל - איכותי. חברות הרכב והאלקטרוניקה היפאניות היו אז מלכות העולם. חברות כמו טויוטה וסוני ידעו לייצר ולשווק טוב יותר מהמקבילות האמריקאיות שלהן. תעשיית הרכב היא אולי הדוגמה הטובה ביותר, אבל לא הבלעדית. 

 תעשיית מוצרי האלקטרוניקה הביתיים, שצמחה דרמטית באותן שנים, היתה בהגמוניה יפאנית מוחלטת. נוסף לפגיעה בצד הייצור, שהתבטאה בסגירת מפעלים ואובדן מקומות עבודה, סבלה ארה"ב אז מאינפלציה, פרי הבאושים של מחירי אנרגיה גבוהים מצד אחד, וגרעונות ממשלתיים מצד שני. 

 שני דברים שנחרטו בזיכרון הקולקטיווי מאותה תקופה הם "מדד האומללות", חיבור של שיעור האבטלה עם האינפלציה, שהתקרב בשיאו ל-20%, תרומה של 10% מכל אחד מהמשתנים. השני היה נאום "המחלה הלאומית" של הנשיא ג'ימי קרטר שקונן על כך שהאמריקאים איבדו את הנמרצות ורוח הלחימה היזמית שאיפיינה אותם מאז ומעולם. לא מעט פרשנים מייחסים חלק נכבד מתבוסתו המוחצת לרונלד רייגן במירוץ לנשיאות לנאום זה. אף עם לא אוהב לשמוע ממנהיגו שהוא הפך ללוזר. בטח לא האמריקאים. רייגן הציע להם את ההפך הגמור. 

 אבל ההיסטוריה, כמו סרט מתח טוב, מספקת לנו שינויי כיוון דרמטיים והפתעות למכביר. 

 אפשר לומר שההצלחה הפנומנלית של יפאן עלתה לה לראש. התפתחה בה בועה פיננסית אדירה, שנבנתה על תחושת כוח ועוצמה כלכלית מצד אחד ונורמות עסקיות מפוקפקות מצד שני. 

 מספר גורמים חברו יחד לחזרתה של אמריקה לראש הטבלה הכלכלית העולמית, תוך פתיחת פער ניכר ממתחרותיה העיקשות משנות השמונים, יפאן וגרמניה. 

 נפילתה של ברה"מ וסוף המלחמה הקרה איפשרו לקצץ במשאבים שנדרשו לביטחון. דבר זה איפשר לצמצם בתורו את הגרעונות הממשלתיים. יפאן נכנסה למיתון מתמשך, מחיר תקופת היהירות של סוף שנות השמונים. גרמניה המערבית מצאה את עצמה עסוקה מעל לראש בשילוב של מיליוני מזרח גרמנים עניים שלפתע הצטרפו אליה. 

 אבל חשוב מכל, חל שינוי בסביבה העסקית. תעשיות חדשות תפסו את מרכז הבמה, תעשיות שבהן לארה"ב היה יתרון מובהק. אם חברות מייצגות כמו טויוטה וסוני היפאניות היו חברות העל של שנות השמונים - חברות שהתמחו בייצור תעשייתי יעיל של מוצרי צריכה, הרי שכמייצגות של חברות העל של שנות התשעים הייתי בוחר במיקרוסופט ואינטל האמריקאיות. הכוח הכלכלי עבר מיכולת הייצור המעולה של היפאנים ליכולת הפיתוח המרשימה של האמריקאים. 

 אלא שכפי שאמרנו קודם, ההיסטוריה הכלכלית מלמדת אותנו שתמיד צריך לצפות להפתעות. הגאות הכלכלית של שנות התשעים, שהתבססה על הצלחות טכנולוגיות בהגמוניה אמריקאית ועל העובדה שארה"ב נותרה המעצמה היחידה בעולם, עלתה גם היא לראשם של האזרחים, מנהלי החברות ומקבלי ההחלטות הכלכליות. האופוריה שהתפתחה מזכירה במידה לא מועטה את זו היפאנית של סוף שנות השמונים. ואופוריה בחיים הכלכליים, כמו בחיים בכלל, היא תכונה שלילית. 

 אוכלוסיית ארה"ב מהווה בערך 5% מאוכלוסיית העולם, אבל משקלה בצריכה העולמית הוא לאין שיעור גדול מכך. כלכלת ארה"ב מסתמכת מסורתית על צריכה פרטית. הדיל האמריקאי עם שאר העולם היה בשנים האחרונות די פשוט. אנחנו נמכור לעולם מוצרים בעלי מרכיב גבוה של ידע וטכנולוגיה, כמו תוכנות מיקרוסופט, מטוסי בואינג או גלולות ויאגרה, ונקנה ממנו בתמורה שני סוגי מוצרים. כאלו בעלי מרכיב גבוה של עבודה זולה, כמו נעלי נייק המיוצרות בווייאטנם  או טלוויזיות 43 אינץ' של סוני המורכבות  במלזיה, וחומרי גלם כמו נפט. 

 הדיל הזה נראה מצוין - אמריקה תמכור את מה שהיא טובה בו, מוצרים עתירי ידע, ותוכל להפנות את התמורה למה שהיא אוהבת באמת - "שופינג" ללא הפסקה. 

 תיאבונם של האמריקאים, ויכולתם לשלם על מוצרי צריכה עתירי עבודה זולה, גדולים בהרבה מיכולתו של העולם לקנות מוצרים אמריקאיים עתירי ידע יקר 

 יש  כמה בעיות בדיל הזה. הראשונה היא שתיאבונם של האמריקאים, ויכולתם לשלם על מוצרי צריכה עתירי עבודה זולה, גדולים בהרבה מיכולתו של העולם לקנות מוצרים אמריקאיים עתירי ידע יקר. התוצאה היא הגירעון האדיר במאזן התשלומים האמריקאי. עד לאחרונה הגירעון הזה לא כל כך הפריע, מכיוון שהדולר נותר חזק, בזכות העובדה שכל העולם הזרים חזרה את הדולרים שקיבל מארה"ב כתמורה ליצוא שלו אליה  לשוק ההון שלה, לשם קניית איגרות חוב ומניות אמריקאיות. התופעה הזו, כך נראה, מצטמצמת. מה שקרה לאחרונה לדולר מול הין והיורו הוא התוצאה של תהליך זה. 

 הבעיה השנייה היא שהביקוש למוצרים המבוססים על עבודה זולה אינו תנודתי. מוצרי טקסטיל נדרשים תמיד. פיתוחים טכנולוגיים מואצים, כך ניתן ללמוד מהעבר, מאופיינים בתקופות של התפרצות, ואחר כך רגיעה עד להתפרצות הבאה. ארה"ב ניצלה היטב את הבום בתחום הטכנולוגי של שנות התשעים. אם תבוא תקופה, כפי שקרה בעבר, של קצב פיתוח טכנולוגי איטי יותר, לארה"ב יהיה הרבה פחות מה למכור. ואז היא תאלץ גם לקנות פחות. חדשות רעות לכל העולם. 

 האם ארה"ב עלולה להיות בשנים הבאות קורבן של הצלחתה עצמה, כפי שקרה ליפאן לפני עשור? קשה כמובן לדעת, אבל הסיכוי שנראה את אמריקה חוזרת לבעיות שאיפיינו אותה בעבר, גירעון ממשלתי גדול, גידול באבטלה וירידה ברמת חיים (עם הבעיות החברתיות שמתלוות לכך, שנראה שנרגעו מאוד בשנים האחרונות),  נראה היום ממשי למדי. כוחה הכלכלי והפוליטי של אמריקה במקרה כזה ייפגע משמעותית. 

 לנו בישראל, הנשענים על אמריקה וכוחה הכלכלי, יש סיבה לדאוג מתהליך כזה.