* איכה היתה רפורמת-מס בוערת לחזון אחרית ימים ערטילאי. 

 * איכה היה השקל ממטבע-על למטבע-בועה. 

 * איכה שגו שועים, כלכלנים ופקידי אוצר בחזיונות-שווא בנושאי צמיחה, אבטלה, אינפלציה, גירעון תקציבי ומה לא. 

 * איכה פיטמו אותנו פרשנים ואנליסטים בהערכות-שווא על התאוששות צפויה בארה"ב, ביפאן ובאיחוד האירופי. 

 * איכה התאייד שיעור צמיחה שנתי של 5%-4% לשיעור צמיחה שנתי אפסי. 

 * איכה גאה שיעור האבטלה בישראל לכדי 11% מכוח העבודה (25% - לגרסת הפוגלים) שלה. 

 * איכה הולך ופוחת דירוג האשראי של ישראל. 

 * איכה יבשו השקעות-זרים בישראל. 

 * איכה הדירו תיירים את רגליהם מישראל. 

 * איכה מכביד הממשל בישראל את ידו על נכים וחלשים, וחס על חזקים. 

 * איכה פיצתה ישראל את סין במאות מיליוני דולרים על סחורה שלא סיפקה לה; ואיכה היא עשויה להיתבע לפצות את טורקיה בשיעור דומה על נוזלים שלא תרכוש ממנה. 

 * איכה נהיה היי-טק מתעשיית חלומות לתעשיית סיוטים. 

 * איכה נבעתו שופטים, החורצים את גורלנו לשבט או לחסד מדי יום, מביקורת ציבורית מתונה. 

 * איכה לא השכילה חברת החשמל לגדור את חשיפותיה המטבעיות. 

 * איכה העשרנו את קופתה של אל על ב-16 דולר לטיסה, בלא תמורה בטיחותית. 

 * איכה עשו חברות האשראי יד אחת כדי לשלשל לכיסיהן 5.50 שקלים מדי חודש. 

 * איכה חברו בנקיה של ישראל - בו זמנית ובלא בושה בלב - וייקרו את העמלות שהם גובים מלקוחותיהם/קורבנותיהם. 

 * איכה כשלו כלכלניה ופרופסוריה הדגולים של אוניברסיטת תל אביב באיזון תקציבה. 

 * איכה היתה הריבית השקלית לכלי משחק בידיו של בנק ישראל. 


 יפה שעה קודם 


 * איכה נהיה שעון קיץ כלי משחק בידיהם של פוליטיקאים. 

 * איכה, במקום שנענה את נפשותינו ונמרק את חטאינו ביום כיפור, נגזר עלינו ליהנות מן הצום בעיתוי מיני-חורפי. 

 * איכה, במקום שנאמץ את עצתו של מילטון פרידמן ונעמול ביושר יממה אחת בשבוע, מציעים לנו נבחרינו שנעמול 4.5 יממות בשבוע וננפוש 2.5 יממות. 

 * איכה נפתה נגיד בנק ישראל להאמין לתומו להבטחות הסרק שהרעיפו עליו שר האוצר וראש הממשלה בדצמבר אשתקד. 

 * איכה נאחז המפקח על הבנקים בקרנות כסאו הדביק והמחורר. 

 * איכה נסקה ריבית המפתח השקלית, בתוך חודשים ספורים, מציר שפל של 3.8% לציר פסגה (ארעי?) של 9.1%. 

 * איכה שדדנו בנקים בבחרותנו; איכה שודדים אותנו בנקים בזקנתנו. 

 * איכה נזקקנו - פעם - לאופנוע, למסכה ולפתק מקושקש כדי לשדוד בנק, בעוד היום די שנכהן בו במשרת פקיד(ה) או מנהל(ת). 

 * איכה מתאכזרים בנקים לכבשים תועות, החבות להם 4,000 שקל, וחסים על זאבים טורפים החבים להם עשרות ומאות מיליוני שקלים. 

 * איכה תופחים חובותיהם האבודים והמסופקים של בנקיה של ישראל. 

 * איכה נקלעו בנקיה המובילים של ישראל למצוקת אשראי. 

 * איכה, כשרוכשים אנו מוצרים או שירותים בחו"ל, שמחירם אינו נקוב בדולרים, מחייבות אותנו חברות האשראי בכפל עמלות-חליפין: (1) בגין המרת הסכום שחויב במטבע מקומי לדולרים; (2) בגין המרת הדולרים לשקלים. 

 * איכה נשחק שווי נכסיהם של משקיעים בישי-גדא בקופות גמל ובקרנות נאמנות "סולידיות".