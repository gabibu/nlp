עו"ד שמעון דולן, מנהל המחלקה הכלכלית בפרקליטות המדינה ומי שניהל את תיק קרטל הביטוח בו הורשעו לאחרונה חברות הביטוח  הפניקס  (  פנקס1  [10]  : ת"א)  ו  איילון (  אילון  [11]  : ת"א)  וכן מנהליהן ד"ר איתמר בורוביץ' (הפניקס) ונגה ולוי רחמני (איילון) בעבירות קרטל, נחל מפלה בשלב הערעור, וייאלץ למחוק את חברת הפניקס מכתב הערעור שהגיש לאחרונה לביהמ"ש העליון. 

 כזכור, הפניקס הורשעה בעבירות קרטל שונות בתחום הביטוח לרכב בשנת 1992, ונגזר עליה קנס של 12 מיליון שקל. המדינה סברה שקנס זה נמוך ביחס לנזק שגרם הקרטל לציבור, והגישה לפני כחודש  ערעור על גזר הדין של כל המורשעים בפרשה ובו ביקשה להגדיל פי 3 את סכום הקנס שהוטל על הפניקס. 

 מיד לאחר הגשת הערעור הגישה הפניקס בקשה מפתיעה למחיקתה מכתב הערעור. הפניקס טענה, באמצעות עוה"ד פנחס רובין ודפנה טלגם, כי ערעור המדינה הוגש באיחור מה של  105 יום לאחר מתן גזר הדין בפרשה ולא בתום 45 יום כקבוע בחוק. 

 פניקס ציינה כי לאחר גזר הדין של השופט דוד חשין מביהמ"ש המחוזי בירושלים היא קיוותה שהמדינה לא תערער על העונש, ולכן היססה האם להגיש בעצמה ערעור על הרשעתה. לפיכך, הגישה בקשה להאריך את מועד הגשת הערעור מטעמה. המדינה, באמצעות עו"ד דולן, התנגדה למתן הארכה. רשם ביהמ"ש העליון, עודד שחם, דחה את בקשת הפניקס כשהוא קובע כי הרצון להגיש ערעור לאחר שהמדינה תגיש את הערעור מטעמה יקנה לפניקס יתרון דיוני בלתי ראוי. 

 השופט שחם קובע כי בכל הנוגע להארכת מועד להגשת ערעור של המדינה נגד נאשם ננקטת גישה קפדנית, דבר המחייב שלא לתת ארכה למדינה 

 לאחר שנדחתה בקשת הפניקס הגיש עו"ד אילן סופר, המייצג את בורוביץ', מנכ"ל הפניקס לשעבר, בקשת ארכה משלו. הבקשה שהוגשה היתה בהסכמתו של דולן לארכה הדדית של 60 יום להגשת ערעורים כאשר דולן התנה זאת בכך "שהארכה תחול גם על המדינה והערעורים יוגשו במקביל ע"י כל הצדדים במשפט". ביהמ"ש אישר את הבקשה. 

 ימים אחדים לאחר מכן הוגשה בקשה זהה בהסכמה מטעמם של המורשעים הנוספים בפרשה - חברת איילון ומנהליה, נגה ולוי רחמני, באמצעות עוה"ד רם כספי, נבות תלצור וחנן מלצר. גם במקרה זה הותנתה הארכה ע"י דולן בכך שתחול על כל הצדדים למשפט, וגם במקרה זה הבקשה התקבלה. 

 אלא שהפניקס טענה כי לא היתה צד לאף אחת מהבקשות הללו. הן לא הוגשו מטעמה, ותגובתה להן לא נתבקשה, ולפיכך הן אינן חלות עליה. מכאן שהמועד בו המדינה היתה צריכה להגיש את ערעורה נגד הפניקס חלף כבר מזמן ויש למחוק את הערעור. 

 בעקבות הבקשה של הפניקס למחיקה מהערעור הגיש דולן את תגובתו ובה טען כי במהלך המשפט שהתקיים בביהמ"ש המחוזי, והתנהל במשך 4 שנים, יוצגו הפניקס ובורוביץ' במשותף הן ע"י עו"ד רובין, אך בעיקר ע"י עוה"ד אמנון גולדנברג ואילן סופר ממשרד ש. הורביץ. 

 לפיכך טען דולן כי אומנם הפניקס, באמצעות עו"ד רובין, הגישה את הבקשה למתן ארכה להגשת ערעור, שנדחתה ע"י ביהמ"ש העליון, אלא שלטענתו בקשת הארכה שהוגשה מאוחר יותר בשמו של בורוביץ', הוגשה אף היא ע"י בא כוחה של הפניקס - עו"ד סופר - ולפיכך התנאי להאריך את מועד הערעור לכל הצדים במשפט חל גם על הפניקס וערעור המדינה הוגש בזמן. 

 בסוף השבוע הכריע כאמור רשם ביהמ"ש העליון עודד שחם בסוגיה. שחם מקבל את כל טענותיה של הפניקס ומורה על מחיקתה מכתב הערעור. 

 זכות הקניין של הפניקס שהקנס נגדה לא יגדל גוברת למעשה על זכות המדינה לקבל את הארכה המבוקשת 

 שחם קובע כי דולן ידע היטב מיהם הצדדים למשפט ומי מיוצג ע"י מי. הוא ידע שעו"ד סופר אינו פועל בשם הפניקס וידע גם למי עליו לפנות בענייניה של הפניקס - לעו"ד פנחס רובין. 

 מכאן קובע הרשם כי אין לו יסוד לפקפק כי כוונתו הסובייקטיווית של דולן  היתה להגיש את ערעור המדינה נגד הפניקס אחרי 105 ימים, יחד עם הערעור נגד הנאשמים האחרים במשפט. "אך לא זו השאלה. השאלה היא האם קיבלה כוונה זו ביטוי הולם בבקשות שהוגשו לביהמ"ש ובשיג ובשיח של דולן עם באי כוחם של הצדדים ובמיוחד הפניקס", כותב שחם ומשיב: "התשובה לשאלה זו היא בשלילה". דולן, קובע שחם, לא בחר בדרך הולמת לבטא את כוונתו זו ולעגן אותה כהלכה. 

 לפיכך קובע שחם כי אין כל יסוד לטענת המדינה שהמועד להגשת ערעור נגד הפניקס הוארך בהחלטה כלשהי של בית המשפט, ולכן המועד להגשת הערעור מטעם המדינה חלף לו מזמן. 

 שחם דן גם בבקשתה החלופית של המדינה להאריך את המועד להגשת הערעור מטעמה. טענה זו סמכה המדינה על כך שהוטעתה ע"י באי כוחה של הפניקס ובורוביץ'. הוא דוחה את טענתו של דולן לגבי מצגים והטעייה.למרות דחיית הטענות בדבר הטעייה בוחן שחם האם יש בטעות שעשה דולן, שנעשתה לפי קביעתו של שחם בתום לב, לתת לו ארכה להגשת הערעור כנגד הפניקס. 

 שחם קובע כי בכל הנוגע להארכת מועד להגשת ערעור של המדינה נגד נאשם ננקטת גישה קפדנית, דבר המחייב שלא לתת ארכה למדינה. אלא ששחם מתלבט במקרה זה האם הגישה הקפדנית הזו חלה במקרה שהנאשם הוא תאגיד. אלמנט עיקרי בגישה הקפדנית, אומר שחם, נוגע לרגישות הרבה הטמונה בהליכים פליליים, אך האם רגישות זו חלה גם כאשר מדובר בנאשמים שהם תאגידים? קיימים היבטים בהם איני רואה מקום להבחנה בין תאגיד לבין נאשם בשר ודם. נושא המועדים בערעור פלילי, ויתרה מכן הארכת מועדים להגשת ערעור בנושא פלילי, הוא אחד מהם. 

 שחם מצביע על מספר סיבות לכך. אחת מהן היא זכות הקניין המעוגנת בחוק היסוד חופש האדם וחירותו. זכות הקניין של הפניקס, קובע שחם, נפגעה בשל הטלת העונש הכספי עליה ובאופן צודק בשל הרשעתה.ערעור על גזר הדין עלול לגרום לפגיעה חמורה יותר בזכות הקניין של הפניקס כי הקנס עלול לגדול באופן משמעותי. לפיכך, זכות הקניין של הפניקס שהקנס נגדה לא יגדל במקרה שלא עמדה המדינה בדרישת החוק להגשת הערעור, ובעת שהיא מבקשת ארכה לשם הגשתו, גוברת למעשה על זכות המדינה לקבל את הארכה המבוקשת.  הדבר נכון במיוחד כאשר אין למדינה הסבר טוב ומשכנע לאיחור בהגשת הערעור וכי אינה יכולה להראות כי פעלה בשקידה סבירה כדי לעמוד במועדים שקבע החוק. 

 בשולי הדברים מציין שחם כי הפניקס היא חברה ציבורית אשר מניותיה נסחרות בבורסה. השופט מציין בעניין זה כי אין בפניו טענה של המדינה כי נמסרה לציבור הודעה על מתן ארכה להגשת ערעור המדינה נגד הפניקס. לכאורה, אומר השופט, עובדה זו היא מהותית שכן במצב כזה יכול היה הציבור להניח כי מועד הערעור חלף ולהביא בחשבון עובדה זו בנוגע להחלטותיו בכל הנוגע להשקעה במניות החברה. מתן ארכה למדינה כעת, קובע שחם, חותר תחת הנחתו הסבירה של ציבור המשקיעים - והרי עוד סיבה לדחות הבקשה של המדינה. 

 לבסוף דן שחם בטענה של דולן כי אינטרס מובהק של הציבור הוא להגיש את הערעור נגד הפניקס, שכן כל הציבור נפגע מהעבירות שביצעה החברה. 

 שחם מסכים כי אי יכולתה של המדינה להגיש את הערעור בגלל "תקלה דיונית" היא תוצאה קשה מנקודת המבט של האינטרס הציבורי, ואין לשלול כי במקרים מתאימים האינטרס הציבורי יהווה שיקול לגיטימי למתן ארכה, אלא שבמקרה הזה "דווקא משקלו של האינטרס הציבורי מחייב כי האחראים להגן עליו יכלכלו את מהלכיהם בשקידה הנדרשת". 

 סוף דבר. תוך עשרה ימים ייאלץ דולן למחוק את הפניקס מכתב הערעור. השאלה כעת היא האם הדבר יכול להשפיע על שיקול דעתם של השופטים שידונו בערעור שהוגש על קלות עונשם של הנתבעים האחרים ובהם חברת איילון שעליה הוטל קנס של 6.6 מיליון שקל אשר הערעור, אם יתקבל, יכול להקפיץ את שיעורו לכדי כ-19 מיליון שקל. הקנס של הפניקס יישאר בכל מקרה על 12 מיליון "בלבד".