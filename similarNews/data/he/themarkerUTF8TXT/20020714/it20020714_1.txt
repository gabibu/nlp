"מה שקורה לצ'ק פוינט, לקומברס, לאמדוקס... זה נורא בשביל ישראל!". כמה פעמים שמעתי את המשפט הזה לאחרונה. כשאני מנסה לרדת לעומקו של עניין ולשאול למה חושבים שזה נורא, אני מקבלת לרוב שתי תשובות. 

 א. זה נורא כי זה מוביל לפיטורים שמקשים על המצב הכלכלי (והנפשי), שכבר כל כך קשה במדינתנו הקטנה. 

 ב. זה נורא כי זה מראה שלחברות טכנולוגיה ישראליות אולי אין את ה"זה" הדרוש כדי להצליח בעולם הרחב. הרי אם החברות הגדולות נתקלות בכאלה קשיים, אז מה תקוותיהן של הקטנות? באוזני המקוננים הללו מהדהד פעמון המודיע לעולם על כשלון הטכנולוגיה הישראלית. 

 נגד טיעון א' אין לי מה להגיד - ברור שזה קשה. נגד טיעון ב' יש לי (כמובן) תגובה. תמיד התלוננו עלי שאני ספקנית, פסימית מדי, תקראו לזה מה שתרצו. אבל הפעם אני דווקא בצד השני של המתרס. אני מאמינה, ובגדול, שהטכנולוגיה הישראלית בריאה ושלמה ותמשיך לתקתק ולהוליד סיפורי הצלחה למרות הקשיים של ימינו. 

 אז אין בעיה? בטח שיש, והיא אפילו ספציפית במידה מסוימת לחברות טכנולוגיה ישראליות. חברות טכנולוגיה ישראליות גדולות ומוצלחות נוטות לבוא לגדולה בתור חברת נישה ממוקדת שמאוד עכשווית לגל הטכנולוגיה העולה באותה תקופה. 

 לדוגמה: הפיירוול וה-VPN של  צ'ק פוינט  (  CHKP  [10]  : NASDAQ)  ניצלו את התרבות הרשתות התאגידיות וקישורן כדרך הנורמה לאינטרנט, מצב שפשוט לא היה קיים אפילו בשנות התשעים המוקדמות.  קומברס  (  CMVT  [11]  : NASDAQ)  עלתה לגדולה על גל התרבות מכשירי טלפון ניידים, שהיתה גם היא תופעה של שנות התשעים. זו היתה תקופה של אינובציה מדהימה בעולם הטכנולוגיה העולמי על רקע התפתחות של טכנולוגיות חדשות שעברו מקהל מצומצם יחסית לחיי היום יום: האינטרנט וה-e-mail, הטלפון הנייד וכו'. 

 על הגלים הללו עלו לגדולה גם ענקי הטכנולוגיה כמו נוקיה, סיסקו ו-AOL. לפני התקופה הזו חווינו את האינובציה של תקופת המחשב האישי שבו עלו לגדולה חברות כמו מיקרוסופט ואינטל. ואף לפני התקופה הזו היתה האינובציה של המיינפריימים שבו בלטו חברות כמו איי.בי.אם, דיגיטל ואחרים. וכל זה אירע בשלושים השנים האחרונות. 

 כל תקופה והענקים, או "הגולייתים", שלה. במעברים שבין התקופות צצו כפטריות לאחר הגשם שורה של "דווידים" שאיימו ואף הצליחו להכניע את ה"גולייתים" של הדור הקודם 

 בקיצור, כל תקופה והענקים, או "הגולייתים", שלה. במעברים שבין התקופות (שקודם כל יש לזכור שהן היו לפעמים קשות וטראומטיות לא פחות ממצבנו היום) צצו כפטריות לאחר הגשם שורה של "דווידים" שאיימו ואף הצליחו להכניע את ה"גולייתים" של הדור הקודם. כך לדוגמה מיקרוסופט ואפל הכניעו במידה רבה את איי.בי.אמ בעולם המחשבים וכפו עליה תקופה ארוכה וכאובה של שינוי, בעוד שה"גולייתים" האחרים נכחדו ולפעמים אף נקנו על ידי "דוויד" שהפך ל"גוליית" (כמו במקרה של קומפאק שקנתה את דיגיטל). 

 אז איך כל זה קשור למצבן של חברות טכנולוגיה הישראליות בפרט ועתיד הטכנולוגיה הישראלית ככלל? 

 זה קשור כי אנו נמצאים עכשיו בתקופת מעבר משלנו ולא ברור מה יהיה הגל הבא. בינתיים ההתבגרות של האינטרנט והרשת התאגידית (לפחות השלבים הראשוניים שלהם) יחד עם המיתון העולמי והטכנולוגי יוצרים מצב שבו הענקים שוב שולטים בשוק. זו תקופה של קונסולידציה של ההישגים המרשימים של שנות ה-90.  הדגש של החברות הקונות מוצרי טכנולוגיה הוא לעשות סדר בבלאגן ולהוריד עלויות. בתנאים אלו החברות הממוצבות טוב הן דווקא ענקיות הרשת כמו סיסקו, איי.בי.אמ, HPQ וכדומה. 

 מעניין שפרט לסיסקו, החברות הללו הן ענקיות דורות קודמים שחזרו ממפתן קברן החצוב על ידי מאמצים אדירים וכאובים (כמו מיזוג HP וקומפאק). חזרתן לדרך המלך התאפשרה על ידי קונסולידציה מלמעלה או דרך שותפויות עם מנהיגים של "מדינות טכנולוגיות" קטנות אך אסטרטגיות (כמו הקשר ההדוק שיצרה HPQ עם SAP ואורקל), כדי להוסיף נפח למוצרים ולפתרונות שלהן או על ידי התרחבות והתעמקות באזורי הספר, כמו כניסתן של נוקיה ואריקסון לעולם התוכנה והאפליקציות. 

 בעולם מצטמצם זה הסובלים הם בדיוק החברות שבעבר היו השבטים שמשלו באזורי הספר הללו בתקופה שבה ה"גולייתים" היו תחת מתקפת האינובציה ולא יכלו לעמוד בקצב השינוי המהיר 

 בעולם מצטמצם זה הסובלים הם בדיוק החברות שבעבר היו השבטים שמשלו באזורי הספר הללו בתקופה שבה ה"גולייתים" היו תחת מתקפת האינובציה ולא יכלו לעמוד בקצב השינוי המהיר. כיום קצב השינוי מפסיד את המירוץ לצב והתמקדות הקונים היא בייעול ולא בהתקדמות. פשוט אין אפליקציה או מוצר שיכול ברגע זה להוות מנוע של שינוי - אין KILLER APP. בסביבה זו הפכו ה"דווידים" לוואסלים של המלך המקומי. 

 אבל זהו מצב זמני. מצבה הטבעי של הטכנולוגיה הוא שינוי, לא אינרציה. עוד נשוב לבלקניזציה של הטכנולוגיה, משהו יתניע שוב את המנוע ואז האמינו לי הישראלים ירוצו שוב לתפוס את מקומם ברכבת ההרים החדשה. האנליסטים שמכסים טכנולוגיה במריל לינץ' סבורים שהתחלת הגל הבא תהיה במאי 2004, ותהווה את הפרק השני בהתפתחות האינטרנט והעולם המרושת. 

 ומה יקרה בינתיים (אפשר אף להגיד - קורה) ל"ענקי" הטכנולוגיה הישראלית שאותם רבים ממהרים להספיד? יקרה מה שקורה בכל מלחמה אבולוציונית בסביבה עוינת ודרשנית - הם יסתגלו או יכחדו. 

 אם נרצה או לא, חברות טכנולוגיה ישראליות אינן חברות שמגדירות את היחסים בין הטכנולוגיה לקונים, הן חברות שמנצלות את חולשתן של הגדולים, את היכולת להוסיף ערך היכן שמיומנותן של הגדולות אינו מגיע, לעתים דווקא מפני שהן גדולות מדי מכדי לנצל את אזור הפוטנציאל שבו דרגת השינוי גבוהה במיוחד. אולי בעתיד תצוץ חברה כזו בישראל, מי יודע? אבל במערכה שבה אנו חיים כרגע האתגר שעומד בפני ה"ענקים-הקטנים" שלנו הוא אתגר של הסתגלות שלא כל כך שונה מהאתגר העומד בפני מיקרוסופט, אינטל, ו-IBM, אלא רק שעליהן להסתגל להסתגלות של הגדולים. 

 אז הנה בא המבחן האמיתי של מנהיגות. איך להסתגל לתקופה של קונסולידציה ובו בעת להיות מוכנים לחזרתה של האינובציה. קל? לא. אפשרי? בוודאי. ואפילו במקרה הגרוע שלא כולם יצליחו להחזיק מעמד בתקופת מעבר זו, "דווידים" חדשים עוד יצוצו - חלקם כבר מחכים מאחורי הקלעים לתורם. זה לא הסוף, זהו פשוט פרק בסיפור אלפי לילה ולילה שבמקרה הוא אמיתי.