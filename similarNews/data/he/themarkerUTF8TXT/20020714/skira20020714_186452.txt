ב-27 ביוני 2002 פורסמו תקנות החברות (בקשה לפשרה או הסדר) התשס"ב 2002, שהותקנו על ידי שר המשפטים, מאיר שטרית, על פי הסמכה מכוח סעיף 350 לחוק החברות. תקנות אלה שייכנסו לתוקף בתום 30 יום מפרסומן, מותקנות בראשונה מאז תוקן סעיף 233 לפקודת החברות ב-94'. הן נועדו לתת מענה לסוגיות רבות שהתעוררו אגב התיקון לסעיף זה, שמוכר כיום כסעיף 350 לחוק החברות החדש. 

 סעיף 350 לחוק החברות מאפשר לבעלי מניות או נושים של חברה להגיע להסדר או פשרה בעניינים הכרוכים בשינוי זכויותיהם, גם כאשר יש מיעוט מתנגד. האישור מותנה בהסכמת שלושה רבעים מבעלי הזכויות שעלולים להיפגע, ובלבד שניתן לכך אישור מבית המשפט. סעיף זה מעגן גם את האפשרות להקפאת הליכים, לצורך גיבוש תוכנית הבראה לחברות הנתונות בקשיים. 

 שינוי בזכויות פוגע לעתים בבעליהן, בעלי המניות או הנושים, ולכן אלמלא קיומו של סעיף 350 ניתן היה לבצע שינוי מבנה רק בהסכמת כל בעלי הזכויות. ואולם המחוקק, בהכירו כי קיימים מקרים שבהם מוצדק לשנות את הזכויות אף אם יש מיעוט מתנגד, איפשר לבצע שינוי מבנה אף אם התנגדו לכך רבע מבעלי הזכויות העלולים להיפגע; ובלבד שניתן לכך אישור מביהמ"ש. 

 סעיף 350 הוא אחד ההסדרים החשובים הקיימים במשפטנו להבראה ושיקום חברות. מכירת נכסי חברה במסגרת פירוק מחמת חדלות פירעון, עלולה להפחית באופן משמעותי את ערך הנכסים. הסיבות לכך, בין השאר, הן המוניטין של החברה שבדרך כלל יורדים לטמיון ופקיעת הסכמים. לפיכך, בדרך כלל רק בעלי השיעבודים המובטחים מקבלים את כספם בהליכי הפירוק, ואילו יתר הנושים מקבלים, במקרה הטוב, חלק מזערי ממנו. 

 ההסדר שנקבע בסעיף 350 מאפשר, במקרים שבהם חברה נקלעת לקשיים המכבידים על פעילותה היומיומית, לנסות להבריא את החברה ולשקמה. לשיקום החברה יש חשיבות רבה עבור עובדיה, בעלי מניותיה ולנושים הרגילים, שסיכוייהם להחזר חובותיהם גדולים בהרבה כשהחברה פעילה - לעומת חברה בפירוק. 

 אחד העקרונות החשובים בסעיף הוא מתן אפשרות לביהמ"ש לתת צו להקפאת הליכים נגד החברה (תביעות בבתי משפט והליכים בהוצאה לפועל), למשך תקופה שלא תעלה על תשעה חודשים. הקפאת ההליכים יכולה לחול גם על הליכים שיכול לנקוט נושה מובטח למימוש בטוחתו, וזאת בשיקול דעת ביהמ"ש ולאחר שנוכח כי התקיימו כמה תנאים. מכאן שסמכות ביהמ"ש לעיכוב ההליכים נעשית תוך מציאת האיזון הנכון בין השיקולים של טובת החברה וסיכויי הבראתה לבין זכויות הנושים המובטחים. 

 לב ההליך הוא כינוס אסיפות נושים או בעלי מניות על מנת לאשר את הפשרה או ההסדר המוצעים. קביעת סיווג הנושים או בעלי המניות שישתתפו באסיפה מסויימת, יכול להכריע את גורל ההסדר. 


 גילוי מלא 
 במסגרת התקנות שאושרו נקבע כי בעל התפקיד יפרט שבעה ימים לאחר מינויו וקודם להחלטת ביהמ"ש בדבר כינוס האסיפות, כיצד בכוונתו לסווג את המשתתפים באסיפות. נראה כי רצוי שביהמ"ש והצדדים יוכלו לבחון את דרך סיווג האסיפות מראש וכי הדיון יתקיים קודם לכינוס האסיפות, על מנת לייעל את ההליך. 

 עיקרון שעובר כחוט השני בתקנות אלה הוא הגילוי המלא של מצב החברה, הן לביהמ"ש הן למי שזכויותיו עלולות להיפגע: בעלי המניות והנושים. 

 פן אחד של הגילוי המלא הוא הצגת דו"חות כספיים מעודכנים ככל האפשר. דו"חות אלה הם הכלי העיקרי למעקב אחר מצבה של החברה, אך משמעותו של כלי זה פוחתת ככל שהדו"חות פחות מעודכנים. לפיכך כל חברה, גם חברה פרטית שאינה חייבת בהגשת דו"חות לרשות ניירות ערך, שתפנה בבקשה על פי סעיף 350 - תערוך ותציג דו"חות המעודכנים ככל האפשר למועד הגשת הבקשה. 

 בדומה לכך נדרש מבקש הבקשה למסור פרטים מלאים, ככל האפשר, על החברה. חברה החוששת כי צירוף הדו"חות לבקשה עלול לפגוע בטובתה, רשאית לצרפם לבקשה במעטפה סגורה שתוכנה לא יועמד לעיון הציבור. במקרה זה החברה תהיה חייבת למוסרם לנושים או לכונס הרשמי, בהתאם להוראות הקבועות בתקנות. 

 פן שני לגילוי המלא הוא שקיפות מלאה של היתרונות הגלומים לנושאי המשרה בהסדר או הפשרה המוצעים וזיקה אפשרית הקיימת בינם לבין בעלי מניות או נושים מהותיים. פן שלישי לגילוי המלא הוא שקיפות מלאה של זיקה אפשרית בין בעל התפקיד לבעלי מניות או נושים מהותיים. 

 הליכים לפי סעיף 350 התנהלו עד היום על פי המפורט בסעיף זה בלבד. הסעיף אינו עונה על סוגיות פרוצדורליות ונשמעה לא אחת קריאתו של ביהמ"ש למחוקק להסדיר סוגיות אלה. התקנות שאושרו על ידי ועדת חוקה חוק ומשפט מבקשות לענות על צורך זה. 

 בתקנות נקבעו הסדרים מפורטים, שלא היו קיימים קודם לכן, לגבי חובת פרסום הודעה בדבר הגשת בקשה לפי סעיף 350 בשלושה עיתונים יומיים, וכן החובה להמציאה לרשימת הצדדים המעוניינים: החברה, הנושים המהותיים, בעלי המניות ולוועד העובדים של החברה. 

 התקנות מסדירות גם את הפרוצדורה שלפיה יתנהל ההליך בביהמ"ש ואת המועדים להגשת התנגדויות לבקשה. עוד מסדירות התקנות את אופן מינויו של בעל התפקיד וסמכויותיו, בהן ניהול החברה, שמירה על נכסיה, בדיקת הוכחות החוב והתביעות לתיקון מרשם בעלי המניות. 

 עוד מחדשות התקנות לגבי דרך ההצבעות באסיפות וקובעות כי נושה או בעל מניות רשאי להצביע באמצעות הגשת הודעה בדבר הסכמה או התנגדות לפשרה או ההסדר, מבלי להגיע לאסיפה. דרך זו תקל על בעלי המניות והנושים ותגביר את מעורבותם בהליך. 

 התקנות שאושרו גובשו במשרד המשפטים, לאחר בחינת הערות של גופים שונים כגון לשכת עורכי הדין, איגוד הבנקים ואיגוד החברות הציבוריות. אנו תקווה שיישומן יסייע להגשמת המטרות והתכליות של החקיקה וישפר את האיזון בין האינטרסים השונים, של בעלי המניות והנושים. 


 הכותבות הן עורכות דין ועובדות במשרד המשפטים