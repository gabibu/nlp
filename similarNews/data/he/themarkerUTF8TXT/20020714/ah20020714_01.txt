אחד מן הגורמים המרכזיים המושכים חברות להתאגד במדינת דלאוור בארצות הברית הוא הפסיקה העשירה בדיני חברות שהצטברה בבתי המשפט של המדינה, וערך מרכזי אליו שואפת פסיקה זו: ודאות. 

 אמות המידה שאומצו בבית המשפט העליון שלנו לפרשנות חקיקה - יישום המטרה החקיקתית ולאו דווקא לשון החוק, בדיקת דברים לגופם ולמהותם ולאו דווקא לפי ניסוחם - היו מתקשות למצוא מקום, ולו בשורה האחרונה בצד, בבתי המשפט של דלאוור. חתירה לוודאות מחייבת פרשנות פורמלית-מילולית של הכתוב, וזו הסיסמה החרותה על דגלם של בתי המשפט של דלאוור. 

 דוגמה לכך היא פסיקה מן הזמן האחרון ממש, בפסק דין שניתן על ידי בית המשפט לחברות (Chancery) במדינה, לפיו סדרה של עסקות מכירת נכסים על ידי חברה אשר החליטה לחסל את עסקיה לא עולה כדי "פירוק" (liquidation), המקנה לבעלי מניות בכורה בחברה בכורה בפירוק (Liquidation Preference) על פי מסמכי היסוד של החברה (Kohls v. Kenetech Corporation (Delaware Supreme Court, 5.4.2002, affirming Quadrangle Offshore(Cayman) LLC v. Kenetech Corporation (Delaware Chancery Court, 13.10.1999)). 


 ההחלטה 


 החברה הנדונה, Kenetech, היתה חברת החזקות, שהחברות המוחזקות על ידה פעלו בתחום משק החשמל. במסמכי היסוד של החברה, הקובעים את זכויות מניות הבכורה שהחברה הנפיקה, נקבע כדלקמן: "In the event of any voluntary or involuntary liquidation, dissolution, or winding up of the Corporation and subject to the rights of holders of any other series of Preferred Stock, the holders of outstanding shares of [Preferred Stock] are entitled to receive the sum of $1012.50 per share [the Liquidation Preference], plus an amount equal to any accrued and unpaid Preferred Dividends thereon". 

 יחד עם סעיף זה, נקבע עוד במסמכי היסוד של החברה כי: "a sale, lease or exchange of all or substantially all of the assets of the Corporation shall not be deemed to be a voluntary or involuntary liquidation, dissolution or winding up of the Corporation". 

 בשנים 1995 ו-1996 נקלעה החברה למשבר נזילות קשה, בשל בעיות קשות בחטיבה שלה שייצרה חשמל באמצעות טורבינות רוח. במטרה להציל את עסקי ייצור החשמל באמצעות רוח, החליטה החברה למכור את נכסיה האחרים. בנוסף, היא הפסיקה לשלם ריבית על חובותיה ודיווידנדים על מניות הבכורה שהנפיקה. 

 כאשר עסקי ייצור החשמל באמצעות רוח קרסו והחברה הבת הרלוונטית נכנסה לפירוק, המשיכה החברה במאמציה למכור את החזקותיה בחברות אחרות, חדלה מלעסוק בכל עסק חדש ושקלה הגשת בקשת פירוק בעצמה. אף על פי כן, הדירקטוריון החליט לבסוף להמתין עד מכירת כלל הנכסים של החברה ולא להגיש בקשה לפירוק. מחזיקי מניות הבכורה של החברה טענו כי בנסיבות אלו, פעולות החברה עלו כדי פירוק דה פקטו (liquidation de facto) של החברה, המזכה אותם בזכות בכורה בפירוק בהתאם למסמכי היסוד של החברה. 

 בית המשפט הבהיר כי הואיל וזכויות מניות הבכורה הן על חשבון המניות הרגילות של החברה, אין להסיק לגבי קיומן במשתמע ועליהן להיות כתובות במפורש במסמכי היסוד של החברה. הואיל ומסמכי היסוד מתייחסים רק ל"פירוק" (liquidation), מתמקדת השאלה בפרשנות מושג זה. 

 בית המשפט קובע, כי על מנת להוכיח שחברה מצויה בפירוק "קונסטרוקטיווי" (פירוק בפועל, אף שלא מבחינה פורמלית), יש להראות כמה וכמה מרכיבים: (1) החברה מכרה את נכסיה; (2) החברה שילמה לחייבים; (3) החברה חילקה את הנכסים הנותרים לבעלי המניות; (4) החברה חיסלה את עסקיה; (5) החברה נטשה את הישות התאגידית. 

 נוכח תנאים אלו נקבע בעניין אחר (Rothchild Int'l Corp v. Liggett Group), כי מיזוג של חברה, אף שתוצאתו היתה ביטול מניות הבכורה, אינו מהווה "פירוק" לצורכי בכורה בפירוק משום שהוא לא כלל מכירת נכסים, תשלום חובות, חלוקת עודף הנכסים לבעלי המניות ופקיעת הישות התאגידית.  בית המשפט הזכיר, כי מסמכי היסוד של החברה כללו הוראה לפיה מכירת כלל נכסי החברה לא תחשב לפירוק, אולם קבע כי הדבר אינו שולל טענה כי בוצע פירוק "קונסטרוקטיווי"; משמעות הוראה זו הינה רק, כי על מנת לקבוע שהיה פירוק קונסטרוקטיווי יש להראות יותר ממכירת כלל נכסי החברה. 

 בית המשפט הגיע למסקנה, כי כאשר לא התקבלה החלטה פורמלית בדבר פירוק על ידי הדירקטוריון או האסיפה הכללית של החברה, פעולות של החברה אשר בדרך כלל היו מאפיינות תהליך של פירוק (כגון מכירת נכסים, תשלום לנושים וכו') ייחשבו לפירוק קונסטרוקטיווי רק כאשר ניתן להוכיח שהדירקטוריון פעל בחוסר תום לב, כלומר שהוא אישר דרך פעולה אשר בצורה חד משמעית וודאית תוליך לפירוק, וכן כי הדירקטוריון לא פעל לפירוק פורמלי של החברה מתוך כוונה למנוע ממחזיקי מניות הבכורה את זכותם בפירוק. 

 הואיל ובאותו מקרה לא הוכח חוסר תום לב כזה מצד דירקטוריון החברה, נדחתה תביעת בעלי מניות הבכורה.