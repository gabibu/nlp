משרד האוצר עמד בפני מצב מביך. האוצר תיכנן להנפיק איגרות חוב לא צמודות מסוג שחר. מחיר המינימום שנקבע להנפקה היה 88 אגורות, בעוד שאיגרות החוב מאותה סדרה לטווח זהה לפידיון נסחרו במחיר של 87 אגורות. 

 מנהלי כספים לא מעטים היו משוכנעים שמשרד האוצר עומד בפני כישלון, ואף קראו לו לבטל את ההנפקה כדי לחסוך ממנו את הצורך להסביר מדוע גופים מוסדיים ישראליים מסרבים לרכוש איגרות חוב של ממשלת ישראל. 

 האוצר עמד על דעתו. ההנפקה הושלמה בהצלחה במחיר המינימום, אם כי "הצלחה" היא אולי לא המילה המדויקת כשמדובר בהתחייבות ממשלתית לתת לרוכשים תשואה נומינלית של 11.5% על כספם ב-4 השנים הקרובות. 

 אירוע זה התרחש לפני שלושה שבועות בסך הכל. שוק הכספים, כמו העם שמשקיע בו ומנהל אותו, סובל מתסמונת קלה של מאניה דיפרסיה. התשואה של איגרות החוב הלא צמודות בריבית קבועה מסוג שחר, שהונפקו בסוף יוני צנחה מאז ל-9.2%, והתשואה על איגרת החוב מסוג שחר לטווח של עד 10 שנים, שהונפקה בו זמנית, קרסה מ-11.4% ל-9.4% בסוף שבוע המסחר החולף. 



 במקביל לירידה החדה ברמתו של עקום התשואות השקלי, חלה נפילה דרמטית בציפיות לאינפלציה ב-12 החודשים הקרובים מ-6% בסוף יוני 2002 לרמה של 3% כעת. הריבית הריאלית הנגזרת מההפרש בין ריבית בנק ישראל במונחים שנתיים לבין ציפיות האינפלציה ניתרה מסביבת ה-1% לרמה של 6.5% בסוף השבוע שעבר. הירידה המהירה בציפיות האינפלציה היא בעיקר תוצאה של ייסוף של 5.5% בשער החליפין של השקל מרמה של 4.995 שקלים לדולר. 

 הייסוף החל במכת ריבית של 2% בסוף יוני שפתחה פער ריביות של 7.35% בין השוק המקומי לריבית הבנק המרכזי האמריקאי, ונתמך בהיחלשות הדולר בשוקי המטבע. הקפיצה בפער הריביות גרמה לירידה משמעותית בפעילות הבנקים הזרים בשוק הכספים המקומי. חלקם חוה כנראה כרסום כלשהו ברווחים כתוצאה מהייסוף, ופנה לאתר שוקי כספים רעועים במקומות אחרים. 

 הירידה במעורבותם של הבנקים הזרים הקטינה את נפחי המסחר ואת התנודתיות בשער החליפין ובעקבותיהם חלה ירידה בביקושים למט"ח מצד משקי הבית. 

 גורם חשוב אחר לייסוף היה הרגיעה היחסית במצב הביטחוני. הירידה בשער החליפין מגובה של 5 שקלים לדולר לכ-4.7 שקלים לדולר התרחשה במקביל לירידה משמעותית במספר האבידות בפיגועי טרור. סוחרי מט"ח מעריכים שבטווח הקצר רק אירוע ביטחוני חמור או חריגה מהטווח החזוי למדד ליוני (0.8%-0.5%) - תחדש את המהומה בשוק המט"ח. 

 העלייה החדה בריבית בנק ישראל ובעקבותיה התייצבות שוק המט"ח והירידה בציפיות האינפלציה הוציאו את שוק הכספים בתהליך מהיר ודחוס מהשלב הדפרסיווי. 

 התשואה של מלוות החוב קצרות המועד של בנק ישראל (מק"מ) לטווח של שנה ירדה בשבוע האחרון מ-9.1% ל-8.9%, רמה המגלמת - בהתחשב בריבית האפקטיווית של בנק ישראל (9.5%) - הערכה כי הריבית השקלית הממוצעת בשנה הקרובה תהיה נמוכה ב-0.6% מרמתה הנוכחית. 

 העובדה שבנק ישראל לא הנפיק בשבוע החולף מק"מים למעט מק"מ עתידי, סייעה למק"מים שנפגעו ברבעון השני של 2002 מגיוס נטו של מיליארד שקל לחודש במטרה להקטין את יתרת הפקדונות של הבנקים המסחריים בבנק ישראל. 

 עקום התשואות השקליות ירד מרמות של 11.7% לפני שלושה שבועות והשתטח כמעט לחלוטין לגובה של 9.1% בטווח לפידיון של שנה עד 9.4% בטווח של עד 10 שנים לפידיון. 

 פער תשואה של 0.3 נקודת אחוז בין איגרת שמשך החיים הממוצע שלה שנה, לבין איגרת שמשך החיים הממוצע שלה 7.6 שנים אינו מגלם לכאורה כל פרמיה עבור הסיכון הגלום בה. סיכון זה נובע מהעובדה שמשך החיים הממוצע שלה ארוך יחסית, ועל כן מחירה רגיש יותר לשינויים בריבית. ייתכן שניתן להסביר את פער התשואה הנמוך בציפיות לירידה בריבית בנק ישראל ולמעבר למבנה עקום שיורד משמאל לימין, מתוך הנחה שמדובר בתשואות גבוהות שיניבו בעתיד ריביות ריאליות גבוהות. 

 הנחה זו מבוססת על הערכה שבנק ישראל השיב לעצמו את אמינותו, גם אם במחיר יקר, והוא לא ייתן לאינפלציה לחרוג מהיעד של יציבות מחירים. 

 עקום התשואה העתידי השקלי שנגזר מעקום התשואה הנוכחי ומבטא את ציפיות השוק לעקום השקלי שישרור עוד שנה משקף יציבות יחסית, כך שנראה שלפחות בשלב זה השוק נשלט על ידי אלו שאינם צופים לירידת ריבית עד סוף 2002. 

 מנהלי כספים הגיבו לרגיעה היחסית בשוק המט"ח בהארכה של תיק ההשקעות. "הגדלנו את מרכיב השחרים לטווח של 3 ו-4 שנים, ואנחנו מגדרים אותם במכירת אופציות מכר על הדולר מחוץ לכסף. "לצערי לא חסרים אירועים ביטחוניים שעלולים לגרום להתפרצות נוספת של המט"ח", אומר מנהל השקעות ותיק. 

 מנהלי השקעות עדיין נוהגים בזהירות בקצה הארוך של עקום השחר, למרות שהוא אמור להציע פוטנציאל לרווחי הון נאים. הזהירות נובעת ככל הנראה מהעובדה שזיכרון ההפסדים הכבדים בשחרים הארוכים עדיין טרי מהמשך הזליגה של כספים מהקרנות השקליות - שמגיעה להערכת אחד ממנהלי השקעות ל-120-100 מיליון שקל ביום - ומהיעדר פיצוי על רמת הסיכון שנובעת מהתנודתיות של השחר הארוך. "סטיית התקן של השחר הארוך גבוהה מדי, יש לי מספיק מניות בתיק", אומר אחד מהם. 

 פוטנציאל הירידה בתשואת איגרות החוב מסוג שחר לטווח ארוך מוגבל כל עוד איגרות החוב צמודות המדד לטווח של 5 שנים ויותר נסחרות בתשואות של 5.8%-5.6%. עד להשלמת תהליך החקיקה של תקציב 2003 בכנסת נראה שהסיכוי לירידה משמעותית בתשואת האג"ח הצמוד אינו גדול. 

 שר האוצר סילבן שלום אמנם אימץ גישה שמרנית לגבי שיעורי הצמיחה ב-1%) 2003) והביע מחויבות לקיצוץ של 10 מיליארד שקל בתקציב, אלא שנראה שסיכויי הקיצוץ לפחות במימדים אלו אינם גדולים. מנגד ייפגע שוק איגרות החוב הצמודות לטווח בינוני-ארוך מהמשך הירידה בגביית המסים, מפדיונות בקופות הגמל ובקרנות הנאמנות, ומהיכולת המצטמצמת של הבנקים להעמיד אשראים נוספים. 

 גם צד הביקוש להשקעות צמודות מדד אינו נראה מבטיח, לא רק בשל הסיכוי לדחיית הרפורמה במס שהיתה מעניקה יתרון להשקעה ישירה באג"ח, אלא גם כתוצאה מנפילה של 30% במכירת ביטוחי חיים, מירידה בקצב ההפקדות בקופות גמל בעקבות העלייה בשיעור הבלתי מועסקים, פידיון מוקדם של קופות גמל על ידי עובדים שפוטרו, והעלייה בשיעור ההשקעות של חברות ביטוח וקופות גמל בשווקים זרים.