עם פתיחת עונת דו"חות השבוע תהיינה כל העיניים נשואות לתוצאות הכספיות של הבנקים וחברות הטכנולוגיה אשר כמיטב המסורת פותחים את עונת הדו"חות הרבעוניים. אך החדשות החשובות באמת עשויות להגיע מוושינגטון. 

 אלן גרינספאן צפוי ביום שלישי ורביעי לשאת נאום על המדיניות המוניטרית בפני ועדת התקציב של הסנאט, והשוק, כרגיל, יקשיב לכל מלה של נגיד הבנק הפדרלי. 

 "הנאום של גרינספאן הוא האירוע החשוב ביותר של השבוע", אמר אשה בנגלור, כלכלן נורתרן טראסט. "השוק מצפה ממנו לומר שהבנק הפדרלי נמצא בהמתנה. במידה שיהיה בדבריו סימן לכיוון אחר, השוק יגיב בחריפות". 

 מרבית המומחים בשוק טוענים כי היות שגרינספאן אינו צפוי להודיע על שינוי כלשהו במדיניות, עשויים הרווחים של החברות לעמוד במוקד תשומת הלב אחרי השלמת נאומו. 

 עם זאת, אין לצפות לסיום התנודתיות בשוק, אמרו מומחים. מעטים צופים עלייה מתמשכת בשווקים, גם נוכח חדשות כלכליות מבטיחות, לפחות עד שיירגעו החששות סביב השערוריות במגזר העסקי וההונאות החשבונאיות. 



 ג'יימס ביאנקו מביאנקו ריסרץ' משיקגו אמר כי הוא ממתין לעוד גילויים סביב "בישול" מאזנים כספיים בחברות נוספות. בעקבות נאומו האחרון של הנשיא בוש לגבי הצורך להקשיח את הטיפול בעבריינות צווארון לבן, והצעות החוק להחמרת הענישה על עבירות הונאה במגזר העסקי המונחות כעת על שולחן הקונגרס, ביאנקו גורס כי מדובר כעת ב"תקופת חנינה". 

 "אם ביצעתם הונאה בדו"חות הכספיים שלכם, עדיף לכם לחשוף זאת כעת משום שבהמשך משמעות הדבר תהיה מאסר", אמר ביאנקו. 


 שמות גדולים 


 בין החברות הרבות שמפרסמות דו"חות השבוע נמצאות  אפל (  AAPL  [10]  :NASDAQ)  ,  ג'נרל מוטורס (  GM  [11]  :NYSE)  ,  פורד (  F  [12]  :NYSE)  ,  איי.בי.אם (  IBM  [13]  :NYSE)  ,  מוטורולה (  MOT  [14]  :NYSE)  ,  אינטל (  INTC  [15]  :NASDAQ)  , מייתג (סימול MYG), בואינג (סימול BA),  פיליפ מוריס (  MO  [16]  :NYSE)  ו  מרק (  MRK  [17]  :NYSE)  . 

 גם אם חלק מחברות אלה יעמדו בתחזיות או יכו אותן, חלק מהאנליסטים אינם צופים שהמשקיעים ירוצו לקנות את המניות. 

 "השוק אינו זול, לכן אני צופה טווח מסחר צר", אמר אלן אקרמן מפאנסטוק. "בטווח הקצר, אני צופה שהשוק יהיה סוער ורוגש". 

 השוק בהחלט סער בשבוע האחרון, אך הדובים יצאו בבירור כשידם על העליונה. במהלך השבוע, מדד הנאסד"ק ירד ב-5.2%, מדד הדאו ג'ונס איבד 7.4% ומדד S  500 צנח ב-6.9%. עבור הדאו וה-S  כאחד, היה זה השבוע הגרוע ביותר מאז נפתחו השווקים מחדש בעקבות התקפות ה-11 בספטמבר. 

 בנוסף להערכות השווי הגבוהות של החברות, אקרמן אמר כי החששות מפני הונאות חשבונאיות ושערוריות נוספות במגזר העסקי ממשיכים למנוע מהמשקיעים להיכנס לשוק. 

 "הרווחים עדיין בבחינת חשודים", אמר. "מדובר במה שמסתתר מאחורי המספרים. המשקיעים בוול סטריט ימשיכו לנהוג בזהירות עד שיחול שינוי במצב". 


 נתוני מקרו 


 הדו"חות הכספיים של המגזר העסקי לא יהיו הנתונים היחידים שעשויים להשפיע השבוע על מגמת השוק. מספר מדדים כלכליים צפויים להתפרסם השבוע, בהם נתוני התפוקה התעשייתית לחודש יוני. נתוני התחלות בנייה צפויים אף הם להתפרסם, ולהערכת האנליסטים צפויים נתוני יוני להיות נמוכים מאלה של מאי. 

 ביום שישי צפויה להתפרסם עלייה של 0.1% במדד המחירים לצרכן (CPI). בנוסף לכך, צפוי דו"ח הסחר הבינלאומי לספק עדכון לגבי היקף היבוא והיצוא בחודש מאי. 

 סקר התחזית העסקית של הבנק הפדרלי של פילדלפיה ונתוני המלאי של העסקים צפויים אף הם להתפרסם. 

 למרות שהתנודתיות שנרשמה לאחרונה בשוק גורמת כאב ראש למשקיעים, ביאנקו העריך כי ייתכן שהיא מסמנת שינוי כיוון. 

 "אני תמיד רואה בתנודתיות סימן לשינוי בשוק, מעבר ממכירות נרחבות למגמת עלייה", אמר. "איני חושב כי השוק הדובי הסתיים, אך הוא מתיישר לפי קו השפל של ספטמבר. מתחילה להיות בו מכירת יתר של ממש".