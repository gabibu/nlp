האירוע המוזר של השבוע שעבר היה מסיבת עיתונאים שערכה סלקום לרגל השקת מערכת האינטרנט הסלולרי המהירה החדשה שלה, GPRS, כחלק מרשת ה-GSM החדשה שלה. מוזר, מפני שסלקום התקשתה להסביר מהם השירותים החדשים שיוכלו מנוייה לקבל מעתה על הרשת. 

 כיום יכולה סלקום להעביר מנויים מהרשת הוותיקה לרשת ה-GSM החדשה מבלי לשנות את מספר הטלפון שלהם ואת חבילת השירותים שהם מקבלים. הרשת החדשה מאפשרת למנוי לנסוע לאירופה ולמרבית אזורי צפון-אמריקה עם המכשיר הסלולרי שברשותם, בזכות יכולת ה-Roaming (נדידה) המאפיינת טכנולוגיה זו. 

 שירות זה הוצע עד כה רק על ידי פרטנר. סלקום השקיעה מאמץ רב כדי לבדל את השירות שלה מהשירות של פרטנר ולשפר אותו. כך למשל מאפשרת סלקום לנוסע לחו"ל להמשיך לקבל את שירותי התיבה הקולית ושירותים נוספים בעוד שהשירות של פרטנר אינו מושלם בתחומים אלה. 

 בשנתיים האחרונות משקיעות החברות הסלולריות עשרות מיליוני דולרים בשיפור מהירות תקשורת הנתונים ברשת, בהנחה שהדבר יאפשר להן להציע שירותים נוספים אשר ייצרו להן הכנסות. התחזיות להתפתחות שירותי האינטרנט הסלולרי המהיר שונות מאוד זו מזו, וגם בתוך החברות קשה למצוא דעה אחידה. לעתים קרובות נראה כי השיקול המכריע לטובת ההשקעות העצומות בתחום הוא המאבק על התדמית הטכנולוגית של החברה והחשש מיתרון תדמיתי שיזכה לו המתחרה שיקדים בהשקת הרשת. 

 שוק הסלולר נדחף על ידי טכנולוגיה ועל ידי הניסיון לעצב מדי שנתיים את הענף. היצרנים תאבים למכור עוד ועוד מערכות ולוחצים על חברות הסלולר להצטייד מחדש. החברות חוששות להיקלע לפיגור אחר המתחרים ומשקיעות בציוד. אלא שהמירוץ הזה כמעט הכחיד חברות סלולר ענקיות בעולם. את כישלון האינטרנט הסלולרי, ה-WAP, הצליחו עוד איכשהו לספוג. המירוץ אחר תדרים לרשתות "דור שלישי", המספקות תקשורת נתונים מהירה, הביא את החברות האירופיות אל סף פשיטת רגל והלאמה. 

 בישראל הוכיחה סלקום שהפיגור שלה בתחום האינטרנט הסלולרי מדור ה-WAP לא גרם לה נזק מסחרי או תדמיתי. מנגד, סלקום לא ויתרה על המשך התחרות הטכנולוגית וההכרזה על מערכת ה-GPRS מעידה שאי הכניסה לתחום ה-WAP לא היתה אסטרטגיה מכוונת. 

 ההכרזה האחרונה של סלקום היא חלק מהמאבק התדמיתי בפרטנר, שהכריזה על מערכת ה-GPRS שלה לפני כשנה. ואולם אף אחת משתי החברות לא הציעה שירותים על גבי המערכת. בעוד שסלקום גיבתה את ההודעה על ההשקה בהצעת מכשירים סלולריים מתאימים, פרטנר אפילו לא טרחה להציע מכשירים. ההבדל בין ההכרזות של פרטנר וסלקום הוא מזערי. שכן ללא שירותים, אין ללקוחות החברה סיבה לרכוש את המכשירים הלא-זולים (720 שקל למכשיר) המאפשרים שימוש במערכת GPRS. 

 השימושים העיקריים שמועידים המפתחים לאינטרנט הסלולרי המהיר הם שירותים הדורשים העברה מהירה של קבצים: משלוח וקבלה של תמונות צבעוניות וקטעי וידיאו, הורדת קובצי מוסיקה ומשחקים. שימושים אלה מודגמים בתערוכות ופועלים מסחרית ביפן, קוריאה ומדינות אחרות במזרח-אסיה. אבל אירופה וארה"ב גוררות רגליים בתחום. אחד החסמים העיקריים הוא פיתוח מכשירים. רשת הנתונים מהירה מסוגלת להעביר את הנתונים, אבל מכשיר הקצה צריך לדעת להציג את התמונות הצבעוניות, לנגן את קטעי המוסיקה ולהפעיל את קטעי הוידיאו והמשחקים. באירופה ובארה"ב אין עדיין כמות מסחרית של מכשירים שניתן לשווק לקהל לקוחות גדול. גם כשיהיו מכשירים כאלה, הם ייכנסו לשוק במחיר גבוה, וכמו תמיד - רק מעטים יזכו להיות בין הקונים הראשונים שלהם. 


 תחזיות סותרות 
 בקרב האנליסטים שוררות דעות סותרות ביחס לעתיד ה-GPRS. המחלוקת קשורה בעובדה שה-GPRS נחשב לשלב ביניים בין הדור השני של השירות הדיגיטלי והאינטרנט הסלולרי בקצב נמוך של 9.6 קילוביט לשנייה, לדור השלישי שיציע אינטרנט מהיר מאוד בקצב שעשוי להגיע ל-2 מגהביט (2,000 קילוביט) בשנייה. 

 גישה אחת, המיוצגת באופן בולט על ידי קבוצת הרשל שוסטק, חוזה עתיד מזהיר ל-GPRS. לפיה, בסוף 2002 וב-2003 יגיעו לשווקים המערביים המכשירים ובמקביל יפותחו יישומים שיעודדו את המעבר לטכנולוגיות החדשות. השוק יגלה שדור הביניים מציע את מרבית היישומים שהובטחו בדור השלישי, וההצלחה תעכב את הכניסה המסחרית של דור זה בכמה שנים. 

 על פי תחזיות אחרות, עשוי חלק מהתעשייה לדלג על ה-GPRS היישר לדור השלישי. בעוד אירופה תקועה בדור השני מחמת מחסור במכשירים ושירותים ל-GPRS, מתחילות חברות סלולר בפריסת תשתית לדור השלישי. מכשירים מסחריים לדור השלישי צפויים להגיע לשוק ב-2005-2004. אם מהפכת ה-GPRS לא בקעה מהביצה באמצע 2002, ו-2005 אמורה להיות שנת הדור השלישי, נראה שאין לספקי השירות והיצרנים סיבה להשקיע עשרות מיליארדי דולרים בפיתוח שירותים ובשדרוג מכשירים סלולריים לדור ביניים שתוחלת חייו היא לכל היותר שנה או שנתיים. 

 סמנכ"ל טלקום בחברת הייעוץ POC ולשעבר מנהל באגף הטכנולוגי של פרטנר, פסח גולן, סבור שהדור השלישי כבר כמעט כאן, ומי שיישאר מאחור יפסיד. קבוצת האצ'יסון, שפרטנר הישראלית היא חלק ממנה, הכריזה שהיא מתכוונת לפרוס באירופה רשתות דור שלישי תחת שם המותג הבינלאומי "3". על פי חשבונו של גולן, חברות סלולר שונות הכריזו על כוונה לפרוס ב-2003 לא פחות מ-60 רשתות דור שלישי. 

 מכיוון שאין כושר ייצור לכל כך הרבה ציוד, תתמשך תקופת הפריסה על פני כמה שנים, והחברות שיפרסו ראשונות יהיו החברות הגדולות. פרטנר תיהנה, להערכתו של גולן, מחסותה של האצ'יסון, ואולם חברות ישראליות שיבקשו להצטרף יצטרכו להמתין או לכרות ברית עסקית עם אחת מחברות הענק העולמיות. 

 ואולם גולן אינו צופה שפריסת המערכות תביא למעבר מהיר לדור השלישי, ללא קשר למידת ההצלחה של דור הביניים, ה-GPRS. "המניע העיקרי למעבר לדור השלישי לא יהיה דווקא תקשורת הנתונים המהירה, אלא הקול", הוא אומר. "עלות שירותי הקול הסלולריים בדור השלישי תהיה רבע עד מחצית מעלות השירות היום". 

 אלא שהיעילות הזו תושג, לדבריו, רק בערים הגדולות. מסיבה זו יהיו שירותי הדור השלישי מיועדים, לפחות בתחילתם, רק לאזורים הצפופים. ב-2003, צופה גולן, יהיה הדור השלישי צעצוע לעשירים, אולי המתנה המועדפת בחג המולד. השירות ההמוני בערים יתחיל ב-2005. 

 השינוי העסקי המתחייב, לדעת גולן, הוא עצום. לדבריו, אנחנו עומדים לראות סדרה של מיזוגים בתעשייה, במטרה לעמוד בהיקף ההשקעות הגדול. השלטונות יצטרכו להסדיר שימוש משותף ברשתות, כדי לחסוך בהשקעות ובהקמת עודף אנטנות. חברות הסלולר בישראל יצטרכו לפתוח את הרשתות לספקים שיבקשו להעניק שירותים על גבי הרשתות ולספקי אינטרנט, כמקובל באירופה. חברות הסטארט-אפ, שבעבר נכשלו בגלל פיתוח מוקדם מדי של יישומים לדור השלישי, צריכות להיערך כבר עכשיו לשוק החדש. "מי שלא יתחיל לפתח בשנה הבאה, עלול לאחר את הרכבת", טוען גולן. 


 דורות האינטרנט הסלולרי 


 דור ראשון (AMPS) 

 טכנולוגיית תקשורת אנלוגית, הופעלה בישראל החל מאמצע שנות השמונים על ידי פלאפון. הטכנולוגיה איפשרה תקשורת קול סלולרית בלבד, ולא איפשרה שירותים מתקדמים כגון שיחה מזוהה. הוחלפה בדור הדיגיטלי בעיקר בשל ניצול בלתי יעיל של תדרים. 

 דור שני 

 טכנולוגיה דיגיטלית שהחלה להתפשט בתחילת שנות התשעים. התקנים הנפוצים ביותר במערב הם התקן האירופי (GSM) והתקנים האמריקאים (TDMA)  ו-(CDMA). פלאפון משתמשת ב-CDMA, פרטנר ב-GSM, ואילו סלקום הקימה ב-95' רשת TDMA ובתחילת 2002 השיקה רשת GSM. 

 מירס משתמשת בטכנולגיה הדיגיטלית (IDEN). מערכות אלה מיוצרות בלעדית על ידי מוטורולה ולא הצליחו לקנות אחיזה בקרב מפעילים גדולים מחוץ לארה"ב. 

 בתחום העברת הנתונים מאפשר הדור השני תקשורת בקצב 9.6 קילוביט לשנייה בתנאים אופטימליים. כמו כן פותחה בדור השני אפשרות להעברת מסרים קצרים (SMS) בין מכשירים ובין מחשבים למכשירים סלולריים. 

 דור 2.5 

 שם כולל לטכנולוגיות המאפשרות האצת נתונים על גבי רשתות דיגיטליות. הטכנולוגיה להעברת נתונים מהירה על רשתות GSM מכונה (GPRS) ומהירותה בתנאים אופטימליים היא כ-64 קילוביט לשנייה. פלאפון חתמה על עסקה למערכת המכונה 1X להעברת נתונים מהירה ברשתות CDMA, שמהירותה התיאורטית היא 144 קילוביט לשנייה. מהירויות אלה מאפשרות העברה של קובצי תמונות, קטעי וידיאו, משחקים מורכבים וקובצי מוסיקה כבדים. 

 דור שלישי 

 טכנולוגיה המבטיחה העברת נתונים בקצב תיאורטי של 2 מגהביט (2,000 קילוביט) לשנייה. בפועל מתחייבים המפעילים הראשונים באירופה לקצב שלא יפחת מ-64 קילוביט לשנייה. התקנים העיקריים לטכנולוגיית דור שלישי המוצעים במערב הם (UMTS), שהוא התקן האירופי לדור השלישי, ו-CDMA2000, הגרסה האמריקאית. בעולם החלו כמה ניסויים במערכות אלה וביפאן אף נפרסה מערכת מסחרית. שירותי דור שלישי צפויים להתחיל במערב ב-2003.