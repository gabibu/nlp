מערכות המחשב של נציבות מס הכנסה ושל הביטוח הלאומי אינן "מדברות" זו עם זו. מדינת ישראל היא אומנם אימפריית היי-טק, אך בכל הקשור למערך המחשוב הממשלתי הדברים מתנהלים בעצלתיים. גם כינוס של ועדה, בדרג של מנכ"ל האוצר ומנכ"ל הביטוח הלאומי, כדי לפתור את בעיית חוסר התקשורת בין המערכות, לא הועיל. באוצר רמזו כי הביטוח הלאומי הכשיל במכוון את עבודת הוועדה; בביטוח הלאומי הכחישו. בכל מקרה, המחשבים עדיין אינם מתקשרים זה עם זה. 

 לפרט הטכני הקטנטן הזה, לקיומן של שתי מערכות מחשב נפרדות, יש השלכות מאקרו כלכליות עצומות. בהיעדר קשר בין המערכות אי אפשר לבצע את הרפורמה האמיתית הנדרשת בתחום הקצבאות: מבחן הכנסה לקבלת קצבאות הביטוח הלאומי (באוצר סבורים כי זו גם הסיבה לכך שהביטוח הלאומי אינו משתף פעולה, לדבריהם, בשיפור מערכות המחשב). דוגמה נוספת: בהיעדר קשר בין המערכות לא ניתן להשתמש בקצבאות הביטוח הלאומי כאמצעי לקידום חובת דיווח כללית למס הכנסה. מקובל להניח כי מס הכנסה לא יוכל לאכוף חובת דיווח בקרב חרדים, ערבים וגמלאים. אך אם ניתן היה לכרוך את קבלת קצבאות הביטוח הלאומי בהעברת דיווח למס הכנסה, בעיית האכיפה היתה נפתרת. 

 הנה, אם כן, הבעיה הטכנית שבעטיה הרפורמה במס הכנסה הולכת ומסתבכת. לו היה קשר בין שתי מערכות המחשב, ייתכן שניתן היה לשקול ברצינות את חובת הדיווח הכללית (יש, אגב, גם טיעונים מהותיים נגד חובת דיווח, כך שאין ודאות כי היו מאמצים אותה). בהיעדר קשר כזה שקועה נציבות המס עד צוואר בשאלות כמו מדוע השקעה דולרית הנעשית באמצעות אופציות דולריות תחויב גם במס על הפרשי שער (עליית שער הדולר מול השקל), בעוד שהשקעה דולרית באמצעות פיקדון או אג"ח לא תחויב במס על הפרשי שער; למה זה בסדר להטיל מס של 5% על פרמיה של אופציה ולא על פרמיה של כתב אופציה, ושאלות נוספות. 

 אין טעם להיכנס להסברים על הפרטים הטכניים הקשורים למיסוי שוק ההון. מדובר בפרטים סבוכים מאוד, ולפעילים בשוק יש כיום - חודשיים וחצי לפני המועד שבו אמורה הרפורמה להיכנס לתוקף - יותר שאלות מתשובות. 

 מערכות המחשב של נציבות מס הכנסה ושל הביטוח הלאומי אינן "מדברות" זו עם זו. מדינת ישראל היא אומנם אימפריית היי-טק, אך בכל הקשור למערך המחשוב הממשלתי הדברים מתנהלים בעצלתיים  הביקורת בקרב הפעילים על הדרך שבה מתבצעת עבודת ההכנה של הרפורמה נוקבת במיוחד. הפעילים תובעים לדחות את מועד יישום הרפורמה. להערכתם, המערכים הטכניים (המחשבים) לא יהיו מוכנים בינואר, וגרוע מכך - הפעילים עצמם לא יהיו מוכנים, ולא יהיו מסוגלים להעניק לציבור ייעוץ בתחום המיסוי. 

 במס הכנסה דוחים את הביקורת, וטוענים כי לא רק שלחברי הבורסה יש מספיק זמן כדי להיערך לכניסת הרפורמה לתוקף בינואר, אלא שחלקם יהיו ערוכים אז גם לחלקה השני של הרפורמה (שאמור היה להיכנס לתוקף רק בינואר 2004) - גביית מס רווח הון, במקום מס מחזור. 

 בכך מרמזים במס הכנסה לשיקולים זרים העומדים בבסיס הביקורת של פעילי שוק ההון. אכן, אי אפשר לחשוד בפעילים כי הם אוהדים את הרפורמה, וקל מאוד לפטור את הביקורת שלהם כניסיון ציני לתקוע מסמרים בגלגלי הרפורמה, ממש כפי שהיה ב-94'. אלא שאם עשרה שבועות לפני כניסת הרפורמה לתוקף אין עדיין קצה חוט של תקנות מיסוי מוכנות, הביקורת של השוק אינה יכולה להיפסל על הסף.