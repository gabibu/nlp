"לא מצוין, יכול היה להיות גרוע יותר", זו אחת מהכותרות בהן בחרו בבית ההשקעות UBS ורבורג השווייצי כדי לתאר את הודעת ההרגעה של  צ'ק פוינט (  CHKP  [10]  : NASDAQ)  בסיומו של הרבעון השלישי. ובאמת, התוצאות מאתמול מראות כי ענקית אבטחת הרשתות הישראלית ממשיכה לספק את הסחורה. נכון, לא באותה קלות כפי שעשתה לפני 4 שנים או 3 שנים, אבל בהחלט יכול היה להיות גרוע יותר, ובימים כאלה זו נחמה. 

 "אנחנו רואים מסביבנו שוק חזק עם ביקושים סולידיים", אומר היום אייל דשא, סמנכ"ל הכספים של החברה. "הרבה ביזנס חדש ועסקות חדשות. אנחנו מרגישים שבנינו Pipeline יפה לרבעון הרביעי, אבל מהצד השני יש לנו חששות נמשכים לגבי המצב הכלכלי והשפעת מדיניות רכישת הפתרונות של לקוחות. היו חדשות כלכליות טובות בימים האחרונים אבל כבר ראינו את זה בעבר, ואין לנו ספק שהחששות לא נפתרו". 

 קשה או קל, התוצאות שסיפקה אתמול החברה מצביעות על הישג בלתי רגיל: הכנסות של 103.6 מיליון דולר, רווח גבוה במיוחד של 62.3 מיליון דולר וקופת מזומנים בה שוכנים 1.2 מיליארד דולר. יחד עם זאת, השחיקה ניכרת בחברה: ההכנסות נפלו ב-5% מהתחזיות בוול סטריט, הדרכת ההנהלה והתוצאות ברבעון השני, והרווחים ירדו ב-2.3% מהרבעון שעבר. 

 בסיום הרבעון השלישי החברה קיוותה ליותר מ-108 מיליון דולר ולצמיחה ממספר זה ברבעון הרביעי. כעת, היא הורידה מעט את התחזיות ומצפה להכנסות של 100-108 מיליון דולר - ירידה של 3.5% מהרבעון השלישי (לפי הקצה הנמוך של התחזיות) או עלייה של 4.3% (ביחס לקצה העליון של התחזיות). הרווח הצפוי של החברה לרבעון הרביעי הוא 23-25 סנט למניה או 56.3-61.2 מיליון דולר. שווי השוק של צ'ק פוינט הוא 4.1 מיליארד דולר, לאחר שהחברה השלימה עלייה של 30% בשבוע. 


 לא רוצים לקפוץ גבוה 


 "אנחנו עושים את הכל בזהירות ולא רוצים לייצר ציפיות שלא נעמוד בהן ב-100%", מסביר דשא את הנמכת התחזיות לרבעון הרביעי - במידה שהחברה תגיע לרף התחתון של התחזיות. "כך, למשל, נכון הוא שהרבעון הרביעי נחשב מסורתית לחזק יותר, אבל זה חל רק בשנים 'נורמליות'. לא כאלה של צמיחה מואצת כמו שהיו לנו בעבר ולא צמיחה איטית כמו היום. בהחלט ייתכן שנוכל לעקוף את ההדרכה להמשך והרבעון הרביעי יהיה חזק אבל אנחנו לא יכולים לדעת את זה בוודאות". 

 מניית צ'ק פוינט בשנה האחרונה 

 שולי הרווח הגולמי של צ'ק פוינט היו 94.5% - ירידה קלה מהרמות המסורתיות. בשיחת הוועידה הסביר גיל שויד, יו"ר ומנכ"ל החברה, כי הירידה היא חסרת משמעות וכי מקורה אינו בלחצי מחירים שהחברה חווה או בעובדה שחלק זעום ממכירותיה נובע ממכירות חומרה (S-Box, במסגרת השת"פ עם החברה הבת סופהוור). 

 "כבר 5 שנים יש לחצי מחירים, ובכל זאת המחירים הממוצעים שלנו נותרים ברמה יחסית יציבה", אומר דשא. שויד אמר אמש כי אם ההכנסות יירדו בהמשך, גם הרווח הגולמי יירד ודאי איתן, אולם בינתיים החברה מעריכה כי הוא יישאר באותה הרמה. 

 בכל הנוגע לזירה התחרותית, דשא אומר כי הוא אינו חש בשינוי כלשהו. "שלוש המתחרות העיקריות שאנחנו רואים כל הזמן הן  סיסקו (  CSCO  [11]  :NASDAQ)  , נטסקרין ו  נורטל (  NT  [12]  :NYSE)  ", אומר דשא, "וזה לא השתנה. יש לנו יתרון גדול על חברות אחרות בכך שאנחנו יצרני תוכנה בלבד, וכל אחת מ-3 החברות לעתים מנצחת ולעתים מפסידה. אנחנו מודאגים מכולם, גדול כקטן". 

 האם התחרות עם נטסקרין היא במישור הריאלי או שמא מדובר על יחצ"נות נטו? 

 "החברה מוכרת בסדר גודל של 6%-7% מהכנסות צ'ק פוינט לאחר שמנטרלים ממנה את ההכנסות מחומרה. היא מאוד אגרסיווית בתפיסה שלה ולא תמיד מדווחת את כל האמת כפי שכבר ראינו בעבר וכפי שעוד נראה. צריך לזכור שהיא לא חברה צעירה, היא כאן כבר מאז 1996, ונתח השוק שלה הוא של כ-5% בסה"כ". סקר IDC לסיכום שנת 2001 שפורסם ברבעון השלישי הראה כי צ'ק פוינט הגדילה את נתח השוק שלה ב-Firewall/VPN ל-65% מ-61% בשנה החולפת - 2000. 

 מספר נתונים נוספים: הוצאותיה התפעוליות של החברה ירדו מעט ברמתן הקבועה ל-35.8 מיליון דולר כאשר החלק הארי נבע מהוצאות מכירות ושיווק שהיו 24.6 מיליון דולר. בשיחת הוועידה אמר שויד כי הרבעון הרביעי יהיה דומה יותר לשני - כלומר הוצאות גבוהות יותר - ולא לזה השלישי. הרווח התפעולי של החברה היה 62.1 מיליון דולר והכנסות המימון הסתכמו ב-12.3 מיליון דולר, בדומה למס שהושת על החברה ברבעון. 

 צ'ק פוינט ייצרה ברבעון 58.4 מיליון דולר מפעילות - סכום שהוא נמוך מהרווח הנקי. מאחר שהתזרים היה קטן יותר, צ'ק פוינט רשמה עלייה ביתרת הלקוחות שלה שהגיעה ל-65.1 מיליון דולר - עלייה מהרבעון הקודם, אז הן הסתכמו ב-59.3 מיליון דולר. 


 התזרים קטן מהרווח 


 "תזרים המזומנים הוא לא דבר מדעי", מסביר דשא, "ואם מסתכלים על 3 הרבעונים האחרונים הרי שייצרנו 25 מיליון דולר מפעילות יותר מהרווחים. במקרה הספציפי של הרבעון השלישי היה לנו תשלום שהתעכב והתקבל רק ב-1 באוקטובר כך שלא יכולנו להכניס אותו, ותשלומים מראש כגון שכר דירה". בנושא שכר הדירה, דשא מסרב להרחיב בכל הנוגע למעבר, אם בכלל, של צ'ק פוינט לנתניה. "זה בין עיריית נתניה למשרדי הממשלה", הוא אומר. 

 מכל מקום, ההכנסות הנדחות של החברה היו יציבות ברמה של 94.6 מיליון דולר - בדומה לרבעון הקודם. בשיחת הוועידה החברה דיווחה על עסקות של מיליון דולר ויותר שלא הספיקו להיכלל בתוצאות הרבעון השלישי, ודשא מציין כי העסקות הללו אינן נכללות בהכנסות הנדחות. ג'רי אונגרמן, נשיא החברה, אמר בשיחת הוועידה כי בימים הקרובים החברה תדווח על עסקה גדולה של יותר ממיליון דולר. 

 בצ'ק פוינט גם מעודדים מהתקדמות קו מוצרי ה-S-Box, המספק פתרונות אבטחה מלאים וכוללים עבור בתי עסק קטנים ובתים (SOHO). החברה מכרה ברבעון השני של השנה 3,400 קופסאות והמספר עלה כעת ל-5,000. עד כה, המכירות היו של כ-12 אלף יחידות. נתון מעניין נוסף הוא ש-95% מההזמנות של VPN ופיירוול היו ל-NG - מוצר הדור החדש. 


 אין חדש בזירת הקונסולידציה. עדיין 


 שויד אמר אמש בתשובה לשאלה על השתתפות צ'ק פוינט בתהליכי קונסולידציה כי אפשר לראות היום חברות שקונות הכנסות או בסיס לקוחות, אבל בתחום של אבטחת האינטרנט הוא לא ראה קונסולידציה אמיתית. דשא: "זה נכון. העולם של היום הוא של חברות מתמחות, שיש להן את המוצרים הכי טובים. אין לנו שום כוונה להפוך לסופרמרקט שמוכר את כל פתרונות האבטחה תחת קורת גג אחת. זוהי ישות שתמיד נכשלת. יש בתחום אבטחת האינטרנט התמחות גדולה, זה בהחלט לא Commodity (מצרך). אם נחשוב שאנחנו רוצים להיכנס לתחומים חדשים באמצעות גידול חיצוני ולא בפיתוח פנימי ויהיה משהו שמתאים ומשתלב, נעשה זאת. אנחנו לא פוסלים רכישות והרחבת תחומים". 

 האם יש סיכוי שתהפכו לחברת ההיי-טק הישראלית הכמעט יחידה שמחלקת דיווידנדים מתוך קופת המזומנים השמנה שלכם? יש סיכוי שתעשו צעד כמו רכישה עצמית של מניות? 

 "נדיר לראות חברות היי-טק שמחלקות דיווידנדים, אבל בהחלט יכול להיות שהתהליך משתנה. בדירקטוריון שלנו יושבים נציגי בעלי המניות ואם יוחלט לעשות צעד כזה - נודיע. זה לא משהו שאנחנו לא שוקלים, אולם אתמול בישיבת הדירקטוריון לא התקבלה החלטה כזו. בכל הנוגע לרכישה חוזרת של מניות, כמו בכל דבר, צריך שיהיה לו הגיון כלכלי. זו לא תרופת קסם, אבל אנחנו שוקלים גם את האופציה הזו".