בכירים בנציבות מס הכנסה התקוממו השבוע על מינוי חדש בנציבות: ורד אולפינר; בתו של נשיא התאחדות הקבלנים סם אולפינר מונתה לעוזרת האישית של סגן נציבת מס הכנסה למיסוי מקרקעין. 

 לדבריהם המינוי הזה יוצר פתח לניגודי אינטרסים חמורים, שכן אולפינר הבת תימצא בצומת מרכזי של טיפול בבקשות של קבלנים ובשומות המס שלהם. היא אמנם לא תעסוק ישירות בעניינים הקשורים לעסקי המשפחה, אבל היא תעסוק בכל שאר הבקשות של קבלנים החברים בהתאחדות. 

 אנחנו מתפלאים על אנשי נציבות מס הכנסה. לתומנו סברנו שבנציבות יושבים אנשים שמחוברים יותר טוב למציאות ורוח הזמן. אם הם היו עוקבים אחר הנעשה - הם היו מבינים שהמינוי של אולפינר לא יוצר בעיה של ניגוד אינטרסים אלא להיפך: הוא יוצר הזדמנויות אדירות לסינרגיות. 

 שהרי מהי סינרגיה: שיתוף פעולה אפקטיווי, פעילות משותפת של שני גורמים או יותר שתוצאותיה גבוהות או טובות מסכום התוצאות שהיו משיגים מפעילותם של אותם גורמים אילו פעלו בנפרד. 

 וזה בדיוק העניין: ורד אולפינר מביאה סינרגיות אדירות לנציבות מס הכנסה: מי כמוה מבינה את תחום הנדל"ן, את המיסוי שלו ואת קשייהם של אנשי הנדל"ן כמו בתו של נשיא התאחדות הקבלנים שינקה קרקעות, שבח ושומה מקטנותה. 


 משפחה יהודית אחת גדולה 


 אולפינר גם מביאה סינרגיות אדירה למשפחה שלה ולכל הקבלנים, שגם הם במידה מסוימת משפחה יהודית גדולה אחת. שהרי בימים אלה בעקבות רפורמת רבינוביץ' הפך נושא מיסוי נדל"ן לסבוך במיוחד: עכשיו יש למשפחת אולפינר מישהו שיכול לסייע בידה; אדם שיכיר מקרוב את המערכת, ואולי גם לפי הצורך, יוכל לסייע למערכת להבין את צורכי הקבלנים. הסינרגיות של אולפינר הבת, מחווירות כמובן ליד אלה של אלוף הסינרגיות - עו"ד ד"ר אבי אלתר - מי שהיה בעבר סגן נציב מס הכנסה, חבר מכובד ורב השפעה בוועדה לרפורמה במס הכנסה שמסקנותיה אושרו השנה, והיום יועץ לענייני מס מהפעילים ביותר בישראל. 

 לא חלף ירח אחד מאז סיימה ועדת רבינוביץ' את עבודתה, ואלתר יצא למסע הרצאות וימי עיון, נדיר בהיקפו, בכל רחבי במשק, שבו הוא מסביר ללקוחות פוטנציאליים כיצד "להיערך" לתיקונים החדשים שמביאה הרפורמה - או בעברית: כיצד להמשיך ולהימנע מלשלם מס. 

 בשבוע הבא למשל צפוי אלתר להיות המרצה הראשי ביום עיון אחד נוסף בשרשרת תחת הכותרת "הנדסת מס 2002 - תכנוני מס יצירתיים לחברות וליחידים בעידן שלאחר הרפורמה". אלתר, שהוא המרכז המקצועי של יום העיון מבטיח בהזמנה לכנס כי ב"ועידה השנתית להנדסת מס יחשפו בפניך מומחי מס מהמובילים בישראל כלים מתוחכמים ושיטות פעולה יצירתיות המיועדות לחברות וליחידים. שיטות אלה, הוא מבטיח, מדריכות כיצד לחסוך סכומי עתק תוך ניצול חכם של תכנוני מס חדשניים, הקלות, הטבות, "פרצות" בחוק ושימוש חוקי ולגיטימי במסלולי פעילות "עוקפי מס" המתואמים למדיניות המיסוי החדשה בעידן שלאחר הרפורמה. 

 "פרצות"? אנחנו קוראים טוב? מי השאיר את "הפרצות" האלה פתוחות? האם ד"ר אלתר שמרכז את ימי העיון של "הפרצות" קשור לעו"ד אלתר - מי שהיה חבר דומיננטי בוועדת רבינוביץ' שהיתה למיטב זיכרוננו אמורה לסגור את הפרצות בתחום מיסוי החברות בכלל ומיסוי בינלאומי בפרט? 

 האם אלתר גילה את "הפרצות" האלה שבוע לאחר שהוועדה שלו הגישה את מסקנותיה לנציבות מס הכנסה, או שהוא ראה אותן שבוע קודם לכן - כאשר דיוני הוועדה עדיין התנהלו? 

 האם אלתר גילה את "הפרצות" האלה שבוע לאחר שהוועדה שלו הגישה את מסקנותיה לנציבות מס הכנסה, או שהוא ראה אותן שבוע קודם לכן - כאשר דיוני הוועדה עדיין התנהלו? 


 "פרצות" בתקנות שהוא עצמו יצר 


 מה חושבים לעצמם נישומים שוועדת רבינוביץ' הכבידה את נטל המס עליהם כאשר הם קוראים על ימי העיון שבהם אלתר מספר שהוא יכול לתת להם "ייעוץ" במציאת פרצות? מה חושבים לעצמם אנשי נציבות מס הכנסה שקודם נאלצו לבלוע את מסקנות ועדת רבינוביץ' שבה ישב אלתר, ועכשיו הם עומדים מול אלתר כאשר הוא מגיע עם הלקוחות שלו ומציג להם את "הפרצות" בתקנות המס שהוא עצמו יצר? 

 בסקטור העסקי בישראל כמעט כולם מכירים את עו"ד ד"ר אבי אלתר, כולם יודעים שהוא היה חבר בוועדת רבינוביץ', כולם קוראים את הראיונות שלו בעיתונות שבהם הוא מפרש את הרפורמה שהוא וחבריו רקחו, וכולם מבינים מי האיש אשר יוכל למצוא בה את הפרצות. 

 כולם קוראים את הראיונות של אלתר בעיתונות, בהם הוא מפרש את הרפורמה שהוא וחבריו רקחו, וכולם מבינים מי האיש אשר יוכל למצוא בה את הפרצות 

 אבל מה עם משקיעים אמריקאים שלא קוראים עיתונים מקומיים, ולא מבינים בדיוק איך עובדת נציבות מס הכנסה שלנו? מה עם החברות הגדולות שפועלות מחוץ לישראל - איך הם יידעו למצוא פרצות ולעשות "הנדסת מס יצירתית", ובעיקר כיצד נביא להם את הבשורה שאבי אלתר הוא הכתובת? 

 למזלנו, יש לנו שר אוצר רב תושייה. לפני שבועיים הוא החליט לשגר את אלתר יחד עם יאיר רבינוביץ' לארה"ב למסע הסברה שבו ירצו השניים על השלכות הרפורמה במס על משקיעים אמריקאים ואנשי עסקים יהודים וישראלים. ההרצאות יתקיימו בוושינגטון, בוסטון וניו יורק. 


 עצה לד"ר אלתר 


 אז אם יורשה לנו, עצה אחת קטנה לד"ר אלתר בטרם יעלה על המטוס לניו יורק. הזמן קצר, העבודה מרובה והמשקיעים האמריקאים מצפים לעצה. אל תשכח לקחת איתך ערימה גדולה של כרטיסי ביקור באנגלית ולהשאיר אותם בצאתך מכל הרצאה. 

 מאחר שהאמריקאים עשויים לחשוב בטעות שאתה נציג רשמי של ממשלת ישראל תדאג לכתוב על כרטיסי הביקור באופן ברור: ד"ר עו"ד אבי אלתר - חבר בוועדת הרפורמה למיסוי ומומחה במציאת פרצות ברפורמה במיסוי".