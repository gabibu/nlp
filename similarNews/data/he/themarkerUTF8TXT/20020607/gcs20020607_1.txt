הרגע עליו דיברו כולם, ושבבנק ישראל קיוו שהוא לא יגיע - התרחש היום במהלך המסחר, מיד בסיום משחק המונדיאל שוודיה-ניגריה (1:2) - הדולר חצה את רמת ה-5 שקלים. הפעילות בחדרי העסקות היתה ערה יחסית לימי שישי האחרונים, והביקושים זרמו מכל הכיוונים - בנקים מקומיים, גופים זרים, חברות וספקולנטים, ונפח המסחר היה גבוה. 

 "ביצעתי עסקה ב-5.010 שקלים", דיווח בהתרגשות אחד הסוחרים, וציין כי מיד לאחר מכן הופיעו מוכרים רבים, ושער הדולר ירד מעט לרמה של 4.9930 - גבוה בכ-2.5 אגורות מהשער של הדולר אתמול בסיום המסחר. הסוחרים מדווחים כי ברמות של 5 שקלים הופיעו מוכרים, ומיתנו את העלייה בשער הדולר, אך המגמה הכללית היא של התחזקות הדולר. 

 השאלה שמטרידה את הציבור היא מה יהיה הלאה. מה יקרה בשבוע הבא? האם לקנות עכשיו דולרים? פה כדאי להזכיר כי הנבואה ניתנה לשוטים, ולהזכיר כי גם ברמות של 4.60 שקלים, 4.70 שקלים ו-4.80 שקלים היו רבים שהמליצו לא לרכוש דולרים, כי שערו גבוה מדי... 

 מה שכן, ניתן לתאר את המגמה הכללית בשוק המט"ח, שיש לציין, מושפעת ממכלול גורמים, ובכך לנסות להעריך, כל אחד על פי השקפת עולמו, לאן הולך הדולר: 


 המצב הבטחוני 


 בשוק המט"ח מגולמת רמה מסוימת של מתח בטחוני, ולכן לא כל אירוע גורם לקפיצה בשער הדולר. אולם, הלחימה המתמשכת והפיגועים הנקודתיים מחלישים את הרגשת הביטחון הכללי בציבור, וזהו אחד הגורמים שדוחפים את שער הדולר מעלה. כיצד יתפתח המצב הבטחוני? מכיוון שאין אנו עוסקים בפרשנויות מסוג זה, לא נהמר. אך המסקנה ברורה: המצב הקיים יתמוך בפיחות, והחמרה במצב תאיץ אותו. 


 הריבית 


 עכשיו כבר ברור שהעלאת הריבית ב-1% לא הספיקה לעצור את הדולר, וכך גם אינספור נסיונות ההרגעה של הנגיד ובכירי בנק ישראל. לנגיד לא תהיה ברירה, אלא להעלות את הריבית, עוד לפני המועד הרשמי בסוף החודש. במסיבת העיתונאים האחרונה הוא היה נחוש מתמיד, ואמר: "פיחות נוסף של מספר אחוזים בתקופה הקרובה יחייב אותנו להגיב גם לא לפי לוח הזמנים הרגיל". בבנק ישראל יצטרכו לחשב, או יותר נכון להעריך איזו ריבית תצליח לאזן את ההיצע והביקוש - שעדיין לא נפגשו. 


 המשקיעים הזרים 


 בניגוד לפיחותים קודמים ונקודתיים בשער השקל, המשקיעים הזרים הם לא הגורם לזינוק בשער הדולר. נכון, הם תומכים במגמה, וגם קנו היום הם דולרים כל הדרך ל-5 שקלים, אך יש מבינהם שהימרו גם בכיוון ההפוך. דוגמא לכך הוא בית ההשקעות גולדמן זאקס, שהתרשם לטובה מפגישתו עם החשב הכללי, ניר גלעד. בבית ההשקעות העריכו כי הדולר לא יעלה משמעותית מעל 4.85 שקלים, ופעלו בהתאם. אז אם זה מנחם - לא כל הזרים מורווחים מהפיחות. 


 המשקיעים הישראליים 


 פה המגמה ברורה. זרם השקלים שמומר לדולרים ומשם נודד לשווקי חו"ל, רק הולך וגובר. משקיעים פרטיים פותחים חשבונות, גופים מוסדיים מגדילים השקעות, ומיליארדי דולרים זורמים לחו"ל. לפי נתוני בנק ישראל שפורסמו השבוע, שווי השקעות הישראלים בחו"ל הוכפל בחצי השנה האחרונה, והוא עומד על כ-100 מיליארד שקל. נכון, חלק ניכר מהגידול בשווי ההשקעות הוא בשל עליית שער הדולר, אך עדיין מדובר בזרימת כספים משמעותית. 


 הרפורמה במס 


 רפורמת רבינוביץ' למיסוי צפויה להתפרסם ביום רביעי הקרוב. הועדה תמליץ למסות את האפיקים השיקליים ובכך תערער שוב את יחסי הכוחות בין השקל לדולר. למעשה מיסוי אפיקים שיקליים הוא פעולה בעלת אפקט דומה להפחתת ריבית. משקיע שהפקיד בפק"מ וקיבל תשואה של 5%, יקבל לאחר המיסוי רק 4.5%. מבחינתו, הריבית במשק ירדה, והאטרקטיוויות של הדולר - גדלה. 


 המדיניות הפיסקלית 


 משרד האוצר העבירו השבוע את התוכנית הכלכלית, והתיישבו בנחת לראות איך הדולר יורד. אולם, הדבר לא קרה - המשקיעים לא התרשמו מהעברת התוכנית הכלכלית. "התוכנית לא טובה, והיא מבוססת בעיקרה על העלאת נטל המס", אמר לנו היום אחד הסוחרים בשוק המט"ח. גם קליין אמר אתמול שיש לחזור ולתקן את התקציב שאושר. והגירעון - נראה כי באוצר מוכנים לחתום היום על גירעון של 5% מהתוצר בסוף 2002, למרות שהוא גבוה ב-1% מהיעד החדש שנקבע אתמול. 


 חוק בנק ישראל 


 נראה כי הנושא עדיין לא קיבל את התייחסות השווקים, אך העברת חוק בנק ישראל בכנסת עשויה להאיץ אץ הפיחות. גם באוצר יודעים שהנושא עשוי לערער את יציבות השווקים, ולכן, למרות שרצו להעביר את התיקון כבר לפני חודש, הם דחו את העברתו והוא לא נידון בכנסת עד עצם היום הזה. יש לקוות שהחוק יעבור שינויים, כאלו שיאפשרו כיננון מועצת מוניטרית, תוך שמירת עצמאות בנק ישראל. 


 דרוג האשראי של ישראל 


 גם על זה דובר רבות בשבועות האחרונים, ולפי הערכות מדובר רק בעניין של זמן עד שדרוג המדינה יירד. אתמול הרגיע החשב הכללי, ניר גלעד, ואמר כי חברות הדרוג לא יפחיתו את דרוג האשראי בשל המצב הכלכלי. בשוק המט"ח מסכימים שהורדת הדרוג מתומחרת בחלקה בשער הדולר, אך מציינים, כי כאשר המכה תנחת, הדולר יגיב בזינוק נוסף. 

 "אני מעריך כי כבר ביום ראשון, במסגרת המסחר באופציות הדולריות, יחצה שערו של המטבע את רמת ה-5 שקלים", אומר אחד הסוחרים. מדובר ברמה פסיכולוגית, ונראה כי אנו צפויים לגל נוסף של ביקושים מהציבור, שיבוא לידי ביטוי בגיוסים בקרנות הנאמנות המט"חיות", אומר אחד הסוחרים בשוק המט"ח. 

 השבוע יצטרך קליין להוכיח את נחישותו להילחם באינפלציה. ההצהרות והנאומים לא הספיקו. הוא יצטרך להעלות את הריבית, והשאלה היא אחת - איזו רמת ריבית תשכנע את הציבור והמשקיעים המוסדיים כי ההשקעה בשקל עדיפה על ההשקעה בדולר. 


 קישורים נוספים 
 "  ידיעות אחרונות  "  : בכיר בבנק ישראל מעלה אפשרות לביטול הליברליזציה במט  "  ח במקרה של פאניקה פיננסית  [10] 

 מאין יבואו הדולרים?  [11] 

 פרשנות: 5  [12] 

 פרשנות: נגיד שיעלה את הריבית  [13]