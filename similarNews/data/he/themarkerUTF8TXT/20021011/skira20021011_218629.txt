"זאת לא נשמעת לי עסקת המאה", הגיב אחד מבכירי המערכת הבנקאית על מימון רכישת השליטה  באי.די.בי  (  אדבא  [10]  : ת"א)  על ידי קרן הפנסיה הוותיקה של מבטחים. מקורות בשוק ההון, שרובם מסרבים להזדהות, מגלים אי נוחות ממימון רכישה ממונפת בכספי עמיתי הקרן. הם מעלים שאלות בנוגע לגובה פרמיית הסיכון שזוכה לה מבטחים. 

 ועדת ההשקעות בקרן החליטה השבוע להשתתף במימון רכישת השליטה באי.די.בי, במסגרת קונסורטיום המימון שמוביל בנק לאומי. מבטחים תעניק לקבוצת הרוכשים הלוואה של 300 מיליון שקל (כ-62 מיליון דולר), מתוך הלוואה כוללת בהיקף של 330 מיליון דולר. ככל הנראה תצטרף גם חברת הביטוח מגדל למימון אחת מהרכישות הממונפות הגדולות שנחתמו בשנים האחרונות. ואולם אישור העסקה עבור מגדל מסובך יותר, בין היתר בגלל היותה חברת ציבורית. 

 יו"ר הקרן הוותיקה של מבטחים, שמואל אביטל, טען עד עתה כי מדובר במהלך שקול ומדוד, שיבטיח תשואה גבוהה עם בטוחות טובות. ובכל זאת, העסקה מעלה כמה תמיהות. אפשר למשל לתמוה על הנימוק הלא ממש רלוונטי שהעלה אביטל: "המהלך משקף הבעת אמון של הקרן במשק הישראלי, ומהווה צעד התומך בשמירת מקומות התעסוקה של עובדי אי.די.בי". אביטל לא הסביר מדוע על עמיתי מבטחים מוטל לדאוג לעתידם של עובדי איי.די.בי, או לעתידו של המשק הישראלי. הוא גם לא טרח להראות כיצד העברת השליטה באי.די.בי גורמת לביטחון תעסוקתי גדול יותר אצל העובדים בחברות הבנות והעצמאיות של אי.די.בי. נדמה שדווקא הצהרות מסוג זה הן שצריכות להדיר שינה מעיניהם של עמיתי מבטחים. 

 השאלה המרכזית לגבי כדאיות העסקה בעבור מבטחים טמונה בפרמיית הסיכון (המרווח) שהיא מקבלת לעומת השקעות בניירות ערך של המדינה. מדובר על כך שמבטחים תזכה לריבית צמודה של כ-7%, לעומת ריבית המובטחת לה באג"ח מיועדות של 5.6%, או תשואה צמודה של כ-5.8% באג"ח מדינה מסוג גליל שיכולה מבטחים לרכוש בשוק. 

 בחינת שוק האג"ח הקונצרני מעלה שמבטחים יכולה לרכוש אג"ח בתשואות גבוהות הרבה יותר. אפילו אג"ח שהנפיקה אי.די.בי עצמה נסחרות בבורסה בתשואה גבוהה מ-7%. אם אביטל סבור שמתן הלוואה לאי.די.בי הוא אפיק השקעה טוב, יתכבד נא וירכוש לפחות חלק ממנו בשוק. 

 פעילים בשוק הישראלי ציינו אתמול כי מרווח של כ-1.5%-1% לעומת אג"ח שמנפיקה המדינה אינו נחשב גבוה, ואולם הוא יכול להיות סביר בתנאי סיכון נמוכים. לדבריהם, המצב שפרמיית הסיכון במערכת הבנקאית נמוכה בהשוואה למתרחש בעולם מתקיים בישראל שנים רבות. 

 "דווקא באחרונה חלה התרחבות מסוימת במרווח הריבית שבין מחיר ההון בעבור הבנקים למחיר שהם גובים מהלווים", אומר כלכלן בכיר במערכת הפיננסית בישראל. לדברי אותו כלכלן, למקורות של קרנות הפנסיה, קופות הגמל וחברות הביטוח אין עלות, בניגוד לבנקים המגייסים כספים בעלות משמעותית. זאת הסיבה, לדבריו, שלעתים הקופות והקרנות מושכות את התשואות בפרויקטים מסויימים כלפי מטה, למרות הסיכונים. 

 שווי השוק של אי.די.בי אחזקות הוא 650 מיליון דולר. שוויה הכלכלי הוערך על ידי חברות ב-150 מיליון דולר יותר מכך. ואולם נראה שתג המחיר של 1.1 מיליארד דולר ברכישתה משקף פרמיה גבוהה גם מעל שוויה הכלכלי בתוספת פרמיית שליטה מקובלת של כ-20%. מחיר השוק של המניות אמנם איננו צריך להיות אינדיקטור יחיד, בעיקר בגלל מצבם הזמני של השווקים, ואולם יש לזכור כי הביטחונות שתקבל מבטחים יהיו מניות אי.די.בי, כך שבמצב של חדלות פירעון היא תאלץ למכור אותן. כלומר, ייתכן מצב שבו מחיר השוק של המניות ישפיע בכל זאת על מבטחים. 

 מקור בכיר במערכת הבנקאית טוען כי אחת הסיבות שסייעו לאישור המימון אצל מבטחים טמונה בכך שהאג"ח שיימכרו למבטחים לא יהיו סחירות. דבר זה מקטין את התנודתיות בדיווחים הרבעוניים והשנתיים על ביצועי הקרן. "במצב כזה מנהלי ההשקעות אינם חוששים מפני דיווח על תשואות שליליות בעיתונות, והעמיתים אינם יכולים לבוא בטענות בכל פעם על ניהול לא מוצלח של הכספים", אומר המקור. 

 ואולם, יש בכך גם מן האבסורד. במקום לקבל פרמיה על כך שהאג"ח אינן סחירות, מסכימה מבטחים לקבל דווקא ריבית נמוכה יחסית. המקור מציין כי אצל הגופים המוסדיים מצטברים כספים, והם מחפשים ייעוד שאיננו סחיר לכספים אלה. 

 המקור אמר כי אחד הפרמטרים לבדיקת כדאיות עסקה כזאת הוא האם ניתן למכור אותה. השאלה היא אם מבטחים תוכל למכור את האג"ח לגוף מוסדי אחר באותם תנאים. לדבריו, ברמת התשואות הגבוהות השוררת בשוק, אין כמעט סיכוי שגוף אחר ירכוש את החוב על פי שוויו בספרים של מבטחים. 

 "כששמעתי על העסקה שמחתי שהפנסיה שלי לא במבטחים", אמר יועץ כלכלי בכיר. "העסקה אינה סבירה והיא מבטאת סיכון גבוה בלא תמורה מספיקה. אחת הסיבות להשקעה של מבטחים טמונה ברצון של מנהליה להיות שותפים לעסקה גדולה מסוג זה, אך חישוב נכון של הסיכונים מעלה כי זו עסקה בעייתית". לדבריו, הוא נפגש עם אנשי קרנות הפנסיה ומגלה שם פעמים רבות ניהול חובבני. 

 אחרים, לעומת זאת, סוברים כי השקעה של קרנות פנסיה בשוק ההון הוא שימוש נכון בכספי העמיתים. לדבריהם, תיק ההשקעות של קרנות הפנסיה אינו מפוזר דיו בשוק ההון, בפרויקטים של תשתית ובהשקעות בחו"ל, והוא מרוכז באג"ח מיועדות. אותם מקורות מציינים גם כי ההסכמה בין הגופים שיממנו את עסקת אי.די.בי בדבר ביטחונות משותפים עם הבנק מקנים למבטחים תנאים טובים יותר מאשר נהוג בעסקות דומות, שבהן הבנקים הם נושים קודמים. 

 "מחנק האשראי והמחיקות בבנקים אינם מאפשרים לסגור עסקות כאלה בלא גופים בשוק ההון", ציין מנהל בשוק. הוא הוסיף כי תשואה צמודה של 7% נחשבת נאה ביותר, וכאשר התשואות בשוק יחזרו לרמתן הנורמלית, 4.5%-4.8%, יתברר עוד יותר כי המרווח של מבטחים הוא סביר. 

 בנוגע להשוואה מול אג"ח קונצרניות הנסחרות בשוק אמר המנהל כי הסדרות בשוק קטנות יותר, ולא ניתן לרכוש אותן במאות מיליוני שקלים. בנוסף על כך הוא מציין כי בהנפקה פרטית מקבל המממן תנאים נוחים יותר לעומת רכישת איגרות חוב בשוק בתשואה דומה, כך שיש לעסקה כזאת גם יתרונות.