עכשיו זה רשמי: כפי שהציג זאת אתמול "הוול סטריט ג'ורנל" - שוק המניות האמריקאי הפך השבוע ל"שוק הדובי (היורד) הגרוע ביותר מאז שנות ה-30". זה קרה שלשום, כאשר מדד דאו ג'ונס איבד עוד 215 נקודות, ירד ב-2.9%, ועצר בנקודת שפל חדשה של 7,286 נקודות. בכך חזר הדאו 5 שנים לאחור, לנקודה בה היה ב-27 באוקטובר 97'. 

 נקודת השפל של אוקטובר 97' הגיעה לאחר שהדאו צלל ב-7.2% ביום מסחר בודד, בעקבות מפולת שאירעה כמה שעות קודם לכן בבורסה של הונג קונג. שנה לאחר מכן, במשבר המטבעות של סתיו 98', חזר הדאו לבחון רמות תחתית בסביבות 7,500 נקודות, אבל מאז לא הצליח לחצות את נקודת התחתית של אוקטובר 98'. עד השבוע האחרון. 

 הדאו ג'ונס הוא מדד שמורכב מ-30 המניות הבכירות בשוק האמריקאי. אבל הוא לא המדד המייצג היחיד. המדדים החשובים האחרים, בעיקר הסטנדרד אנד פורס 500 והנאסד"ק, מגרדים רמות תחתית של חמש ושש שנים. 

 מדד S  למשל, נפל השבוע לרמת תחתית של 776 נקודות, אשר מסמנת ירידה של 49% מרמת השיא שלו. הנפילה של ה-S  , שנחשב למדד המייצג ביותר של הכלכלה האמריקאית, היא שגרמה לשליפת ההגדרה המצמררת של "שוק הדובים הגרוע ביותר מאז שנות ה-30". 

 מדד נאסד"ק מוטה הטכנולוגיה הגיע ביום רביעי לתחתית חדשה של 1,114 נקודות, 78% מתחת לרמת השיא שנרשמה במדד במארס 2000. הרמה שבה מצוי נאסד"ק החזירה אותו למקום שבו ניצב בתחילת 96'. 

 הנפילה לרמות תחתית חדשות, יחד עם העובדה שהמדדים עומדים לסיים שבוע שביעי רצוף של ירידות ולסגור שנה שלישית של תשואות שליליות בשוק המניות, הוציאה ממחסני החירום של פעילי השוק מונח חדש - Capitulation. היינו - כניעה, הרמת דגל לבן ונטישה המונית של ציבור המשקיעים. 

 ביום שכזה, מסבירים מקצועני וול סטריט, "יתנקה" השוק מכל המשקיעים חסרי הסבלנות שעדיין מסתובבים בו, ואז תיקבע נקודת התחתית שממנה יתחיל סוף סוף השוק לעלות מחדש. יום כזה, יודעים גם המקצוענים, יכול להצית "פאניקת מכירות", שהשלכותיה עלולות להיות מרחיקות לכת גם מעבר לשוק המניות עצמו - החל מקריסת מוסדות פיננסיים ועד לדחיית תהליך ההתאוששות בכלכלה האמריקאית בכמה שנים טובות. 

 ייתכן שהציפייה ל"יום הדין", יום שבו הדאו ייפול בכמה אחוזים בבת אחת ואז יתחיל לטפס מחדש, נובע מאופיו של המשבר הנוכחי בשווקים. הנפילה בשוק נמשכת ונמשכת חודש אחר חודש, עוד רבעון ועוד שנה, בלי קריסה מוחלטת שאחריה יבוא הקתרזיס. לציבור המשקיעים חסר כנראה מן יום אחד כזה, כמו "יום שני השחור" של אוקטובר 87', שבו קרס השוק ב-22.6%, או כמו יום שלישי השחור של אוקטובר 29', שגדע מהדאו ג'ונס 12% באבחת יום מסחר. 

 "רוב המשקיעים כבר איבדו תקווה בשוק המניות", אמר שלשום ויליאם ברקר, מנהל בבנק ההשקעות דיין ראושר לעיתון פיננסי בקנזס. "אין שום קטליזטור שיגרום לשוק לשנות כיוון, אין שום חדשות טובות שיגרמו למישהו לרכוש מניות. במצב כזה השוק נהפך לברוטלי". 



 "שלוש פעמים במשך השנתיים האחרונות אמרתי ללקוחותי שהגרוע ביותר כבר כאן. אתמול אמרתי להם זאת פעם נוספת", אמר לאותו עיתון סקוט מרקולר, אנליסט פיננסי בבנק ההשקעות AG אדוארדס. לדעת מרקולר, זו סיבה לאופטימיות: "אנחנו נמצאים בנקודת קיצון שבה המכירות מתרחשות מסיבות רגשיות. זו הנקודה שבה בדרך כלל מתרחש היפוך בשוק". 

 דעה מסוג זה נשמעת בימים האחרונים גם מצד אנליסטים אחרים. למשל ברטון ביגס, האסטרטג של בנק ההשקעות מורגן סטנלי, שאמר לערוץ הטלוויזיה הפיננסי CNBC: "אנחנו חושבים שעכשיו נוצרה הזדמנות טובה לקנות מניות". 

 אז איפה התחתית? 

 האומנם הזדמנות קנייה? לא כל כך בטוח. 

 האנליסט יו ג'ונסון מבנק ההשקעות פירסט אלבני מסביר שגם אם הדאו ג'ונס ייפול ל-6,000 נקודות, עדיין המניות הנמצאות במדד ייסחרו במכפיל רווח ממוצע של 15. זו רמת המכפילים שאיפיינה את מדדי המניות בארה"ב לאורך ההיסטוריה, לפני תחילתו של שוק הפרים הגועש של שנות ה-90. 

 דאו ב-6,000 נקודות? כן, היום כבר לא פוחדים לדבר על כך. מי זוכר שרק לפני שנתיים וחצי התעורר ויכוח על הקביעה "מתי יגיע הדאו ל-36 אלף נקודות?" 

 אבל מכפיל רווח של 15 זה רק מספר. הוא לא משקף כלכלה שנמצאת בהאטה ותקופה שבה הרווחיות מתכווצת. הנה, גם ברבעון השלישי של 2002, כמו ברבעונים שלפניו, נאלצו החברות והאנליסטים להנמיך שוב ושוב את תחזיותיהם. 

 נכון להיום, מצפים האנליסטים שרווחי החברות במדד S  יצמחו בממוצע ב-5.5% לעומת הרבעון המקביל. ביולי הם עדיין ציפו לצמיחה של 16.6% ברווחים. גם התחזיות לרווחי 2003 הונמכו, מגידול של 20% לגידול של 17.5%. עם כאלה תחזיות אופטימיות, סביר שגם התחזיות ל-2003, שהולכת ומסתמנת כשנת מיתון נוספת, יונמכו בעתיד הלא רחוק. 

 טוד סלמון, ראש מחלקת המחקר של בנק ההשקעות העצמאי שפר אינווסטמנט, הסביר אתמול לעיתון "USA Today" שבשוק קיימות לפחות עוד שתי סיבות שיכולות לגרום לו לרדת עוד מדרגה. הסיבה הראשונה היא שהמשקיעים המוסדיים עדיין שקועים עמוק מדי בתוך שוק המניות. נכון להיום, על פי ההמלצות של האסטרטגים בבתי ההשקעות בוול סטריט, שיעור המניות בתיק ההשקעות של המשקיעים המוסדיים צריך להיות 68%. זהו שיעור גבוה בהרבה משיעור של 49% שייצג את תיקי ההשקעות של המוסדיים לפני שמונה שנים. 

 הסיבה השניה היא שתיקי ההשקעות המוסדיים מחזיקים כמות קטנה מדי של מזומנים, 5%-4% בסך הכל. בשווקים שמתקרבים לתחתית מתחילים מנהלי ההשקעות לגלות עצבנות רבה בגלל פדיון כספים של לקוחות. בשלב כזה הם ממהרים להגדיל את רמת המזומן בתיקי ההשקעה שלהם ל-10%, כדי לעמוד בקצב הפדיונות. מעבר מהיר מהשקעה במניות למזומן אצל כמה משקיעים מוסדיים גדולים עלולה לגרוע מהשוק עוד כמה אחוזים טובים. 

 המשקיעים הנבוכים חוששים היום מהדעות הפסימיות שמשמיע רוברט פרשטר, בעל חברת ייעוץ עצמאית. פרשטר, שפירסם ספר ששמו "לרכוב על ההתרסקות", הצליח לחזות את תחילת שוק הפרים בוול סטריט, ב-82', ואת ההתרסקות של 87'. היום הוא טוען שהסכנה הגדולה ביותר שאורבת לכלכלה האמריקאית היא דפלציה. הכוונה היא לתהליך הפוך מאינפלציה, שבו יורדים המחירים, האבטלה גדלה, העסקים מתכווצים, ועלולה להיווצר תגובת שרשרת שבמהלכה יקרסו ארגונים עסקיים ומוסדות פיננסים. 

 אנליסטים אחרים פסימיים מעט פחות, אבל עדיין מסמנים את קו המים של הדאו נמוך מרמתו היום. כך למשל, ממצאים היסטוריים מראים ששוק דובים לא מסתיים לפני שהמדד נופל למחצית הדרך שעשה מהיום בו החל את העליה. השאלה היא מהיכן מתחילים למדוד את התחתית שבה החלה העלייה. 

 אם מתייחסים לתחתית שכרה השוק באוקטובר 90' (ערב מלחמת המפרץ), הרי שהדאו השלים מאז עלייה של 9,538 נקודות. כאשר מורידים חצי מסכום זה (4,769 נקודות), מרמת השיא של הדאו (11,723 נקודות), יוצא שהדאו צריך לרדת עוד 242 נקודות מרמת השפל של יום רביעי, ועד לרמה של 7,044 נקודות. 

 אחרים סבורים שנקודת תחילת העליות בשוק צריכה להימדד מנקודת המפנה של 82', אז נסחר הדאו מעט מתחת ל-800 נקודות. במקרה כזה, ירידה של 50% מנקודת התחתית לנקודת השיא תוביל את הדאו ל-6,250 נקודות. אחרים גורסים שהדאו ישוב לעלות רק לאחר שייחתך ב-50% מרמת השיא שלו, כלומר, עליו להידרדר עד ל-5,861 נקודות. 

 אבל בעצם אלה רק מספרים וחישובים תפלים. הם לא ישכנעו אף משקיע יפאני שראה את מדד הניקיי מידרדר מ-40 אלף נקודות ב-90' לפחות מ-8,500 נקודות היום. 

 הבעיה הגדולה ביותר, מסבירים פעילי השוק בארה"ב, היא שהציבור, כמו האנליסטים, עדיין אופטימי מדי, וקשור מדי לשוק המניות. כל עוד זה כך, ישנם מספיק כוחות שיעכבו את השוק מלהגיע לתחתית. מייק ניוהול, למשל, הסביר ל-"USA Today" על אסטרטגיית ההשקעות שלו. ניוהול בן ה-32 המתגורר בבוסטון פוטר לאחר שעבד כמה שנים בפורטל האינטרנט המקרטע אלטה-ויסטה. לאחר מכן הפסיד 400 אלף דולר בהימור על מניות אינטרנט כושלות. הוא עדיין מובטל, אבל נותר אופטימי לגמרי בכל הקשור לשוק המניות. "השוק עוד יחזור ויעלה. אני רק מקווה שיהיה לי עד אז כסף כדי להשקיע שוב במניות". 


 קישורים נוספים 
 לגרף המדדים בוול סטריט מ-1998  [10]