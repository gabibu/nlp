שר האוצר וראשי משרדו חזרו לאחרונה זחוחי דעת מהפגישה השנתית של קרן המטבע העולמית, ומפגישות עם ראשי חברות דירוג האשראי של מדינת ישראל. אנו התבשרנו בקול תרועה כי ראשי האוצר הצליחו לשכנע את חברות דירוג האשראי, שלא להוריד בקרוב את דירוג האשראי של ישראל. קראנו גם בסדרת ראיונות כי ניכרת שביעות רצון גדולה מאוד של ראשי האוצר מהמדיניות הכלכלית הנוכחית, שלדבריהם מקבלת תשבוחות רבות מראשי הבנק העולמי, הסבורים כי הממשלה מנהלת מדיניות כלכלית בכיוון הנכון. 

 הגדיל מכולם שר האוצר, שטוען כי מחוץ לישראל, יודעים להעריך יותר נכון את ההתפתחויות הכלכליות בישראל ומגלים הבנה, לעומת הביקורת המושמעת מבפנים. כלומר, דברים שרואים משם לא רואים מכאן. 

 האומנם אכן כך הדברים? להערכתנו הצנועה, אם שר האוצר אכן מסתפק בתשבחות שקיבל בוועידת קרן המטבע הבינלאומית, הוא צפוי להפתעות מאוד קשות בהמשך. כל מי שפועל במסגרת הכלכלית הישראלית, יודע כי אנו נמצאים במשבר עמוק. יותר מזה, הוא יודע כי המשבר לא יסתיים, סימני השאלה הולכים וגדלים, וכי הגרוע מכל עוד לפנינו. כל מי שרואה ומכיר את הדברים מבפנים, חי בהרגשה כי ההנהגה הכלכלית של המדינה אינה נוקטת בצעדים הדרושים במהירות הדרושה, וכי במקרה הטוב היא מגיבה, לרוב באיחור, להתפתחויות שהיו ואין היא אוחזת את השור בקרניו, ומוליכה תוכניות שיעזרו וישפיעו ביחס לעתיד. אכן נכון, מצב המשק הישראלי הינו נגזרת, בין היתר, של אירועים חיצוניים עליהם אין לקברניטי המשק שליטה. 

 המשבר הכלכלי העולמי, המשבר העמוק בהיי-טק, בעיקר בעולם התקשורת, הירידות בבורסות העולמיות - בעיקר בנאסד"ק, אי הוודאות בכל מה שקשור לעיתוי של המלחמה הצפויה בעיראק. כל אלה הינם גורמים המשפיעים באופן חמור על המשק הישראלי, שתלוי במידה רבה בפעילויות הגלובליות. 

 אם שר האוצר אכן מסתפק בתשבחות שקיבל בוועידת קרן המטבע הבינלאומית, הוא צפוי להפתעות מאוד קשות בהמשך 

 יחד עם זאת, לא נראה כי אנו עושים מספיק באותם דברים בהם יש לנו אכן שליטה. לכן, נראה לנו כי גם התקציב הקיים שעדיין לא אושר, לוקה בחסר. התקציב לא משקף את גודל המשבר, הוא לא מאפשר לממשלה להיערך לקראת המשבר. עידוד השקעות כולל פגיעות בחוק עידוד ההשקעות הקיים הינו ההפך ממה שצריך לעשות. 

 צעדים הכרחיים נעשים באיחור, ולכן תועלתם האמיתית מינימלית. לדוגמא, האוצר אישר אחרי מאבק של כשלוש שנים פטור ממס למשקיעי חוץ בגין השקעותיהם בקרנות הון סיכון ישראליות. הפטור הנ"ל הגיע באיחור, ולאחר שכל הסוסים עזבו את האורווה. אם הפטור היה ניתן בזמן, יתכן מאוד שלקרנות הון הסיכון הישראליות הייתה רזרבה של עוד מיליארד או מיליארד וחצי דולר נוספים אשר היו מאפשרים להם לעבור את התקופה בהצלחה. כיום למרות הפטור כמעט ולא ניתן לגייס כסף ממשקיעי הון סיכון בגלל המשבר העולמי בהייטק ובגלל המצב הגיאופוליטי של ישראל. 

 האוצר אישר אחרי מאבק של כ-3 שנים פטור ממס למשקיעי חוץ, בגין השקעותיהם בקרנות הון סיכון ישראליות. הפטור הגיע באיחור ולאחר שכל הסוסים עזבו את האורווה 

 סקטור ההיי-טק בישראל אשר מרכיב הסטארט אפים שלו נשען ונסמך על קרנות הון הסיכון הישראליות נמצא בירידה. לקרנות הון הסיכון הישראליות קשה מאוד לגייס כסף נוסף, ולמרות זאת, במגעים עם שלטונות המס ועם ראשי האוצר, כאשר מנסים ליצור תשתית של הסדרים שהם תנאי הכרחי לחזרתם של משקיעי החוץ נתקלים אומנם בהבנה, אך בהיענות לא מספקת. 

 לאור המשבר המחמיר העומד לפנינו, אנו מציעים לראשי האוצר לא לקחת ברצינות את הסופרלטיווים אותם קיבלו מראשי קרן המטבע הבינלאומית בוושינגטון. כידוע לכולנו, האמריקאים טובים מאוד במתן סופרלטיווים בנושאים שאינם קשורים אליהם ישירות, ושבמקרים רבים אינם מתכוונים אליהם, אלא להסתכל מה שקורה בתוך המשק ולפעול בהתאם.