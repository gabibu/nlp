לדברי משטרת ישראל, בכירי  בנק המזרחי (  מזרחי  [11]  : ת"א)  רק התייעצו עימה בנוגע לאפשרות של הגשת תלונה על חשדות למעילה שביצע דוד רוט, ובסופו של דבר לא הוגשה התלונה על ידם. כך מסבירה המשטרה את השיהוי בן שלוש השנים בפתיחת החקירה נגד רוט. גירסת המשטרה מעלה הסבר מעניין, לפיו המשטרה קנתה לעצמה מעמד חדש של גוף ייעוץ. לפי ההסבר הזה, אולי ראוי שהמשטרה תפנה לרשות ני"ע ותבקש לקבל לעצמה רישיון של יועץ מורשה. 

 תמוהה ככל שתהיה גירסת המשטרה, אין בה כדי להסיר את העננה לגבי התנהגות בנק המזרחי בפרשה. עובדה שהבנק בחר שלא להתלונן על פרשת מעילה חמורה (גם אם אחרי קריסת בנק למסחר, ההגדרה מעילה חמורה קיבלה צביון חדש) שנגעה למאות חשבונות בהיקף של עשרות מיליוני שקלים. קשה להבין כיצד סבר הבנק שדי בפיצוי מרבית הלקוחות שנפגעו ובפיטורי רוט כדי להתמודד עם מעילה כזו. 

 רגישות היתר של הציבור והתקשורת למעילות בבנקים אחרי בנק למסחר מביאה עימה לא מעט פרסומים תמוהים ומוגזמים. כזה המקרה הנוגע למעילה של רוט שנחשפה כבר, דרך תביעות אזרחיות, לפני כמעט שנה. אלא שרגישות היתר הזו מוזנת במידה רבה על ידי התנהגות הבנקים. התחושה כי בכל הקשור למעילות הבנקים חושפים טפח אך מכסים טפחיים היא מתכון בטוח לחשדנות וחששות מוגזמים של הציבור. 

 הנוהג של הבנקים "לסגור עניינים בבית" מוסבר על ידם בדאגה למזעור נזקי המעילות. קודם כל דואגים הבנקים להשבת הכסף שנמעל. ניתן להניח כי ההבטחה שעונשו של הפקיד ימוזער לפיטורים בלבד ללא הגשת תלונה פלילית היא אמצעי לחץ יעיל במיוחד על אותו פקיד להשיב את הכסף. במובלע רומזים הבנקים שבכך הם מעדיפים את האינטרס המיידי של הלקוחות שנפגעו מהמעילה על פני האינטרס האמורפי של שירות שלטון החוק. 

 אלא שאת הרמיזה הזו קשה לקבל. ראשית, החוק קובע כי מי שאינו מתלונן על עבירה פלילית שהיה עד לה הופך לעבריין בעצמו, ועל כן בהתנהגות זו הופכים עצמם הבנקים לעבריינים. שנית, בנק הוא מוסד שנבנה על אמון הציבור, ועל כן הוא חייב להקפיד על כללי התנהגות נקיים שישמרו את האמון הזה. הסתרה מכוונת של בעיות בבנקים אינה עולה בקנה אחד עם כך. מפה ועד חוסר אמון של הציבור במערכת המרחק קצר. 

 רבות דובר על משבר ההנהגה הפוליטית בישראל, שנובע מהעדפת אינטרסים פוליטיים קצרי טווח של הפוליטקאים, ומכך שהם מעדיפים את מה שטוב להם על פני מה שנכון לעשות. בטווח הארוך, הציבור מבחין בחוסר האחריות של מנהיגיו ומפתח חוסר אמון כלפיהם. 

 ההנהגה הבנקאית אינה שונה בכך מההנהגה הפוליטית. בפרשת דוד רוט נחשף שהבנקים מעדיפים לכסות על בעיות, ובלבד שלא יצטרכו לתת עליהן דין וחשבון ציבורי. גם אם נניח כי הציבור הישראלי שבוי בידי הבנקים הגדולים, חוסר אמון אינו הדרך לעידוד צמיחת הבנקים ואינו האמצעי לבסס תעשיית ניירות ערך מצליחה ומשגשגת. 


 קישורים נוספים 
 משרד רו  "  ח פאהן, קנה ושות': מעילה מסוג זה של בנק מסחר לא היתה מתרחשת בבנקים הגדולים  [12] 

 רק 15% מההונאות שמתגלות בחברות בישראל מופנות לטיפול המשטרה  [13]