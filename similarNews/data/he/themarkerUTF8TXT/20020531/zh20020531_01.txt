לאחרונה פורסם על זכייה של שתי קבוצות במכרז להקמת החממות הביוטכנולוגיות על ידי המדען הראשי. קבוצת רד ביוסיינסס, בשליטת האחים זיסאפל, בהשתתפות קרן סטאר וחברת מרק הגרמנית, אשר תקים את החממה בירושלים, וקבוצת עינב, בשליטת האחים עופר, בהשתתפות קרן יוזמה וחברת ג'נזיים, אשר תקים את החממה ברחובות. 

 אין ספק כי הקמת החממות הינה צעד חשוב בהתפתחות התעשייה הביוטכנולוגית בישראל, ויש לברך את המדען הראשי ואת משרד התמ"ס והעומדים בראשו על היוזמה הברוכה בהקמת החממות. בישראל נצבר ידע רב אצל המוסדות האקדמיים השונים ואצל גורמי התעשייה בנושאים הביוטכנולוגיים, אך עד היום מספר ההצלחות בענף זה הינו יחסית מועט בהשוואה להצלחות בתחומי היי-טק אחרים כגון תקשורת ותוכנה. הקמת שתי חממות תוך כדי שיתוף פעולה בין גורמים מקומיים וגורמים בינלאומיים תיצור מנוף משמעותי ביותר להרחבת הפעילות בנושא. כל זאת, תוך העברת חלק מהידע המדעי הטהור למטרות עסקיות מסחריות, ובסופו של דבר התעשייה בכללה רק תיהנה מהעניין. 

 כדי להצליח בתעשיית הביוטכנולוגיה יש צורך במספר מרכיבים חשובים; תקופת הזמן עד הבשלתם של הפרויקטים הינה ארוכה יחסית, כמות הכסף הנדרשת להבשלה גבוהה, יש צורך בשיתוף פעולה אסטרטגי בינלאומי עם גורמים מובילים בענף, והגורם האחרון הוא אולי הראשון בחשיבותו - יש צורך במנהלים ובמדענים בעלי יכולת ניהולית ועסקית בענף הספציפי הזה, על כל המאפיינים שלו. הקמת החממות תתרום לכל אחד מהמרכיבים הללו ותשמש בסיס נוסף להתפתחות הענף. 

 יש לזכור כי מרכיבים עיקריים בתעשיית ההון סיכון הישראלית בכלל לא משקיעים בענף הרפואי ובענף הביוטכנולוגי, אלא ממקדים את פעילותם בענפי התקשורת והתוכנה. מספר השחקנים הפועל בענף הביוטכנולוגי הינו נמוך יחסית. גם אותן קרנות המשקיעות בענף בדרך כלל מקצות סדר גודל של לא יותר מ-10%-20% מסך ההון העומד לרשותן להשקעות בתחום. 

 בשנתיים האחרונות קיימת נטייה הולכת וגדלה בארה"ב, באירופה וגם בישראל להרחיב את ההשקעות בתחומים הללו, בין היתר עקב המשבר החמור בו נמצא ענף התקשורת. בנוסף, פרויקט פיענוח הגנום והדגש במדינות המפותחות על פיתוח תרופות חדשניות היוו קטליזטור לשינוי מסוים במיקוד בענף. 

 גם בישראל ראינו בשנת 2001 כי שיעור היקף ההשקעות בענף מדעי החיים מסך ההשקעות בענפי ההיי-טק השונים הוכפל בהשוואה לשנת 2000. יחד עם זאת, שיעור ההשקעה בענף זה הינו פחות מ-10% מסך כל ההשקעות בענפי ההיי-טק השונים - כך שבוודאי יש מקום להמשך הרחבת הפעילות בענף זה. 

 בסך הכל, היקף ההזדמנויות להשקעה בתחום הביוטכנולוגיה כתוצאה מפעילויות החממות הזוכות יגדל - כך שמספר הזדמנויות ההשקעה שיעמדו גם בפני אלו שהפסידו במכרז בעתיד ילך ויגדל. כפי שצוין, עקב תקופת ההבשלה הארוכה יחסית והיקף ההון הנדרש להשקעות בחברות מסוג זה, אנו בטוחים שגם לחברות שהפסידו במכרז יהיו הזדמנויות להשקיע בחברות שיצמחו בחממות הזוכות. לא נשאר אלא לאחל הצלחה לפרויקט החדש לטובת עם ישראל ולטובת פעילות ההון סיכון המקומית.