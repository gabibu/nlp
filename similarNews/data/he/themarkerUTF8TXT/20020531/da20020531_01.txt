לאחרונה קיימה חברת כלים אמריקאית כנס עבור מקבלי ההחלטות של תעשיית השבבים הישראלית. בכנס לקחו חלק משתתפים רבים ועמיתים לתעשייה, והשאלה שניקרה במוחי היתה האם נוצרה בישראל מסה קריטית של חברות מתחום השבבים - מסה שתיצור קישור מיידי בין ישראל לתעשייה זו, בדומה  לזיהוי בין תעשיית השעונים לבין שווייץ? 


 עברנו דרך ארוכה... 
 תעשיית השבבים היא תעשייה ותיקה למדי במדינת ישראל. היא החלה בשנות השבעים עם הקמתם של מרכזי תכנון של חברות זרות בישראל. ל  אינטל (  INTC  [10]  :NASDAQ)  , לנשיונל סמיקונדקטור, ל  מוטורולה (  MOT  [11]  :NYSE)  ולחברות נוספות ישנה מחויבות רבת שנים לישראל. מחברות גדולות אלו יצאו הרבה אנשי מקצוע ויזמים אשר קיבלו הכשרה הנדסית וניהולית מעולה, ואף תרמו רבות להתפתחות תעשייה זו בארץ. חברות אלו הן בדרך כלל חברות בעלות מפעלי ייצור משל עצמן, והן עתירות השקעות, כוח אדם, משאבים וכסף. 

 בשנות השמונים החלו לפעול בישראל חברות ללא מפעל (fabless). חברה הפועלת במודל עסקי זה אינה מחזיקה במפעל ייצור אלא קונה במיקור חוץ (outsourcing) שירותי ייצור ממפעלי ייצור המתמחים בייצור בלבד. חברה ישראלית ותיקה ובולטת הפועלת במודל עסקי זה היא חברת  צורן (  ZRAN  [12]  : NASDAQ)  . בתחילת שנות התשעים נמכר ל  חברה לישראל (  חל  [13]  : ת"א)  מפעל ייצור שהקימה בישראל חברת נשיונל סמיקונדקטור. מפעל זה הפך למעשה למפעל הייצור הישראלי הראשון, היא חברת  טאואר סמיקונדקטור (  TSEM  [14]  : NASDAQ)  . היום טאואר היא חברה ציבורית הנסחרת בנאסד"ק, והיא בונה כבר מפעל שני לייצור שבבים מתקדמים במגדל העמק. 

 בשנים האחרונות הוקמו חברות fabless רבות בישראל, וחלקן, דוגמת  DSP Group (די.אס.פי.ג'י) (  DSPG  [15]  : NASDAQ)  וגלילאו, הפכו אף להצלחות עסקיות גדולות. המודל העסקי שבו חברה מתרכזת בפיתוח ובאינטגרציה אך משאירה את הייצור לחברה משלימה מתאים מאוד לישראל, הואיל והמשאב העיקרי כאן הוא ידע ומקוריות. סיבה נוספת ומשמעותית לכך היא שהקמת חברה כזו מחייבת השקעה קטנה יחסית להקמת מפעל ייצור מודרני, אשר עלותו מגיעה למיליארד דולר ויותר. 

 מעבר לחברות העיקריות המתכננות או מייצרות רכיבים הוקמה בארץ גם תעשייה נלווית של שירותי תכנון, ייעוץ, אריזה ובדיקות. למרות זאת, מסתמכות עדיין רוב החברות על שירותי ייצור, אריזה ובדיקות בעיקר מספקים בטייוואן וארה"ב. הסיבות לכך הן בד"כ כלכליות ומקצועיות. טייוואן היא כיום הבירה הבלתי מעורערת של הייצור העולמי עבור חברות ללא מפעל. הממשלה הטייוואנית השכילה לעודד הקמת מפעלי ייצור זולים, וכיום 70% מהייצור העולמי של שבבים המפותחים תחת מודל ה-fabless מתחלקים בין שני המפעלים המובילים בטייוואן ובעולם - TSMC ו-UMC. 

 לצערנו, אחד הכשלים הגדולים של המדינה, אשר מהווה אבן נגף רצינית לתעשייה, הוא המחסור החמור במרצים וחוקרים מובילים בתחום המוליכים למחצה באקדמיה הישראלית. יש באוניברסיטאות פעילות נרחבת מאוד בתחומי התקשורת השונים, אך יש מעט יחסית חוקרים וקבוצות מחקר בתחומי מעגלים וטכנולוגיות פיתוח שבבים. התעשייה משמשת במידה רבה כאוניברסיטה אד הוק, וממלאת תפקיד שאינה בנויה לו ואשר מעמיס אותה ללא צורך. תחום מוזנח במיוחד הוא התחום האנלוגי. 


 אך דרך ארוכה גם לפנינו... 
 למרות שתחום פיתוח השבבים מתאים להפליא למשאבים וליכולות שיש בישראל, ולמרות שלכאורה נראה שיש בארץ פעילות רבה בתחום זה, חסרה עדיין מסה קריטית. מהי אותה מסה שחסרה לנו? ישנם תחומים רבים בהם קשה מאוד להשיג אנשים מתאימים, כדוגמת מהנדסי מוצר, מהנדסי בדיקות ואנשי איכות ואמינות המתמחים בשבבים. החברות הזרות הפועלות גם בארץ מחזיקות פונקציות אלו לרוב בחו"ל, והחברות הקטנות יותר לא הכשירו עדיין מספיק אנשים בתחומים אלה. 

 כאמור, גם האוניברסיטאות לא מכשירות מהנדסים לחלק מן התחומים הנדרשים. חברות סטארט אפ רבות אשר שואפות להיות חברות סמיקונדקטור נאלצות להישען על חברות חיצוניות המסייעות להן בפיתוח השבבים אך מעלות את מחיר פיתוח השבב לרמה הגובלת באי תחרותיות מול חברות בחו"ל הפועלות במודל fabless מלא. 

 לצד המכשולים הללו ישנו מכשול נוסף הנוגע במורכבות העסקית הדרושה להקמת חברת fabless שלמה. בודדים האנשים בישראל המבינים היטב את המודל העסקי הזה ומהם המרכיבים והפעולות הדרושים לבנייה מוצלחת של חברה כזו, כולל כל האספקטים הפיננסיים, התפעוליים והעסקיים. 

 הממשלה מסייעת במידת מה למאמץ, וראוי לציון הגיבוי הפיננסי שניתן לחברת טאואר. דרושה הכרה ממשלתית גורפת בחשיבות תעשייה זו ובהתאמתה לישראל, ועל הממשלה להתגייס ולגבות את התעשייה על מנת להבטיח את צמיחתה. התעשייה עשתה דרך נכבדה מאז הקימו החברות הזרות את מרכזי התכנון הראשונים, אך דרך ארוכה לפנינו עד שנגיע לתעשיית סמיקונדקטור בוגרת וחזקה, שתעמוד בכבוד בתחרות העצומה בתעשיית השבבים העולמית. מובטח לכולנו שהמסע יהיה מעניין.