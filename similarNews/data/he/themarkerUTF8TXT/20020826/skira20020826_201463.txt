בשלב זה, כמעט כולם יודעים: שר האוצר סילבן שלום השתנה - הוא התעשת, הפיק לקחים, החליט לקחת את העניינים לידיים; הוא הגיש לממשלה תקציב אמיץ שכמותו לא ראינו שנים, הוא חותך, לא מפחד, שוחט פרות קדושות - קבלו את סילבן שלום החדש. 

 נו טוב, כך ניתן היה לפחות להתרשם בחודש האחרון מקריאה בעיתונים ומפגישה עם שר האוצר עצמו: שלום משוכנע שהוא מוביל עכשיו שורה של צעדים אמיצים שכמותם לא ראינו, ושהבעיה היחידה שלו היא שאין לו גיבוי - לא מהעיתונאים, לא מהשרים, לא מחברי הכנסת ובעיקר לא מהציבור. 

 חז"ל אמרו, והוא אמר לא מכבר: יהללוך זרים ולא פיך. "הבעיה היא שאותי לא מהללים - אז אני צריך לעשות את העבודה בעצמי". 

 ואולם, יש כמה אנשים שמסרבים להתרשם ממסע יחסי הציבור של שר האוצר בחודש האחרון. הם דווקא מתעקשים לחזור אל המספרים היבשים, אל המסמכים - אל נוסח החלטת הממשלה בעניין "המדיניות הכלכלית לשנת 2003", שעליו מבוססת הצעת התקציב ל-2003. אחת מהן היא סמדר אלחנני, היועצת הכלכלית של ועדת הכספים של הכנסת. 

 אלחנני היא כלכלנית שעוקבת מזה שנים ארוכות אחרי תהליך אישור התקציב בכנסת. אלחנני כבר מכירה מפנים ומבחוץ, מלמעלה ולמטה את כל התרגילים של משרד האוצר, של אגף התקציבים ושל שרי האוצר - היא פחות מתרשמת מהכותרות ונותנת משקל גדול יותר למספרים. 

 בשבוע שעבר, לפני צאתה לחופשה בחו"ל, חיברה אלחנני מסמך קצר בן 3 עמודים שאותו היא הפיצה בקרב חברי ועדת הכספים ובו היא מנתחת את המספרים העיקריים העולים מהחלטת הממשלה לגבי המדיניות הכלכלית ל-2003. מי שקורא את הנייר שלה מתקשה להאמין שהיא מדברת על אותו "תקציב הבשורה הגדולה" שבחודש האחרון נקשרו לו כל כך הרבה כתרים. 

 * במשך חודשיים הסבירו אנשי האוצר שתקציב 2003 הוא "מהפכה" - לראשונה בישראל הוביל שר האוצר קיצוץ אמיתי, ענק, חסר תקדים בהיקפו. 

 הפתעה, הפתעה: אלחנני חישבה ומצאה: תקציב 2003 ללא החזר חובות הוא 173.3 מיליארד שקל לעומת 170.4 מיליארד שקל השנה. כלומר, התקציב עלה במונחים ריאליים ב-1.7%. איפה הקיצוץ ההיסטורי? 

 * במשך חודשיים הסבירו לנו שבמסגרת תקציב 2003 יעבור הסקטור הציבורי, לראשונה מזה שנים, דיאטה אמיתית; יוקפא גיוס כוח אדם, ויחד עם הפרישה הטבעית של האנשים יקוצץ היקף כוח האדם במיגזר הציבורי. 

 הפתעה, הפתעה: אלחנני מציינת שלפי התקציב ל-2003, יגיע שיא כוח האדם בסקטור הציבורי במהלך השנה ל-56.7 אלף איש לעומת 55.0 אלף ב-2002. כלומר, שיא כוח האדם במגזר הציבורי דווקא יעלה ב-3%. 

 * מנכ"ל משרד האוצר אוהד מראני שב והסביר בחודש האחרון שתקציב 2003 שמרני במיוחד; עידן התחזיות המופרכות שבהן לקו ראשי האוצר בשנה שעברה פס מן העולם - עכשיו בונים תקציב על יסודות חזקים יותר. 

 הפתעה, הפתעה: אלחנני קובעת שהתקציב מבוסס על הנחת צמיחה של 1% בשנה הבאה, שהיא "בעייתית" כלשונה. היא גם קובעת כי החלטת הממשלה על תקציב 2003 התקבלה למעשה בלי שהאוצר הציג אומדן של הכנסות המדינה ממסים לשנה הבאה. התוצאה היא שלא ניתן לראות את ההשפעות הצפויות של הרפורמה במס ותחזית ריאלית של צמיחה כלכלית והחזרי מס. 

 * הממשלה אישרה לפני חודש את התוכנית הכלכלית "המהפכנית" של שר האוצר, הכוללת קיצוצים אמיצים, לאחר ששרי הממשלה השתכנעו שבמצב המשק הנוכחי אין ברירה אלא לבצע קיצוץ אמיתי בהוצאות. 

 הפתעה, הפתעה: מה שהשרים אישרו הוא חסר משמעות, למעשה. אלחנני מסבירה כי החלטת הממשלה אישרה את תקציב 2003 במחירי תקציב 2002 

 הפתעה, הפתעה: מה שהשרים אישרו הוא חסר משמעות, למעשה. אלחנני מסבירה כי החלטת הממשלה אישרה את תקציב 2003 במחירי תקציב 2002 תוך שהיא מסמיכה את שר האוצר להניח על שולחן הכנסת את התקציב ל-2003 לאחר שהותאם למחירי תקציב 2002. "ההתאמה" הזאת אינה עניין טכני: היא כוללת תחזית לשינוי בסעיפי קניות, שכר במגזר הציבורי, שכר ממשלתי, שער חליפין ותשומות בנייה. בקיצור - השינויים האלה עצומים, והם שיקבעו אם בתקציב יהיו יתרות ריאליות, או שהוא יהיה תקציב חסר. 

 * אחת מגולות הכותרת של תקציב 2003, ועל זה חזר שר האוצר כמה פעמים, היא הקיצוץ האמיץ בפרה הקדושה - משרד הביטחון. קיצוץ זה, אם יבוצע, יוכיח שהאוצר לא מקצץ רק לחלשים אלא גם לסקטורים החזקים במשק. 

 הפתעה, הפתעה: התוכנית אכן קובעת קיצוץ של 9 מיליארד שקל בתקציב הביטחון, אך אינה כוללת את הנתונים שלהם קוראת אלחנני "הלפני" ו"האחרי". 

 ובעברית - תקציב הביטחון המקורי ל-2002 היה 41 מיליארד שקל, ובמהלך השנה הוא הוגדל ל-45.5 מיליארד שקל. תקציב הביטחון לשנה הבאה הוא 42.2 מיליארד שקל - כלומר, התקציב דווקא גדל והקיצוץ בוצע רק מהתוספות שהאוצר אישר במהלך השנה. 

 * ואי אפשר לסיים בלי התשתית: ראשי האוצר חזרו ואמרו כי למרות הקיצוצים האמיצים בתקציב המדינה, הם החליטו שלא "לגעת בתשתית", כי התשתית, כולנו יודעים, היא הססמה הכי חמה כיום במשק. 

 הפתעה, הפתעה: אלחנני מציינת כי ייתכן שלאוצר יש כוונות מאוד קונקרטיות ומדויקות להגדיל את ההשקעות בתשתית, אבל בהצעת התקציב שאושרה בממשלה אין ביטוי לכך. 

 במשרד האוצר אמרו אתמול כי הם לא מעוניינים להגיב בשלב זה למסמך של אלחנני. 


 קישורים נוספים 
 סמדר אלחנני: למרות הקיצוצים - התקציב ל-2003 גבוה מתקציב 2002  [10]