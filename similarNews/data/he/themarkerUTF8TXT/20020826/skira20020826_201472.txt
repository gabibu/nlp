אחד המונחים החביבים על בנקאים רבים, המפרסמים דו"חות כספיים, הוא "בנטרול". זהו סעיף פלאים, המאפשר לבודד אירועים חריגים שאירעו לבנק בעסקיו השוטפים, ולהציג תמונת מצב שונה מהותית מזאת שמלמדת השורה התחתונה. אם, לדוגמה, בנק הפעיל תוכנית פרישה מרצון שעלתה לו ממון רב, אזי תמיד תופיע שורת מחץ בדו"ח הכספי ובהודעה לעיתונות הנלווית אליו, ובה ידווח הבנק כי "בנטרול הוצאות פרישה מרצון, הרווח הנקי היה גדל ב-20%". 

 עד לפני שנה שימש הסעיף הזה בעיקר כדי להסביר שהבנק הרוויח יפה מאוד, ולא סתם יפה. אלא שבשנה האחרונה נפל דבר בעולם הבנקאות הישראלי, ובנקים, שבעבר נחשבו לרווחיים, מדווחים כיום על הפסדים עצומים. 

 זה יותר מעשור שמערכת הבנקאות לא נראתה רע כפי שהיא נראית כיום. זרם הדו"חות הכספיים הגרועים, שפירסמו הבנקים לרבעון השני, מלמד כי כבר לא מדובר בבנק או שניים שהסתבכו, אלא בבעיה מערכתית. הבנק הבינלאומי הציג הפסד של 148 מיליון שקל במחצית הראשונה של השנה. דיסקונט יפרסם בסוף השבוע את תוצאותיו שיצביעו על גידול בהפסדים. בנק קונטיננטל, שאמנם נחשב לקטן אבל תמיד היה רווחי, הציג הפסד של 64 מיליון שקל ברבעון השני, והבנק לפיתוח התעשייה ידווח בסוף השבוע על הפסד של כ-100 מיליון שקל ברבעון השני. גם בנק אינווסטק כבר דיווח על הפסד של 3.8 מיליון שקל ברבעון השני, וככל הנראה גם אגוד ידווח על הפסד. 

 יש גורם שמשותף לכל הבנקים המפסידים: כולם ספגו את הפסדיהם במגזר הלקוחות העסקיים. למעשה, 4-3 לקוחות גדולים גרמו לבנקים את עיקר ההפסדים: גד זאבי, תבל, פלד-גבעוני וגילת לוויינים. כלומר, "בנטרול" אותם לקוחות היו הבנקים האלה ממשיכים להרוויח. העובדה שמדובר ב-4-3 לקוחות בלבד צריכה יותר להדאיג מאשר להרגיע, שכן אם זה מה שגורמת קבוצה כה קטנה של לקוחות, נותר רק לשער מה יעוללו 20-10 לקוחות גדולים שיסתבכו. על רקע מצב המשק, אין זה תרחיש בלתי סביר. 

 בסוף השבוע יפרסמו הבנקים הגדולים - הפועלים ולאומי - את תוצאותיהם לרבעון השני. גם הם העמידו כמובן אשראים לאותם 4-3 לקוחות שסיבכו את המערכת, וגם הם ייאלצו לרשום הפרשות לחובות מסופקים בגינם. אלא שבמקרה שלהם לא צריך לצפות להפסד בשורה התחתונה, משום שיש להם צבא עצום של משקי בית ולקוחות פרטיים קטנים שתורמים, וימשיכו לתרום, את הרווחים הבטוחים והיציבים שלהם לבנקים. ההבדל העיקרי בין שני הגדולים, שימשיכו להרוויח, לבין הבנקים האחרים, הוא היכולת לפצות על ההפסדים במגזר העסקי באמצעות ההכנסות ממשקי הבית והלקוחות הקטנים. 

 כדי לדעת על ביצועי הבנקים הגדולים במגזר העסקי נצטרך לשאול מהבנקאים את המונח "בנטרול", ולגלות שבנטרול הרווחים ממשקי הבית, כל הבנקים מפסידים.