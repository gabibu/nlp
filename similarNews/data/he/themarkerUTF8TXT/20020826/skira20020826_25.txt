כללי האתיקה החדשים שפירסמה מועצת העיתונות משלימים מהלך של התייחסות משפטית ואתית לסוגייה. לפני כמה חודשים חוקקה הכנסת מחדש את ההוראה בחוק בתי המשפט, הקובעת איסור פלילי על פרסומים שיש בהם כדי להשפיע על מהלך המשפט או על תוצאתו. 

 מה שהחל כהצעת חוק שנועדה להביא לביטול האיסור, שהיה ברוב המקרים ל"אות מתה", הסתיים בביטול האיסור רק בנוגע להליכים אזרחיים ולעתירות לבג"ץ ובהשארתו על כנו לגבי הליכים פליליים. האיסור הפלילי רחב ביסודו, ומותיר רוב שיקול דעת בידי רשויות התביעה לגבי הנסיבות שבהן יופעל. 

 כללי האתיקה החדשים הם תולדת עבודתה של ועדה מיוחדת של המועצה, בראשות פרופ' אסא כשר. בעוד שכללי האתיקה בנושא, שהיו בתוקף מאז 1996, הסתפקו בהוראה כוללת המחייבת לכבד את חפותו של אדם בטרם נמצא אשם בדין, באים הכללים החדשים ומפרטים איסורי פרסום שהם בבחינת "סוב-יודיצה". 

 כך מחדדים הכללים את הדרישה שלא לנסות ולהשפיע, באמצעות פרסומים, על תוצאות המשפט. האיסור המפורש בכללים על הבעת עמדה נחרצת לגבי העדויות או הטיעונים של הצדדים השונים, הינו רק בבחינת דוגמה. הכלל האתי הוא רחב ומתייחס לפרסומים של עובדות הנוגעות למשפט או לצדדים בו. האיסור האתי אינו מתייחס רק להליכים פליליים, והוא חל על כל סוגי העניינים הנדונים בבתי המשפט. 

 מאליו ברור שהכללים החדשים יוצרים תשתית כללית רחבה, ומוגדרת בעניינים מסוימים, להגשת תלונות למועצת העיתונות. סביר להניח, כי הדבר יביא להחייאת האיסור שהיה להלכה ואין מורין כן. השופט חיים כהן הגדיר בשעתו את איסור ה"סוב-יודיצה" כ"מפלצת זאת שאיש אינו יודע מהי ועל שום מהי", והדגיש שאכיפת האיסור תיצור לחץ בלתי פוסק על בתי המשפט. כללי אתיקה בעניין נועדו לבוא במקום איסורים בחוק הפלילי. 

 הצעות ברוח זו הועלו בשנים האחרונות בפורומים שונים ובספר על ה"סוב-יודיצה" שפירסם המכון הישראלי לדמוקרטיה. במצב הנוכחי, קיימים במשפט הישראלי איסור פלילי גורף למדי על פרסומים בעת התנהלותו של משפט פלילי ואיסורים אתיים רחבים וכוללים. ייתכן מצב שבו יואשם עיתונאי הן בפלילים והן בעבירה על כללי האתיקה. 

 התכלית העיקרית של כללי האתיקה החדשים היא מניעת חריצת דין על ידי כלי התקשורת ומניעת "משפט על ידי עיתונות". השגת תכלית זו מחייבת מניעת פרסומים עוד בעת קיומה של חקירה משטרתית. לגבי אנשי ציבור, שבמקרים רבים אינם נעצרים בטרם הרשעתם, אין תחולה לאיסור ה"סוב-יודיצה", החל רק מעת מעצרו של אדם. כללית, נראית על פניה הבעייתיות הכוללת שבאיסור, שחשיבותו שולית בשיטת המשפט הישראלית, שבה נתונה ההכרעה השיפוטית בעיקרה בידי שופטים מקצועיים, המיומנים בהכרעת הדין על פי הראיות המונחות בפניהם. 


 קישורים נוספים 
 נשיא מועצת העיתונות: כללי האתיקה החדשים ימנעו חריצת דין בתקשורת  [10]