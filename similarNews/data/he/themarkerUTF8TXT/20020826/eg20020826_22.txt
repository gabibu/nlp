על מה מעידה אזהרת ההכנסות של חברת  סאני אלקטרוניקה (  סאני  [10]  : ת"א)  למחצית השנייה של השנה? האם שוק מכשירי הסלולר צפוי לקטון ולהישחק בהיקפו? 

 כאשר מדברים על שוק מכשירי הסלולר בישראל, צריך לקחת הכל בפרופורציות הנכונות. אחרי הכל מכשירי הסלולר שמייבאים עבורנו כ-8 שחקנים גדולים בשוק באמצעות ארבע ספקיות הסלולר נאמד בכ-10% מסך שוק התקשורת בישראל - קרוב ל-500 מיליון דולר בשנה. 

 שנת 2002 היא שנת מפנה בשוק מכשירי הקצה הסלולריים, שכן זו השנה הראשונה בה עובר מספר הטלפונים המשודרגים את מספר המכשירים החדשים הנמכרים בשוק. בעוד שלקוח חדש מעוניין להתחבר למפעיל הסלולרי, שעל פי הערכתו יוכל להעניק לו את השירות הטוב ביותר - בו רק אחד הנדבכים הוא המכשיר ומחירו - הרי שלקוח המבקש לשדרג מכשיר יתמקד בעיקר במחיר. 

 זו הסיבה ששינוי מגמת שוק הסלולר הרווי והעובדה שהחברות יצמחו השנה במספר מנוייהן בכ-33% פחות מאשר בשנת 2001 - כמיליון מנויים בלבד - אינן מאפשרות, לכאורה, ליבואני המכשירים ליהנות מגידול בהכנסותיהן. 

 אך המספרים שונים. ההערכות הן שסלקום, פרטנר ופלאפון - שגייסו במחצית הראשונה של השנה כ-521 אלף מנויים - יכניסו לשוק יחדיו יותר ממיליון מכשירים משודרגים, נוסף על מיליון המכשירים החדשים שיימכרו. 

 את 2003 ייחל שוק הסלולר הישראלי עם כ-6 מיליון מנויים, כששיעור הנטישה השנתי בשוק נאמד בממוצע בכ-10% - על כן קצב שדרוג ממוצע ללקוח של פעם ב-3 שנים מבטיח ששוק הסלולר הישראלי יציע למנוייו ב-2003 כ-2.5 מיליון מכשירים חדשים בהיקף של כ-2 מיליארד שקל. 

 מחיר מכשירים מתקדמים של דור 2.5 נאמד בכ-300 דולר ומגיע אף ליותר מכפול מזה. ללא הפחתה משמעותית במחיר שגובות יצרניות המכשירים והקטנת מרווח הרווח של היבואנים (כ-30% היום), לא ניתן יהיה לשווק בהיקפים גדולים את מכשירי הסלולר דור 2.5 בארץ, אומרים בחברות הסלולר. 


 מי חזק יותר? 


 כך נוצר מצב בחודשים האחרונים שפרטנר, ולאחרונה גם סלקום, מקפיאות למעשה את המעבר לדור 2.5 למרות שרשתותיהן ערוכות להעברת מנויים רבים. 

 במערכת היחסים העדינה שבין היצרנים, היבואנים והמפעילות הסלולריות, הגם שכולם מבינים שהם צריכים להירתם למניעת האטה ופגיעה בשוק, כבר מתחילה להסתמן התמונה - היצרנים לא יהיו אלה שמורידים מחירים. 

 מי חזק יותר - היבואנים או חברות הסלולר? חברות הסלולר בישראל לא מוכנות לסבסד מכשירים במיליארד שקל בשנה והיבואניות הגדולות - יורוקום, סאני ומוטורולה - שגילו סביבן השנה עוד חברות שנוגסות בנתחי השוק שלהן, לא מורידות מחירים. 

 האם מרכז הכובד צפוי ליפול על הצרכן? תלוי במידת יכולתן של חברות הסלולר לגלגל לפתחו של הצרכן את העלאת המחיר. בשוק הסלולר, התברר כבר לפני כחצי שנה במחירי המעבר בין הרשתות ובשליחת הודעות SMS, צריכה אחת החברות לעשות את הצעד הראשון ולאותת בכך למתחרותיה שיעתיקו, מצדן, את אותו המהלך. 

 סלקום אותתה בסוף השבוע ונדמה שחברות הסלולר צפויות להעלות את מחירי המכשירים לצרכן ולחנך אותנו שמכשיר הסלולר הוא פריט אופנה רב שימושי, ובעיקר רב ערך, ושתמו הימים בהם הוא מוענק חינם במרכולים או נזרק בזעם לעבר שופט כדורגל. 

 מנוף לחץ נוסף על הקטנת רמת הסבסוד שלהן יתאפשר כתוצאה מהגדלת מספר יבואני מכשירי הקצה מולם עובדת החברה, בדומה למהלך שהתווה יעקב גלברד בפלאפון, או חיזוק מותג החברה, כך שיוכל לספוג את העלאת מחירי המכשירים. 

 חברת סאני, המייבאת את מכשירי סמסונג לישראל, היתה בעבר היבואנית הבלעדית לרשת פלאפון, אך לאחר שהתגלע סכסוך בין הצדדים, החלה סאני לשווק השנה את מכשיריה גם לרשתות פרטנר וסלקום. האם המעבר הזה עשה לה טוב? בעיקרון, טוב גם למפעיל הסלולרי וגם ליבואן שלא להתבסס על קשר יחיד באספקת מכשירים. עם זאת, לא ניתן להתעלם מכך שנתח מכשירי סמסונג בפלאפון בירידה, בעוד הנתח בסלקום ופרטנר צפוי לגדול בקצב נמוך. 


 נגיסת החברות הקטנות 


 יורוקום, שבבעלות שאול אלוביץ', יבואנית מכשירי נוקיה לישראל, מכרה ב-2001 לפרטנר - בשנת השיא בצמיחת שוק הסלולר הישראלי וכשפרטנר מגייסת 624 אלף מנויים בשנה - בכ-300 מיליון שקל והשלימה בכך מכירה בהיקף של 725 מיליון שקל לפרטנר מאז הקמתה ב-1999. יורוקום נפגעה ב-2001 מכניסתה המאסיווית והמחודשת של מוטורולה לשוק מכשירי הקצה המשווקים לפרטנר ולסלקום וצפויה להמשיך ולחוות ירידה בנתח השוק שלה בשתי החברות. יורוקום, אומרים גורמים בשוק, כבר מזמן לא חולשת על נתח שוק של כ-60% משוק מכשירי הסלולר הישראלי. 

 ביבואנים הגדולים נוגסות חברות קטנות יותר שהחלו את פעילותן במהלך 12 החודשים האחרונים. דאי טלקום של פולאר תקשורת, המייבאת את מכשירי יונדאי לרשת פלאפון, מצליחה להגדיל בעקביות את נתח מכשיריה בפלאפון ורשמה הכנסה של מעל 70 מיליון שקל במחצית השנה הראשונה. 

 סולגוד, המשווקת מכשירי SK ברשת פלאפון, נהנית מחתימת הסכם שיתוף הפעולה האסטרטגי בין פלאפון לחברה הקוריאנית, שהבטיח את הגידול המתמיד ברכישת מכשירי SK על ידי פלאפון וביסס את מעמדה בחברה בתוך פרק זמן קצר ביותר, כמחליפת סמסונג. 

 קומיוטק, של יצחק תשובה, הודיעה באחרונה על הגדלת החזקותיה בחברה הבת קומיוטק תקשורת, המפיצה את מכשירי סימנס לרשתות סלקום ופרטנר - שמכשיריה החדשים נחשבים להיט בעולם ושהצליחה ב-2001 להגדיל את נתח השוק העולמי שלה בצורה הבולטת ביותר. 

 כשמכשירי סוני-אריקסון בדרך וצפויים להגיע בנובמבר השנה - ברור לחלוטין ששוק מכשירי הסלולר בישראל מפתה מאוד שחקנים חדשים לפעול בו, ושמנגד, היבאניות הגדולות צריכות להסתגל לתנאי שוק חדשים ונוחים פחות.