עונת טקסי הרמת הכוסית לשנה החדשה מתחילה. בכירים בארגונים בכל תחומי המשק ינסו באירועים אלה לרומם את רוחם של העובדים באמצעות השמעת ססמאות מרגיעות. הנימה השלטת בהם תהיה כי הרע ביותר כבר מאחורינו, וכי אפשר לצפות אל העתיד בתקווה. אם יידרשו לנמק את האופטימיות שבדבריהם, ישיבו רבים מהם כי "גרוע יותר מהמצב הנוכחי לא יכול להיות". 

 לכאורה, יש בכך מן האמת. לאחר שנתיים קשות מאוד שבהן מדינות רבות וגם ישראל ואזרחיה ספגו מהלומות ביטחוניות, כלכליות וחברתיות, הועלתה הטענה כי קיימת סבירות נמוכה שתירשם שנה שלישית ברציפות בה הכל נסוג לאחור. 

 נימוק זה היה נפוץ בוול סטריט בסוף 2001 ובתחילת 2002. זה 60 שנה, הסבירו המומחים, לא נרשמה ירידה רצופה בשוק במשך שלוש שנים רצופות. ואולם לאחר שחלפו כשני שלישים מ-2002 עדיין נמצאים השווקים בירידה משמעותית. 

 ללמדך שתמיד יכול להיות גרוע יותר. הבעיה היא שלא מדובר באפשרות תיאורטית; ניתן להצביע על רשימה ארוכה של סיבות פוטנציאליות, שבגינן עלולה להתרחש בתשס"ג הידרדרות נוספת במצב הכלכלי-פיננסי: 

 * המצב הביטחוני המקומי - אין צורך להרחיב על כך את הדיבור. 

 * המצב הביטחוני האזורי, קרי, עיראק - כנ"ל. 

 * הכלכלה העולמית - קיימת סכנה ממשית של צמיחה נמוכה מאוד, ואפילו של חזרה למיתון; מלחמה בעיראק עלולה להחריף סכנה זו. 

 * המדיניות הכלכלית המקומית - המשך הפעלת מדיניות מוניטרית מרסנת בשילוב עם מדיניות פיסקלית מצמצמת, הן מתכון בטוח להחרפת המיתון במשק; באשר לסיכוי לצמיחה מוטת יצוא, ראו סעיף הכלכלה העולמית. 

 * המשבר הכלכלי המקומי - נוצר סיכון מהותי בכיוון ההפוך: כישלון בהפעלת המדיניות הכלכלית (להבדיל ממעבר יזום לתמהיל שונה של מרכיבי מדיניות); בתסריט זה, שבו הצעת התקציב נדחית, הממשלה נופלת ונערכות בחירות עלול להתפתח משבר אמון חריף, שיוביל למשבר פיננסי וכלכלי. 

 * התפשטות המשבר במערכת הבנקים - אחת ההתפתחויות המדאיגות ביותר בכלכלה הישראלית, היא גילויי חולשה בבנקים, הכוללים חובות אבודים שהצטברו בשנות המיתון ולא טופלו בנחישות, ובנוסף חובות חדשים המתהווים על רקע ההרעה הנוכחית במצבו של המגזר העסקי; נטישת פיקדונות מט"ח של תושבים זרים; אי נחת המתקרבת לערעור האמון במערכת זו.  ואולם אין להתייחס לתסריטים שליליים בלבד. כאשר תגיע התפנית החיובית במשק הישראלי, קרוב לוודאי שזו לא תתרחש בהדרגה ובנחת אלא בפתאומיות ובתנופה גדולה  בשל גורמים אלה עלולה השנה הבאה להתאפיין לא בהתאוששות, אלא דווקא בהידרדרות נוספת וחמורה במצבם של המשק, החברות ומשקי הבית. 

 השאלה החשובה אינה מה אומרים בעת הרמת הכוסית. בטקסים אלה מן הראוי להביע תקווה ולהתמקד בהיבטים החיוביים. יש גם כאלה: נתונים רבים שפורסמו לאחרונה מצביעים על התייצבות ואף על שיפור בכמה תחומים. 

 חשוב מכך מה אומרים ועושים בחדרי הדיונים; על מה מדברים בהנהלות הבכירות, בדירקטוריונים של הפירמות, בוועדות ההשקעה של המשקיעים המוסדיים. האם ממשיכים להתרכז בהם בהשפעת שינויים שוליים כגון תנודה של אחוז או שניים לכאן או לכאן בשער השקל, או בהחלטת בנק ישראל על הורדת הריבית בחלקי  אחוז; או שמא המשתתפים מתייחסים למציאות הקשה בצורה מפוכחת יותר ומתכוננים לעתיד, שיתאפיין כנראה בתמורות גדולות? 

 אמנם לא נוח - נפשית ומקצועית - לעסוק בתסריטים קיצוניים יותר, אבל דווקא דיון זה הוא המתבקש היום. כך, לדוגמה, במקרה שער החליפין. כל הגורמים בשוק המט"ח מעדיפים להניח שבנק ישראל יוכל להמשיך ולשמר את יציבות השקל. בדיון בו נכללים פרמטרים כגון עליית ערך השקל ל-4.5 לדולר או ירידה ל-4.9 לדולר, קל לכמת את ההשפעות על המכירות ועל תיק ההשקעות. 

 קשה הרבה יותר לבחון את ההשפעות על הפעילות הריאלית של חברות, או על מבנה התיק של מוסדות השקעה, במסגרת תסריט של משבר אמון מחודש בשקל, שבו יירד שער החליפין ב-30%-20%. ואם מצב זה יתרחש על רקע מלחמת טילים מול עיראק שתגרום להשבתה זמנית של פעילות שוטפת במשק, או על רקע נפילה חדה בערכו של הדולר בשוקי העולם עקב "מיתון כפול" בארה"ב - התכנון מורכב הרבה יותר. עם זאת, נחיצותו רבה פי כמה וכמה. 

 משבר האמון במערכת הממשלתית נובע בחלקו מהתחושה, שבמשרדי הממשלה ובפורומים של בנק ישראל אין התייחסות לתסריטי אימים כאלה. אבל מה באשר למוסדות ההשקעה - קרנות פנסיה, קופות גמל, חברות ביטוח - המנהלים את מיטב כספי הציבור? 

 בעבר לא היה טעם להעלות שאלה זו, מכיוון שלמשקיעים המוסדיים לא ניתן שיקול דעת בניתוב השקעותיהם, ובמיוחד מפני שלא עמדו לרשותם כלים פיננסיים שבאמצעותם אפשר לווסת את רמת החשיפה והסיכון. לא עוד: גם גופים שמרבית נכסיהם תקועים באג"ח ממשלתיות או במניות הנסחרות בבורסה של תל אביב - כלומר, בנכסים שאינם סחירים מכל מבחינה מעשית - יכולים לבנות וליישם אסטרטגיות הגנה לנוכח תמורות חדות בשווקים באמצעות שימוש במכשירים נגזרים. 

 מכיוון שהם יכולים - בנסיבות הנוכחיות הם חייבים. לא ייתכן שבעוד שנה, לאחר מעשה, יועלו טענות כגון "לא שיערתי שתסריט כזה יכול להתרחש", או "זיהיתי את הסכנה, אך לא יכולתי למנוע את השפעתה על הנכסים". 

 ואולם אין להתייחס לתסריטים שליליים בלבד. כאשר תגיע התפנית החיובית במשק הישראלי, קרוב לוודאי שזו לא תתרחש בהדרגה ובנחת אלא בפתאומיות ובתנופה גדולה. נכון כי אובדן הזדמנויות אינו נחשב בדרך כלל כעוון חמור כמו גרימת הפסדים גדולים, אך הוא נובע מאותה תסמונת - קיבעון מחשבתי וחוסר תכנון והיערכות.