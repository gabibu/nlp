מעטים המבקרים בחבל הצפוני-מערבי של איטליה, המחמיצים הזדמנות לכתת רגליהם בגרם-המעלות במגדל הנטוי של פיזה (אחד משבעת פלאי עולם - עד שיושר ושופץ בעשור האחרון), המתנשא לגובה של כ-60 מטרים, ושממרומיו ניתן לזון עין בשכיות הקתדרלה, אולם הטבילה וקאמפו סאנטו. 

 ספק אם בקרב רבבות התיירים הפוקדים את פיזה מצויים רבים שיטרחו לכתת רגליהם לגדה האחרת של נהר ארנו, שבה ממוקמת אנדרטה המנציחה את גדול המתמטיקאים בימי הביניים, ליאונרדו איש-פיזה, הנודע יותר בכינויו פיבונאצ'י (בנו של בונאצ'י) - שתרומתו לתרבות המערב גדולה לאין ערוך מזו של הארכיטקט בן תקופתו, שבנה את מגדלה העקמומי של פיזה. 

 היה זה פיבונאצ'י, שנולד כנראה ב-1180 ומת כנראה ב-1240, שאימץ את הספרות הערביות-הינדויות (בתוספת הספרה 0!) כתחליף לספרות הרומיות העתיקות, שקדמו להן ושימשו את האנושות מאות שנים לפניו. 

 הכבוד שבו מזכים איטלקים את פיבונאצ'י חריג; שכן להוציא פסלי-פינוקיו, על שם גיבורו של קארלו גולודי, נדיר למדי להיתקל באיטליה באנדרטות המנציחות גיבורי-תרבות או אישים שאינם פוליטיקאים או גנרלים. 


 יישומים מגוונים 


 חיתוכי הזהב שהגה פיבונאצ'י, הנודעים כפרופורציות אלוהיות (היחס בין 1.618 ל-1 ובין 1 ל-1.618, הנגזר מחלוקת המספר הגדול בסדרת המספרים 144 ,89 ,55 ,34 ,21 ,13 ,8 ,5 ,3 ,2 ,1 ,1 ,0 וכו' במספר הקטן שקודם לו), אומצו בכרי-פעילות מגוונים: באסטרונומיה, במוסיקה ובאמנות; בארכיטקטורה, במדע ובטכנולוגיה; בטבע ובמתימטיקה (נדבך נכבד בתורת המספרים הענפה); ולא במקום האחרון, בתחום הניתוח הטכני, העוסק במחקר התנהגותם של שווקים - המונעים על ידי בני אדם. 



 מן הסתם, מתהפך פיבונאצ'י בקברו מרוב עדנה וחדווה לנוכח היישומים הרבים הנגזרים מחיתוכיו ומסדרות מספריו. שכן רובם של יישומים אלה נגלה מאות שנים אחרי מותו: תדיר באקראי ובלי משים. 

 אף שקשה לתאר ניתוח טכני בלא התייחסות כלשהי לחיתוכי זהב פיבונאצ'יים, אך מעטים מודעים לכך שיישומה של הפרופורציה האלוהית לתורת (חמשת) הגלים של האמריקאי ראלף נלסון אליוט (1948-1871), נגלתה באקראי רק בשנות ה-30 המאוחרות של המאה הקודמת, כשביקש צ'ארלס קולינס, מוציאם לאור של הגיגיו של אליוט, לבדוק אם קיימות זיקות-גומלין בין-גליות, המתקוונות לחיתוכי זהב פיבונאצ'יים, (הן במונחי מחיר, הן במונחי זמן). 


 אליוט ופיבונאצ'י 


 אליוט, שנענה ברצון לבקשת מו"לו, גילה לתדהמתו שאכן, קיימות זיקות-גומלין מובהקות בין אורכם של גלי-תיקון אנטי-מגמתיים לגלי-המשכיות מגמתיים - כמו גם בין ממדיהם של גלי-המשכיות מגמתיים עוקבים. 

 אגב, גם תורת חמשת הגלים של אליוט, שהיתה לנכס צאן ברזל בתחום הניתוח הטכני, לידתה באקראי: לולא לקתה בריאותו של אליוט, כשעסק בראיית חשבון במדינות מרכז אמריקה, וגרמה לו לחזור למולדתו, ספק אם היה מתפנה לחקר תורת הגלים שנקשרה לשמו. 

 בעשור האחרון פלשה - כ-820 שנה אחרי היוולדו של ליאונרדו איש-פיזה ומן הסתם, שוב באקראי - הפרופורציה האלוהית לתחומי יופי ואסתטיקה. 

 מסתבר שיופיים או כיעורם של יצורי אנוש, גברים כנשים, אינם עוד, כפי שנהוג לומר, בעיניו של המתבונן; או עניין לגחמות תרבותיות-אופנתיות-תקופתיות; או לשיפוט אישי, התלוי בשיקולי הרמוניה וסימטריה; אלא עניין למדידה אריתמטית צרופה. 

 על היבטים אריתמטיים אלה התעכב ג'ון קליז בסדרה תיעודית מרתקת "על כל פנים", המשודרת בערוץ 2 באשמורת לילה בימי שני. 

 אחרי שבחן קליז, בסיועו של סטיוון מארקווד, מנתח פלסטי, את השתקפותם של חיתוכי הזהב של ליאונרדו איש-פיזה בגופם ובפרצופיהם של בני אדם, הגיע למסקנה שככל שמתקוונים גופם ותווי פניהם לפרופורציה האלוהית הקסומה של המתמטיקאי האיטלקי, חזקה עליהם שהם ניחנים במידות יותר גדושות של "יופי" מאשר אותם בישי-גדא שמידות גופם ופרצופיהם אינן תואמות חיתוכי זהב פיבונאצ'יים. 


 סימני היכר ליופי 


 להלן, על רגל אחת, עיקרי ממצאיהם של קליז ומארקווד (אם איני טועה, הראשון שהצביע על איפיונים אלה היה הארכיטקט הצרפתי בן המאה ה-20, לה-קורבוזיה: ר"פ). 

 * המרחק בין כף רגלנו (צמודה לרצפה) לטבורנו אמור להיות כ-1.618 פעמים המרחק בין טבורנו לקודקודנו. 

 * המרחק מן הטבור לקו הצוואר אמור להיות כ-1.618 פעמים המרחק מן הצוואר לקודקוד. 

 * המרחק בין תחתית הברך לטבור אמור להיות כ-1.618 פעמים המרחק בין כף הרגל לברך. 

 * אורכו של הפרק התחתון באצבעות ידינו אמור להיות כ-1.618 פעמים אורכו של הפרק האמצעי - הארוך בתורו כ-161.8% מאורכו של הפרק העליון (עד סופה של הציפורן). 

 * רוחב פינו (חף מחיוך) אמור: (1) להיות כ-1.618 פעמים רוחבו של אפנו, מקצה נחיר לקצה נחיר; ו-(2) להשתרע על פני כ-0.618 מן המרחק החוצץ בין ירכתי פינו לקצה לסתנו. 

 * המרחק האנכי בין תחתית האף לתחתית העיניים אמור להיות כ-0.618 פעמים המרחק האנכי בין שפתינו לעינינו. 

 * במבט חזיתי, אמור אורכן של שתי מאורות אפנו (המעוצב כמשולש שווה-צלעות, המתנשאות כלפי מעלה) להיות פי 1.618 מאורך בסיסו האופקי של אפנו (= המרחק האופקי בין שני צדיהם התחתונים של נחירינו). 

 * רוחבן של שתי שינינו החותכות, אלה התקועות במרכז פינו, אמור להיות פי כ-1.618 מרוחבן של שכנותיהן (אלה הממוקמות לצדן). 

 בדיקות-שדה שעשה ג'ון קליז העלו, בין השאר, כי תווי פניהם של יפהפים ויפהפיות, כטום קרוז, פול ניומן, אליזבת הרלי וקייט מוס, חופפים למשעי את הפרופורציה האלוהית שהגה פיבונאצ'י. אבוי, תווי פניה של מרילין מונרו האגדית חורגים מממדיו הקלאסיים הצפידים של ליאונרדו איש-פיזה. 

 מסתבר שלעתים משווים למראנו דווקא אסימטריה ופרופורציות "עקומות" קלסתר לא פחות מצודד מאשר סימטריה והרמוניה.