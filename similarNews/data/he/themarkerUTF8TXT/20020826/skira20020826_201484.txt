מאת גרצ'ן מורגנסון 


 ב-25 ביולי 2000, כשהאוויר החל לצאת מבועת הטכנולוגיה בוול סטריט, הודיעה טיים וורנר טלקום, המספקת שירותי תמסורת נתונים בפס רחב וגישה לאינטרנט ב-22 ערים מרכזיות בארה"ב, על עסקה לרכישת ציוד מסונוס נטוורקס (Sonus Networks). סונוס, שחקנית חדשה בתעשייה, הונפקה לציבור רק חודשיים לפני כן, ומחיר מניותיה כבר זינק פי עשרה. בעקבות הודעת טיים וורנר, עלו מניות סונוס בעוד 4.6% ל-83.6 דולר. 

 כל אחד מבעלי המניות של סונוס שמח, כמובן. גם מייקל רולו, סגן נשיא בכיר לשיווק ופיתוח עסקי בטיים וורנר טלקום. חודשיים לפני כן הוקצו לרולו 4,500 מניות של סונוס כ"ידיד החברה" במסגרת ההנפקה הראשונה לציבור שלה, על פי מסמכים של הרשויות. הוא מכר את המניות בקיץ 2001 ב-100.4 אלף דולר. מניות סונוס נסחרות כעת במחיר של 88 סנט למניה. 

 אך לא רק גורלו של רולו שפר. בעידן הבהלה לטלקומוניקציה, מנהלים רבים בחברות גדולות ומוכרות נהנו מעסקות דומות: הם השקיעו בחברות ציוד תקשורת, כאשר לעתים קרובות החברות שלהם היו בעלות עניין בהן או שעמדו לחתום עסקות עמן. בעת שהטלפוניה נחשבה למכרה זהב - כשחברות ללא הכנסות הנפיקו לציבור מניות שזינקו אל על, אך לרוב גם התמוטטו באותה מהירות - מנהלים כמו ג'וזף נאצ'יו, לשעבר מנכ"ל Qwest טלקומיוניקיישנס, ומאת'יו ברוס, לשעבר סמנכ"ל טכנולוגיה בוויליאמס קומיוניקיישנס גרופ, הרוויחו באופן אישי מאחזקות שרכשו או קיבלו קודם לכן בחברות האלה. 

 רולו לא ענה לשיחות טלפון בבקשה לתגובה. 


 המנהלים הרוויחו פעמיים 


 רוב החברות לא חשפו את העסקות האלה. אך מנתונים ומסמכים שהוגשו לרשויות עולה תמונה מטרידה נוספת של מערכת היחסים הסבוכה שאיפיינה את תעשיית הטלקומוניקציה בשלהי שנות ה-90. הן עשויות גם להסביר איך צמחה התעשייה לממדים עצומים במהירות אדירה. 

 העסקות מדגימות כיצד מנהלים, שכבר הרוויחו מיליוני דולרים מאופציות למניות מהחברות שבהם עבדו, יכלו להעשיר את עצמם עוד יותר באמצעות קבלת אחזקות בחברות שמהן רכשו ציוד תקשורת בכסף של בעלי המניות שלהם. ומכיוון שזכייה בחוזה מחברה גדולה היתה כמעט כל מה שדרוש לחברה מתחילה כדי להפוך לכוכבת בשוק המניות, העסקות האלה גם מסבירות כיצד הצליחו חברות עם ציוד תקשורת חדשני שעדיין לא נוסה לגייס כסף מהציבור, והתמוטטו זמן קצר לאחר מכן. 

 הגורם העיקרי לכך שמנהלים בתעשיית הטלקומוניקציה התחייבו לרכוש ציוד במיליארדי דולרים להקמת רשתות טלפוניה ארציות או גלובליות, היתה כמובן תחזיות הביקוש. ככל שהאינטרנט תפס תאוצה, תמסורת הנתונים והקול היתה אמורה לצמוח פי כמה. אך התחזיות מעולם לא התממשו, והרשתות נשארו מיותמות. 


 השקעה מופרזת בתחום הטלקומוניקציה 


 אך העובדה שחברות ומנהליהן הרוויחו מהשקעות בספקיות שירותים וטכנולוגיה טריות - עשויה לפתור את התעלומה המתעתעת בתעשייה: מדוע היתה השקעה כה מופרזת במגזר הטלקומוניקציה. העסקות עשויות להסביר גם מדוע רשתות טלפוניה שהוקמו במחירים של מיליארדי דולרים נמכרות כיום במחירי חיסול. 

 כך לדוגמה רשת טלפוניה שהקימה ווינסטר קומיוניקיישנס בהשקעה של 4.5 מיליארד דולר נמכרה ב-15 מיליון דולר במסגרת הליכי פשיטת רגל, שנים ספורות לאחר שהוקמה. רשת הסיבים האופטיים של גלובל קרוסינג, שהוקמה בהשקעה של 20 מיליארד דולר, נמכרה באחרונה ב-750 מיליון דולר. 

 "במבט לאחור, זו נראית כמו מזימת פירמידה", אומרת סוזן קאלה, אנליסטית בחברת ההשקעות פרידמן, בילינגס, רמזי בניו יורק - המשחק העתיק שבו המשקיעים הראשונים זוכים לתשואה גבוהה כשהם יוצאים מהמשחק בעוד שהשחקנים החדשים מפסידים את כספם. 

 "העסקות האלה מסבירות מדוע אנשים לא חשבו פעמיים לגבי השקעה בחברות טלפוניה קטנות", אומרת קאלה. "אם כסף היה מפוזר בכל מקום ולכל מי שהשתתף בשלבים הראשונים של המשחק הובטחה תשואה יפה, לא היה להם תמריץ לנסות להבדיל בין הטכנולוגיות". 

 במידה רבה, בועת הטלקומוניקציה נשארה חידה. אך ניסיונות אכיפה וחקירות של הרשויות במאמץ להבין חלק מעסקות הטלקומוניקציה של סוף שנות ה-90, כבר גילו כמה עסקות החלפת קיבולת מפוקפקות. עסקות אלה יצרו מראית עין של צמיחה בהכנסות, ולפיכך היו אחד הגורמים שניפחו את מחירי המניות. החברות שביצעו עסקות כאלה, בהן גלובל קרוסינג ו-Qwest, נדרשות כעת לפרסם מחדש את הדו"חות הכספיים שלהן. 

 גם הקצאת מניות בהנפקות ראשונות לציבור של מניות טלפוניה בוול סטריט נחקרת כעת על ידי הקונגרס. החוקרים מבקשים לברר אם מנהלים מועדפים קיבלו מניות כדי לבצר את קשריהם עם הבנקים להשקעות, או כדי להבטיח שהבנקים יזכו בעסקות נוספות. 


 התבססו על עסקאות שלא מומשו 


 המניות שניתנו לבכירים של חברות גדולות על ידי חברות קטנות ולא מוכרות הן גורם שלישי שראוי לבחון אותו מקרוב. העסקות האלה התבצעו בדרכים רבות: לעתים, ניתנו המניות כאופציות בתמורה להשתתפות של בכירים בחברה במועצת המנהלים של חברת טכנולוגיה חדשה. בפעמים אחרות, כמו במקרה של רולו, הן הוקצו בהנפקה הראשונה לציבור על ידי החברה המנפיקה, כחלק מהקצאת מניות לחברים ובני משפחה. בכמה פעמים הורשו מנהלים לרכוש מניות בכורה להמרה במחירי מציאה בעת שהחברה היתה פרטית; המניות האלה הומרו למניות רגילות רגע לפני ההנפקה לציבור. 

 אמנם לא ברור אם משקיעים מכרו את המניות, אך הם לבטח הרוויחו מההשקעה. עסקות רבות היו נסתרות מעיני בעלי המניות. חברה לא נדרשת לנקוב בשמות האנשים ברשימת החברים-משפחה שלהם הקצתה מניות; כמו כן, הרשימות האלה מוכרות רק לחברה המנפיקה מניות ולבנק ההשקעות המשמש כחתם ההנפקה. 

 קאלה אומרת כי מניות שקיבלו מנהלים רבים ב-Qwest מסבירים את המספר הגדול של חברות שעימן חתמה החברה על חוזים לאספקת ציוד טלפוניה. "הייתי פעם אחת בפגישה עם מנהלים ב-Qwest והם סיפרו על 50 חברות קטנות ש-Qwest חתמה אתן על עסקות של 200 מיליון דולר", אומרת קאלה. "החברות השתמשו בעסקות האלה ככלי שיווק בהנפקה הראשונה לציבור שלהן. אך להסכמים היו תנאים כל כך מפורטים למכירת המוצר, שאי אפשר היה לעמוד בהם. Qwest מעולם לא מימשה את העסקות האלה, אך החברות השתמשו בשם Qwest כלקוח העיקרי שלהם, ואז הן היו מנפיקות מניות לציבור ו-Qwest עשתה רווח מהיר".