המסך שלי במהלך החודש האחרון נצבע בשחור. בהתחלה מיצמצתי מולו, כי לאחר חודשים על גבי חודשים של מספרים אדומים עם מינוסים לצידם, היה קצת קשה להסתגל לצבע החדש. בעיקר כאשר זה נקשר במילים כמו התייצבות והתאוששות, ולאחרונה ממש אף נוסף הביטוי "שוק שורי" - מעין נוסחה אלכימית ישנה שהוחזרה לתחייה יחד עם אבן הפילוסוף של הארי פוטר. 

 ולמה? כי הנאסד"ק עלה בכ-15% מתחילת החודש; כי ההוצאות על רכישות מוצרי טכנולוגיה בארה"ב עדיין קטנים אבל ישנה האטה בקצב הירידה; כי כמה חברות היי-טק גדולות מדברות על התייצבות, ולפעמים אף על צמיחה, בשוק; כי אנו מתקרבים לעונה בשנה (הרבעון הרביעי), שעל פי ההיסטוריה, נוטה הטכנולוגיה להציג עליות חזקות בשוק. 

 האם מכך ניתן להסיק שהשוק הדובי של הטכנולוגיה באמת מאחורינו? האם אפשר סוף-כל-סוף להוציא את הפרוטות הנותרות מהבנק ומהנדל"ן בטורונטו ולהחזיר אותן לעולם ההיי-טק? 

 לפני כחודש וחצי הוצאנו תחקיר על ה"ראלי" הקרב ובא, שבקיצור אמר משהו פשוט ודי לא אנליטי - ככל הנראה, ה"ראלי" קרב (עלייה רחבה במחירי מניות בשוק) ויגרור איתו מעולם ההיי-טק בעיקר חברות בעלות בתא (BETA) ונזילות (מבחינת מסחר) גבוהים ועם פחות בעיות פנימיות (להבדיל מבעיית הכלכלה העולמית). 

 גאוני? בכלל לא. בין השאר, הצביעו מדדי האנליזה הטכנית, שאנליסטים במריל לינץ' עוקבים אחריהם, על דחף בשוק לעליית שערים, וההיסטוריה של עליות רחבות מסוג זה מצביעה על הטבות לחברות גדולות ונזילות. מבין חברות ההיי-טק הישראליות והישראליות למחצה התאימו תכונות אלה הכי לחברות כמו  צ'ק פוינט (  CHKP  [10]  : NASDAQ)  ,  מרקורי (  MERQ  [11]  : NASDAQ)  וכו". למרות זאת, הזהרנו שאם ה"ראלי" אכן יתממש, יש להיות עם היד על הדופק כי אפשרי מאוד ש"ראלי" כזה יהיה זמני בלבד, במיוחד אם יקרה מהר מדי. 

 למרות ה"למרות" הזה, היה מרענן לחפש את החיובי בשוק המדוכא של ההיי-טק. אבל יש גבול, ונדמה לנו שאנו קרבים לגבול הזה. אומנם יש שיפור בכמה מישורים, אבל בואו לא נאבד את הצפון ולא נשכח מהם האתגרים העומדים בפני עולם הטכנולוגיה: 

 הרווחים של חברות, ושל אלה בארה"ב במיוחד, עדיין לא ממש התאוששו. לאחרונה אף עשו הסטטיסטיקנים תיקון כלפי מטה לרמת הרווחיות של העולם התאגידי בשנת 2001. בתחילת השנה היתה עדיין תקווה ש"המחצית השנייה" תביא איתה עלייה בנכונות החברות לחזור לקניית ההיי-טק. אך ככל שמתקרבים אל "המחצית המיתולוגית", התקווה הזו נמוגה כפאטה מורגנה במדבר. האנליסטים שלנו משערים שהעלייה בקניות ההיי-טק ע"י חברות ב-2003 תעמוד על 3% צנועים. 

 רמת התפוקה בעולם ההיי-טק עדיין נמוכה (ממוצע 64%) ויש עדיין מספר גדול של יצרני היי-טק מבחינה היסטורית (פי 2 מהמספר ב-1995-1999, למרות שהרווחיות נמוכה יותר). התוצאה? לחץ מחירים ודחיית קניות של ציוד חדש. נראה שעדיין מתבקש גל קונסולידציה בעולם ההיי-טק שממאן לבוא. יש שאומרים שעד שהגל הזה לא יתחיל בצורה רצינית, ההיי-טק ימשיך לקרטע. 

 תחזיות של רווחי חברות ההיי-טק עדיין נמצאות במגמה שלילית. כרגע, עומד ממוצע התחזיות לצמיחת רווחים על כ-15% לעומת 45%-50% בתחילת השנה. גם אם נקבל את המספר הזה כאפשרי, נראית התחזית של 40% לצמיחה בשנה הבאה כגבוהה. ייתכנו עוד תיקוני תחזית כלפי מטה ככל שנתקרב לשנה הבאה ונקבל יותר מידע מוצק. 

 הערכות השווי (הוואלואציות) של עולם ההיי-טק עדיין נראות גבוהות. כרגע נסחר שוק ההיי-טק במכפיל רווח (P/E) של 25 פעמים רווחי 2003. אם אנו מאמינים שיש עדיין מקום להורדת תחזיות ל-2003, אז יש אפשרות שהמספר הזה עוד יגדל. 

 אבל השוק עולה! ודי בתכיפות הוא קופץ 5% או יותר ביום! האם זה לא סימן ל"ראלי"? עוד סטטיסטיקה מעניינת: בין השנים 1995-1999, בזמן שחווינו שוק שורי, היו "על אמת" רק חמישה ימים שבהם הנאסד"ק עלה 5% או יותר. מ-2000 ועד היום, היו 31 ימים של עליות של 5% או יותר במהלך השוק הדובי. 



 אז איפה זה משאיר אותנו? מחכים, מסתכלים, בודקים, נזהרים ומחפשים חברות שיעברו את התקופה הטראומטית הזו (שעדיין רחוקה מלהסתיים) וינצלו אותה לטובה. כל משבר מהווה הזדמנות - כך לפחות על פי הפתגם הסיני. האם מדובר בהזדמנות להשקעה? האנליסטים שלנו אומרים שהקפיצה של השוק הדובי הזה מהווה הזדמנות למכירת מניות, לא לקנייה. בהיי-טק יש עדיין פינות החביבות על אנליסטים במריל לינץ', והם דווקא אלה שיוכלו לנצל את המשבר ולהתחזק דרכו - שירותי היי-טק, תוכנת תשתית ותשתיות מידע. לגל החדשנות הבא של ההיי-טק, שיחזיר קצת רומנטיקה לחיי המשקיעים, נראה שיש לחכות לפחות עד 2004-2005.