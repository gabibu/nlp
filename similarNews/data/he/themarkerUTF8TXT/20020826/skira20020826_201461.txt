מי באמת קובע בחודשים האחרונים את המגמות ואת השערים בשוק מטבע החוץ המקומי, שוק השקל-דולר? עד לפני כמה שנים יוחסו התנודות בעיקר לשחקנים מקומיים, בראשות הבנקים הגדולים, לקומץ חשבים של חברות גדולות ולכמה ספקולנטים. בנק הפועלים, המפעיל את חדר העסקות הגדול ביותר בישראל במונחים של היקפי מסחר, בלט לעתים קרובות בגישה אגרסיווית ובפעולה נגד המגמה הכללית, והשפיע בימים רבים על רמת השערים. בימים אחרים היו אלה דווקא חברת החשמל או חברת היי-טק גדולה שהמירו כספים שגויסו בחו"ל וגרמו לירידה בשער הדולר. 

 לעומת זאת, בשנים האחרונות עלו באופן משמעותי חלקם והשפעתם של המשקיעים הזרים בזירת השקל-דולר. אלה היו בדרך כלל הבנקים המסחריים הגדולים בעולם, דוגמת סיטיבנק או צ'ייס מנהטן, שקנו ומכרו דולרים בישראל גם עבור לקוחותיהם וגם עבור עצמם, וקבעו לעתים את המגמה. כשהם פעלו עבור עצמם ביצעו הבנקים הזרים ספקולציות לטווחים קצרים, כפי שהם פועלים בדרך כלל בשוקי המט"ח, ואילו בפעולות אחרות הם שימשו רק מתווכים. 

 אבל בשנה האחרונה גדל מגוון סוגי השחקנים הזרים המתעניינים ופועלים בשוק המקומי, ואל הבנקים המסחריים הצטרפו גם קרנות נאמנות זרות, חברות לניהול תיקים, קרנות פנסיה, בנקים המזוהים בדרך כלל כבנקים להשקעות וגם קרנות גידור בינלאומיות - "הדג' פאנדס", בעגת הפעילים. 

 בשוק המט"ח שמור מקום של כבוד לקרנות הגידור, שהן קרנות נאמנות שאינן כבולות למדיניות השקעה מוגדרת מראש ואינן נרתעות מלקחת אשראי בהיקף גדול. כבר לפני יותר מעשר שנים הצליחה קרן הגידור קוואנטום בניהולו של ג'ורג' סורוס "לשבור" את הבנק המרכזי של בריטניה ולחייב אותו לשנות את מדיניות שער החליפין שלו. מאז סומנו קרנות הגידור כגורם דומיננטי בשוק המט"ח. 

 גם במשבר הפיננסי הגדול במזרח אסיה, באמצע שנות ה-90, הואשמו קרנות הגידור בהאצת הפיחות במטבעות האסיאתיים, וראש ממשלת מלזיה האשים אז ישירות את סורוס ואת "הספקולנטים" במשבר שפקד את ארצו. שש שנים לאחר מכן חזר שר האוצר, סילבן שלום, על אותה טענה, כשהטיל את האחריות לפיחות בשקל על "הספקולנטים הזרים". 

 קרנות הגידור ידעו ימים קשים לאחר התמוטטות קרן LTCM הענקית, שנוהלה בין השאר על ידי שני פרופסורים שזכו בפרס נובל. ואולם כיום, לאחר האכזבה מקריסת מניות ההיי-טק, הן נהנות מגיוסי כספים ומהוות שוב גורם משמעותי ברוב השווקים הפיננסיים. 

 האם קרנות גידור פועלות גם בשוק השקל-דולר? התשובה היא כן. מתברר כי כמה מעשר קרנות הגידור הגדולות ביותר בעולם, ובהן קאקסטון וקוואנטום, הן שחקניות משמעותיות בזירת המט"ח המקומית.  בשוק המט"ח שמור מקום של כבוד לקרנות הגידור, שהן קרנות נאמנות שאינן כבולות למדיניות השקעה מוגדרת מראש ואינן נרתעות מלקחת אשראי בהיקף גדול  אצל גופים אלה השקעה במטבע מסוים היא ספקולטיווית לחלוטין: המטרה היא לבנות פוזיציה בשקט ובזהירות, מבלי שיזהו אותך, להמתין כמה חודשים ואז למכור את הנכס ברווח, לאחר שמחירו עלה. באופן מסורתי, עניין החשאיות והאלמוניות חשוב ביותר לקרנות הגידור, מחשש לטרמפיסטים שיכשילו המהלך. בנק או ברוקר שבו הן חושדות בהדלפת פרטים על פעולה שהן מבצעות מסתכנים בניתוק יחסים מיידי ובאובדן של לקוח חשוב. 

 כך הצליחו קרנות הגידור לפעול בישראל בלי למשוך תשומת לב רבה, לעתים בהיקף ניכר, וביום מסוים עשויה הוראת ביצוע של קרן כזו, בהיקף של 50 או 100 מיליון דולר, להשפיע על המסחר. אבל בניגוד לעבר, כיום הן אינן מנסות לכופף את השוק או לקבוע בכוח את המגמה. את זה, כנראה, כבר לא יכול לעשות כיום אף שחקן יחיד בשוק השקל-דולר, מהסיבה הפשוטה: השוק נהפך לנזיל, רחב ומגוון מבחינת סוגי הפעילים שבו - גם לאחר שהיקפי המחזורים ירדו מיותר ממיליארד דולר ליום ברבעון השני של 2002 ל-500 מיליון דולר בימים האחרונים. 

 ואם השוק למד שיעור כלשהו בחצי השנה האחרונה, הרי זה שהשחקנים הזרים אולי מזיזים את השוק בימי רגיעה, אבל לתנודות הגדולות אחראי דווקא קהל משקיעים אחר - הציבור הישראלי. משקי הבית, החברות הקטנות והמשקיעים הפרטיים, המאמצים לעתים קרובות דפוס התנהגות המכונה "תופעת העדר", הם אלו שהעלו את הדולר במאי לרמה של 5 שקלים כמעט, והם גם אלה שהורידו אותו בחזרה באותה מהירות.