כותרת הענק שלפיה "ראש הממשלה החליט להתערב במשבר הכלכלי" היא מן המוזרות שידעה התקשורת. מה זאת אומרת "החליט להתערב"? האם ראש הממשלה הוא מהאו"ם? כלכלת המדינה היא לא עניין שלו? היא נחותה מדי? לא באחריותו? 

 על הנשיא פורד, שהרבה להתחלק ולהשתטח אפיים ארצה, התלוצצו שאינו מסוגל ללכת וללעוס מסטיק בעת ובעונה אחת. האם זה אומר שגם שרון אינו מסוגל לעסוק הן בביטחון והן בכלכלה? כאילו שהאחד לא נובע מהשני. בשעתו אמר ראש הממשלה הצרפתי מוריס קוב-דה-מירוויל לגולדה מאיר, שהעולם נכנס לעידן שבו ראשי ממשלה שלא יתמצאו במחירי החמאה וגידול תפוחי האדמה - בקיצור, שלא יהיו בקיאים בכלכלה - נדונו לכישלון. ואכן, רוב ראשי המדינות שקועים כיום בכלכלה. 

 מנחם בגין שהביא שלום, ידע בחוש שראשי ממשלה נופלים על העניין הכלכלי והורה "להיטיב עם העם". אך הוא לא ידע איך. שר האוצר שלו, יורם ארידור, הבין מה בגין רוצה, אך לא הבין בכלכלה. הוא הוריד מכסים והציף את המדינה במוצרי צריכה. בימיו לפחות היו תשלומי ההעברה וההקצבות הסקטורליות-הפוליטיות מזעריות. מנכ"ל בנק ידוע שהיה גם בשירות המדינה נקב בשמותיהם של ארידור ושל שלום כשני שרי האוצר הגרועים ביותר בתולדות המדינה. אך אצל ארידור היתה לפחות אסטרטגיה. רעה אמנם, אך אסטרטגיה. עתה אין לא אסטרטגיה, לא טקטיקה, לא תוכנית. הכל הפקר. 

 סילבן שלום מלא מעצמו. הוא פופוליסט, רגשי, יצרי, רגזן, והכל אצלו אישי. בפועל כל תחזיותיו על צמיחה, אינפלציה, ריבית, הדולר והקיצוצים קרסו. שר אוצר שמסוגל לתלות את האשם במצב הכלכלי ב"ספקולנטים ובנקים זרים שפתחו נגדנו במתקפה" לא נשמע רציני. אוי למדינה שספקולנטים יכולים למוטטה. מה הם? שאהידים כלכליים? "מה שעולה גם יכול לרדת ומה שיורד גם יכול לעלות", מרגיע שלום. ולהיפך וההיפך מלהיפך. בשביל חוכמה כזאת יש שר אוצר? האם זוהי מדיניות - שאחרי כל קיצוץ צריך קיצוץ נוסף וגזרה רודפת גזרה, בעיקר נגד שכבות הביניים הנושאות בעול כל חובות המדינה והמס השולי נושק ל-60%? ואיפה נשמע שמעלים את המע"מ באמצע החודש? כה ריקה הקופה? אך מה נלין על מדינה ששעון הקיץ בה נכנס לתוקף בחורף, ושעון החורף מתחיל בקיץ? 

 ראש ממשלה חייב להיות מעורב בהנהגת הכלכלה לא פחות מאשר בביטחון. בן גוריון היה הראשון והאחרון שלא היה מעורב, אולי משום ששרי האוצר שלו היו בעלי עוצמה פוליטית. בימי אשכול הסתכמו יתרות מטבע חוץ של המדינה ב-10,500 דולר (לעומת 24.15 מיליארד כיום). המצב היה כה קשה, שכאשר הגיעה אוניית סוכר לנמל חיפה נאלץ פנחס ספיר, מנכ"ל האוצר אז, לבקש מידיד באמריקה ערבות כדי לאפשר את פריקת הסוכר. אשכול כינס אז את ועידת המיליונרים הראשונה שהכניסה למדינה רזרווה של 30 מיליון דולר. מאז נקבע הכלל, ששרי אוצר חייבים להיות בעלי עוצמה פוליטית וראשי הממשלה מעורבים עמוקות בכלכלה. אשכול עבד באופן הדוק עם ב"ג, ספיר עם אשכול וגולדה, רבינוביץ עם רבין, ושוחט עם רבין וברק. רבין וביבי נועדו מדי שבוע עם הנגיד. אחת המעורבויות הדרמטיות היתה של פרס, שכראש ממשלה הוריד ביחד עם מודעי אינפלציה של 400% ל-20%. 

 התערבות ראשונה של שרון היתה ב-23 בדצמבר בהופעה פומבית עם שלום וקליין, אך שום דבר ממה שהובטח שם לא קוים. בנסיבות נורמליות שרון היה צריך לסלק את שלום. אך בידי שלום יש מכתב התחייבות משרון, ולפיו הוא גם ימנה אותו כשר אוצר וגם ישאיר אותו בתפקידו עד סוף כהונת הממשלה תמורת תמיכתו בו במרכז הליכוד. זה לא כלכלה, אלא מאבק להישרדות פוליטית. לשרון אין הנחרצות וההבנה הדרושות כדי להוציאנו מהמשבר הכלכלי. בסופו של דבר, לא כישלון השלום והביטחון, אלא הכלכלה היא שתפיל אותו.