יש לברך את ועדת רבינוביץ על שהלכה בדרכה של ועדת בן-בסט ואימצה את התפישה, שלפיה יש להפחית את נטל המס על הכנסה מעבודה, ולממן זאת בביטול הפטור ממס להכנסות הפיננסיות וכן לעבור למיסוי על בסיס פרסונלי (במקום טריטוריאלי). ואולם המתכון שהביאה ועדת רבינוביץ ליישום תפישה זו עלול לפגוע בתפקודו של שוק ההון, הנמצא היום במצב קשה. 

 ועדת רבינוביץ בחרה בשלב הביניים למסות את ההכנסות הפיננסיות בשיעורי מס מרובים. כך, למשל, לפי המלצות הוועדה, ב-2003 יימשך הפטור ממס על ההכנסה ממלווה קצר מועד (מק"מ), במקביל להטלת מס בשיעור 10% על ההכנסה הנומינלית מפיקדון קצר מועד (פק"מ) אף על פי ששניהם נכסים תחליפיים.שיעור מס של 10% על נכס בלתי צמוד נראה אולי ידידותי לסביבה, אבל בקצב עליית המחירים של החודשים האחרונים שיעור המס האמיתי עלול להיות עשרות אחוזים משום שהוא מוטל גם על הרכיב האינפלציוני. ברור, כי המשקיע הסביר יסיט את כספו למלווה קצר מועד (מק"מ), שיהיה מפלט המס של הציבור. 

 נראה, כי שנת 2003 תהיה חגיגה למתכנני מס, שינצלו עד תום את ההמלצה לקבוע חמישה שיעורי מס שונים על הכנסות מנכסים פיננסיים דומים. האזרח יעמוד נבוך מול הסיבוכים הנובעים ממגוון שיעורי המס ומקביעת שני בסיסים לחישוב המס - נומינלי וריאלי. אפשר לעשות זאת אחרת: להטיל מס בשיעור אחיד, באותו מועד ועל בסיס אותה הכנסה. 

 מס מחזור יכניס חול בגלגלי התנופה של הבורסה בתל אביב, שגם כך בקושי מסתובבים. הוועדה הציעה להטיל מס מחזור רק באופן זמני. בישראל, כידוע, המושג זמני הוא גמיש. כלכלת ישראל נתונה במשבר, ולכן בעיתוי הנוכחי אין הצדקה להניח עוד משקולות על המסחר בשוק ההון, אפילו לא זמנית. מס מחזור הוא בעייתי גם משום  נראה, כי שנת 2003 תהיה חגיגה למתכנני מס, שינצלו עד תום את ההמלצה לקבוע חמישה שיעורי מס שונים על הכנסות מנכסים פיננסיים דומים  שאפילו משקיעים שהפסידו את כספם ייאלצו לשלמו. אפשר לעשות זאת אחרת: להטיל מס על רווחי הון בבורסה, ובשלב הביניים זה ייעשה באמצעות דיווח בדיעבד לנציבות מס הכנסה. 

 אחת המטרות שסימנה ועדת רבינוביץ היתה להציג המלצות שהן "ישימות פוליטית". הוועדה אכן עמדה בכך. היא העתיקה את אותם חלקים בדו"ח בן-בסט - בתוספת העיוותים שהוזכרו - שאינם מעוררים מרבצם בעלי פטורים משמעותיים ממס. חברי הוועדה לא המליצו על תיקון מסוים הדרוש לעיצוב מערכת מס ראויה, אם העריכו כי סיכוייו הפוליטיים להתקבל נמוכים. חברי הוועדה אמורים להיות מומחים בתחום המיסוי, ולא ברור מה למומחה בשדה המשחקים הפוליטיים. מס הבורסה נחשב שנים רבות לבלתי ישים פוליטית. זה לא הרתיע את הדרג המקצועי לחזור ולהציע הטלת מס על הבורסה, עד שההצעה נהפכה לישימה פוליטית בימי ועדת רבינוביץ. 


 טמנו ראשם בחול 


 בשנה האחרונה ההנהגה הכלכלית, בסיוע חלק מצמרת הדרג המקצועי, טמנה את ראשה בחול כדי שלא תצטרך לבצע מבעוד מועד את הדרוש למשק; כל זאת בגלל החשש לישימות פוליטית. בסופו של דבר, ההתפתחויות בשוק המט"ח ובשוק ההון הכריחו אותה לעשות באיחור צעדים שאך לפני חודשים הם סברו שאינם ישימים פוליטית. 

 הטשטוש בין הדרג המקצועי לדרג הפוליטי הוא התפתחות מסוכנת. הציפיות שלנו מפוליטיקאים אינן גבוהות בכל הנוגע לאמירת כל האמת. אבל מהדרג המקצועי, ועוד יותר מחברי ועדת מומחים, מצפים לשקיפות מלאה. קריאת הפרק בדו"ח ועדת רבינוביץ על מקורות מימון הרפורמה במס יוצרת תחושה רעה, שניסו להחביא את מקורות המימון לרפורמה. טבלת מקורות המימון של הרפורמה אינה מגלה מהי העלות של הפחתת נטל המס על הכנסה מעבודה בכל אחת מן השנים. לא ברור, כמה מיליארדים דרושים בשנים 2003 עד 2007 למימון הרפורמה. רק על שנת 2008 נכתב, כי יידרשו 6.5 מיליארדי שקלים למימון הרפורמה (בנוסף ל-1.5 מיליארד של העמקת הגבייה). מאין יבואו אותם מיליארדים? מחברי הדו"ח פוטרים את עצמם באמירה סתמית, שהצמיחה העתידית תממן זאת. 

 הרפורמה במס הכנסה אינה נוגעת לכ-40% מן השכירים. בעלי השכר הנמוך ביותר אינם יכולים ליהנות מהרפורמה כי אינם משלמים מס הכנסה. אבל הם משלמים מסים אחרים. אדם ששכרו 3,000 שקלים לחודש משלם כ-170 שקל דמי ביטוח לאומי, ועוד 510 שקל למע"מ (אם הוא צורך את כל הכנסתו). בשנת 2003 ישלם שכיר זה יותר מסים בעקבות העלאת שיעור המע"מ מ-17% ל-18%. לפי המלצות הוועדה, ב-2003 יידרש תקציב המדינה לממן את הרפורמה במיליארד שקלים (או יותר, לפי אומדן מציאותי). המסכנים שאינם נהנים מהרפורמה ישתתפו במימון  הרפורמה.