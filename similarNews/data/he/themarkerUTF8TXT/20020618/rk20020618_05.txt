היום היה יומו הגדול של זאב מוזס, מבעלי אולפני מימד, כאשר הקבוצה שהקים להתמודדות בערוץ המוסיקה הישראלית, זכתה במכרז. אבל מוזס לא יכול היה להגיע להכרזה. הוא חש לירושלים, להיות לצדו של חבר שבנו נפגע בפיגוע האוטובוס בעיר הבוקר. במעמד ההכרזה על הזכייה מילא את מקומו אייל קן, מנכ"ל אולפני מימד המלווה את מוזס שנים ארוכות ומייעץ לו בכל עסקיו, והמשמש גם כיו"ר מועצת המנהלים של "קבוצת המוסיקה הישראלית" - שמה של הקבוצה הזוכה. 

 אולפני מימד שבבעלות מוזס אמנם מפיקים ומייצגים שלושה ערוצים בארץ - ערוץ ההומור "ביפ", ערוץ הפעוטות "הופ" וערוץ נשיונל ג'יאוגרפיק - אבל מוזס רצה כבר מזמן שערוץ מסחרי אמיתי יהיה רשום על שמו. מהכישלון המהדהד של ערוץ 10, הוא ניצל רק בזכות ביהמ"ש העליון, שהחליט לקבל את ערעורה של קבוצת שידורי עדן ולהוציא את קבוצת אפיק, שבה היה שותף, אל מחוץ למשחק. 

 מוזס היה מוכן לשלם כמעט כל מחיר כדי להיכנס לתחרות בטלוויזיה המסחרית. את המכרז לערוץ 10 הפסידה קבוצת אפיק לטובת עדן לאחר שבמכרז הציעה "ביד" (דמי זיכיון חד פעמיים) בסכום נמוך מדי, 8 מיליון שקל בלבד, לעומת עדן שהציעה 13 מיליון שקל. עדן אמנם קיבלה ניקוד נמוך יותר מאפיק בתחום התוכן, אך ההצעה הכספית המרשימה גרמה לה להשיג את אפיק בקו הסיום בחצי נקודה. 

 לאחר ההפסד והמגעים הממושכים למיזוג עם עדן, העביר מוזס את מרבית החזקותיו באפיק לקרוב משפחתו, דיוויד ליבר, מנכ"ל ביה"ס לשפות "ברליץ". את הפרישה הסביר במחלוקת שהתגלעה בינו ובין שותפו, מו"ל קבוצת הארץ, עמוס שוקן, בדבר הסכום שאפיק היתה אמורה להשקיע בקבוצה הממוזגת: על שתי הקבוצות היה להגדיל את הונן המשותף מ-20 ל-28 מיליון שקל; סוכם שאת ההפרש, 8 מיליון שקל, ישלמו הקבוצות ביחס של 40% אפיק ו-60% שידורי עדן - ובסה"כ 3.2 מיליון שקל לקבוצת אפיק. 

 מוזס טען בזמנו ששוקן סבר שיש לחלק את התשלום בצורה שונה, בעוד שהוא היה מוכן לשלם ואפילו להוציא את הסכום מכיסו האישי ללא הגדלת שיעור החזקותיו בקבוצה.  קבוצת המוסיקה הישראלית קמה תוך היערכות בזמן שיא של שלושה חודשים בלבד, במימון כמעט בלעדי של אולפני מימד - 80% ממניות הקבוצה שייכות למוזס  סופו של דבר היה שעדן זכתה בערעור שהגישה, וקבוצת אפיק התפזרה. הפעם נשבע מוזס שאף חצי נקודה לא תפריד בינו לבין המכרז לערוץ המוסיקה. קבוצת המוסיקה הישראלית קמה תוך היערכות בזמן שיא של שלושה חודשים בלבד, במימון כמעט בלעדי של אולפני מימד - 80% ממניות הקבוצה שייכות למוזס. בהצעה לסכום שיושקע בהפקת תוכניות הציעה הקבוצה סכום דמיוני במושגים של ערוץ נישה: 15 מיליון דולר, כפול מהסכום שהציעה הקבוצה המתחרה 972, של חיים סלוצקי וגדי סוקניק. מול גלריית אנשי המקצוע שהציעה קבוצת 972 הציבה מימד את גיא בהר ועמיר גולן, לשעבר מנהלי קשת אינטראקטיב, ולתפקיד העורך הראשי מונה יואב קוטנר. 

 כסף מעולם לא היווה בעיה למוזס. בשנת 1997, לאחר קרב משפטי קשה מול בן דודו נוני מוזס, הוא מכר את מניותיו ב"ידיעות אחרונות" בסך 24% לאליעזר פישמן, תמורת 150 מיליון דולר ברוטו. מלבד הבעלות באולפני מימד שותף זאב מוזס בחברות קול סנטר וטלאול המספקות שירותי מידע קוליים וטלמרקטינג, בחברת הסקרים מרקט ווץ' יחד עם אבינועם ברוג, אחיו של רה"מ לשעבר אהוד ברק, ובכמה חברות נוספות. 

 מוזס סומך בעיניים עצומות על מנהל עסקיו, אייל קן, וממעט להופיע באולפנים או בעסקיו האחרים. "היום אני חופשי לעשות כרצוני", אמר זאב למגזין TheMarker בכתבה על משפחת מוזס שפורסמה לפני כשנה.  עכשיו נותרה בעינה השאלה האם ערוץ המוסיקה יצדיק את התקוות שתולים בו באולפני מימד ובתעשיית המוסיקה המקומית כולה  "יש לי די והותר לסדר את ילדי וגם את נכדי, אם לא נהיה בזבזניים מדי". זאב נשוי לשפית וכותבת ספרי הבישול שולה מוזס, ומסייע לה במפעל צדקה שהקימה למען משפחות במצוקה. את ימיו הוא מבלה לעתים מזומנות עם נכדו הפעוט, איתי, ומרבה בנסיעות לחו"ל. 

 עכשיו נותרה בעינה השאלה האם ערוץ המוסיקה יצדיק את התקוות שתולים בו באולפני מימד ובתעשיית המוסיקה המקומית כולה. קן מכחיש את הפרסומים שיצאו לאחרונה בדבר קשיים כספיים של האולפנים. לדבריו, מבחינה טכנית הערוץ יכול לעלות לאוויר כבר מחר, הישר מן האולפן החדש והשקוף הצופה אל כל תל אביב, שבנתה מימד בקומפלקס שלה ברמת החייל. במסיבת העיתונאים שהתקיימה היום אמר קן שהערוץ אמור להתחיל להרוויח בתוך כשנתיים, על אף מצב השוק וההוצאות הכבדות להן התחייבו. 

 ביקורת רבה הושמעה לעבר הקבוצה גם בשל העובדה שהחליטה ללכת על טהרת המוסיקה הישראלית, בעוד שפלח השוק אליו מיועד הערוץ מבוסס על בני נוער, וכדי למשוך את אלה יש לנצל את כל המכסה של מוסיקה לועזית שמתירה המועצה. המועצה בחרה בקבוצת המוסיקה הישראלית למרות היתרון הקל בתחום התוכן לקבוצת סלוצקי-סוקניק. זאב מוזס, שכבר למד פרק בהלכות מכרזים, הימר ששוב יכריע השיקול הכלכלי, ופגע. עתה נותר לו רק לחבב את המוסיקה הישראלית על בני הנוער. 


 קישורים נוספים 
 הפתעה במכרז ערוץ המוסיקה: קבוצת מימד של זאב מוזס זכתה במכרז בפער של 8%  [10]