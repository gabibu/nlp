אפילו העיתונאים הכלכליים לא הצליחו להבין את המהלך שנרקם אתמול בין משרד האוצר למשרד ראש הממשלה.  "מעריב"  [10]  כתב הבוקר שהקיצוץ של 2 מיליארד שקל שעליו הוחלט בפסגת שרון-שלום-קליין ביום חמישי האחרון נדחה, וכי מתגבשת תוכנית לקיצוץ של 7 מיליארד שקל נוספים - חלק עוד בשנת התקציב הנוכחית וחלק בשנת התקציב הבאה;  "ידיעות אחרונות"  [11]  כתב שהקיצוץ של 2 מיליארדי השקלים בוטל ושיהיה קיצוץ גדול עוד יותר ב-2003; ו"הארץ" כתב בעמוד הראשון שההכרעה בעניין הקיצוץ של 2 מיליארדי השקלים נדחתה ושהקיצוץ המתוכנן ל-2003 הוא כ-12 מיליארד שקל -  ובעמודי הכלכלה  [12]  כתב שהקיצוץ המתוכנן ל-2003 הוא 4.5 מיליארד שקל לפחות. 

 זה ככל הנראה ועד כמה שניתן היה לחלץ היום ממשרד האוצר ומשרד ראש הממשלה, מה שקרה בפועל: ההחלטה ביום חמישי לא היתה לקצץ 2 מיליארד שקל מהתקציב כי אם להסיט מקורות להשקעה בתשתיות בסכום זה. בפגישה לא הוחלט על קיצוץ. האוצר היה אמור להביא לישיבת הממשלה הקרובה תוכנית מפורטת לביצוע ההסטה, ואולם אמר כי עד למועד זה יוכל להכין תוכנית להסטה של מיליארד שקל בלבד. אחרי דין ודברים בין האוצר לממשלה הוחלט כי תוכנית ההסטה תידון בממשלה בישיבתה בעוד שלושה שבועות - ביחד עם הדיון הראשון בתקציב 2003. ראש הממשלה הנחה את האוצר לעמוד ביעד הגירעון של 2002 - 3.9% תוצר, וביעד הגירעון ל-2003 - לכל היותר 3% תוצר. 



 אף אחת מההחלטות האלה עדיין לא התקבלה בממשלה ובוודאי שלא עברה את הליכי החקיקה הנדרשים, ולכן הכל עדיין בגדר תוכניות, כוונות והנחיות. 

 הבלאגן התקציבי הנוכחי הוא השלב האחרון בהתנהלות השערורייתית של שר האוצר סילבן שלום, שהחלה לפני חצי שנה עם קבלת שורה של החלטות תקציביות תמוהות שמחמירות את מצבה של הכלכלה. קל מאוד לאפיין את התנהגותו של שלום בחצי השנה האחרונה, שכן יש לה כמה אלמנטים ברורים שחוזרים על עצמם: 

 1.  נטרול תהליכי קבלת החלטות  . מאז ששלום נכנס לאוצר עזבו את המשרד רבים מראשיו ובחלק מהמקרים הוחלפו הפורשים רק אחרי פרק זמן ארוך. תוך כדי כך הקטין שלום את תדירות המפגשים של פורומי קבלת ההחלטות והדיונים באוצר, רוקן אותם מתוכן וזרע אצל רבים מבכירי המשרד פחד מפני הבעת דעות מנוגדות לשלו. 

 2.  יצירת מעגל יועצים קרוב וסגור  . במקביל, שלום הקיף את עצמו במעגל מצומצם של יועצים, שההתמחות העיקרית של רבים מהם היא במישור הפוליטי והתקשורתי ולא במישור הכלכלי. כך, שלום חסם את עצמו מפני ביקורת מקצועית והנציח את החסרונות הגדולים ביותר שלו - הנטייה שלו להתרכז בעצמו ולפעול על בסיס שיקולים פוליטיים צרים. 

 3.  איוולת  . היתה זו ברברה טוכמן שהעניקה למושג "איוולת" משמעות מחקרית בספר שפירסמה לפני כעשר שנים - "מצעד האיוולת". טוכמן הגדירה את האיוולת כנטייתן של ממשלות לנקוט בצעדים הפוכים לאינטרסים שלהן. התנהגותו של שלום מתאימה להגדרה הזאת כיד לכפפה: בעוד שלכאורה היה אמור לפעול לטובת הכלכלה על ידי קבלת החלטות תקציביות מצמצמות, שר האוצר מנהל תקציב מנופח, ומדי פעם הוא מנפח אותו עוד יותר על ידי צעדים שהיו אמורים להיות רפורמטיוויים. שתי הדוגמאות הטובות ביותר הן רפורמת הנדל"ן ורפורמת המסים של רבינוביץ', ששתיהן גירעוניות. אף אחת מהן גם אינה מיטיבה עם קהל היעד של שלום - מעוטי היכולת. ההחלטות של שלום גורמות לעליית הריבית, פיחות, אי יציבות בשווקים, העמקת המיתון ואף מעודדות חרדות כלכליות. 

 4.  הידרדרות למשברים שמחייבים התערבות חיצונית  . רבות מההחלטות הכלכליות החשובות של ממשלת שרון התקבלו על ידי שרון ולא על ידי שר האוצר: כך היה עם התוכנית הכלכלית של דצמבר 2001, כך עם ההחלטה "לפתוח" את התקציב אחרי מבצע "חומת מגן", כך היה עם ההחלטות שהתקבלו בפסגת שרון-שלום-קליין ביום חמישי וכך עם הנחיות שרון בנוגע ליעדי הגירעון של 2002 ו-2003. שלום אינו מסוגל לקבל החלטות כלכליות קשות. אין לו את היכולת, אין לו את החזון, אין לו את האומץ ואין לו את הכישורים המנהיגותיים הנדרשים. שלום רק יודע לקבל את ההחלטות הלא-נכונות - לדרדר את הכלכלה למשבר ולהיכנע לתכתיבים של שרון. 

 5.  דיאלקטיקה ייחודית  . בגלל חוסר מוכנותו לנקוט בצעדים הכלכליים המתבקשים החל שלום, עיתונאי לשעבר, להשתמש בלשון כאמצעי לצורך קידום עצמו. שלום הוא האיש שהכניס את המושג "התאמה תקציבית". שלום ידע מן הסתם שהאזרחים והשווקים ציפו שהתוכנית הכלכלית שעליה שקד אחרי התחלת מבצע "חומת מגן" תכלול קיצוץ תקציבי עמוק. לכן, כשידע שלא יהיה קיצוץ, החליט לכנות את המהלך "התאמה". למלה התאמה קונוטציות חיוביות - היא מעידה על כך שמי שנוקט בה מבין היטב את המציאות. אבל האמת היא שלא יכול להיות מרחק רב יותר בין המציאות הכלכלית ומה שהיא מחייבת לבין התוכנית של שלום. 

 כשאינך חשוף לתהליך קבלת החלטות מסודר, כשאתה מקיף את עצמך בקבוצה מצומצמת של יועצים שנבחרו בדמותך, כאשר אתה מקבל בזו אחר זו החלטות מנוגדות למה שמצופה ממך, כאשר אתה מידרדר למצב שבו בכירים ממך צריכים להתערב ולהציל את המצב, וכאשר אתה מיומן יותר בהסברה ופחות במעשים - כאשר אתה נופל קורבן ל"סילבניזציה" - אין פלא שהדברים יוצאים משליטה. 


 קישורים נוספים 
 "  ידיעות אחרונות  "  : קיצוץ החירום בוטל לאחר 4 ימים בלבד  [13] 

 "  מעריב  "  : עוד קיצוץ עמוק וגזירות חדשות  [14] 

 "  הארץ  "  :  הקיצוץ המתוכנן ב-2003 - 4.5 מיליארד שקל לפחות  [15] 

 השוק מבולבל:  "  חוסר העקביות בפרסומים הוא בדיחה מוחלטת - האם יקצצו בתקציב בכלל ומתי?  "  [16]