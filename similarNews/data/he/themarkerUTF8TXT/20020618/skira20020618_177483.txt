לאן נעלם חוק מועצת הנגידים? 

 כלום כבר שכחתם? עד לא מכבר הצעת החוק שהכין שר האוצר להקמת מועצה שתפקח על נגיד בנק ישראל היתה הסיפור הכלכלי החם ביותר של השנה. 

 תזכורת: שר האוצר וראשי משרדו הכינו לפני ארבעה חודשים מארב מבריק לדוד קליין - הצעת חוק חדשה שפוגעת בעצמאותו של הבנק המרכזי. הם הביאו את ההצעה לממשלה, תפסו את בנק ישראל לא מוכן, ניהלו איתו ועם רוב הכלכלנים במשק, ובתוך חודשיים הצליחו באמצעות תרגילים פוליטיים לאשר אותה בישיבת הממשלה. 

 אישור החוק במתכונת המקורית שהכין האוצר היה אחד הניצחונות הפוליטיים הבודדים של משרד האוצר בחודשים האחרונים, ובמשרד הפגינו שביעות רצון גדולה. 

 ביום רביעי, 13 במאי, הגיש משרד האוצר את התיקון לחוק בנק ישראל לקריאה ראשונה בכנסת. בשעה 16:00 נדמה היה כי אישור החוק הוא עניין מיידי, שכן הצעות חוק ממשלתיות מאושרות בדרך כלל במהירות. 

 אלא שאז קרה משהו מוזר: האוצר הודיע כי לא יעלה את החוק להצבעה. התברר כי מזכירות הכנסת העלתה את העניין על סדר יומה של המליאה, אך משום מה הצעת החוק לא הועלתה להצבעה. במשרד האוצר הסבירו כי מדובר בטעות טכנית. 

 איתות ברור? התפרצות אינפלציונית? הלו? זה סילבן? כן, זהו שר האוצר סילבן שלום, שיחד עם ראש הממשלה עבר בחודש האחרון שיעור ראשון בנושא "משמעת שווקים"  כמה ימים לאחר מכן, כאשר שאלנו את דובר האוצר מדוע המשרד אינו מעלה את הצעת החוק לדיון בכנסת הוא השיב: "ההצבעה על החוק תתקיים עוד השבוע". זה היה בדיוק לפני חודש ועד לרגע זה לא התקיימה הצבעה. 

 אז מה קורה כאן? האם זאת הפגרה בכנסת? תקלה טכנית מתמשכת? מדוע החליט משרד האוצר שלא לקדם במהירות את חקיקת החוק לאחר שניהל במשך חודשים מלחמת חורמה לכינון המועצה, שכל בכירי האוצר היו שותפים לה? 

 במשרד האוצר לא ידעו אתמול להסביר מדוע הצעת החוק לא עלתה להצבעה, מתי היא תעלה והאם היא תעלה במתכונת הנוכחית שלה. דובר משרד האוצר סיפק לנו תשובה מעניינת: "נדע (מתי החוק יעלה להצבעה) כאשר השר יחליט". 

 לנו יש ניחוש: הקפאת הליך החקיקה של מועצת הנגידים היא ביטוי סמלי בולט מאי פעם לכניעת הממשלה למשמעת השווקים הפיננסיים. 

 ביום שבו הונחה הצעת חוק מועצת הנגידים על שולחן הממשלה היה החשב הכללי באוצר ניר גלעד בלונדון, בעיצומו של מסע פגישות עם האנליסטים מחברות דירוג האשראי של ישראל. גלעד שב מהמסע ודיווח בגאווה כי הצליח לקבל מהאנליסטים "ארכה" לפני שהם מורידים את הדירוג של ישראל. 

 האם ייתכן שגלעד שמע מהאנליסטים כי הגשת חוק מועצת הנגידים במתכונת הנוכחית שלו עלולה לזרז את הורדת הדירוג של ישראל? אולי הוא התקשר מלונדון למשרד האוצר בדחיפות ואמר להם "עצרו" - אל תרוצו עם החקיקה. באוצר הכחישו אז את הדברים וכאמור טענו: "ההצעה תוגש עוד השבוע". 

 הקפאת חוק מועצת הנגידים לא עזרה כידוע, ובשבועות האחרונים התחדש הפיחות המהיר בשקל לאחר אכזבתם הגדולה של המשקיעים מהתוכנית הכלכלית שהגישה הממשלה והמדיניות המוניטרית המרחיבה שניהל בנק ישראל. 

 בשבוע שעבר התעשת בנק ישראל והעלה את הריבית ב-1.5%, ובכך הביא כמעט להכפלה של שער הריבית בתוך שלושה חודשים. 

 הדעת נותנת כי בשלב זה ירים שר האוצר סילבן שלום, קול זעקה ויצא למתקפה חסרת תקדים על בנק ישראל ועל העומד בראשו. שהרי שלום מנהל זה כמעט שנה קמפיין נגד הריבית של בנק ישראל שהיא-היא לדעתו האשמה בתחלואי המשק הישראלי. 

 וראו זה פלא; לא רק ששר האוצר לא אומר מלה שלילית על העלאת הריבית, אלא שבסוף השבוע הוא התייחס אליה ואמר: "העלאת הריבית היא איתות ברור מצד בנק ישראל לשווקים, כי לא יאפשר התפרצות אינפלציונית". 

 איתות ברור? התפרצות אינפלציונית? הלו? זה סילבן? 

 ראש הממשלה ושר האוצר צריכים להבין כי קשה לרמות את השווקים: אם במסדר הבא יתברר שההצהרות על קיצוץ תקציבי ייגמרו בעוד קומבינה של העלאת מסים וגירעון - הם יקבלו מייד עונש ויישלחו הביתה לתקן את דרכיהם  כן, זהו שר האוצר סילבן שלום, שיחד עם ראש הממשלה עבר בחודש האחרון שיעור ראשון בנושא "משמעת שווקים": כיצד שוקי הון ומט"ח פתוחים קושרים לעתים את הידיים והרגליים של הממשלה ומונעים ממנה, או לפחות מקשים עליה, לגרום נזקים למשק. 

 ה"שוט" של השווקים בישראל הוא כמובן שער החליפין של השקל מול הדולר, שפוחת במהירות בעקבות משבר האמון של הציבור במדיניות הכלכלית. קצב הפיחות בשקל נתן כל יום ביטוי "כמותי" לפיחות במעמדם של שר האוצר וראש הממשלה. 

 גם נגיד בנק ישראל דוד קליין, האיש אשר "המציא" את רעיון "משמעת השווקים" במתכונתו הישראלית, נאלץ בחודשיים האחרונים לעבור בעצמו שיעור בתחום. כל העלאות הריבית האחרונות שלו נכפו על ידי שוקי הכספים והמט"ח אשר אותתו לו מתי ובכמה הוא צריך להעלות אותה. 

 מובן שהאפקטיוויות של "משמעת השווקים" היא מוגבלת: בדרך כלל היא מתחילה להפעיל לחץ משמעותי רק כאשר כבר נגרמו למשק נזקים גדולים מאוד והוא מתקרב במהירות עצומה למשבר. 

 נכון לרגע זה נראה כי משמעת השוק עשתה את העבודה: השווקים חזרו שוב ושוב ואמרו לממשלה כי "הם לא קונים" את התקציב שהיא הגישה ושלחו אותה בחזרה לעשות שיפורים. 

 משמעת השוק הובילה את ראש הממשלה ושר האוצר להכריז על קיצוץ נוסף של 2 מיליארד שקל בסוף השבוע, ולהודיע אתמול על כוונה לעשות שינויים וקיצוצים נוספים בתקציב 2003. משמעת השוק אילצה את בנק ישראל לשוב ולהודיע כי אם יהיה צורך הוא ישוב ויעלה את הריבית, ואילצה את שר האוצר להחריש ולא לצאת למתקפה הרגילה שלו נגד הריבית. 

 השווקים שמעו את שר האוצר, ראש הממשלה ונגיד בנק ישראל ובימים האחרונים נבלם הפיחות המהיר בשקל. הם העניקו להם ח"ח - אם לשאול דימוי מעולמו של הגנרל בדימוס אריאל שרון - חיזוק חיובי. 

 אלא שהחיזוק החיובי הזה זמני מאוד: אחרי אירועי החודשים האחרונים צריכים ראש הממשלה ושר האוצר להבין כי קשה לרמות את השווקים: אם במסדר הבא יתברר שההצהרות על קיצוץ תקציבי ייגמרו בעוד קומבינה של העלאת מסים וגירעון - הם יקבלו מייד עונש ויישלחו הביתה לתקן את דרכיהם.