מבחינה עסקית זו שאלה שצריכה להישאל: מדוע  טבע (  TEVA  [10]  : NASDAQ)  עוסקת במכירת משחות שיניים בשוק הישראלי? טבע, עם שלושת המותגים שהיא מייצרת ברישיון של גאבא השווייצית (אלמקס, ארונל ומרידול), מחזיקה אמנם בנתח השוק השני בגודלו בשוק הישראלי למשחות שיניים, אבל אין לשכוח שטבע גם היתה במקום הראשון במכירת שמרי אפייה בישראל (באמצעות חברת פאקא תעשיות), אך יצאה מתחום זה לפני כשנה כשמכרה את החברה לשמן תעשיות. 

 במלים אחרות, השאלה היא האם ההחלטות בטבע על הישארות או יציאה מעיסוקים הנראים פחות ופחות חשובים לצמיחתה הנמשכת כחברת תרופות בינלאומית, מתקבלות בשל שיקולים אסטרטגיים ואנליטיים בראייה מערכתית גבוהה (ואם כן, מדוע משחת שיניים כן ושמרים לא), או בשל שיקולים אחרים ופחות רציונליים (למשל, ההשפעה הפוליטית הפנימית הגדולה יותר או פחות של מנהל תחום עסקי זה או אחר). 

 טבע נכנסה לשוק משחות השיניים הישראלי לפני יותר משני עשורים. כשזה קרה טבע היתה חברה אחרת לחלוטין משהיא היום. עיקר הכנסותיה נבעו מהשוק המקומי, שהיה מוגן במכסי יבוא גבוהים. אז היתה זו החלטה מוצדקת להיכנס לתחום זה, על אחת כמה וכמה כאשר טבע שמה לה למטרה להפוך לדומיננטית בסגמנט הפרימיום של משחות השיניים, שהיה מוזנח ובתולי יחסית, ובו היא יכלה ליהנות ממרווחי שיווק גבוהים במיוחד. לזמנה, זו היתה החלטה אסטרטגית נכונה. החלטה דומה, אם כי במישור בינלאומי יותר, לקחו גם חברות פרמצבטיקה אחרות. גלקסו סמית קליין למשל היא גם יצרנית מותג משחות השיניים הידוע אקווה-פרש. 

 גם פאקא תעשיות היתה רכישה ותיקה מאוד של טבע, וגם כאן מדובר בהחלטה נכונה לזמנה. כאן טבע זיהתה מונופול נחמד, רכשה אותו וטייבה אותו. הקשר לפרמצבטיקה הוא שוב די רופף, אבל בכל זאת קיים. על דרך ההלצה, ניתן להגיד שבסופו של דבר שמרים הם פטריה - כך שחברת תרופות אמורה לדעת את דרכה שם. ברמה העסקית, מה רע להיות מונופול? ובנוסף, גם אם צריך להשקיע בהקמת מנגנון הפצה לשוק הקמעוני והמוסדי, השונה מאוד משוק הרופאים ומוסדות הבריאות, הרי שטבע לא בחלה בכך גם כשדובר בהפצת משחות שיניים, והיו שולי רווח מספיק שמנים מהם ניתן היה להחזיר השקעה זו. 

 איך שלא יהיה, טבע נהנתה מאוד מרכישת פאקא, עד שהחליטה למוכרה לשמן תעשיות, שבהיותה ספקית גדולה של תעשיית המזון הישראלית היתה אמורה לעשות כאן עסקה מצוינת. מן הסתם חשבו בשמן שטבע החליטה להתמקד בעסקי התרופות, ולכן היא אולי מוכרת תחומי פעילות שהיו חשובים לה פעם אך אינם סינרגטיים יותר. אם בשמן חשבו כך מתישהו, אז מן הסתם זה נפסק, כפי שעולה מהתביעה שהגישה החברה לפני כמה חודשים נגד טבע, בטענה שהאחרונה החליטה לצאת מפאקא רק אחרי שקיבלה ידיעות על כך שיצרני שמרים בינלאומיים גדולים בוחנים כניסה לשוק הישראלי וחיסול המונופול. 

 בין ה-FDA למשחות השיניים והשמרים לא היה בטבע מי שישים לב לתפוס בזמן את שם הדומיין teva.com והוא נתפס על ידי סנדלי טבע 

 אם נחזור לשאלתנו המקורית, האם היציאה מתחומים שאינם בנתיב הקריטי של טבע היא תוצאה של אסטרטגיה מוגדרת או של משחקי השפעה פנימיים - הרי שהתשובה אינה חד משמעית. טבע היא היום בעיקר מכונה משומנת להחדרה ראשונית של תרופות גנריות לשוק, והנכס העיקרי שלה הוא מערכת היחסים עם מינהל התרופות והמזון האמריקאי, ה-FDA. נדמה שצמיחתה העתידית היא בחיזוק נתיב זה ואולי גם המשך ההתגוונות לתרופות אתיות ולביוטכנולוגיה. האם שמרים משתלבים בזה? לא ממש, וזאת גם אין איום על המונופול בישראל. האם משחות שיניים משתלבות בזה? שוב, לא ממש. 

 לא שאי אפשר להרוויח מהתחומים הללו כסף טוב שיכול לעזור במימון הפעילויות הקריטיות, אבל תמיד יש סכנה בהסטת תשומת הלב למחוזות לא רצויים. ואגב טבע ותשומת לב, כנראה שבין ה-FDA למשחות השיניים והשמרים לא היה בטבע מי שישים לב לתפוס בזמן את שם הדומיין teva.com והוא נתפס על ידי סנדלי טבע, ששווים כמה מלים בזכות עצמם. 

 בפעם אחרת.