בחלקו הראשון של מאמר זה עמדנו על ההבחנה בין מתווכי השקעות (Finders) ובין ברוקרים-סוחרים (broker-dealers) המחויבים ברישום אצל הרשות האמריקאית לניירות ערך (SEC) ותיארנו כמה מהסיכונים המשפטיים לחברות השוכרות מתווכי השקעות שאינם  - אך צריכים היו להיות - רשומים כברוקרים ומוסדרים על ידי הרשות. סיכונים אלה כוללים כאמור צו מניעה, קנס כספי, אישום פלילי, והזכות המוקנית למשקיעים שהוצגו בפני החברה על ידי מתווך לא רשום לבטל את השקעתם בחברה. 

 בחלק זה נסקור כיצד יכולה חברה המציעה למכירה ניירות ערך בארה"ב לצמצם את חשיפתה לסיכונים אלה. 

 בהתבסס על מכתבי "אי-הפעולה" שמוציא צוות ה-SEC, כאמור בחלק הראשון, קיימת נטייה גבוהה יותר מצד ה-SEC שלא לדרוש רישומו של מתווך השקעות המתחייב להגביל את פעולותיו למתן מידע בלבד (כלומר, לתת שירות של "לוח מודעות"), ולוותר על קבלת כל תגמול המבוסס על התרחשותה של עסקה בניירות ערך שתתבצע כתוצאה משירותיו, או תגמול המבוסס על שוויה של העסקה (כלומר, עמלה). המשא ומתן, תכנון מבנה העסקה והוצאתה לפועל צריכים להיעשות על ידי אחרים. 

 על מנת להימנע ממצב בו ייקבע לאחר מעשה שהמתווך צריך היה להיות רשום כברוקר, על החברה השוכרת את שירותיו של מתווך השקעות שאינו רשום כברוקר ב-SEC למנוע מהמתווך: 

 (1) לקבל תגמול מהמשתמשים בשירותיו למעט שכר טרחה בלתי-מותנה וסכומים נומינליים קבועים שנועדו לכיסוי הוצאות אדמיניסטרטיוויות; 

 (2) לתת ייעוץ בנוגע ליתרונותיהם של הזדמנויות או מיזמים ספציפיים; 

 (3) להשתתף במשא ומתן כלשהו בין היזמים למשקיעים; 

 (4) לסייע ליזמים או למשקיעים באופן ישיר בהשלמת העסקה; (5) לטפל בכספים או בניירות ערך הכרוכים בהשלמת העסקה; או 

 (6) להציג את עצמו כמספק שירותים כלשהם הקשורים לניירות ערך, מעבר להפצת מידע או תיווך. 

 מומלץ לדרוש מהמתווך לספק לחברה רשימה של שמותיהם ומקום מושבם של המשקיעים הפוטנציאליים, על-מנת לוודא שהינם "משקיעים מאושרים" 

 כדי להימנע מפעולות אכיפה מצד ה-SEC, מוצע כי הסכם ההתקשרות עם המתווך יכיל מצג מפורש לפיו המתווך הינו ברוקר רשום (אם אכן זה המצב), או התחייבות לפיה המתווך לא ינקוט בפעולות כלשהן על פי ההסכם הדורשות את רישומו כברוקר. 

 בנוסף לכך, על ההסכם להכיל התחייבות לשיפוי החברה המנפיקה בגין כל נזק הנובע מהפרה כלשהי על ידי המתווך (שלא נגרמה על ידי החברה המנפיקה) של דיני ניירות הערך הפדרליים או המדינתיים בקשר עם ההנפקה, או בגין הפרה כלשהי על ידי המתווך של מצגיו או התחייבויותיו בהסכם. 

 כמובן, שערכם של מצגים והתחייבויות אלה מוגבל לכוחה של החברה לגבות תשלום מהמתווך (לכן, אין תחליף לבדיקת נאותות). יש לזכור, עם זאת, כי תניות חוזיות אינן יכולות לחפות על הפרת החוק; אם ההסכם קובע כי המתווך יעסוק באחת מהפעילויות הנפסדות המנויות לעיל או יתוגמל על בסיס הצלחה או באחוזים מהתקבולים שיתקבלו בהנפקה, כי אז המצגים וההתחייבויות עלולים שלא לשאת משקל רב. 

 כששירותיו של מתווך נשכרים על מנת לסייע לחברה בקשר עם הנפקה פרטית, הפטורה מרישום לפי Regulation D של חוק ניירות הערך משנת 1933 (The Securities Act of 1933), מומלץ להגביל את פעילויותיו של המתווך למספר מצומצם של משקיעים פוטנציאליים עימם כבר רכש המתווך קשרים בעבר. 

 החוק משנת 1933 אוסר על החברה המנפיקה ועל "כל אדם הפועל מטעמה" להציע או למכור ניירות ערך בדרך של הצעה כללית או פרסום כללי, והמתווך עלול, בפעילויותיו, שלא ביודעין, לגרום לחברה לאבד את הפטור, ובכך להביא לחיובה לפרסם תשקיף או לזנוח את ההנפקה. 

 בנוסף, מומלץ לדרוש מהמתווך לספק לחברה רשימה של שמותיהם ומקום מושבם של המשקיעים הפוטנציאליים, על-מנת לוודא שהינם "משקיעים מאושרים" (Accredited Investors) כאמור ב-Regulation D. רשימה כזו גם עשויה לסייע בהפחתת הסיכון שהמתווך ידרוש תגמול המבוסס על השתתפות בהנפקה של משקיעים אחרים, עימם יצרה החברה קשר ללא עזרתו של המתווך.