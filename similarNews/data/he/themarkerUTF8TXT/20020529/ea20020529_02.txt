הדולר הגיע ל-5 שקלים. פורמלית, עדיין לא היה ציטוט בין בנקאי עם הקידומת "5", ובמקביל ייתכן מאוד שהשקל יתאושש בהמשך היום והשער היציג של מדינת ישראל לא יתחיל ב-5. אבל הציטוטים הבין בנקאיים, עליהם קוראים באינטרנט או שומעים ברדיו, הם מחירים שנוקבים הבנקים עבור המסחר בינם לבין עצמם ובין הלקוחות הגדולים שלהם, בדרך כלל עבור עסקות של מעל מיליון דולר. 

 שאר עם ישראל משלם על הדולר מחירים גבוהים יותר: כל לקוח קטן או בינוני שקנה הבוקר דולרים כבר שילם יותר מ-5 שקלים. בבנק הפועלים, למשל, בקשה לבירור מחיר עבור רכישת מזומן בסכום של 100 אלף דולר הניבה סביב השעה 12:00 היום ציטוט של 5.005 שקלים לכל דולר. 

 באופן טבעי, הלחץ והעצבנות בחדרי העסקות גדולים. אין אמנם פאניקה, אבל הדילרים מאוד דרוכים לשינויים בשער, גם כלפי מטה וגם כלפי מעלה. בשוק האופציות נרשמת עלייה בסטיות התקן, ואילו המרווחים שבין קניית דולר למכירתו טיפסו גם הם - אם כי בשיעור מתון. כמו הדולרים, גם היבואנים והיצואנים לחוצים. 

 אבל הבוקר יש עוד איש אחד, לחוץ לא פחות, שאינו מסיר מבטו ממסך ציטוטי הבנקים בזירת השקל-דולר, למרות שאינו קונה או מוכר שום דבר: נגיד בנק ישראל, דוד קליין. מאז עליית המדד ב-1.5% ב-15 לחודש, התלבט הנגיד בכמה להעלות את הריבית, ובסופו של דבר העלה אותה ב-1% בתקווה למצוא את שביל הזהב - שער שיעצור את הפיחות מחד גיסא ולא ישתק את הפעילות הכלכלית מאידך גיסא. 

 הבוקר יש עוד איש אחד, לחוץ לא פחות, שאינו מסיר מבטו ממסך ציטוטי הבנקים בזירת השקל-דולר: נגיד בנק ישראל דוד קליין 

 הוא נכשל. דווקא מיד לאחר עליית הריבית, ביום שני אחר הצהריים, פרץ לפתע הדולר והוא שוב שובר שיאים חדשים מידי יום. הכותרות היום ומחר על נגיעת הדולר בקו ה-5 שקלים רק יחמירו בוודאי את העצבנות של החוסכים והמשקיעים בישראל, כמו גם את האי אמון במערכת הבנקאית וביכולתם של קובעי המדיניות להשתלט על השווקים. "מה שקורה הבוקר שייך יותר לתחום פסיכולוגיית ההמונים, ופחות לכלכלה", כך הסביר הבוקר מנהל של אחד מחדרי העסקות הגדולים בתל אביב. 

 רשמית, בנק ישראל לא מתעניין בשער הדולר אלא רק באינפלציה, אבל גם קליין יודע שמרמה של 5 שקלים ומעלה רוב הפיחות יגיע במהירות גם למחירים. בחודשים האחרונים ספגו הסוחרים ואנשי העסקים את רוב עליית הדולר, לעתים קרובות על בסיס העובדה כי מכרו מתוך מלאים קיימים אותם קנו בשערי דולר נמוכים יותר - אבל לא עוד. 

 מלאים חדשים של מוצרי יבוא שיירכשו בשער של 5 שקלים - יעלו גם לציבור הרבה יותר. אצל סוחרים ובשווקים, לפסיכולוגיה יש משקל רב, ולהחלפת קידומת יש תמיד משמעות - גם בארץ וגם בשוקי המטבע בחו"ל. כאשר ייכנסו מר וגב' כהן לחנות מכשירי החשמל וישאלו את הסוחר מדוע עלה מחירה של הטלוויזיה החדשה שהם תיכננו לרכוש לקראת המונדיאל, לא תהיה שום בעיה לסוחר לספק הסבר משכנע: "מה, לא שמעתם שהדולר מעל 5 שקלים?". 

 האפשרות השנייה, שהיא בדרך כלל המועדפת על קליין, היא לא לעשות דבר, להמתין עד לסוף החודש ולבצע את העדכון בריבית במועד הקבוע 

 עכשיו קליין צריך לקבל החלטות. אפשרות אחת היא לפעול כמו קודמו, יעקב פרנקל, באוקטובר 1998, ולהעלות את הריבית מיידית, כבר בימים הקרובים, בעוד אחוז - הכל כדי לעצור את המגמה הנוכחית ולייצב את השוק. האפשרות השנייה, שהיא בדרך כלל המועדפת עליו, היא לא לעשות דבר, להמתין עד לסוף החודש ולבצע את העדכון בריבית במועד הקבוע. 

 על פי התפתחות המסחר ביומיים האחרונים - שבהם הדולר עולה בימים המאופיינים דווקא במכירות של יצואנים לקראת סוף החודש הקלנדרי ותשלום המשכורות לעובדים - כמעט אין ספק שקליין יעלה שוב את הריבית, והשאלה היא רק מתי ובכמה. כל עוד הדולר מתחת ל-5 שקלים ולא מעליו, קליין עוד יכול למשוך זמן, אבל נראה כי מעל ל-5 שקלים - קליין ייאלץ לשלוף ולירות כדור נוסף, בקליבר משמעותי. 

 יש לו אמנם עוד אפשרות - לקרוא ולהשתכנע מהניתוח הכלכלי ששיגר היום בנק ההשקעות המכובד גולדמן סאקס, לפיו אם תבצע הממשלה את הקיצוץ התקציבי הנוכחי, יחזור הדולר עד לסוף השנה לשער של 4.55 שקלים - אבל ספק אם יבחר בה.