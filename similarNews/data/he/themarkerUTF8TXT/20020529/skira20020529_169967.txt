חברת הלוויין יס פירסמה שלשום את עיקרי הדו"חות הכספיים שלה לרבעון הראשון של השנה. השורה התחתונה בדו"חות של יס היא הפסד נקי של 167 מיליון שקל - שיפור לעומת הפסד של 239 מיליון שקל ברבעון הרביעי של 2001. 

 אלא שבענף התקשורת עסקינן, וכיום כשפותחים דו"ח של חברה מסוגה של יס החלק החשוב ביותר בדו"חות הכספיים הוא המאזן, הנזילות ותזרים המזומנים. השאלה החשובה ביותר היא כיצד החברה מממנת את הפסדיה. 

 וכאן ההפתעה הגדולה: ברבעון הראשון של השנה הגיעה יס לאיזון בתזרים המזומנים מפעולות - מה שאומר שהיא לא נזקקה להגדלת ההלוואות מבעלי המניות והבנקים כדי לממן את פעילותה השוטפת. 

 איזון בתזרים המזומנים מפעולות? ביס? איך קורה הנס הזה? הרי מדובר בענף הטלוויזיה הרב-ערוצית שבו גם החברות הכבלים הוותיקות שקועות בהפסדים כבדים, אז איך החברה הצעירה בענף, זאת שסובלת מהוצאות חדירה עצומות, מצליחה להגיע לתזרים מאוזן? 

 בדרך כלל המשתנה העיקרי שיכול להסביר פער גדול בין השורה התחתונה בדו"ח הרווח וההפסד לבין תזרים המזומנים מפעולות הוא הוצאות פחת, שהן הוצאה לא תזרימית אלא חשבונאית. בחברות תקשורת רבות שהן עתירות השקעה בציוד, הפחת יכול להיות בשיעור משמעותי מאוד מהרווח התפעולי. 

 זאת גם הסיבה שתזרים מזומנים מפעולות בחברות תקשורת הוא לעתים נתון שמטעה, מאחר שחלק גדול מהתזרים של החברות "משועבד" לאורך זמן למימון השקעות מתמשכות בשדרוג של הציוד. 

 שיטת המימון המהפכנית שפיתחה יס הפכה בשלושת החודשים האחרונים לסטנדארט בתעשיית התקשורת - חברות הפסיקו לשלם לספקים שלהן; הספקים ממשיכים לגלגל את העניין קדימה ואין הם משלמים לספקים שלהם  אלא שבמקרה של יס הפחת הרבעוני נמוך - ולכן הוא מסביר רק חלק קטן מהפער בין ההפסד הענק של החברה לאיזון בתזרים המזומנים מפעולות. 

 למומו לירן יש פטנט לייצור תזרים מזומנים. מדובר בטריק ישראלי שלא יס המציאה, אבל בחצי השנה האחרונה היא שיכללה אותו להיקפים מרשימים מאוד. 

 למעשה הטריק הוא די פשוט: תזרים מזומנים הוא הפרש בין הכסף במזומן שנכנס לחשבונות הבנק של החברה בניכוי הכסף שיוצא מחשבון הבנק שלה להוצאות שוטפות. מה שיס עושה כדי להקטין ככל האפשר את הסכום הזה הוא פשוט לא להוציא כסף. 

 איך אפשר לא להוציא כסף? פשוט - לא משלמים לספקים. בעגה העסקית המקומית נהוג לקרוא לשיטה הזאת "תבוא מחר", או "הצ'ק בדרך". אלא שיס פרצה דרך בתחום - אצלה זה לא מחר או מחרתיים, וגם לא בחודש הבא. היא פשוט לא משלמת: "אין כסף". 

 אז מדוע הספקים ממשיכים לעבוד עם יס? לכך יש שתי סיבות: הסיבה הראשונה היא שאין להם ברירה: כל מי שעוסק בתחום המדיה והתקשורת חייב לעבוד עם חברות הטלוויזיה בכבלים ועם יס, שהן שני הלקוחות הגדולים והחשובים בתחום. הסיבה השנייה היא שכל הספקים רוצים להאמין שיום אחד הם יראו את הכסף בחזרה כי יס היא חברה גדולה שנשלטת על ידי בזק. 

 שיטת המימון המהפכנית שפיתחה יס הפכה בשלושת החודשים האחרונים לסטנדארט בתעשיית התקשורת - חברות הפסיקו לשלם לספקים שלהן; הספקים ממשיכים לגלגל את העניין קדימה ואין הם משלמים לספקים שלהם תעשייה שלמה עובדת על בסיס אשראי ספקים. 

 הבעיה היא ששלשום נפל דבר בשוק הטלוויזיה הרב-ערוצית: רואה חשבון צבי יוכמן, הנאמן שמונה על ידי בית המשפט לנהל את חברת הטלוויזיה בכבלים תבל, הודיע שתוכנית ההבראה שלו לחברה מבוססת על כך שהנושים הבלתי מובטחים של החברה, כלומר הספקים, יקבלו רק כ-60%-50% מהחוב שלהם בחזרה. 

 חיים מר, אחד הנושים של תבל, מיהר לבטא את דעתו בעניין בדרכו השקטה, והודיע כי זאת "גניבה ורמאות - ממש עוקץ". מר גם שמר על איפוק בהתייחסו לאמצעי הפעולה שהוא מתכוון לנקוט והודיע שהוא "הולך לתבוע את מנכ"ל דיסקונט השקעות עמי אראל ומנכ"ל תבל יוסי דואר באופן אישי". 

 הספקים של יס, שהסכימו עד היום לממן את החברה, קוראים בימים האחרונים בבעתה בעיתונים על ההתפתחויות האחרונות בתבל - חברת הטלוויזיה בכבלים הגדולה בישראל - והם מתחילים להרהר אם ההנחה שלהם כי בסוף היום יס תשלם משום שבזק שולטת בה - עדיין תקפה. 

 כאשר תבל, חברה הנשלטת על ידי קבוצת אי.די.בי של משפחת רקנאטי, מתחילה לשלוח איתותים על כוונתה שלא לפרוע חובות - מתחילים אנשי העסקים להבין כי ייתכן שכללי המשחק במשק הישראלי משתנים: כל חברה, שבעלי השליטה בה יהיו גדולים ומכובדים ככל שיהיו, עלולה להודיע יום בהיר אחד שאינה משלמת חובות - גם אם לבעליה יש כיס עמוק ומוניטין ללא רבב. 

 היום זה תבל שנשלטת על ידי הרקנאטים ומחר זאת יס שנשלטת על ידי  בזק (  בזק  [10]  : ת"א)  . ברגע שחברה גדולה אחת שוברת את הכלים ומודיעה לספקים או לבנקים שלה שאינה מתכוונת לפרוע את מלוא החובות שלה - זה עשוי להפוך למגיפה. 

 הבנקים הישראליים מבינים שאם יסכימו למחוק לתבל ולו נתח קטן מהחובות שלה כלפיהם, זה עשוי להיות משול לפתיחה של נקב בסכר גדול; אם הרקנאטים או  אי.די.בי  (  אדבא  [11]  : ת"א)  מצליחים לכופף את הבנקים ולאלץ אותם למחוק חובות לחברה גדולה שבה הם שולטים - אזי למחרת יעמדו בתור עוד הרבה אנשי עסקים שיבקשו "סידור" דומה. 

 המשמעות המיידית ברורה: ימיה של שיטת המימון החדשנית של יס, קבלת שירותים ומוצרים בלי לשלם עליהם, ספורים. מי שבעלי המניות שלו לא יתמכו בו, מי שלא ישלם - לא יוכל לשחק.