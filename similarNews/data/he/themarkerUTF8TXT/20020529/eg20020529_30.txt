חברת הכבלים  מתב (  מתב  [10]  : ת"א)  פירסמה היום את דו"חותיה לרבעון הראשון של 2002, המצביעים על שיפור קל בתוצאותיה. במבט חטוף נדמה היה שהחברה הציגה שיפור ניכר בתוצאות, אך כמו יתר חברות התקשורת גם דו"חות מתב שופרו כתוצאה מהפיחות בשקל בשיעור של כ-15% שנרשם ברבעון הראשון של השנה. 

 חברות רבות רשמו הכנסות מימון, ומתב, שרוב התחייבויותיה - כ-550 מיליון שקל - הן שקליות, הקטינה את הוצאות המימון שלה מ-19 מיליון שקל ברבעון הקודם לכ-5 מיליון שקל ברבעון הראשון. 

 השאלה הגדולה במתב היא כיצד תצליח החברה לסגור את ההפסד התפעולי שלה - כ-35 מיליון שקל. 

 היום מסתבר שמתב הצליחה לגייס 5,000 מנויי אינטרנט מהיר בתוך חודשיים בלבד. לקוחות אלה שמשלמים 120 שקל בחודש עבור השירות מעניקים לחברה הכנסה חודשית של 600 אלף שקל, או הכנסה רבעונית של כ-1.8 מיליון שקל, שהם כ-1.5% מהמחזור של החברה - 113.6 מיליון שקל. 

 אם קצב גיוס המנויים הנוכחי יישמר, הרי שהחברה אמורה לגייס כ-7,500 לקוחות ברבעון, קרי הכנסה רבעונית של כ-2.7 מיליון שקל משירותי אינטרנט מהיר, שהם כמעט 2.5% מהמחזור. מכאן ששירות האינטרנט המהיר עשוי להכניס למתב כ-10 מיליון שקל להכנסותיה בתוך שנה. 

 נכון שמתב, כמו ערוצי זהב ותבל, ממשיכה לאבד מנויים ללוויין, אולם במקביל עולה ההכנסה הממוצעת למנוי. ה-ARPU (הכנסה ממוצעת למנוי) של מתב גדל מכ-129 שקל ברבעון הקודם ל-134 שקל ברבעון הראשון של 2002, והחברה מצהירה שגידול נוסף וחד יותר צפוי ברבעון השני - כך שלפנינו מקור נוסף לגידול בהכנסות. 

 בנוסף, נס המונדיאל מגיע לפתחנו. זה אומנם מתקיים אחת ל-4 שנים, אך השנה הוא מצליח לתרום לחברות הכבלים פעמיים: הן בהגדלת מעבר לקוחות לשירות הדיגיטלי (כבר כמעט 50% מסך המנויים) והן בהגדלה משמעותית של מספר הלקוחות שמבקשים להתחבר לחבילת שידורי הספורט בעלות נוספת של כ-39 שקל בחודש. 

 מניית מתב בשנה האחרונה 

 שיווק חבילות הערוצים - הטירינג - לצד הגדלת מספר מנויי השירות הדיגיטלי ימשיכו לשפר את שורת ההכנסות של חברות הכבלים. נוצר מצב שמתב הגדילה ברבעון הראשון את הכנסותיה, וגם אם רק בכ-2 מיליון שקל, עדיין ייתכן שאנו ניצבים בפני שינוי מגמה בענף. 

 אם נוסיף על כל אלה את דרישת חברות הכבלים והלוויין להגדיל את התשלום בעבור חבילת הבסיס במספר שקלים בודדים לחודש, כשבמקביל יצומצמו מספר הערוצים המוצעים בחבילת הבסיס וחלקם יהפכו לערוצי צפייה בתשלום - הרי שמבחינת החברות בענף מתחילים לראות ימים טובים יותר לתעשייה. 

 מבחינת הצרכנים, יש לקוות שהמועצה לשידורי כבלים ולוויין תצליח לעמוד בפרץ ולבלום את הכוונות של חברות הכבלים והלוויין להמשיך עם נדידת התכנים העקבית שלהן מערוצי החבילה הבסיסית לערוצי תשלום. הבעיה של כולנו היא שנוצרה אווירה בשוק המעניקה לגיטימציה לחברות לדרוש בצמצום חבילת הבסיס. 

 באשר למתב, עתידה צפוי להשתפר עוד יותר כתוצאה מרווחי המימון שהיא תרשום ברבעון השני של השנה ממכירת 7.7% ממניות  פרטנר (  PTNR  [11]  : NASDAQ)  להאצ'יסון תמורת 305 מיליון שקל, שאמורים להסתכם בכ-180 מיליון שקל. היום דיווחה מתב בסעיף רווחי חברות כלולות על רווח של 4.2 מיליון שקל כתוצאה מזקיפת חלקה ברווחי פרטנר על פי שיטת החשבונאות הישראלית ועל סמך החזקה של כ-15% בחברה. 

 גם ביום מיזוג חברות הכבלים צפויה מתב להיות במצב לגמרי לא רע. מצד אחד היא עתידה להחזיק בכ-25% מהחברה הממוזגת, אך מנגד מסתמן הסדר שיבטיח לה חוב מהחברה הממוזגת של כ-112 מיליון דולר, בשל רמת החוב למנוי שלה הנמוכה משמעותית מזו של ערוצי זהב ותבל. 

 המפתח לשיפור משמעותי במצב הפיננסי של החברות בתעשיית הטלוויזיה הרב ערוצית היה ועודנו פתיחת הסכמי התוכן הגדולים והקטנת מחירם בלפחות 25%-30%. עם זאת, לנוכח המספרים שהוצגו, ולמרות המשבר החריף בתבל, להערכה שעסקי הטלוויזיה יעברו לפסים חיוביים יותר ב-2004 יש על מה להתבסס. 


 קישורים נוספים 
 מתב: ירידה של 53% בהפסד הנקי ברבעון ל-35.8 מיליון שקל לעומת הרבעון הקודם; חזרה ל-EBITDA חיובי  [12]