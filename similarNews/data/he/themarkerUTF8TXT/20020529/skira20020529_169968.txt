בסיפורי הקלברי פין מסופר על הנוכל המקסים, המגיע לעיירה ומוכר לתושביה הפתאים מיץ פטל במסווה של שיקוי פלאים. הנוכל הציג את השיקוי כמרפא כל מחלה אפשרית; לרוב היה מדגים את יכולת הריפוי על נכה מתחזה, שהיה מסיר את קביו ומכריז על נס - כשהתושבים הכסילים מאמינים לתעלוליו. 

 נשמע מבדח? כשמדובר בסיפור, כנראה שכן. כשמדובר במציאות הישראלית של המאה ה-21 - כבר פחות. אבל עובדה, גם אצלנו אין כל קושי לקחת מוצר פשוט וזול ולהציגו בדרך אחרת. תמיד יימצאו הפתאים שיקנו את הסחורה במחיר מפולפל. 

 כל שצריך הוא להחליף את הבמה בכיכר השוק במרכז ייעוץ טלפוני, להחליף את הנוכל בפקיד בנק מדופלם, ולהחליף את שיקוי הפלאים בקרן נאמנות חדשה. במקרה שלנו, קרן פסגות חיסכון נזיל של קבוצת פסגות מבנק לאומי, המכריזה במודעות הפרסום שלה (ממש כמו בסיפורי הקלברי פין) כי היא "עושה את הבלתי אפשרי". 

 ואכן, הקרן באמת בלתי אפשרית. היא מבטיחה למשקיעים ביטחון של תוכנית חיסכון, נזילות יומיומית, השקעה סולידית ותשואה מובטחת. הבטחת התשואה היא הגימיק המרכזי של פסגות חיסכון נזיל. הקרן מבטיחה כי ביום הרכישה יינתן למשקיע שער פדיון למועד קבוע מראש, ככל הנראה 5-3 שנים מאוחר יותר. שער הפדיון אינו מפורסם מראש, אלא ייקבע ספציפית ליום הרכישה. בכך מקווה הקרן להשיג את הבלתי אפשרי: גם להיות תוכנית חיסכון המבטיחה תשואה, וגם להיות קרן נאמנות הניתנת לפדיון (ללא הבטחת תשואה אם  הקרן נפדית לפני המועד נשקבע לה) מדי יום. 

 נשמע מבטיח, עד שמגלים כי כל מה שפסגות עושה הוא אריזה מחדש. היא לוקחת את איגרת החוב השקלית לתקופות ארוכות (מסוג שחר), ומחזיקה אותה עד למועד שבו האג"ח נפדית (המועד שבו הקרן משולמת לבעל האג"ח). לפעולה הפשוטה הזו, שכל אחד יכול לבצע בקלות יתרה, היא קוראת קרן נאמנות, ואף דורשת דמי ניהול והחזר הוצאות של 1.2% בשנה עבורה. משמע, במקום שהמשקיע ירכוש בעצמו את אג"ח השחר, שהתשואה המובטחת שלה לפדיון מפורסמת בעיתון מדי יום, תמורת עלויות אפסיות, פסגות תעשה זאת עבורו - וגם תשאיר לעצמה 1.2% מהתשואה עבור השירות הנפלא שהיא מעניקה. 

 מערך הייעוץ של בנק לאומי עובד בימים אלה שעות נוספות על מנת לשווק במרץ את הקרן. ההערכה היא שהקרן עתידה לגייס מאות מיליוני שקלים ביומה הראשון. הצלחה נאה עבור מכשיר פיננסי שבעצם לא עושה דבר - וגובה בתמורה 1.2% בשנה. 

 הקלברי פין היה תוהה לתומו: אם אג"ח השחר כה אטרקטיוויות לרכישה בימים אלה, מדוע מערך הייעוץ החרוץ של בנק לאומי אינו מציע ללקוחותיו לרכשן בעצמם? על כך יש למנכ"ל פסגות, גבי רביד, תשובה הולמת: "עם ישראל לא קונה שחרים ישירות בעצמו, אלא מעדיף לקנות פיקדונות שקליים ומקבל ריבית נמוכה פי שלוש". 

 אכן תשובה הולמת, רק שלא ממש מדויקת. עם ישראל כן קונה שחרים באופן ישיר. עובדה, זה בדיוק מה שקרן פסגות חיסכון נזיל מציעה לו - באריזה אחרת, ותמורת דמי ניהול מפולפלים במיוחד. אפשר לשמוע את הקלברי פין צוחק עד לכאן.