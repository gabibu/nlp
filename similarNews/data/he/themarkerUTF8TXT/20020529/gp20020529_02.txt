לא פשוט לצמוח היום מרבעון לרבעון בשורה העליונה, בטח שלא עבור חברת שבבים שפונה לשוק המוליכים למחצה. העניינים קצת פחות קשים, כך נראה, לחברות הפונות לשוק הצרכני, שם הדרישה נותרה חזקה יחסית. בין שאר החברות המככבות בזירה זו ניתן למצוא את חברת  צורן  (  ZRAN  [10]  : NASDAQ)  בעלת הקשר הישראלי, שנכנסת לרובריקה זו גם במישור של ביצועי המניה הסבירים, זרם העסקות המעודד והצמיחה הצפויה לה ולשוק בו היא פועלת. 

 צורן מפתחת ומשווקת שבבים (מעגלים משולבים) לדחיסה ופרישה מחדש של אותות ספרתיים למערכות וידאו, DVD ואודיו עבור יצרני המכשירים הללו. למעשה, בעוד שהצרכנים בארה"ב ובעולם קיצצו בצורה חדה בהוצאות הפנאי שלהם והוצאות יקרות אחרות - חופשות וקניות, הם נשארו נאמנים ל-DVD, שמחיריו ירדו באופן משמעותי ב-2002. 

 בהנהלת צורן הסבירו לנו לא מכבר שבעקבות המצב הבטחוני בעולם (מאז ארועי ה-11 בספטמבר), אנשים מעדיפים לבלות יותר בבית ורואים יותר סרטים, ולכן המומנטום החיובי. מגמה נוספת שציין לוי גרצברג, נשיא ומנכ"ל החברה, היא ירידה בקניית סרטי וידאו ועלייה ברכישה של סרטי DVD. 


 ה-DVD גדל כחלק מהמכירות של צורן 


 למעשה, חרף ההאטה הכלכלית בעולם כולו ובענף האלקטרוניקה, תחום ה-DVD דווקא יודע עדנה וצפוי לצמוח בכללותו בכ-36% השנה: בשנה שעברה נמכרו 28.5 מיליון מכשירי DVD בעולם והתחזיות ל-2002 הן של 38.8 מיליון מכשירים (לפי נתוני Cahners In-Stat Group). גם צורן צפויה לצמוח בשיעור דומה, וישנם בתי השקעות שמדברים אף על צמיחה גדולה יותר. 

 שוק זה אף גדל בצורה עיקבית כנתח ממכירותיה של צורן: בשנה שעברה הוא היווה 83% מההכנסות של החברה, ואילו ברבעון הראשון השנה הוא כבר צמח ל-91%, על חשבון השווקים ה"מסורתיים" אליהם פונה החברה: שבבים לשוק הקול והווידאו, מחשבים אישיים ומצלמות דיגיטליות. 

 ככלל, צורן פונה ללקוחות שאין להן טכנולוגיית שבבי סיליקון ל-DVD בפיתוח פנימי, ולהערכת בנק איגוד בדו"ח שפורסם לא מכבר על ידי האנליסטים אמיר חייק וברנרד מנור (שכותרתו היתה "צורן ממשיכה  צורן לא נמלטת מלחצי מחירים כתוצאה מהתחרות הגואה בשוק - מה שבא לידי ביטוי בשיעור הרווח הגולמי שלה שיורד מרבעון לרבעון מרמות ממוצעות של כ-50% בעבר לכ-40% בשנת 2001 - רמה עליה צפויה החברה לשמור בהמשך  לעשות חייל"), נתח השוק של החברה בשוק ה-DVD הוא מעל ל-25%. יצוין כי ב-2000 היה נתח השוק של צורן 17.5% בלבד; LSI לוג'יק הובילה עם 18.6% ו-ESS החזיקה ב-10.9% מהשוק. "החברה צפויה אף להגדיל את נתח השוק ברבעונים הבאים אם תצליח לשמור על קצב צמיחה גבוה מקצב צמיחת השוק, כפי שהצליחה בשנת 2001", אומרים באיגוד. 

 בדו"ח חדש של בית ההשקעות Pacific Growth נאמר כי "לאור החוזים החדשים עליהם הודיעה החברה בתקופה האחרונה, אנחנו מאמינים שהיא תוכל לעמוד בקלות בתחזיות הצמיחה שלנו". אלה מדברות על קפיצה של לא פחות מ-144% ברווחי החברה השנה ו-62% בשנת 2003. האנליסטים חשים בטוחים בעתיד החברה ואומרים כי אומנם צורן לא תצליח לשמור על שיעורי צמיחה כאלה בעתיד, אבל היא בהחלט תוכל להציג עלייה של 30%-35% בשנים הקרובות - צמיחה לא נמוכה כלל. 


 צמיחה מהירה ב-DVD 


 הפוטנציאל הגלום בחברה, לדברי פסיפיק, טמון גם בעובדה שחברות רבות עדיין משתמשות בפתרונות פנימיים, אולם הן עוברות למודל של אאוטסורסינג או פתרונות Turn Key, כך שספקיות צד שלישי, כמו צורן, יוכלו ליהנות מכך. הם אומרים כי צורן היא המרוויחה הגדולה מצמיחת השוק, וההוכחה הגדולה לכך היא ה-Design Wins שבדרך, שיתפרסמו לקראת סוף השנה. 

 אבל כבר עכשיו קצב הזכיות מעודד: בתקופה האחרונה הודיעה החברה על Design Wins עם סמסונג - אחת משלוש יצרניות ה-DVD הגדולות בעולם - ו-APEX; התחזיות הן כי היא תדווח על זכייה עם סוני (לפחות לפי SG Cowen); והיום היא דיווחה על שותפות אסטרטגית לפיתוח מכשירי הקלטה של DVD עם NEC - שגם ל-ESS, מתחרתה, שיתוף פעולה עימה בתחום ה-DVD. 

 צורן בשנה האחרונה 

 "הצמיחה בשוק ה-DVD היא מהירה", אומרים בפסיפיק, "אבל החדירה היא נמוכה מזו של מכשירי הווידאו". לפי נתוני Jon Peddie Research שפורסמו באפריל, השוק עבור מכשירי הקלטה של DVD (כלומר DVR) הסתכם במכירות של 1.3 מיליון דולר ב-2001 והוא צפוי לצמוח ליותר מ-50 מיליון ב-2005 - שיעור צמיחה שנתי ממוצע של 150% לאורך התקופה. 


 מאזן חזק - יתרון מובהק 


 נכון לסוף הרבעון הראשון של השנה, 2 בתי השקעות מדרגים את צורן כ"קנייה חזקה", 7 כ"קנייה חזקה" - גם ברמות כאלה בהן המניה ניצבת במחיר של כ-24 דולר, המשקף לחברה שווי שוק של 696 מיליון דולר (לחברה כעת 29 מיליון מניות לאחר השלמת הספליט ביחס של 3:2). 

 חלקם אף מזכירים את המאזן החזק של החברה כיתרון על פני מתחרותיה (פרט ל-ESS, שאף היא נהנית מיתרון דומה): לצורן מזומנים והשקעות אחרות במזומן בגובה של כ-200 מיליון דולר והונה העצמי מסתכם בכ-300 מיליון דולר. תזרים המזומנים של צורן מפעילות היה 7.5 מיליון דולר ברבעון הראשון. 

 צורן, אל עף שיעורי הצמיחה הרצופים שלה והרווחיות הגבוהה היא לא בהכרח מניה זולה: היא אמורה להרוויח השנה תפעולית ב-12.1 מיליון דולר ולרשום רווח נקי של כ-18 מיליון דולר, מה שמוביל אותה להיסחר כיום במכפיל של 37. ההכנסות השנתיות אמורות להסתכם ב-147 מיליון דולר (צמיחה של 36%). 

 צורן לא נמלטת מלחצי מחירים כתוצאה מהתחרות הגואה בשוק - מה שבא לידי ביטוי בשיעור הרווח הגולמי שלה שיורד מרבעון לרבעון מרמות ממוצעות של כ-50% בעבר לכ-40% בשנת 2001 - רמה עליה צפויה החברה לשמור בהמשך. באיגוד מציינים כי מחירי ה-DVD הפשוטים יחסית ירדו לכ-100 דולר, והמכשירים המתקדמים יותר, בעלי היכולות האינטרנטיות, ירדו לכ-200-300 דולר. לא מן הנמנע שהמחירים יירדו גם בהמשך, מה שישחק בעקיפין לידי החברות בהגדלת הביקושים מכיוון הצרכנים.