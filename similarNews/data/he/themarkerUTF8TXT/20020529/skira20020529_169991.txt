שר האוצר סילבן שלום פעל בימים האחרונים מאחורי הקלעים בכנסת בצורה נמרצת ביותר. המטרה: להעביר את הקיצוצים בתקציב המדינה ל-2002 בקריאה שנייה ושלישית עם כמה שפחות שינויים. 

 החשב הכללי באוצר, ניר גלעד, חזר לפני כשבוע מלונדון וניו יורק, עם מסר ברור מאוד לראש הממשלה, לשר האוצר ולראשי המשק, מראשי חברות דירוג האשראי הבינלאומיות הגדולות בעולם. המסר היה: הגעתם לקווים האדומים בסדרה של עניינים מהותיים, ובראש ובראשונה הגירעון בתקציב וגובה החוב הלאומי ביחס לתוצר. אם הקיצוצים בתקציב 2002 לא יעברו בכנסת, או אם הביצוע של התקציב לא ייעשה כהלכה, הדירוג של ישראל בשוקי המטבע הבינלאומיים יצלול מטה. שלום הפנים את האזהרות והוא פועל לפיהן. 

 מערכת היחסים בין שלום לראש הממשלה השתפרה בשבועות האחרונים. עם זאת, שר האוצר אינו יודע בוודאות מה יהיו מהלכיו הבאים של ראש הממשלה עם ש"ס, ומתי הם ייעשו. בלשכת שר האוצר מעריכים כי ש"ס תישאר מחוץ לקואליציה בזמן הקרוב, לפחות עד אישור התקציב בכנסת בקריאה שנייה ושלישית. ההערכה היא כי סיטואציה זו תסייע בהעברת התקציב. 

 באוצר מתכוונים לפעול בתקופה הקרובה לצמצום התוספות הכספיות הגדולות שניתנו למערכת הביטחון בחודשים האחרונים. על הפרק עומדת התוספת שניתנה לא מכבר, בגובה של 2 מיליארד שקל. באוצר סבורים סכום זה מוגזם. 

 בכירים במשרד אמרו כי לנוכח המצב הכלכלי הקשה, מצוקת התקציב הגדולה, והקיצוצים בקצבאות הביטוח הלאומי לאוכלוסיות חלשות, יכולה מערכת הביטחון, עם תקציבי הענק העומדים לרשותה, לדחות פרויקטים ארוכי טווח בכמה חודשים, להתייעל ולהסתפק בתוספת תקציב נמוכה ביותר. 

 באוצר הזכירו כי הדיון וההחלטה על התוספת האחרונה לביטחון התקיימו ביום נורא, שבו נמסר על מספר הנפגעים הגדול של צה"ל בג'נין. מערכת הביטחון דרשה אז תוספת תקציב של 3 מיליארד שקל. ראש הממשלה אישר 2 מיליארד. 

 נגיד בנק ישראל, ד"ר דוד קליין, שונא מסיבות עיתונאים. ניתן לספור על פחות מאצבעות יד אחת את הפעמים שבהן כינס מסיבות כאלה מאז שמונה לתפקיד לפני כ-28 חודשים. ביום שני השבוע חרג הנגיד מהרגלו וכינס את העיתונאים בלשכתו, כדי לבשר להם כי החליט להעלות את הריבית במשק ביוני ב-1%. 

 הפעם הקודמת שבה כינס בנק ישראל את כתבי הכלכלה כדי להודיע להם על החלטת ריבית היתה עוד לפני עידן קליין. לפני כ-3.5 שנים, בנובמבר 98', כינס הנגיד הקודם, פרופ' יעקב פרנקל, את התקשורת בלשכתו, כדי להודיע על העלאה חריגה, שנייה תוך זמן קצר מאוד, של הריבית במשק, בגובה של 2%. פרנקל נחשב לחובב תקשורת מושבע. 


 העסקה של פרנקל, העסקה של קליין 


 גם פרנקל וגם קליין העלו את הריבית במשק בצורה יוצאת דופן, לאחר שקודם לכן ביצעו עסקת חבילה חריגה ומפתיעה עם ראש הממשלה ושר האוצר. פרנקל עשה את העסקה באוגוסט 98' עם בנימין נתניהו ויעקב נאמן. קליין עשה את העסקה עם אריאל שרון וסילבן שלום. 

 פרנקל הוריד, במסגרת העסקה, את הריבית במשק ב-1.5%, והיה בטוח שעשה את הצעד הנכון והמתבקש לטובת המשק. קליין הוריד את הריבית ב-2.0%, והבטיח לציבור כי זהו הצעד הנכון והמתבקש למשק במיתון. פרנקל, כעבור 3 חודשים בלבד, שילם על העסקה בהעלאת ריבית של 4.0%. המשק שילם על העלאה זו במשך שנים. קליין העלה את הריבית מאז דצמבר שלוש פעמים, ובסך הכל ב-1.8%, ועוד ידו נטויה. 

 קליין אינו סבור כי טעה בדצמבר, כשחתם על עסקת החבילה, למרות שערב החתימה אמר שוב ושוב כי בנק ממלכתי אינו צריך לתת יד לעסקות של קח ותן. במסגרת העסקה הוא קיבל שינוי ברצועת האלכסון, היתר להנפקות גדולות יותר של מק"מים והרחבת הליברליזציה במט"ח. בתמורה הוריד בנק ישראל את הריבית במשק ב-2.0%. לדעת קליין, אילו הממשלה היתה ממלאת את חלקה בעסקה בתחום התקציב, המשק היה נראה כיום אחרת. 

 במסיבת העיתונאים שלשום נשאל קליין אם כישלון העסקות של פרנקל ושלו אינו מוביל למסקנה חד-משמעית כי לבנק ישראל אסור לעשות עסקות עם הממשלה. "לא", השיב הנגיד. "כדאי לא להיחפז בעניין הזה. בנק מרכזי צריך לעבוד עם הממשלה, ולשתף אתה פעולה. הרי שנינו עובדים באותו משק, ולמען אותה כלכלה. לשנינו יש מטרות זהות, אם כי לכל אחד יש את תחומי העניין שלו". 

 "בדרך כלל המצב אינו מחייב עסקת חבילה, ואז כל צד מבצע את החלק והתפקיד שלו במערכת", אמר קליין. "כאשר במשק נרשם מפנה, כאשר העסקים אינם כרגיל, או אז יש צורך בעסקה, יש צורך בהידברות, בשיקולים משותפים. זה לא עסקת חבילה במובן של קח ותן. צריכים להבין ביחד למה סטינו מהמסלול, ואיך חוזרים אליו. מדובר בתיאום להשגת מטרות משותפות". 


 שינוי בריבית אינו הפגנה 


 במסיבת העיתונאים גם נשאל הנגיד מדוע לא העלה את הריבית במשק כבר ב-16 בחודש, או בתאריך סמוך, לאחר פרסום מדד המחירים לצרכן הגבוה והמפתיע לחודש אפריל, 1.5%, והמתין עם ההעלאה עד לסוף החודש. קליין השיב כי "שינוי בריבית אינו הפגנה. אי אפשר להגיע למסקנה על גובה הריבית מיד אחרי המדד. צריך להמתין ולראות כיצד השווקים מגיבים למדד, צריך לראות את כל הנתונים, ולבצע ניתוח יסודי של המצב. רצוי מאוד לשמור על לוחות הזמנים ועל עבודה מסודרת. תגובה למחרת היום היתה מהלך פזיז". 


 נאמן יזם, שוחט גנז 


 עניין הקמת רשות על לפיקוח נידון ברשות לניירות ערך ובבנק ישראל כמה פעמים, במחצית השנייה של שנות ה-90. בכל פעם הדיבורים החלו, ואחר כך נפסקו. העניין הועלה, לא פעם, בתגובה לאירועים במשק, בעיקר אירועים משבריים. ביום ראשון נתן ראש הממשלה, אריאל שרון, אור ירוק לשר האוצר ולמשרד האוצר, על רקע התרסקות בנק למסחר, לקדם חקיקה ממשלתית להקמת רשות כזו. 

 באוצר נזכרו השבוע כי לפני פחות מארבע שנים, כשיעקב נאמן היה שר אוצר ופרופ' בן-ציון זילברפרב מנכ"ל המשרד, נעשה ניסיון רציני לקדם את העניין. זילברפרב נסע לבריטניה, שהקימה רשות כזו, כדי ללמוד את הסוגיה מקרוב. 

 ב-28 ביולי 98' הוציא דובר האוצר הודעה לעיתונות לפיה "מנכ"ל משרד האוצר קיים אתמול דיון ראשון של צוות התיאום לפיקוח על שוק ההון. בדיון השתתפו יו"ר הרשות לני"ע, מירי כץ, המפקחת על הביטוח ושוק ההון, ציפי סמט, והמפקח על הבנקים הנכנס, יצחק טל. בדיון נקבעו נהלי העבודה והסוגיות שיידונו בצוות התיאום. כמו כן התקיים דיון ראשוני באשר לעבודת הצוות, לבחינת הרעיון של איחוד גופי הפיקוח והקמת רשות פיקוח עליונה". 

 למרבה הצער, עם חילופי השלטון ב-99', דחקו שר האוצר הטרי אברהם שוחט ומנכ"ל משרדו פרופ' אבי בן-בסט את העניין לקרן זווית. קריסת בנק למסחר וחוסר האונים המוחלט של הפיקוח על הבנקים בפרשה זו העבירו את עניין רשות העל לפיקוח לטיפולו של ראש הממשלה. אתמול אמר שר האוצר כי רשות העל תצטרך להיות עם שיניים של ממש, למען אזרחי המדינה, וגם למען הבנקים.