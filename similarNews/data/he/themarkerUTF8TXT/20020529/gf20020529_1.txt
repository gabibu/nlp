דירוגי קרנות נאמנות זה עניין חשוב ורגיש - עלולה להיות לו השפעה גדולה הן על החלטות השקעה של משקיעים והן על סגנון הניהול של הקרן. הדירוגים מתמקדים, בדר"כ, באומד הקל ביותר לעיכול, התשואה של הקרן - אבסולוטית (חיובית או שלילית) ויחסית (לבנצ'מרק ולקרנות דומות). הם נותנים משקל קטן יותר לאומדים מופשטים יותר, כמו סיכון ומתאם למדדי שוק מרכזיים. 

 דירוגי הקרנות מאפשרים לזהות את הקרנות ה"טובות", אלו שניהולן האקטיווי המוצלח מיתרגם לביצועים עדיפים. העניין הרב שהדירוגים מרכזים מבוסס, במידה רבה, על ההנחה לפיה בקרן מנוהלת יש קשר בין ביצועי העבר לבין ביצועי העתיד, שביצועים טובים בעבר יכולים לעזור לנבא ביצועים טובים בעתיד (כל עוד מנהל הקרן בעבר הוא גם זה שינהל אותה בעתיד). 

 עולם קרנות הנאמנות מבוסס על חלוקה לקטגוריות, לפי סוג ההשקעה (מניות, Fixed Income); לפי מיקום גיאוגרפי של ההשקעה (מקומי, חו"ל); ולפי מדדים צרים שונים של מניות, לאומיים וענפיים. החלוקה לקבוצות מאפשרת להימנע מהשוואה לא רלוונטית בין שתי קרנות שונות לחלוטין באופיין, כמו לדוגמה קרן אג"ח סולידית וקרן מניות אגרסיווית. 

 החלוקה לקטגוריות היתה פשוטה יחסית, בעבר, כשההשקעות נוהלו בעיקר בישראל; היא מורכבת יותר היום, כאשר השקעות בחו"ל מחלחלות אל המיינסטרים; אבל המשקל הגדל של ההשקעות בחו"ל הוא לא ההתפתחות הדרמטית היחידה בשוק הקרנות הישראלי - התפתחות שנייה, משמעותית, היא התבלטותן של הקרנות הטכניות - "הקרנות שלמעשה אינן מנוהלות". 

 כך תחת הכותרת "קרנות טכניות" אפשר לכלול שלושה סוגי קרנות: 

 הסוג הראשון, קרנות "טכניות-אגרסיוויות" - קרנות שמייצרות חשיפה ממונפת למדד מרכזי, כך שכל אחוז שינוי במדד מיתרגם לתנודה גדולה מאחוז בביצועי הקרן. 

 הסוג השני, קרנות "טכניות-מחקות" - שפשוט נצמדות למדד מרכזי כלשהו, כך שכל אחוז שינוי במדד מיתרגם לתנודה של אחוז בקרן, בהתעלם מעלויות ניהול ומעניין שער החליפין. 

 הסוג השלישי, "קרנות טכניות-למחצה", קרנות שמנדט ההשקעה שלהן צר, מוגבל לענף מסוים או למדד מרכזי כלשהו, ואשר בפועל בוחרות את רוב השקעותיהן מתוך מאגר המניות המאכלסות את המדד\סל המייצג. 

 "קרנות טכניות" אינן מתאימות להיכלל בדירוגי הקרנות. הסיבה פשוטה: כאן, ההשפעה של מנהל הקרן על הביצועים היא זעומה, ביצועי העבר של הקרן אינם רלוונטיים לחיזוי ביצועי העתיד, והתלות העצומה של הקרן בהתנהגות מדד הבסיס שלה מנטרלת את האפשרות לגזור איזושהי מסקנה באשר לאיכות ניהול "בחירת" נכסי הקרן וכדאיות ההשקעה בה. 

 הדירוגים שמשווים את ביצועי קרנות הנאמנות בוחרים להתעלם מאי ההתאמה של הקרנות הטכניות למשחק ההשוואות 

 חוסר ההתאמה הזה מחייב אבחנה ברורה ו"לייבלית" בין "קרנות לא טכניות-מנוהלות", אותן יש טעם לדרג, לבין "קרנות טכניות", אותן אין טעם לדרג. אבחנה כזו עדיין אינה בנמצא - הדירוגים שמשווים את ביצועי קרנות הנאמנות בוחרים להתעלם מאי ההתאמה של הקרנות הטכניות למשחק ההשוואות. הם לא מסננים אותן החוצה. התוצאה: קרן טכנית שמדד היחס שלה "טס", לדוגמה, יכולה להתבלט כ"קרן מובילה" ולמשוך אליה משקיעים המחפשים בדיוק את מה שהיא לא יכולה להציע - "יכולת מוכחת ושיטתית לייצור תשואות עדיפות לאורך זמן". 

 על כן, הכללה של קרן טכנית בדירוגי קרנות היא סתמית, מנוגדת להנחות הבסיס של הדירוג (המתמקדות בניתוח יכולת הניהול) ועלולה להוביל משקיעים לקבלת החלטות השקעה המבוססות על אינפורמציה מטעה. קרנות טכניות צריכות לקבל תת אזור נפרד משלהן. הן לא שייכות למשחק הדירוגים. גם לא קרנות טכניות מהסוג השלישי, שטווח הסטייה הפוטנציאלי שלהן מהמדד המייצג אינו גדול. 

 יש הרבה דברים טובים בשקיפות של ניתוחים המשווים בין קרנות לבין עצמן ובין קרנות לבין מדדי היחס הרלוונטיים שלהן. זה נכון בכלל, זה נכון במיוחד בישראל, בה השאלה המרכזית המלווה את תעשיית הקרנות היא האם ביצועים הם משהו שיכול בכלל "למכור קרן" או שהם איזשהו עניין רומנטי-אקדמי-נאיווי שמחוויר מול החשיבות המכרעת של ערוצי שיווק שריריים ומבוססים. 

 היכולת ליהנות מהדברים הטובים האלו מותנית בהטמעת האבחנה בין "קרנות טכניות" ל"קרנות מנוהלות-לא טכניות". מנדט ההשקעה הצר של מנהלי הקרנות הטכניות והדומיננטיות של הביצועים של אינדקס הבסיס (רוחבי-לאומי או ורטיקלי-ענפי) מוציאים את הקרנות הטכניות מקבוצת הקרנות המתאימות להיכלל במאגר הקרנות המדורגות.