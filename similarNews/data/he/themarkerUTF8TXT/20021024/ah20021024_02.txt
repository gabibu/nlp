בהפסקת הדיון שהתקיים ביום ה-20 לחודש בבית המשפט המחוזי עמדו בערבוביה מחוץ לאולם המשפטים של הנשיא גורן שאירח את כל באי הדיון למכירת חברת פויכטונגר תעשיות, עורכי הדין שייצגו נושים, נאמנים, עובדים, מתמחרים ורשויות. 

 כולם המתינו בסבלנות לחזרתה של השופטת לאולם כדי לשמוע את החלטתה של השופטת ורדה אלשייך בקשר למעמדו של דוד הבי, מראשי קבוצת פלד גבעוני, בעל המניות בחברת בסטבית, המחזיקה במניות משב ודירקטור במשב ופויכטונגר תעשיות. 

 הבי ביקש מהשופטת לקבוע כי יש לו מעמד מכוח היותו דירקטור בחברה או מכוח היותו בעל מניות בבסטבית, החברה הסבתא של פויכטונגר, לבוא ולטעון בדיוני הקפאת ההליכים של פ.ת כנגד מכירת החברה על ידי הנאמן, שכן מכירה כזו, לטענתו, עלולה לפגוע בו אישית. 

 עורכי הדין שהמתינו בחוץ ניסו לנחש מה תהיה החלטת השופטת. רובם, יש לציין, הביעו תקווה גדולה שהיא תיעתר לבקשתו של הבי ותקבע כי יש לו מעמד לטעון בדיון ותאפשר לו לטעון את טענותיו כמו לכל אחד מהם. 

 זה לא שהם הפכו עורם וביקשו פתאום בטובתו של הבי. הם אפילו לא חשבו לרגע שיש בפיו טענות רציניות היכולות למנוע את המשך מימוש הלכי המכירה. הם פשוט חשבו באופן פרקטי. אם השופטת תאפשר להבי לטעון את טענותיו, הוא לא יוכל להמשיך ולתקוע מקלות בגלגלי העגלה הזו ששקועה ממילא בבוץ. 


 הבי ינבח והשיירה תעבור 


 הבי, כך הם חשבו, ינבח מעט והשיירה תעבור. השופטת תאשר את המכירה, על אף הטענות שיעלה תוך דחייתן, וניתן יהיה לצאת לדרך. הם גם סברו שיכולתו של הבי לנסות לעצור את התהליך על ידי ריצת אמוק לביהמ"ש העליון היא קטנה הרבה יותר, משום שטענותיו יישמעו. 

 הם גם ידעו כיצד הסתיים הסיבוב הראשון בין הבי לבין השופטת אלשייך. הבי, הם נזכרו, כבר ביקש להצטרף להליכים כבר בראשיתם, וטרם אושר המתווה הראשוני למכירת החברה על ידי ביהמ"ש. השופטת שלחה את בקשת ההצטרפות שלו לצדדים לתגובה, ובינתיים קיימה דיונים ואישרה את המתווה. 

 בעקבות זאת פנה הבי לביהמ"ש העליון והוציא צו עיכוב הליכים עד שיישמע הערעור על החלטתה של אלשייך למנוע ממנו את זכות הדיבור כנגד הליכי המכירה. בית המשפט נענה לבקשתו ו"תקע" את המשך ההליכים למשך שלושה שבועות כמעט, ובמצבה של חברה כמו פויכטונגר תעשיות הזקוקה להנהגה מיידית ולהזרמת כספים מאסיווית מדובר בתוצאה הרת אסון. ההחלטה של העליון לבטח לא שימחה את הצדדים, ובטח לא את השופטת שלא סברה כי זו תהיה התוצאה. 

 בעקבות זאת, נאלצה כבודת עורכי הדין לעלות לירושלים ולהסביר להרכב שופטי העליון מדוע לא תינתן להבי זכות הדיבור. לאחר דיון, הסכימו הבי והנאמן כי ביהמ"ש העליון ייתן פסק דין שינחה את אלשייך לדון לגופו בטענת הבי כי יש לו מעמד בדיון, ואם תחליט כי קיים מעמד שכזה תאפשר לו לטעון טענותיו. 


 המלה האחרונה של הבי לא נשמעה 


 וכך היה. כשעה אחרי פתיחת הדיון נתנה השופטת את זכות הדיבור לעורך דינו של הבי, עו"ד יצחק יערי, שיסביר מדוע הוא חושב שיש להתיר לו להצטרף להליכים ואז הוציאה את כולם להפסקה. וכך הם עמדו שם והמתינו, וקיוו לטוב. אבל כשהם נקראו לשוב אל האולם תקוותם נכזבה. אלשייך החליטה כי אין להבי מעמד, לא כדירקטור בחברה ולא כבעל מניות בבסטבית וכמי שערב אישית לחובותיה. 

 לאחר שסיימה את הפרק הזה היא המשיכה לדון באישור לוח זמנים צפוף ומהיר לביצוע התמחרות אחרונה בין שתי הקבוצות - של שלמה שמלצר ושל שלמה אייזנברג - לרכוש את החברה. בתוך יומיים יוגשו לה ההצעות האחרונות וביום השלישי יתקיים דיון סופי ואחרון בו יקבע הזוכה. 

 התוצאה של ההחלטה הזו היתה ברורה. הדיון אומנם נמשך מבלי לשמוע את הבי, אבל לכולם היה ברור כי עוד לא נשמעה מלתו האחרונה. למחרת היום פנה כבר הבי לבית המשפט בבקשה לעכב את המשך הליכי המכריה כדי שיוכל לערער על החלטתה של אלשייך לעליון. אלשייך הודיע להבי שהוא יזכה לצו עיכוב רק אם יפקיד בבית המשפט בתוך שעות ספורות ערבות בנקאית להבטחת נזקי עיכוב המכירה בסך של 7.5 מיליון שקל. 

 מאחר שלהבי אין סכום שכזה, לטענתו במצבו הנוכחי כשעל נכסיו מוטלים עיקולים וצווים המונעים ממנו לעשות שימוש בנכסיו, הוא פנה לביהמ"ש העליון שיתקן את המעוות ויעכב את ההליכים גם ללא הפקדת ערבות בנקאית וישמע את ערעורו על ההחלטה. 

 הבשורה על החלטת העליון לאפשר לאלשייך להמשיך ולנהל את הדיון שהתקיים באותה שעה, אך לא לתת בסיומו החלטה בקשר למכירת החברה, התקבלה באמצע הדיון שניהלה השופטת. כשנכנסה מזכירתה להודיע לה על החלטתה של השופטת בייניש עבר רחש באולם...הבי...הבי. עוד בטרם קראה השופטת בפני הנוכחים את ההחלטה כבר כולם ידעו במה מדובר -  עיכוב נוסף בהליכי המכירה. 

 אלא שאתמול בהיוודע הדבר עוד נותרה אופטימיות בקרב הצדדים. שכן, בהחלטתה של בייניש נקבע כי על הבי להפקיד ערבות בנקאית בסך 3 מיליון שקל עד להיום בשעה 12:00, כדי למנוע מתן החלטה בהליכי המכירה. כולם סברו כי הבי ממילא לא יוכל להביא את הערבות הבנקאית המבוקשת, והסיפור יתעכב ביום אחד. 

 היום לאחר שבקשתו הדחופה של הבי לעליון להמרת הערבות הבנקאית בערובה אחרת התקבלה אף היא, גם האופטימים הללו כנראה מחקו את החיוך. 

 כעת הם ייאלצו לטפס שוב לירושלים להסביר לעליון מדוע להבי אין מעמד בדין לטעון את טענותיו. יהיה עליהם לבזבז זמן יקר בהסברים משפטיים ובסופו של יום הם עוד עלולים למצוא עצמם חוזרים לשמוע את טענתיו של הבי בבית המשפט המחוזי אצל אלשייך, לאחר שביהמ"ש העליון עוד ימצא, רחמנא ליצלן, כי להבי יש מעמד. 

 והם תמיד יזכרו שהזמן היקר הזה שהם נאלצו לבזבז הוא לא רק בגלל שהבי לא מוכן ברוב חוצפתו לוותר, אלא בגלל שהשופטת לא השכילה לנטרל את המוקש הזה ולאפשר לו בדיון להשמיע את כל טענותיו. 


 קישורים נוספים 
 העליון שוב עוזר להבי: שינה את תנאי הערבות שעליו להפקיד לצורך עיכוב הליכי מכירת פויכטונגר תעשיות  [10]