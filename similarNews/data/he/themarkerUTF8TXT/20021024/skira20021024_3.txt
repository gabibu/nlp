באחרונה החליט שר המשפטים, מאיר שטרית, להפעיל את אולמות בתי המשפט במשמרת שנייה. ההחלטה על פניה טובה. תהיה תוספת של שופטים, בלי להכביד על התקציב, מכיוון שלשופטים אלה לא ייבנו אולמות ולשכות - וזהו סעיף ההוצאות הגדול. מובן לי, שהנהלות בתי המשפט הנוגעים בדבר - הנשיאים - מעוניינים מאוד בהצעה. העומס על בתי המשפט גדול וגדל - תחום סמכותו של בית משפט השלום בתל אביב הורחב, והועברו אליו תיקים רבים שהוגשו כבר לפני שלוש או ארבע שנים לבית המשפט המחוזי. עם הדיון המקוצר ההצעה אמורה להקל את המחנק. 

 אך יש בפתרון הזה קשיים לא מעטים: עורכי הדין שצריכים בשעות אחר הצהריים להכין את תיקיהם, לפגוש לקוחות ועדים, מתנגדים ופונים לבג"ץ; המזכירויות עמוסות לעייפה, ופקידי העזר - אלה לא עזרו להפעלת ניסויים קודמים לקיים דיונים בשעות הערב. 

 אבל העיקר - זהו פתרון קשה לשופטים. שופט בטלן הוא אמנם מכה למערכת ולמתדיינים, אך ככלל זקוקים השופטים לרווחת-מה. גם כך קשה לשופט שבא מן הסקטור האזרחי וממשרדיו המפוארים להסתדר בלשכה צרה, בלא עזרה אישית ועם מתמחה שיושב בפרוזדור. מראה מאלף הוא לראות כמה מן השופטים המכובדים החדשים בבית המשפט המחוזי בתל אביב מתרוצצים מדי בוקר לחפש להם אולם פנוי. אולי ייקל במקצת, אם לפחות ייבנו לשכות נפרדות לשופטים המתמנים לשעות אחר הצהריים - אבל זה דבר שצריך לשריין מראש. או אז יחול הניצול המוגבר על אולמות בלבד. 

 לשופט דרוש זמן להרחבת דעת. על פי הדין העברי, הוא חייב להלין את הדין, שפירושו אינו כפירושו בלשוננו - אלא שהשופט צריך "לישון עליו", ולקחת לו זמן למחשבה. זמן הדיונים באולם הוא לרוב "זמן המנוחה" של השופט. לפני המשפט ואחריו הוא זקוק ללשכה משלו, וגם למחשב, למתמחה ולספרייה, כדי להכין את המשפט ולפסוק; והנה כעת מוצע, שעליו לפנות את הלשכה בשעה מסוימת, לאסוף את ניירות העבודה שלו ולפנות את המחשב לעבודתו של שופט אחר. ואיפה יכין אותו שופט את התיקים לדיון? היכן ילמד אותם והיכן יושיב מתמחה שיכין לו את הפסיקה - כשאפילו הספרייה אינה פתוחה? לא לחינם תוטל מעמסה זו רק על שופטים חדשים, שהותנה עמם מראש על כך. בקיצור, בלא לשכה נפרדת, הצעת המשמרת השנייה היא פגיעה במעמדם וביכולת עבודתם של שני שופטים - זה המתפנה וזה המתמנה. 

 אולי אין ברירה ובלי "תמרון" זה לא תושג תוספת שופטים. אבל זהו טיפול שטחי, שיכביד על השופטים העמוסים ויגרע מכבודם. 

 כדי להתגבר על העומס דרוש טיפול שורש. יש להביא את השופטים לתת הכרעות קצרות וענייניות המנומקות בקצרה, ולא לדרוש מהם להיות לאקדמיה. זה תפקיד השמור לאקדמיה ולבית המשפט העליון, ששופט מדרגה נמוכה יותר מתפנה לו לעתים נדירות, כשסוגיה מחייבת זאת; אין צורך ששופט יגבה כל משפט שני שלו באסמכתאות. ההנחה צריכה להיות, שידיעותיו והגותו מספיקות כדי להכריע. אפשר גם להורות, שנימוקים מפורטים יינתנו רק משהוגש ערעור, ולמערער תהיה אפשרות לפרט את נימוקיו לאחר הגשת פסק הדין המורחב. 

 כל זה דורש שינוי בגישת בית המשפט העליון. משזאת תשתנה, יגדל גם נתח הזמן שהשופט יוכל להקדיש לעיון ולמחשבה, שאותם יוכל למצות ולהפעיל בהכרעותיו.