שיחת הוועידה של  אודיוקודס (  AUDC  [10]  : NASDAQ)  היתה היום חמה. חמה מאוד, עד כדי כך שאולי על שבתאי אדלרסברג, יו"ר נשיא ומנכ"ל החברה, להתחיל לחשוש. רוברט צ'פמן, המייסד של צ'פמן קפיטל מאל סגונדו שבקליפורניה, קרן בת 6 שמנהלת נכסים בגובה של 100 מיליון דולר, איים היום על מנהלי אודיוקודס כי במידה והחברה לא תבצע הצעת רכש לחלק ממניותיה או תפרק את החברה ותחזיר את הכסף לבעלי המניות או תתחיל לבצע רכישה עצמית מאסיווית של מניות - הוא "יכריח" אותה לעשות כן - כך לפחות לפי איומיו. לחברה 116 מיליון דולר וצ'פמן לוטש עיניים. 

 וכך התנהלה השיחה בין צ'פמן, אדלרסברג ומייק לילו, סמנכ"ל הכספים של אודיוקודס. 

 צ'פמן  : "אני מצטער, אבל יש נושא שעלי להעלות שוב - ניצול קופת המזומנים שלכם. רכשתם מניות בכ-1% מיתרות המזומן ברבעון, כלומר קצב שנתי של 4%. לא תוכל להיות לכם נקודת זמן טובה יותר לרכוש מניות: הן נסחרות הרי בדיסקאונט גם על רקע הקשר לישראל, גם לאור היותן מניות טכנולוגיה. למה אתם מחכים? הייתי מצפה מכם להשתמש ב-10% מהקופה בכל רבעון. מזה שאתם לא נוקטים בצעד כזה אני מבין שאין לכם ביזנס ואולי כדאי לפרק את החברה. תוכלו להסביר לי את זה"? 

 לילו  : "דרך אחת היא באמת ביצוע הצעת רכש. דרך נוספת יכולה להיות רכישה עצמית של מניות...." 

 צ'פמן קוטע  : "נו, זה בדיוק מה שעשתה נטרו, רכשה 35% ממניותיה בשוק". (בהערת אגב נציין כי צ'פמן זה יצא נגד נטרו כל התקופה האחרונה, אולם הצעת הרכש החלקית שביצעה גרמה לו להתרצות ככל הנראה ואפילו לתת את נטרו כדוגמה - ג.פ.). 

 לילו  : "כן, אנחנו בהחלט עקבנו אחרי זה. כדאי להסביר שיש לנו מנגנון רכישת מניות מסודר עם מגבלות חוקיות. אי אפשר לרכוש את כל הכמות שרוצים, ויש מגבלות זמן וכמות . לכן הייתי אומר שדווקא היינו אגרסיוויים ברבעון לעומת רבעונים אחרים. עשינו כמעט את המקסימום שיכולנו בהתחשב במגבלות טכניות, ובכל מקרה, ההערכה שלך לגבי חוסר האמונה שלנו בחברה לא במקום". 

 צ'פמן  : "נו, אז תעשו הצעת רכש? למה אתם מחכים"? 

 לילו  : "זה נושא שמוחלט אצל הדירקטוריון שלנו. הייתי בקיץ אצל מספר משקיעים בארה"ב ולונדון ואף אחד לא העלה את הנושא". 

 צ'פמן  : "עם כל הכבוד, אני לא יודע מה מניע את שאר המשקיעים. אני לא מבין למה שבעל מניות יתנגד להצעת רכש? אתם הרי מדממים מזומנים. חלק מהם הפסידו הון על המניות שלכם, כך שאני לא בטוח בכושר השיפוט שלהם". 

 אדלרסברג  : "היי רוברט, זה שבתאי. אנחנו הגדלנו עובדים ברבעונים האחרונים והשקענו במו"פ. אנחנו לא מאמינים בעתיד החברה!? זה הרי בדיוק מנוגד למציאות. אני לא מתכוון לומר לך שבעלי המניות האחרים שונים ממך, אבל אנחנו צריכים את הכסף שיש לנו בקופה ורוצים אותו כדי לחפש אחר הזדמנויות ולנצל אותן. אגב, אני בכלל לא יודע כמה מניות יש לך". 

 צ'פמן  : "אני המשקיע המוסדי הכי גדול שלכם כמעט. אני אגיש מסמך 13D אם אצטרך" (מסמך בו מפרט משקיע ל-SEC את החזקותיו בחברה). "אני לא מבין מדוע לרכוש כל כך מעט מניות? על מי אתם עובדים? קונים קצת מניות ואז אומרים שאי אפשר יותר בגלל מגבלות רגולטוריות"? 

 אדלרסברג מאבד את הסבלנות אחרי 10 דקות שיחה (ואולי בצדק)  : "הייתי רוצה לנהל את הדיון איתך פנים מול פנים. אני בכלל לא בטוח שאתה מחזיק מניות שלנו, והדיון כך אינו לטובת החברה. אנחנו מאמינים בחברה, כל מה שאנחנו עושים הוא למענה. אנחנו בהחלט מעודדים אותך לדבר, אבל נעדיף פנים מול פנים. בכל מקרה, הצעת רכש בעינינו היא אינה לטובת החברה". 

 צ'פמן מאבד אף הוא את הסבלנות  : "זה לא מקובל עליי, אני מצטער בשביל אלו מבעלי המניות שלכם שלא מעוניינים במשהו אחר, אבל אם לא תפעלו לרוחי אני אכריח אתכם לעשות את זה". 

 עד כאן ההתנצחות בין מנהלי החברה וצ'פמן. יצוין כי צ'פמן יוצא במהלכים דומים - ברמה זו או אחרת - גם נגד  אלווריון (  ALVR  [11]  : NASDAQ)  הישראלית. 

 וכעת אל הדו"חות - נתחיל בחדשות הפחות משמחות  . 

 חברת  אודיוקודס (  AUDC  [12]  : NASDAQ)  הישראלית עשויה שלא לצמוח ברבעון הבא. מאז הנפילה הדרמטית בהכנסות החברה שלוותה באזהרות ברבעון השלישי של 2001 היא הצליחה להתאושש בצורה מתמדת ולרשום צמיחה מרבעון לרבעון כבר 4 פעמים. כעת, ייתכן שההכנסות ייקפאו בהמשך - זו מכל מקום ההדרכה של החברה להמשך. 

 "את ההדרכה להמשך אנחנו מספקים לפי נוסחה שהיא בעיקרה פי 2 מצבר ההזמנות שלנו", מסביר מייק לילו, סמנכ"ל הכספים של החברה, "יש אפשרות שבסופו של דבר נצליח לצמוח ברבעון הרביעי, אבל אנחנו מעדיפים להיות שמרניים. ברבעון בו חברות טלקום גדולות הזהירו מההמשך, אנחנו נשמח גם 'רק' לשמור על הקיים", הוא אומר. 

 ועכשיו תור החדשות המשמחות יותר עבור משקיעי החברה: ההכנסות שהציגה אודיוקודס ברבעון השלישי היו 7.2 מיליון דולר - צמיחה של 7% מהרבעון השני ובהתאם לתחזיות המוקדמות שהיו ל-7-7.4 מיליון דולר. אחד ההישגים הגדולים של החברה, המספקת טכנולוגיות, מוצרים ופתרונות מערכתיים להעברת קול במיתוג מנות עבור ספקי ציוד רשתות ומשלבי מערכות, ברבעון השלישי היה תמהיל המוצרים. בשני הרבעונים האחרונים המוצרים החדשים היוו 3% מהכנסותיה, ואילו ברבעון השלישי הם עלו ל-11% מכלל ההכנסות ואף גדלו בצורה אבסולוטית. התחום בו חוותה החברה האטה בעיקר היה בשבבים. 

 לדברי לילו, מתחרותיה של אודיוקודס, דוגמת דיאלוג'יק ו-NMS (נטורל מיקרוסיסטמס) נחלשו פיננסית וביצעו קיצוצים, ואודיוקודס רואה כעת התעניינות רבה יותר מכיוון המפיצים של החברות הללו שפעם עבדו איתן. מנגד, הוא אומר כי לחברה יש כיום הזדמנות אדירה כי כאשר החברות מסביבן - לקוחותיהן הפוטנציאליים - מצמצמות כוח אדם אודיוקודס, כאאוטסורסינג, הופכת לאטרקטיווית יותר. "השוק עוד לא כאן ולא ברור מתי יגיע", הוא מסכם. 

 החברה המשיכה לצמצם את הפסדיה התפעוליים ברבעון השלישי, כפי שהיא עושה כבר מספר רבעונים: ההפסד התפעולי היה 3.8 מיליון דולר - לעומת הפסד תפעולי של 4.3 מיליון דולר ברבעון השני של השנה (ברבעון הראשון ההפסד היה 5 מיליון דולר ובראשון של 2001 הוא היה 5.4 מיליון דולר). 

 בשורה התחתונה הציגה אודיוקודס הפסד רבעוני של כ-3.3 מיליון דולר, או 9 סנטים למניה, שיפור בהשוואה להפסד של 3.7 מיליון דולר ברבעון שעבר וטוב מהתחזיות של החברה שהיו לרווח של 10-12 סנט למניה או 3.9-4.7 מיליון דולר. לילו עדיין מקווה לרווחיות במחצית השנייה של 2003. 

 מניית אודיוקודס בוול סטריט בשנה האחרונה 

 תזרים המזומנים של החברה מפעילות היה שלילי וגרע 2.4 מיליון דולר מקופתה לעומת 3 מיליון דולר ברבעון השני של 2002. כעת, האמצעים הנזילים של אודיוקודס - מזומנים, שווי מזומנים ופיקדונות לזמן קצר - מסתכמים בכ-116.3 מיליון דולר - ירידה של 4.5 מיליון דולר מהרבעון הקודם. שווי השוק של החברה הוא שווי השוק של החברה הוא 66 מיליון דולר - 60% מקופת המזומנים. 

 לילו, מה אתה שומע ממשקיעים? האם יש דרישות מכיוונם לתת להם חלק מן הכסף באמצעות הצעת רכש חלקית או חלוקה אחרת? 

 "בקיץ ביקרתי מספר פעמים אצל משקיעים שלנו בעיקר בארה"ב ובאנגליה, והם מרגישים מסופקים מכך שביצענו מהלך לרכישה עצמית של מניות. נותרו לנו עוד מיליון מניות בתוכנית הנוכחית, וגם עם התוצאות הכספיות המשופרות שלנו אנחנו לא נתקלים בבקשות כאלה. בנוסף, אנחנו גם לא שוקלים כיוונים כאלה שגן יש לחברה עתיד איתן ואנחנו לא מתכוונים לסכן מבחינה פיננסית את עתיד החברה". ברבעון השלישי החברה רכשה 888 אלף מניות תמורת 1.8 מיליון דולר - מחיר ממוצע של כ-2 דולרים למניה לעומת מחיר של 1.7 דולרים למניה היום. כלומר, ברמות מחירים כאלה, צפויות עוד קניות בהמשך. 


 קישורים נוספים 
 הכנסות אודיוקודס צמחו בכ-44% לכ-7.2 מיליון דולר; ההפסד ירד ל-3.3 מ' ד'  [13]