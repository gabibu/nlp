שמחה גדולה במשרד האוצר: חברת הדירוג הבינלאומי פיץ' החליטה להשאיר על כנו את הדירוג של החובות החיצוניים של ישראל. שר האוצר וראשי משרדו הצליחו לשווק לתקשורת את הסיפור שמדובר בהישג גדול ואפילו "הצלחה". 

 פרשת הדירוג של פיץ', הדרמה של יציאתו הבהולה של סילבן שלום ללונדון והידיעות על כך שהוא לקח איתו את פרופסור פרנקל במקום את ד"ר קליין, היא אחד הספינים היותר מוצלחים שהגו חכמי לשכת שר האוצר. 

 אבל מי שקורא את ההודעה של סוכנות הדירוג פיץ' ומכיר את מבנה החוב החיצוני של ישראל - מבין שאין לנו שום סיבה לשמוח. אשר יגורנו - בא לנו. 

 צריכה להיות הידרדרות כלכלית חמורה ביותר כדי שפיץ' ושאר סוכנויות הרייטינג הבינלאומי יורידו את דירוג החוב החיצוני של ישראל. הסיבה לכך פשוטה: לישראל יש חוב חיצוני אפסי במונחים בינלאומיים. החוב הנמוך נובע מכך ששוקי ההון הבינלאומיים היו כמעט תמיד סגורים בפני הממשלה ורק בשנים האחרונות הם החלו להיפתח. 

 רוב גיוסי ההון של הממשלה בחו"ל נעשו תמיד בסיוע אמריקאי, בערבות או מכספי יהודים עשירים היושבים בגולה. טעות היא להשוות את ישראל לשווקים מתעוררים כמו דרום מזרח אסיה, דרום אמריקה או מזרח אירופה - שם יש מדינות שברובן הצליחו לגייס לאורך השנים עשרות ומאות מיליארדי דולרים ממשקיעים מוסדיים בינלאומיים. 

 זאת גם הסיבה שהכלכלה הישראלית חשופה הרבה פחות לשינוי טעמם של המשקיעים הזרים בכל הקשור למעמדה של הממשלה כלווה בשווקים הבינלאומיים. 

 לעומת זאת, הממשלה הישראלית היא לווה גדול ופעיל מאוד בשוק המקומי: החוב הפנימי של הממשלה הוא כ-103% תוצר - מהגבוהים ביותר בעולם. 

 חוב זה הוא הסיבה העיקרית לנטל המס הגבוה ולשיעורי הצמיחה הנמוכים של המשק מול רוב המדינות אליהן אנחנו נוהגים להשוות את עצמנו. 

 הזינוק החד בחוב של הממשלה לציבור הישראלי הביא את פיץ' לחתוך שלשום את דירוג החוב הפנימי ברמה אחת. זאת בשורה רעה, אם כי גם צפויה, שהרי בנק ישראל - כמו כל הכלכלנים - מצביע כבר שנתיים על ההידרדרות המתמשכת ברמת החוב כתוצאה מהגירעון התקציבי המתנפח. 

 הבשורה היותר מדאיגה היא שפיץ' לא מסתפקת בהורדת הדירוג הפנימי; היא גם ליוותה את ההורדה בכמה סופרלטיווים לא נעימים. 

 הגרוע מכולם הוא ההקבלה שהיא עושה בין ישראל ליפאן: ישראל, כותב ריצ'רד פוקס, האנליסט של פיץ', היא רק שנייה בעולם ליפאן מקרב המדינות המפותחות ברמת הגירעון והחוב הפנימי שלה. איך זה יכול להיות? הרי במשרד האוצר מסבירים לנו שהגירעון שלנו הוא 3.9% - בעוד שביפאן הוא חצה מזמן את ה-6%. 

 הסיבה פשוטה: משרד האוצר מודד את הגירעון שלנו מאז ומעולם בדרך ייחודית המתאימה לאינפלציה הישראלית הגבוהה. אם הגירעון שלנו היה נמדד במונחים בינלאומיים, הרי השנה הוא היה מגיע, לפי חישובי פיץ', לכמעט 8%. 

 יש לקוות שהמלה יפאן לא תחזור בחודשים הקרובים בניתוחים הכלכליים של ישראל. יפאן, כדאי לזכור, היא סמל לניהול כושל מתמשך של מדיניות מקרו כלכלית. 

 גם אם נלך לפי שיטת החישוב הישראלית - אזי לאמיתו של דבר הגירעון התקציבי הצפוי השנה אינו 3.9% אלא 4.5%, משום שכאשר האוצר הכין לפני שנה את התקציב של 2002 הוא לא לקח בחשבון כי חלק מהסיוע האמריקאי של 2001 יידחה בסופו של דבר ל-2002. 

 גם היעד הגבוה של 4.5% עוד לא בכיס שלנו, ולכן פיץ' הזהירה בצורה ברורה כי אם משרד האוצר לא יעמוד בגירעון הזה, יש סיכוי טוב שהדירוג החיצוני של ישראל יירד גם הוא. 

 הנחמה היחידה, אם נחפש אותה בכוח, היא שאזרחי ישראל לא חיכו לסוכנות הדירוג פיץ' כדי להבין באיזה תוואי מוליכה אותם הממשלה בשנה האחרונה: בחודשים האחרונים זינקו בבורסה הריביות שהמשקיעים דורשים מהממשלה על איגרות החוב שלה לרמות הגבוהות ביותר שנרשמו ב-15 השנים האחרונות. 

 עם כל הכבוד לחברות הדירוג ולאנליסטים שלהן - כנראה שריצ'רד פוקס מלונדון לא יכול לגלות לנו שום דבר חדש.