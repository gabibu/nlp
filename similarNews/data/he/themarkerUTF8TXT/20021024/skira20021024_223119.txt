שנה שלמה המתינו רשות ניירות ערך והבנקים המסחריים לפסיקתו של נשיא ביהמ"ש המחוזי בתל אביב, אורי גורן, בעניין הפרשנות שיש להעניק לחוק הסדרת העיסוק בייעוץ השקעות. אתמול פירסם גורן את פסיקתו בעתירה שהגיש איגוד הבנקים נגד החלטת רשות ני"ע, שקבעה כי גם מסירת מידע על השקעות היא בגדר ייעוץ, ולכן חייבת להיעשות על ידי יועצי השקעות מורשים. הבנקים טענו כי דרישת הרשות אינה סבירה משום שהיא תחייב אותם להכשיר מאות יועצי השקעות, ובכך תיפגע יעילותם. 

 במחלוקת בין הצדדים עלתה שוב ושוב השאלה מהו ההבדל בין מסירת מידע לבין ייעוץ. פסק הדין, המשתרע על פני 33 עמודים, אמור היה להסיר את אי הבהירויות בחוק ולסלק מוקשים המונחים לפני הבנקים והלקוחות גם יחד בסוגיית הייעוץ. מקריאה ראשונה שלו מתקבל הרושם כי המטרות האלה לא הושגו. 

 פסק הדין מספק הן לבנקים והן לרשות ני"ע אין ספור התייחסויות המחזקות את הטענות של כל אחד מהם. יש בו נזיפה קלה כלפי הרשות שעמדתה מוצגת כ"נוקשה מדי", אך יש גם דאגה ממשית כלפי הסיכון ש"בפלישת פקידי הבנק לתחום הייעוץ". מובע בו רצון של של בית המשפט לראות את הבנקים נערכים מבחינת כוח האדם המקצועי שלהם כדי ליישם את חוק הייעוץ, אך גם הכרה בכך שהמחוקק לא התכוון לפגוע ביעילות הבנקאית. 

 יש בפסק הדין הרבה טענות המקזזות זו את זו, הרבה "מצד אחד ומצד שני", ומנה גדושה של עמימות. מה שאין בפסק הדין הוא אמירה נחרצת וברורה בנוגע למה מותר ומה אסור לפקידי הבנקים להגיד ללקוחות. קשה לבוא בטענות בעניין לבית המשפט, משום שהבעיה אינה פסק הדין אלא החוק עצמו. כבר כאשר נחקק חוק הייעוץ ב-95' היה ברור כי הוא קשה ליישום ושהטמעתו תהיה כרוכה בקשיים. 

 בפסיקתו של גורן יש אמנם כמה כללי עשה ואל תעשה המתייחסים לתפקידו של פקיד ההשקעות בבנק, אך אין בה פתרון ברור וחד למגוון האינסופי של המצבים בפניהם עומדים פקידי הבנק ויועציו. גורן אף מודה בכך: "אין זה מתפקיד בית המשפט, וספק רב אם הדבר אף ביכולתו, לתת רשימה סגורה או ממצה של עניינים אשר מידע לגביהםיהיה בגדר ייעוץ, בהיותם נוגעים לכדאיות העסקה. ברי כי מידע שאין בו כדי להביא את מקבלו למסקנה בדבר כדאיות העסקה, הוא מידע אשר פקיד הבנק רשאי ליתן, בין אם הוא אובייקטיווי ובין אם הוא סובייקטיווי. אך מהו מידע כזה? רק המציאות הדינמית תעצב מבחנים אלה ברבות הימים". 

 בהכירו את מורכבות החוק שלח גורן את הבנקים ואת הרשות לגבש עקרונות וקווים מנחים ליישום פסק הדין, ואף הזמינם להביא בפני בית המשפט מחלוקות. נראה כי נוכח העמימות הרבה שעדיין נותרה בפרשנות לחוק ומרחב ההסתבכות של הבנקים בעבירה על החוק, הצדדים יאמצו בחום את המלצתו של גורן - ויספקו לבתי המשפט הרבה תעסוקה בשנים הקרובות.