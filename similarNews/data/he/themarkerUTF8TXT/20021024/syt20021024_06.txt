בדו"חות של חברת  טקנומטיקס  (  TCNO  [10]  : NASDAQ)  הישראלית מהיום אין הפתעות מרעישות, לא לטובה, אך חשוב מזאת, לא לרעה. החברה, כך נראה, הצליחה להגיע לעמדה יציבה בה היא ממשיכה לצמצם הפסדים. הדו"חות אומנם אינם מרעישים, אך החברה בהחלט הצליחה לרשום מספר הצלחות לא מבוטל ברבעון האחרון, כאלו שיסייעו לה, כך נראה, להציג תוצאות נאות בשנים הבאות. 

 טקנומטיקס, העוסקת בפיתוח תוכנות לעיצוב, תכנון ובניית פס ייצור בעזרת מחשב, דיווחה על הכנסות של 20.1 מיליון דולר - הנמוכות ב-100 אלף דולר מהכנסות הרבעון השני ונמוכות ב-5% מהכנסות התקופה המקבילה. "הרבעון השלישי היה מאתגר. כל סביבת הפעילות שלנו היא מאתגרת, כמו כל שוק ה-IT", אומר אורן שטיינברג, סמנכ"ל הכספים של החברה, "יחד עם זאת הצלחנו לעמוד ברף העליון של תחזית השורה התחתונה ולרשום כמה ניצחונות חשובים במהלך הרבעון". 

 החברה דיווחה על רווח נקי של 400 אלף דולר או 4 סנט למניה בניטרול הוצאות חד פעמיות - נתונים זהים לאלו של הרבעון השני. בהכללת הוצאות חד פעמיות, הכוללות הפחתות של נכסים בלתי מוחשיים ומוניטין, מדובר בהפסד נקי זעום של 170 אלף דולר או 2 סנט למניה. ביחס לרבעון המקביל, מדובר כבר בשיפור שכן אז טקנומטיקס היתה עדיין חברה שהפסידה 900 אלף דולר. ההדרכה שמספקת החברה לרבעון הבא מדברת על תוצאות דומות בשורה העליונה, התחתונה וברמת ההוצאות שהיא צפויה לרשום - כלומר, גם ברבעון הבא החברה לא צפויה לצמוח. 


 "אנחנו ממשיכים לנצח את דאסו בנוק-אאוט" 


 טקנומיטקס היא חברה שרוב הכנסותיה נרשמות מפעילות בתחום התוכנה. כ-16.2 מיליון דולר מתוך כלל ההכנסות נרשמו מפעילות של החטיבה העוסקת בפתרונות ה-MPM ו-3.9 מיליון דולר נוספים נרשמו מפעילות בתחום האלקטרוניקה, אותה מנסה החברה לפתח באמצעות רכישה של חברות. משקיעים בחברות תוכנה מבקשים לרוב לראות צמיחה בהכנסות מרישוי תוכנות אותן מוכרת החברה. בסעיף הזה, נרשמה שחיקה מסוימת, אם כי קטנה, בדו"חות של היום - 8.4 מיליון דולר מההכנסות מקורן ברישוי תוכנות - ירידה של כ-6.5%. יחד עם זאת, כ-85% מתוך ההכנסות המיוחסות לרשיונות, מקורן בלקוחות חוזרים של החברה - מה שמרמז על שביעות הרצון של לקוחותיה. 

 "החברה ממשיכה להיראות באופן חיובי ולהטמיע את פתרונות ה-MPM שלה. יש האטה בשווקים וזה החסם שמונע מטקנומטיקס לבצע את הפריצה קדימה", אומר האנליסט צחי רודניק מבית ההשקעות אוסקר גרוס. "היא ממשיכה לשמור על רמת הכנסות מכובדת בתקופה הזו והחוזים שהיא רושמת מלקוחות חוזרים מרמזים על כך שיש ממש בפתרונות שהיא מספקת". רודניק אומר כי לכשהשוק יחזור "אל עצמו", טקנומטיקס בהחלט תוכל להמשיך קדימה. 

 קופת המזומנים של טקנומטיקס כוללת 44.6 מיליון דולר - ירידה של 4.3 מיליון דולר מסיום הרבעון השני - ושווי השוק שלה בנאסד"ק עומד על 82 מיליון דולר. ההוצאות התפעוליות של החברה הסתכמו ב-19.8 מיליון דולר והיא הצליחה לדווח על רווח תפעולי סמלי של כ-200 אלף דולר. במהלך הרבעון השלישי חתמה טקנומטיקס על הסכם עם חברת EDS העולמית, במסגרתו ישולבו פתרונותיה של טקנומטיקס באלו של EDS. "זו ההתפתחות החשובה ביותר של הרבעון השלישי", אומר שטיינברג, אך מוסיף כי את ההשפעה של החוזה עם EDS החברה רואה בינתיים רק בהוצאות שלה. "כדי שהפרויקט הזה יצליח, החברה גייסה אנשים ואנו משקיעים בו רבות. עכשיו יש בעיקר הוצאות, אבל התשואה על ההשקעה הזו תגיע ב-2003". 

 בינתיים, טקנומטיקס נהנית רק משמה של החברה העולמית ושטיינברג מציין כי "EDS נתנה דחיפה לטקנומטיקס מבחינת המודעות לחברה בעולם". קשה כמובן לכמת את הדחיפה הזו ולתרגם אותה להכנסות, לפחות בינתיים, אך חשוב להזכיר את החוזים עליהם חתמה החברה ברבעון השלישי, בהם החוזה עם פיז'ו-סיטרואן, עליו הודיעה החברה לאחרונה, ובו דחקה את המתחרה הגדולה שלה, דאסו. "יש לעסקה הזו פוטנציאל לגדול", אומר שטיינברג ומציין את העובדה שלדאסו היה יתרון שכן היא חברה צרפתית ששיחקה במגרש הביתי שלה. "דאסו ישבו בפיז'ו-סיטרואן (PSA) במשך שנים וניצחנו אותם אצל הלקוח הכי גדול שלהם. אנחנו ממשיכים לנצח אותם בנוק-אאוט אצל לקוחות אחרים אתם הודענו על חוזים, כמו פורד ופולקסוואגן".