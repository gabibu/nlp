שידור ישיר מוועידת הליכוד, 20:00, ערוץ 1 

 ברכות, ברכות חמות, אמר ראש הממשלה, איחולים לבביים, ברכות חמות מבירת ישראל הנצחית. הוא הזיע ולגם מכוס המים. תגרה בין מתנחלי חוות גלעד למאבטחים פרצה בכניסה לאולם בבנייני האומה. ביציע נופפו בני הנוער בדגלים. מישהו הגיש פלאפון לישראל כץ, שקירב את האפרכסת לאוזנו והתאמץ לשמוע. בנימין נתניהו עשה כמיטב יכולתו להיראות אדיש, בוז וכעס נמסכים במבטו, בעיקר כשראש הממשלה המטיר עליו ברכות חמות, במיוחד בשבילו, מכל הלב, בתור ראש ממשלה לשעבר, דגש על לשעבר. 

 מפגינים הניפו שלטים. צירי ועידה קמו מכיסאותיהם והתגודדו בקבוצות קטנות להתייעצויות רבות חשיבות. אלה שנותרו בכיסאותיהם רכנו קדימה, טפחו על כתפי עמיתיהם שנפנו לאחור, לחשו הערות מבודחות, ציחקקו. ראש הממשלה לגם עוד קצת מים. 

 ישראל כץ סוכך על פיו והמשיך לדבר בפלאפון. לימור לבנת הסתודדה עם אהוד אולמרט. ציפי לבני המיוגעת מחאה כף בשעמום אין קץ למשמע איזו הכרזה נחרצת של ראש הממשלה בעניין הטרור. צירים בקהל השמיעו קריאות ביניים כעוסות. הנשיא, משה קצב, גירד בפדחתו. רובי ריבלין חייך, כנראה סיפר לעצמו בדיחה בראש. מיקי איתן עמד בצד, הסביר דבר מה בלהט לשניים שהינהנו נמרצות. רק רוני מילוא ישב זקוף, התלמיד למופת. שכולם יקחו ממנו דוגמה. הקשיב לכל מלה. 

 ראש הממשלה ירד בכבדות מהבמה. השרים קמו לקראתו, לחצו את ידו, אמרו מלה טובה. כנראה שהיה נאום מצוין. פניו של רוני מילוא אורו והביעו התפעלות עצומה. הוא חייך. דומה שהסכים עם כל מלה. נוער הדגלים פצח בשירה. הצלם הצליח לאתר סוף סוף את פנינה רוזנבלום, שנראתה גאה ומאושרת. 

 ברכות, ברכות חמות לראש הממשלה. כשראש הממשלה אחלה הכל אחלה. המוטרדים מהמיתון המעמיק, מהאינפלציה המאמירה, מהאבטלה המחמירה, מהעוני, מהיעדר האופק המדיני או מכל פתרון למצב הביש, אולי התאכזבו מעט מהנאום אמש. שמונה בערב, ראש הממשלה בטלוויזיה, האומה צופה, מה המסר? בנימין נתניהו הוא ראש הממשלה לשעבר ומומלץ להרבות בשתיית מים. אגב, מי לעזאזל מתקשר לישראל כץ באמצע נאום של ראש הממשלה? למה אף אחד בוועידה חוץ ממילוא לא הקשיב לו? המצלמה התמקדה בהתרחשויות הרקע, הלכאורה שוליות. כץ בפלאפון זכה לתקריב רב משמעות. השידור החי חתר נגד שרון, בעצם אמר: זה לא חשוב מה שהוא אומר, למי אכפת, הנאום זניח והעיקר הוא מה שקורה סביב. תשבחו בסוף כדי שלא ייעלב. 

 מטרה נוחה 

 יצפאן, 22:00, ערוץ 3 

 בתוכנית של יצפאן הוחלט למקד את הזעם הציבורי על המשבר הכלכלי בנגיד קליין. הם קוראים לו "סופר-נגיד". יצפאן לבוש תלבושת סופרמן, פיאת שיער מקליש על ראשו, מגלם דמות קבועה של מטומטם אטום השמח לאידם של עניים. לא הממשלה אשמה. לא הטרור. לא הכלכלה העולמית. זה מחדל של הנגיד. הוא אשם. קליין דמות נוחה ולגיטימית לסאטירה והופעותיו הפומביות אכן לוקות בחוסר תקשורת עם הציבור. אבל להפיל הכל עליו? האם, במקרה, זה מפני שיצפאן חבר טוב של ג'ודי שלום-ניר-מוזס ובעלה שר האוצר, ששונא את הנגיד? 

 יש להניח ש"סופר-נגיד" מסב קורת רוח רבה לשר האוצר. אולי בגלל זה הופיע אמש "סופר-נגיד" פעמיים.