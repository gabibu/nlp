שתי עובדות על קרן ההון סיכון  גרין (  גרין  [10]  : ת"א)  ועל בעל השליטה בה - יצחק תשובה: 

 עובדה ראשונה:  מחר, ה-25 באוקטובר 2002, תידרש גרין לשלם  לבנק לאומי  (  לאומי  [11]  : ת"א)  את התשלום השני במסגרת הסדר פריסת החובות אליו הגיעו שני הצדדים לפני שנה בדיוק. תשלום זה, שיעמוד על כ-1.75-2.95 מיליון דולר (כ-8.3-14 מיליון שקל), הינו חלק מסך של 23 מיליון דולר (לא כולל ריבית) אותו תפרע הקרן בתשלומים חצי שנתיים עד לחודש אפריל 2007. סכום נוסף בהיקף של 46 מיליון דולר (לא כולל ריבית) ייפרע בתשלום אחד ב-25 באפריל 2007. 

 לכאורה, בקופת המזומנים של גרין יש כסף די והותר בכדי לשאת בתשלום סכום זה, שכן בתום הרבעון השני של שנת 2002 הכילה קופה זו כ-91 מיליון שקל, וזאת לבד מהשקעות לטווח קצר של כ-21.8 מיליון שקל. אלא שברבעון השני של שנת 2002, בשעה שגרין נדרשה לשלם לבנק לאומי את התשלום הראשון במסגרת הסדר החובות, תשלום שהיקפו היה דומה, מי שסייע לקרן באמצעות הלוואת בעלים בסך של כ-4.1 מיליון שקל, היה תשובה. מה שאומר, שכנראה גם עתה צפוי תשובה להזרים מיליוני שקלים. 

 עובדה שנייה:  הצעת הרכש למניות גרין, אותה פירסם תשובה במהלך החודש שעבר, נכשלה בשל היענות נמוכה מהנדרש של בעלי המניות מקרב הציבור. 

 כשחושבים על זה שתשובה יצטרך, בכל מקרה, להזרים כסף נוסף לגרין, עולה השאלה: מדוע לא לעשות זאת באמצעות הנפקת זכויות במהלכה יוכל תשובה להגדיל את החזקותיו בקרן, במקום בהלוואת בעלים אשר מועד פירעונה נקבע לאפריל 2007? 

 מניית גרין בשלוש השנים האחרונות 

 אז זהו, כנראה שתשובה גם חשב על זה. רק כך אפשר להבין את הודעת הקרן שפורסמה אתמול ולפיה דירקטוריון גרין, בראשותו של היו"ר יהושע מאור, הסמיך את הנהלת הקרן לפעול לגיוס הון באמצעות הנפקת זכויות. לפי שעה מבנה ההנפקה והיקפה טרם נקבעו, אך קרוב לוודאי שלא מדובר בגיוס בהיקף שיעלה משמעותית על 10 מיליון שקל. שכן, עם כל הכבוד לגרין, עם מצבת חובות כמו שלה - חוב של כ-333 מיליון שקל לבנק לאומי, וגירעון של למעלה מ-81 מיליון שקל בהון העצמי - כלל לא בטוח שבעלי המניות של הקרן מקרב הציבור ייאותו להזרים לה מזומנים נוספים. 

 כעת, כאשר הקרן תבצע את הנפקת הזכויות, צפוי תשובה להזרים לקופתה את המיליונים הדרושים לפירעון התשלום או התשלומים הקרובים לבנק לאומי, וזאת תוך שהוא עצמו יגדיל את שיעור ההחזקה שלו בקרן מ-65.9% מהון המניות לשיעור גבוה יותר. 

 או אז, יוכל תשובה לנסות ולמחוק את גרין מן המסחר פעם נוספת, באמצעות פרסום הצעת רכש חוזרת, אשר סיכוייה להתקבל יהיו גדולים יותר. לעניין זה נציין שכ-10.5% ממניות הקרן - טרם הנפקת הזכויות - מוחזקות ע"י החברה הבת, גרין ניהול, ואת המניות הללו תשובה לא יצטרך לרכוש. 

 כמו כן, להצעה שנכשלה נעתרו בעלי מניות שהחזיקו בכ-11.9% ממניות גרין, וכל עוד תשובה לא יציע מחיר נמוך מזה שהוצע בהצעת הרכש הראשונה - 1.7 שקלים למניה, הוא יוכל לסמוך על כך שבעלי מניות אלה ייענו גם להצעת רכש חוזרת. משמעות האמור היא שבמידה ותשובה יצליח להגיע לשיעור החזקה של כ-75%, לאחר הנפקת הזכויות, סביר להניח שהוא לא ייתקל בקשיים במחיקת גרין מן המסחר. 

 למי שתוהה אם תשובה עדיין מעוניין במחיקת גרין, ניתן לומר שני דברים: ראשית, אם גרין תהפוך לחברה פרטית, יהיה לו הרבה יותר קל להגיע להסדרי חובות חדשים ונוחים יותר עם בנק לאומי, הרחק מעין הציבור. זה טוב לתשובה וזה טוב לבנק לאומי; שנית, תשובה כבר הוכיח בעבר שכישלון בהצעת רכש אחת אינו מרתיע אותו מפרסום הצעת רכש חוזרת. הדוגמה האחרונה היתה במחצית הראשונה של שנת 2001, בשעה שדלק נדל"ן נאלצה לפרסם שתי הצעות רכש בכדי למחוק מן המסחר את מניותיה של דלק בינלאומי.