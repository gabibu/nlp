ארבעה חודשים לאחר נפילת הבנק למסחר הגיע השבוע בנק נוסף לסוף דרכו. הפסד כבד של 100 מיליון שקל ברבעון השני וחריגה מיחס הלימות ההון שדרש ממנו בנק ישראל, הביאו את  הבנק לפיתוח התעשיה (  פתוח.ג  [10]  : ת"א)  למצב של מצוקת נזילות. לקוחות רבים של הבנק חששו מאובדן כספם, ולכן החליטו לדרוש את פיקדונותיהם, גם במחיר של קנסות שבירה. 

 החשש מפני משיכת פיקדונות המונית אילץ את בנק ישראל ואת משרד האוצר לספק לבנק שני פתרונות עיקריים: הזרמת קווי אשראי לצורך מימון המשיכות, והיערכות למכירת תיקי האשראי והפיקדונות של הבנק בתוך 4-5 חודשים, במטרה לסגור את הבנק. 

 רצף האירועים מעלה את שאלת תפקודו של המפקח על הבנקים יצחק טל, ומידת אחריותו לנפילתם של שני בנקים. בעוד שבבנק למסחר הקריסה נבעה ממעילת ענק, שבוצעה במשך שנים, וחייבה בראש ובראשונה את הנהלת הבנק לזהות מבעוד מועד את הבעיה, בבנק לפיתוח התעשיה הבעיות היו ידועות וברורות, ובכל זאת הבנק הגיע למצב החמור שבו הוא נמצא כיום. 

 אתמול כבר מיהר ח"כ אפי אושעיה ותבע לפטר את המפקח על רקע "קריסת הבנק למסחר וקריסת הבנק לפיתוח התעשיה". אושעיה אמר כי בכוונתו לבקש מראש הממשלה לכנס ישיבת ממשלה מיוחדת "לדיון בתפקודו הלקוי של יצחק טל ובמנהגו להסיר אחריות כאשר מתגלים מחדלים בבנקים שונים". 

 בהודעה לעיתונות ששלח נכתב כי "אושעיה דורש שמפקח על הבנקים יהיה בוגר בנק, כלומר מי שכבר כיהן בתפקיד בכיר בבנק, ולא מי שרואה את עתידו באחד הבנקים עם סיום כהונתו כמפקח". 

 דבריו של אושעיה הם התביעה הראשונה לפטר את טל בסיבוב הזה, לאחר הסיבוב הקודם והרעשני עם קריסת הבנק למסחר. במקרה הקודם, הדרישה לפטרו הוקפאה, לאחר שנגיד בנק ישראל, דוד קליין, הסכים להעביר את חקירת קריסת הבנק למסחר לבדיקת מבקר המדינה, שעדיין לא הגיש את מסקנותיו. 


 הדרישה שלא קוימה 


 האם אכן כשל טל בפיקוח על הנעשה בבנק לפיתוח התעשיה? לכאורה זיהה טל את הבעיות של הבנק בזמן ודרש ממנו לשמור על יחס הלימות הון של 15%, הגבוה ב-6% מהשיעור הנדרש משאר הבנקים (9%). דרישה זו נועדה לתת מענה לרמת הסיכון הגבוהה בה פועל הבנק, בשל מבנה הבעלות המורכב שלו, הפוליטיזציה בניהולו ורמות השכר הגבוהות הנהוגות בו ומנותקות לחלוטין מביצועיו. הצבת דרישות הון גבוהות היא אחד הכלים שיש בידי המפקח כדי לזהות את הבעיות בתיק האשראי של הבנק לפני שהן מגיעות למצב של קטסטרופה. 

 מבחינה זו דרישת המפקח הוכיחה את עצמה, והטיפול בבנק נעשה כיום כאשר שיעור הלימות ההון שלו הוא 11% - גבוה ב-2% מהמינימום הנדרש מהבנקים הגדולים. כלומר, הבנק לא פשט רגל ולא הגיע למצב שהוא לא יכול לעמוד בהתחייבויותיו ארוכות הטווח. ואולם הוא כן נקלע לבעיית נזילות שיוצרת לו בעיה בטווח הקצר ובנקים יכולים ליפול גם על בעיה כזו. תפקידו של בנק מרכזי הוא לספק את צורכי הנזילות של הבנקים, ולמנוע את קריסתם, וזה בדיוק מה שעושה כיום בנק ישראל. 

 מנגד, העובדה שהבנק הגיע ליחס של 11%, למרות שהמפקח קבע לו מגבלה של 15%, מלמדת שהפיקוח לא הצליח לשלוט בבנק ולוודא שהוראותיו מקוימות. איזו משמעות יש לדרישת המפקח אם היא לא מתקיימת ולא נאכפת? כבר בסוף 2001 חרג הבנק מיחס הלימות ההון שנקבע לו, כשירד אז ל-13.9%. המפקח הגיע להסדר עם הבנק על חזרה ליחס של 15%, אך ברבעון הראשון של השנה לא חל שינוי והיחס אף ירד ל-13.8% (בעיקר בגלל פיחות השקל). 

 ואז, כאשר פרשת פלד-גבעוני כבר התפוצצה וברור היה שהבנק מסובך באשראים לקבוצה, לא פסל טל את מינויו של רענן כהן ליו"ר דירקטוריון הבנק. עובדה זו חידדה את תדמיתו הבעייתית של הבנק והוכיחה שמדובר ברכוש נטוש. אותו כהן מונה על ידי השרה דליה איציק - שניהם חברי מפלגתו של אפי אושעיה, שדורש מטל להתפטר. 

 בדיעבד אפשר לקבוע שהמפקח זיהה בזמן את בעיות הבנק, אבל לא נקט גישה נמרצת להסרת האיום הזה מסדר יומו, אלא נגרר אחר ההתפתחויות. המפקח היה יכול לאלץ את הבנק למכור את תיק הנכסים וההתחייבויות שלו, כאשר החריגה מיחס הלימות ההון היתה בראשיתה; הוא גם היה יכול להתנגד למינויו של כהן ולדרוש את הצבתו של איש מקצוע שמבין את בעיותיו של הבנק ויודע להתמודד עימן. אבל טל היה עסוק מאוד בחודשים האחרונים במתן מענה לבעיות שהתעוררו בעקבות התמוטטות הבנק למסחר, וייתכן שהעדיף שלא להכניס את המערכת לסחרור נוסף, ולהשהות את קבלת ההחלטות האמיצות הנוגעות לבעיותיו של הבנק לפיתוח התעשיה. 


 גלעד גילה נחישות 


 מי שכן גילה נחישות הוא דווקא החשב הכללי באוצר, ניר גלעד, שמייצג את המדינה כבעלי הבנק. את גלעד פחות עניינה יציבות הבנק לפיתוח התעשיה, אלא יותר החשש שמצב הבנק יחייב הזרמת הון מצד האוצר. בעידן של קיצוצים בתקציב, כאשר המדינה מממנת את הפיצוי למפקידים בבנק למסחר (כ-200 מיליון שקל), הדבר האחרון שהמדינה צריכה הוא להזרים כסף לבנק כושל. לכן, גלעד הפעיל את כובד משקלו לאחד משני כיוונים: מינוי מנהל מורשה לבנק או מכירת ההתחייבויות והנכסים שלו. 

 בנק ישראל העדיף לשמור את אופציית המנהל המורשה למקרה שמצב הבנק יחמיר והוא העדיף שהמדינה תזרים לו הון נוסף. לגלעד לא היו פקפוקים בעניין. הוא ידע שהזרמת הון נוסף לבנק לא תשפר את מצבו אלא רק תדחה את הקץ. 

 מקור בנקאי בכיר אמר אתמול כי הבעיה העיקרית של האוצר ובנק ישראל בטיפול בבנק לפיתוח התעשיה היתה חוסר הדיסקרטיות. להערכת המקור, ניתן היה לבצע את המהלך למכירת תיקי הבנק הרבה יותר בשקט ומבלי שהיתה מתעוררת היסטריית משיכות כספים מצד הלקוחות. "אם ניר גלעד היה מודיע מלכתחילה שפיקדונות הציבור יהיו בעדיפות ראשונה, לעומת פיקדונות המדינה, זה היה נראה אחרת", אמר. 

 גלעד אמנם העניק בסופו של דבר עדיפות לפיקדונות הציבור, אך היה זה רק לאחר שכבר נמשכו פיקדונות במאות מיליוני שקלים מהבנק, והיה ברור כי מצוקת הנזילות שלו עלולה להביא לנפילתו. "אף מפקח על הבנקים ואף בנק, כולל הפועלים ולאומי, לא יכול לעמוד מול ריצה על הבנקים. כשנוצר חוסר אמון, אי אפשר להשיב אותו, והם היו צריכים למנוע את זה". 

 היכן אם כן הבעיה העיקרית של הפיקוח? למפקח יש שתי בעיות. הראשונה היא ההסתבכות הכללית של הבנקים בתחום האשראי. פיתוח התעשיה, הבינלאומי, דיסקונט, קונטיננטל ובנקים קטנים אחרים רשמו הפסדים כבדים במחצית הראשונה של השנה. הפיקוח אמנם אינו מעורב בשיקולי מתן האשראי בבנקים, אך חובתו הראשונית היא לדאוג ליציבות הבנקים. וכאשר 3-4 לקוחות מסבכים את המערכת באופן כה עמוק, אפשר לתהות אם כלי הפיקוח שבהם הוא משתמש נותנים תשובות לכל האיומים הרלוונטיים. 


 פגיעה בתדמית 


 דוגמה לכך היא ההסתבכות של קונטיננטל במתן אשראי לקבוצת פלד-גבעוני. הבנק העניק לקבוצה אשראי בסך 180 מיליון שקל, בשעה שהונה העצמי היה 250 מיליון שקל בלבד. מגבלת קבוצת לווים אוסרת על בנק להעניק יותר מ-30% מהונו לקבוצת לווים, ובמקרה כזה ניתן אשראי המהווה 72% מהונו. מאחר שמדובר בקבוצה שקיבלה אשראי מבנקים נוספים, בהם הפועלים, לאומי, פיתוח התעשיה, דיסקונט ומרכנתיל, אפשר היה לצפות שיהיו כלי פיקוח שיזהו את פעילותה הבעייתית מוקדם יותר. 

 הבעיה השנייה והעיקרית של הפיקוח היא האפקט המצטבר של קריסת שני בנקים בתוך ארבעה חודשים. אף כי לכל בנק יש סיבות טובות משל עצמו להיסגר (ולמרות שמדובר בבנקים לא חשובים), יש לקריסתם השפעה רעה מאוד על תדמית מערכת הבנקאות הישראל ומוסד הפיקוח. 

 התדמית הזו נפגעה מאוד, והיא גורמת לחוסר אמון בשניהם. השאלה היא אם חוסר האמון הזה יתורגם למשיכות כספים בבנקים נוספים, ולפגיעה בקשרים של בנקים ישראלים עם בנקים קורספונדטים בחו"ל. כדי לשקם את האמון יידרשו המפקח על הבנקים הנוכחי וזה שיבוא אחריו לעדכן את כלי הפיקוח שברשותם, להגביר את הביקורות בתחום האשראי, לגלות נחרצות רבה יותר בפירוק מוקשים מסוגו של הבנק לפיתוח התעשיה, ולא לתת לאף בנק או בנקאי לחרוג מההוראות הנוגעות לשאלות של יציבות, גם כאשר החריגה היא מזערית.