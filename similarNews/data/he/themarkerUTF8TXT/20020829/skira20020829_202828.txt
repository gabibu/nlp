"אחלה גבר". זו כנראה היתה התגובה של חלק ניכר מקוראי מדור הכלכלה ב"הארץ", כשלמדו כי מנכ"לית בנק לאומי, גליה מאור, ניסתה להתנות את רכישת תיק הנכסים של הבנק לפיתוח התעשייה בקבלת היתר לרכוש את בנק אגוד. "אחלה גבר", כי בעולם המושגים הישראלי, הניסיון לנצל את חולשת הממשלה כדי להשיג יתרונות עסקיים נתפש כצעד מחוכם. המדינה, כך אולי סבורים, נמצאת עתה "בידי הבנקים", משום שהם היחידים שיכולים לקנות ממנה את התיק הבעייתי של הבנק לפיתוח התעשיה, ואם כך - אז שהמדינה תשלם, וביוקר. 

 הבעיה היחידה עם ההתפעמות הכוחנית הזאת היא העובדות. העובדות הן שעד שלהי 2001 כיהנו בבנק לפיתוח התעשיה 14-12 דירקטורים. 7 מהם היו דירקטורים מטעם הבנקים: אחד או שניים מטעם בנק הפועלים, שניים מטעם דיסקונט ושלושה ייצגו את לאומי. חלוקה זו משקפת את העובדה כי שלושת הבנקים הגדולים מחזיקים בכמחצית מזכויות ההצבעה בבנק. המחצית השנייה נתונה בידי המדינה. 

 במשך שנים נוהל הבנק לפיתוח התעשיה באזור הדמדומים של בעלות מפוצלת, עם אחזקות שונות בהצבעה ובהון ועם הפקרות מוחלטת בכל הנוגע להתייחסות המדינה למניותיה בבנק. באווירה הזאת נהפך תפקיד יו"ר הבנק להפקר בעיני הפוליטיקאים, בהסכמה פעילה של הבנקים. דירקטוריון הבנק, שבו היה לבנקים רוב במשך מרבית השנים, אישר את המועמדים התמוהים שהציעו הפוליטיקאים לתפקיד היו"ר. לו היו מסרבים הדירקטורים שייצגו את הבנקים להצביע בעד מועמדי הפוליטיקאים לתפקיד היו"ר, היו צריכים הפוליטיקאים לקבל את אישורה של ועדת רביבי, וזו כנראה היתה פוסלת את המינויים המוצעים על הסף. 

 האם קיבלו הבנקים דבר מה בתמורה לשיתוף הפעולה שלהם עם הפוליטיקאים? שאלה זו נותרה לפי שעה ללא מענה. עם זאת, ברור כי את המנכ"לים של הבנק לפיתוח התעשיה מינו הבנקים עצמם, באמצעות נציגיהם בדירקטוריון. ברור אם כן כי מי ששלט בפועל בבנק לפיתוח התעשיה היה הדירקטוריון, שבו היה לבנקים רוב. כפי שהממשלה ניערה את חוצנה מהבנק, כך מיעטו גם הבנקים להתעניין במתרחש בו, ויעידו על כך מי שמונו על ידיהם לנציגיהם בדירקטוריון. החבר הבולט ביותר בדירקטוריון הוא סגן היו"ר ריצ'רד ערמון, הנושא ברזומה שלו את ההצלחה המפוקפקת של היותו שותף לקריסתה של חברת הביטוח הסנה. 

 כפי שהממשלה ניערה את חוצנה מהבנק, כך מיעטו גם הבנקים להתעניין במתרחש בו, ויעידו על כך מי שמונו על ידיהם לנציגיהם בדירקטוריון 

 ניתן להעלות הרהורים לגבי הנסיבות שבהן נהפכנו לחברה המעריצה כוחנות, גם כאשר זו באה על חשבון נכסי המדינה וטובת הציבור. אבל גם אם מתעלמים מההיבטים המוסריים, קשה להתעלם מההיבטים המשפטיים, המציגים את הבנקים כמי שאחראים להסתבכות של הבנק לפיתוח התעשיה. קריסה אפשרית של הבנק אינה רק בעיה של המדינה, אלא גם בעיה של הבנקים, משום שהם בעלי מניות בבנק והיו שותפים לניהולו לצד המדינה. 

 ההערכות שנשמעו לפני שהוחלט על מכירת תיק הבנק, שלפיהן עשויים הבנקים להעביר את מניותיהם בבנק למדינה ללא תמורה, כדי לאפשר למדינה להכין את הבנק להפרטה, נראו כהולמות הרבה יותר את המצב מאשר תגובתה של מאור. הבנקים אינם נמצאים כאן בעמדת כוח מול המדינה. הם בעמדת חולשה, לאחר שסיבכו את הבנק בניהול כושל, ועל כן, במקרה שבו ייגרם לבנק נזק הם יהיו חשופים לתביעות. הניסיון של מאור להפוך את היוצרות אינו יכול לכסות על האמת: הבנקים הם אלה החייבים בדיווח למדינה ולבעלי המניות מקרב הציבור, ולא להפך.