חברת GVT הברזילאית, המוחזקת על ידי  אי.די.בי  (  אאורה  [10]  : ת"א)  ודסק"ש  (  דסקש  [11]  : ת"א)  ב-14% כל אחת, הציגה ברבעון השני הכנסות של 22 מיליון דולר, נמוך בכ-5 מיליון דולר מההכנסות ברבעון הקודם. ירידה זו מיוחסת על ידי מקור בחברה לפיחות בשער המטבע הברזילאי. 

 הרווח הגולמי של החברה הסתכם הרבעון בכ-3 מיליון דולר, אחרי שהרבעון הראשון של שהנה היה הראשון בו הציגה החברה רווח גולמי. 

 ההפסד התפעולי של GVT ברבעון השני נאמד בכ-10 מיליון דולר, ירידה של כ-8 מיליון דולר בהשוואה להפסד של כ-18 מיליון דולר ברבעון הקודם. 

 השורה הקשה ביותר בדו"חותיה של GVT היא שורת הוצאות המימון - בה רשמה החברה הרבעון גידול חד והוא והוצאות המימון שלה הסתכמו בכ-62.7 מיליון דולר, מהם כ-54 מיליון דולר מיוחסים לשיערוך ההלוואות ארוכות הטווח של החברה. 

 שורת המימון משכה את השורה התחתונה של GVT להפסד של 74 מיליון דולר ברבעון השני, גידול חד מההפסד ברבעון הראשון של השנה. 

 GVT עברה בחודש יוני לראשונה ל-EBITDA חיובי וסך הכל ברבעון השני הציגה EBITDA שלילי של 2.2 מיליון דולר. 

 ברבעון השני החלה GVT להתקין ולשלב ברשת שלה את מתגי ה-NGN דור 3 של נורטל המאפשרים תקשורת בטכנולוגיית IP החוסכת בהוצאות. 

 GVT הצליחה באחרונה לדחות תשולמי ריבית על אשראי ספקים, בהיקף של כ-400 מיליון דולר שניתן לה, מיוני 2003 לאפריל 2004. קווי האשראי הוארכו מבלי שחל כל שינוי בתנאי ההתקשורת, מסרו מהחברה. 

 מתוך קווי אשראי אלה משכה החברה עד היום כ-250 מיליון דולר, כך שיתרת האשראי העומדת לרשותה נאמדת בכ-150 מיליון דולר נוספים אותם תוכל כעת החברה למשוך על פני שנתיים ולא עד אמצע 2003. 

 ל-GVT יש הסכם עם נורטל לדחיית תשלומי ריבית על חוב של כ-120 מיליון דולר עד לתקרה של כ-13 מיליון דולר. הסכם דומה יש לחברה גם מול אי.סי.איי, לפיו תוכל GVT לדחות תשלומי ריבית על חוב של כ-115 מיליון דולר עד לתקרה של 11 מיליון דולר. למעשה, ניתנה לחברה זכות להוון ריביות בנורטל ובאי.סי.איי, מהלך שמשחרר עבור החברה עוד מקורות ולא מחייב את החברה לשלם בדולר היום כשהפיחות מראשית השנה בשער הריאל הסתכמה בכ-35%. 

 ל-GVT אשראי ספקים שנחתם עם מספר ספקים שונים במהלך שנת 2000. החברה מחויבת בתשלומי ריבית בגין האשראי, והחל מאמצע 2004 תחל לפרוע את תשלומי הקרן, שאמורים להיפרע ברובם עד 2007. 

 GVT צמחה ברבעון השני בכ-40 אלף מנויים והגיעה לכ-360 אלף מנויים. קצב מעט נמוך מזה שרשמה בעבר, אך החברה מוסרת שהיא ביצעה מהלך של טיוב לקוחות הרבעון בו ניתקה כ-15-20 אלף מנויים משורותיה הרבעון. 

 בחברה טוענים כי הם קבעו לעצמם פרמטרים ברורים של היקף שימוש והכנסה ממוצעת ממנוי שעל פיה הם מחברים מנויים. החברה סירבה למסור את גובה ה-ARPU אך הבהירה שהיא תמשיך להגדיל את מנויי ה-Wire Line (סיבים אופטיים וקווי נחושת) על חשבון מנויי האלחוט. מספר מנויי ה-WireLine עבר הרבעון לראשונה את מספר מנויי האלחוט והוא מסתכם בכ-200 אלף מנויים. ברבעון המקביל הסתכם מספרם ב-29 אלף בלבד מתוך 107 אלף מנויי החברה. 

 בחברה מאמינים שהם יחזרו להציג ברבעונים הקרובים גידול של כ-60 אלף מנויים בממוצע ברבעון וישמרו על אחוז המנויים השמנים (הרווחים - בנקים ומוסדות גדולים) מסך מנוייהם על כ-22% שמהווים כ-45% מסך הכנסות החברה. 

 GVT השקיעה את רוב ההשקעות שלה ב-CAPEX - השקעות שוטפות - ועיקר ההשקעה מהיום תתמקד בהשקעות בתשתית גישה (ACCESS). במחצית הראשונה ההשקעה הסתכמה בכ-45 מיליון דולר. 

 לגבי המטבע הברזילאי שעבר פיחות של כ-35% מאז ראשית השנה, אומרים בחברה שצפויה להימשך אי הוודאות לפחות עד הבחירות בברזיל באוקטובר. 

 העובדה שהכנסות GVT מתקבלות במטבע הברזילאי - הריאל - ורוב חובות החברה הן דולריות, גורמת, נוכח הפיחות במטבע הברזילאי, לאנליסטים המסקרים את חלק מהספקים שהעניקו אשראי ל-GVT, לחשוש ממחיקת חלק מהחוב. 

 ההשפעה, לפחות בטווח הקרוב, על GVT ברורה - תשלומים דולריים הופכים יקרים, אך במקביל מציינת החברה שהיא הצליחה, כאמור, לדחות תשלומי ריבית ב-10 חודשים. כמו כן, החברה ציינה שכל יתרת התשלומים הדולרים שלה מוגנת בהגנות מלאות ל-12 חודשים קדימה. 

 תשלומי הריביות של GVT על קווי האשראי שלה הם באפריל 2004 בכ-12.8 מיליון דולר ובאוקטובר 2004 תשלום נוסף של 12.8 מיליון דולר מכאן שהחברה תזדקק לפרוע כ-25 מיליון דולר ב-2004. רמות פרעון האשראי ילכו ויגדלו עד 2007. 

 על כן, טוענים בחברה שב-2002 אין לחברה התחייבויות לתשלומים גדולים כמו גם ב-2003 ועל כן עד 2004 תצליח החברה להגיע למכסת מנויים של כ-800 אלף עד מיליון מנויים ותוכל לשרת את פרעון ההלוואות. היום רשת החברה ערוכה לקיבולת של עד 850 אלף מנויים. 

 מהחברה מסרו עוד שהתוכנית העסקית הראשונית שלהם לא שונתה והם עד כה חוזים היטב את קצבי הצמיחה של החברה. בחברה מעריכים שב-2004-2005 יציגו תזרים שוטף חיובי ועל כן יוכלו לשרת את חובותיהם. בינתיים הוצאות המימון הרבעון נאמדו ב-62.7 מיליון דולר ובחברה טוענים שרק אם עד 2006 שער המטבע לא יירד והחברה לא תשפר את הרווחיות - רק אז היא תהיה בבעיה. 

 לגבי הזרמת כסף נוסף מהבעלים, אומרים בחברה, שעל סמך הסכם קודם משנת 2000 נותר לבעלי המניות להזרים עוד כ-20 מיליון דולר עד סוף השנה. כמו כן, סכום נוסף יוזרם לחברה על ידי הבעלים במידה שיהיה לחברה צורך מימוני נוסף. בחברה מעריכים שאכן תזדקק החברה למימון נוסף בהיקף של כ-30 מיליון דולר שיוזרם לחברה בחלקים ובהזרמות חצי שנתיות. בעלי המניות השקיעו עד היום ב-GVT כ-285 מיליון דולר בהלוואות בעלים שניתנות להמרה. 

 GVT פועלת ב-54 ערים שונות בברזיל ויש לה 400 אלף קווים בהשוואה לכ-7 מיליון קווים לחברת התקשורת הנייחת המקומית - נתח שוק של 6%-7%. 

 בחברה מרגישים בנוח עם קצב השיפור בתוצאותיה ומהעמידה ביעדים, לגבי בעיית החוב - אומרים בחברה שזו בעיקר בעיה חשבונאית ושכבר בינואר 2003 דברים יתבהרו. בחברה לא נוטים לחשוב שהכלכלה התשיעית בגודלה בעולם תיפגע לאורך זמן ובטוחים שהכלכלה הברזילאית תתייצב. 

 GVT יכלה, לכאורה, לקבל כעת יותר הכנסות בגין השקעותיה הדולריות - אך בפועל עיקר ההשקעות מאחוריה. בעלי המניות ב-GVT מעריכים שהחברה תגיע למחזור של 152 מיליון דולר ב-2002 כולה. 

 כמו כן, כפי שדיווחנו באחרונה ב-TheMarker חברת GVT סיכמה על חיבור הרשת שלה עם זו של טלפוניקה סאן פאולו בחיבור ישיר המשרת כבר היום כ-15 לקוחות. החיבור בין הרשתות מאפשר חיסכון ניכר בעלויות יצירת השיחה. תאורטית הוא יוכל בעתיד לשמש את עשרות מיליוני מנויי שתי החברות בברזיל, והן יוכלו לחסוך את התשלום לחברת התקשורת הבינלאומית - MCI וורלדקום - הנדרשת היום לתווך בכל שיחה המועברת בין הרשתות. 

 שיחות שהתקיימו גם מול בעל הזיכיון הצפוני בברזיל, האחראי על העיר ריו, לחיבור רשתות החברות במודל דומה, הוקפאו בשל תלונות חברות התקשורת המקומיות בפני הרגולטור. הזיכיון שניתן לחברות מאפשר להן לבצע את החיבורים הישירים. מהחברה נמסר שההשקעה של GVT בחיבור זה אינה גבוהה ותאפשר החזר על השקעה מהיר יחסית.