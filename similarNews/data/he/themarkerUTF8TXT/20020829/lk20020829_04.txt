מי היה מאמין לפני שנה שבנק  הפועלים (  פעלים  [10]  : ת"א)  יזכה לכותרות אוהדות בכלי התקשורת על ירידה של 30% ברווח הנקי? הסיטואציה הזו שהתרחשה היום ממחישה, אולי, עד כמה קשה מצבה של מערכת הבנקאות, שנאלצה להפריש במחצית הראשונה של השנה לא פחות מ-2.5 מיליארד שקל לחובות מסופקים. 

 המצב הקשה במערכת הבנקאות בא אתמול לידי ביטוי בדו"ח המאכזב של בנק  לאומי (  לאומי  [11]  : ת"א)  , שדיווח על צניחה של 80% ברווח, והיום בדו"ח הכספי של בנק  דיסקונט (  דסקנט  [12]  : ת"א)  שהגדיל את הפסדיו ברבעון השני ל-85 מיליון שקל. 

 התוצאות הכספיות של הבנקים הם תוצאה של המיתון הקשה במשק, שהביא לווים רבים למצב בו הם לא יכולים להחזיר את הריבית לבנק, במקרה הטוב, או את קרן ההלוואה במקרה הגרוע יותר. בתקופה זו נחשפים האשראים הבעייתיים אותם העניקו הבנקים, שנאלצים להמשיך למחוק בימים אלו עשרות מיליוני שקלים על הלוואות שנתנו בעבר ללווים מכל ענפי המשק.  מבט על התוצאות הכספיות של חמשת הבנקים הגדולים מוכיח שוב את השפעתם של משקי הבית על התוצאות הכספיות של הבנק. וכך, פועלים ולאומי, הבנקים המרכזים את רוב פעילות משקי הבית, רשמו ירידה ניכרת ברווחים, אך הישענותם על משקי הבית עזרה להם להציג שיעור רווחיות סמלי ותשואה של מספר אחוזים בודדים על ההון העצמי. 



 מנגד, הבנק  הבינלאומי (  בנלמ5  [13]  : ת"א)  ממשיך לסבול מהישענותו על הסקטור העסקי, ומדווח על הפסד של 148 מיליון שקל בחצי השנה הראשונה. בבנק דיסקונט טוענים כי מצבו של הבנק הולך ומשתפר, אך השורה התחתונה מסרבת להתאים את עצמה לאופטימיות זו, וההפסדים רק גדלים. מי שכן הצליח להציג תוצאות סבירות, הוא בנק  המזרחי (  מזרחי  [14]  : ת"א)  השמרן, שנהנה בימים אלו מתיק אשראי סולידי במיוחד ומאחזקתו בבנק טפחות. בנק המזרחי רשם את התשואה הגבוהה ביותר על ההון ברבעון השני - 9.1% בחישוב שנתי. 


 תוצאות הפועלים טובות משל לאומי 


 כמו בכל רבעון, ההשוואה בין שני הבנקים הגדולים מעניינת במיוחד, אך היא הופכת למעניינת עוד יותר על רקע הקשיים במערכת. כשמביטים בשורה התחתונה, אין ספק - בנק הפועלים הציג תוצאות טובות הרבה יותר מבנק לאומי. את הרבעון השני סיים בנק הפועלים עם ירידה של 30% ברווח בלבד, לעומת צניחה של 80% ברווחי בנק לאומי ברבעון המקביל. 

 על מנת לבדוק את פשר הירידה יש להביט תחילה על השורה העליונה בדו"ח, שם מגלים כי בנק הפועלים רשם ירידה של 11% ברווחי המימון, לעומת צניחה של 25% בסעיף זה בבנק לאומי. הירידה ברווחי המימון בשני הבנקים הושפעה מפערים בגין מדד "בגין" ו"ידוע" ומעליית הריבית בצורה חדה ברבעון השני.  נתון מעניין בתוצאות שני הבנקים הגדולים הוא היקף פקדונות הציבור שירד באופן חד בבנק לאומי במחצית הראשונה של השנה, לעומת עלייה קלה בבנק הפועלים 

 בלאומי מסבירים כי הירידה החריגה ברווחי המימון של הבנק היא תוצאה של עיוות חשבונאי שהביא להפרשה של 220 מיליון שקל. לטענתם, עיוות זה אמור להיעלם ברבעונים הבאים ולהשפיע באופן הפוך על התוצאות הכספיות. טענה זו מראה כי רווחי המימון של הבנקים לא מושפעים רק מפעילות מימון טהורה, אלא גם מעיוותים חשבונאיים שלעתים יכולים להוות תירוץ לירידה בתוצאות. 

 במבט ראשון על הדו"חות הכספיים בולטת העובדה ששיעור הגידול בחובות המסופקים של בנק הפועלים (140%) גבוה בהרבה לעומת זה של לאומי (73%). אולם, השוואת נתוני הרבעון השני של השנה לרבעון השני של 2001 מעוותת את המציאות, שכן המשבר במערכת הבנקאות החל ברבעון השלישי של 2001. השוואת נתוני הרבעונים האחרונים מראה כי ההפרשות לחובות המסופקים בשני הבנקים הגדולים, דומות (כ-0.8% מתיק האשראי בשיעור שנתי). 

 נתון מעניין בתוצאות שני הבנקים הגדולים הוא היקף פקדונות הציבור שירד באופן חד בבנק לאומי במחצית הראשונה של השנה, לעומת עלייה קלה בבנק הפועלים. הירידה החדה בהיקף פקדונות הציבור בבנקים מוסברת בחלקה על ידי קיטון של 6% בשווי תיק הנכסים הכספיים של הציבור במחצית הראשונה של השנה - ירידה שנבעה משחיקה בתיק המניות של הציבור. את היציבות בפקדונות הציבור בבנק הפועלים ניתן להסביר באופן חלקי על ידי גידול בפקדונות בבנק סיגנצ'ר בניו יורק. 

 נתון נוסף בו מוביל בנק הפועלים הוא שיעור כיסוי ההוצאות התפעוליות והאחרות על ידי ההכנסות התפעוליות. בבנק הפועלים עלה יחס זה ל-63.6%, בעוד בבנק לאומי הוא ירד ל-66.2%. 

 אז המצב היום הוא כזה: בבנק הפועלים מרוצים בעיקר מההשוואה המחמיאה לבנק לאומי; בבנק לאומי מתרצים את הנפילה ברווח ב"השפעות חד פעמיות" שלא יחזרו ברבעון הבא; בבנק דיסקונט מתעקשים שמצבו של הבנק הולך ומשתפר; בבנק המזרחי גאים באסטרטגיה השמרנית שמאירה בימים אלו את הבנק באור חיבוי, ובבנק הבינלאומי טוענים ש"ניקוי האורוות" הסתיים וברבעון הבא כבר אולי יציגו רווח. 

 מי שינבור בארכיונים ימצא הצהרות אופטימיות על "ניקוי אורוות" שהסתיים, על כך שהרבעון הבא יהיה טוב יותר, ועל סעיפים "חד פעמיים" שלא יחזרו ברבעון הבא, גם בסיום הרבעון הראשון. המציאות מוכיחה כי כל עוד מצב המשק לא משתפר, יותר ויותר לווים לא מסוגלים לפרוע את החוב, ההפרשות לחובות מסופקים גדלות, התשואה על ההון יורדת, והלימות ההון מגרדת את המינימום של תשעת האחוזים. אם המצב במשק לא ישתפר סביר להניח שדו"חות הרבעון השלישי לא יביאו עימם בשורה חדשה.