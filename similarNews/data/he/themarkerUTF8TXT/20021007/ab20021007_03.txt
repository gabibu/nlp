היום הופץ בין כל חברי איגוד הפרסום מכתב שכתבו שלושת חברי ועדת האתיקה, יוסי ארועטי שוני רבנאי ואייל בר, ובו נקראים חברי האיגוד לפנות לבוררות בפני חברי הוועדה בכל עניין הקשור לתחום האתי. 

 במכתב מדברים השלושה על הקוד האתי שצריך להנחות את אנשי ענף הפרסום, קוד שיורכב משלושה יסודות בסיסיים - "פרגון, הגינות בתחרות ואמת בפרסום" - ערכים שנדמה כי צריכים להיות מובנים מאליהם. אולם, על רקע התחרות השיווקית המחריפה, המצב הכלכלי הקשה ומלחמת ההישרדות של משרדי הפרסום, נראה כי ערכים אלה הולכים ונמוגים. 

 רצה הגורל ובאופן מקרי, הופץ המכתב יומיים בלבד אחרי שהתברר כי משרד הפרסום באומן-בר-רבנאי זכה בתקציב הפרסום של מיקרוסופט. את שורת המעשים וההתבטאויות לאחר פרסום התוצאות אפשר להגדיר בהרבה דרכים, אך אתיקה היא האחרונה שבהן. מעשים אלה כללו, מלבד טענות של המפסידים - משרדי הפרסום מקאן קשר בראל וראובני פרידן - על כך שהמכרז היה מכור מראש, גם עלבונות קשים ואפילו איומים כלפי מי שניהל את המכרז. 

 וכל זה באותו החודש בו הרשות למלחמה בסמים מזמינה  9 משרדי פרסום להשתתף במכרז על 2 מיליון שקל. ובמקביל, מתנהל המכרז של קרן הפנסיה מבטחים שגם בו נרשמו מתמודדים רבים, שקבלו כבר במהלך המכרז עצמו על אי סדרים באופן ניהולו. ועוד לא אמרנו כלום על מכרז בנק המזרחי, בו אל עינוי הדין שנקט הבנק התווסף הרפש שהטיחו המשרדים זה בזה. 

 הקמת ועדת אתיקה עשויה להיות חלק מהפתרון לתחלואים האתיים של הענף, אך אין לה הרבה סיכוי אם משרדי הפרסום לא יפנימו את העובדה שהדרך בה הם מתנהלים כורתת את הענף עליו כולם יושבים  ומה באשר ל"גניבת" לקוחות או עובדים, שפעם - לפחות על פני השטח - נחשבה לנחלתם של מיעוט והיום כולם לוקחים בה חלק? מה על הכרסום התמידי בעמלות המשרדים שנובע מכך שיש כאלה המוכנים לעבוד במחיר הפסד רק כדי להביא עוד לקוח? ומה באשר לאגרסיוויות המוקצנת שמאפיינת כל כך את הפרסומות בזמן האחרון? 

 ענף הפרסום נתקל תמיד בבעיות אתיות, הן בקרב חבריו והן מול אלה שהוא פועל מולם. אך בשנה האחרונה נראה כי הכפפות הוסרו, ובשוק החלה להתנהל מלחמה חסרת פשרות. אז נכון שעבור רבים מדובר במלחמת הישרדות, ונכון שכאשר יורים - לא תמיד יש פריווילגיה לחשוב על מוסר וקוד אתי. אבל דווקא לערכים אלה, שנשמעים כיום צדקניים ואפילו כמעט תלושים מהמציאות, עשוי להיות בסופו של דבר תפקיד חשוב בשמירה על רווחיות הענף כולו, וממילא גם על חוזקו של כל משרד בנפרד. 

 יוזמות כאלה ואחרות ליצירת חוקים המגדירים את אופן התחרות בענף כבר נעשו בעבר, אך כולם נגדעו בעודם באיבם על ידי הממונה על הגבלים עסקיים, שטען כי תהיה בכך פגיעה בתחרות בשוק. לפני כ-12 שנה נוסח "מסמך בוררות", עליו חותם כל אדם המצטרף לאיגוד חברות הפרסום, ולתקופה מסוימת אף פעלה ועדת בוררות שהתאיידה כלא היתה. עתה נשלף הרעיון מחדש, וחברי וועדת האתיקה - בתגבור מאסיווי של יו"ר האיגוד אבנר בראל - מחפשים את הדרך הנכונה לעשות אותו. 

 הקמת ועדה שכזאת, שיש לה בעצם סמכות מוסרית אך היא נטולת שיניים, עשויה להיות חלק מהפתרון לתחלואים האתיים של הענף. אך אין לה הרבה סיכוי עד שמשרדי הפרסום לא יפנימו את העובדה שהדרך בה הם מנהלים כיום את התחרות בינם לבין עצמם כורתת את הענף עליו כולם יושבים. 

 מי שמתחיל בהפחתת עמלות יוצר בהכרח מצב שבו חלק מהשוק ייאלץ ליישר קו ויגרור בסופו של דבר את כל השוק כלפי מטה. עד לפני שנתיים עמדה עמלת משרד הפרסום מתקציב הלקוח על 15%, ואיפה זה עכשיו? 

 אפשר להחליט ש"רק במכרז הזה אשתתף למרות שמשתתפים בו עוד חמישה משרדים, כי זה כסף ואולי גם יוקרה"  אבל נא לא להתפלא אם במכרז הבא ישתתפו כבר עוד שמונה משרדים. אפשר לגדף כשמפסידים במכרז, אבל מומלץ לבדוק מראש אם הוא מכור או לא. בכל מקרה, גם להפסיד צריך לדעת בכבוד,  אפילו אם משוכנעים שלא בצדק. ובשביל אלה לא צריך רק ועדת אתיקה או גוף בורר. צריך פשוט קצת שכל ישר.