בשווקים הפיננסיים אפשר היה עד לא מזמן למצוא את הקשר הישיר והפשוט בין ההתפתחויות והחדשות הכלכליות לבין התגובה של הפעילים. כשהבורסה בארה"ב היתה עולה, עלה הדולר ביחד אתה מול שאר המטבעות, וההיגיון היה שזרימת הכספים לשוק האמריקאי יוצרת גם ביקושים לדולר. לחלופין, כשהנתונים הצביעו על עלייה באבטלה, היתה הבורסה מזנקת כי השוק האמין שההתפתחות החדשה תוביל לירידת ריבית, וזו תהיה גורם חיובי בעבור שוק המניות. 

 ואולם במציאות הכלכלית הנוכחית, ההיגיון מתחיל להתבלבל ותגובות שוקי המטבע לאירועים מצליחות להפתיע גם את המומחים. הקשר בין הסיבה לתוצאה לא תמיד מובן מאליו למי אינו בקיא בפלפולים הכלכליים, ואפילו היגיון של "הפוך על הפוך אינו תמיד עובד. 

 ביום שישי, למשל, עלה הדולר האמריקאי בשיעור חד של 1% מול היורו ומול הפרנק השווייצי וב0.5%- מול הין, כשבאותן דקות ממש צנחה בורסת נאסד"ק ביותר מ-2% ורשמה שפל של 6 שנים ומדד דאו ג'ונס רשם שפל של 5 שנים. "אנשים אצלנו מגרדים את הראש" אמר סוחר מט"ח מניו יורק. 

 לא פשוט, אבל הסבר כלשהו לתנודת מטבע כה משמעותית חייב להינתן, גם אם ניתן בדיעבד. זה הולך כך: 1. יש ירידה קלה במתח בכל הקשור למלחמה עם עיראק. 2. נתון שפורסם ביום שישי הצביע על ירידה באבטלה בארה"ב. 3. חברת הדירוג מודיס הורידה את דירוג האשראי של בנק דרזדנר הגרמני. 


 רוב ההסברים לתנודת המטבע - לא מספקים 


 חלק מההסברים לא ממש מספקים. ירידת המתח בעניין העיראקי? רק מעטים הרגישו בכך, וממילא לא נראה כהתפתחות שכדאי להמר עליה. הירידה באבטלה בארה"ב היא אולי הצבעת אמון מסוימת בעוצמת הכלכלה האמריקאית, אבל רוב הכלכלנים מפקפקים בכך, ואילו שוק המניות מאוד נחרץ במסרים ההפוכים שהוא מעביר כמעט מדי יום. 

 מה עם הורדת הדירוג של הבנק הגרמני? זו הגיעה ביחד עם אזהרה לגבי הדירוג של חברת הענק אליאנז, והיא למעשה הורדת דירוג לכל המגזר הבנקאי הגרמני - ויש כבר האומרים שמצב הבנקים הגרמניים לא יותר טוב משל הבנקים היפאניים. לכן, אומרים המומחים בחו"ל, ייתכן שבקרוב יתברר שהכלכלה האירופית (וכמובן היפאנית) נמצאת במצב גרוע אפילו יותר ממצבה של הכלכלה האמריקאית, והיא זו שתהפוך שוב ליעד השקעות המועדף של מנהלי ההשקעות בעולם כולו. 

 וזו למעשה תמצית העניין כיום בשווקים הפיננסיים: לא מנסים לאתר את ההשקעה הטובה ביותר בנכס האיכותי ביותר, כי אין כאלה, אלא מה תהיה ההשקעה הפחות גרועה מכולן. להשקעה זו, אומרים פעילי השווקים, יזרמו בסופו של דבר הכספים - ומי שיידע לזהות אותה לפני אחרים הוא שירוויח. 


 קשר ישיר לשוק הישראלי 


 הקשר הישיר והמוכר בין סיבה לתוצאה מתחיל להתערער גם בשוק הישראלי. אתמול קבע שוק איגרות החוב השקליות שפל בין 4 שנים, כשהתשואות בשחרים ל5- שנים עלו ל-12.3%, יותר מאשר במשבר יוני שבו נגע הדולר ב5- שקלים - אבל בשוק המט"ח אין פאניקה. הדולר עלה אמנם אתמול ב0.5%- במסחר באופציות דולר-שקל בבורסה, אך הוא עדיין בטווח המסחר של החודש האחרון, בין 4.8 ל4.9- שקלים. שני השווקים האלה נעו בתיאום מלא, כששוק המט"ח הוא שגורר אחריו מעלה ומטה את התשואות בשוק האג"ח, אבל כיום הנוסחה כבר אינה עובדת. 

 איך זה קורה? שוב, גם אצלנו מחפשים את האפיק הפחות גרוע ונזהרים מה"הפוך על הפוך". בעוד שהגופים המוסדיים מקצרים את תיקי ההשקעות הסולדיים ומתבצרים בהשקעות שקליות קצרות, כנראה לקראת הפעלת המס על הבורסה, נראה שוק המט"ח יציב יחסית. בעוד שהאמון בשר האוצר וביכולתו לנהל את התקציב ולהקטין את הגירעון הולך ויורד, נראה שנגיד בנק ישראל נחוש לשמור על שער חליפין ולא יהסס לעשות הכל כדי לעצור התפרצות נוספת של הדולר, אם תהיה. 

 תמצית העניין בשווקים הפיננסיים: לא מנסים לאתר את ההשקעה הטובה ביותר בנכס האיכותי ביותר, כי אין כאלה, אלא מה תהיה ההשקעה הפחות גרועה מכולן 

 אלא שההיגיון הזה יכול להתהפך במהירות. לפעילי השוק ברור שככל שהמצב בשווקים יהיה גרוע יותר, כך גדלים סיכוייו של סילבן שלום להעביר את התקציב. כך גם ברור שהפער הנוכחי בתשואה בין האג"ח השקליות הקצרות (9.2%) לבין התשואה באיגרות הבינוניות (12.3%) אולי כבר גדול מדי ועשוי לפתע להצטמצם במהירות, למשל על ידי התאוששות במחירי האיגרות הבינוניות. 

 במציאות זו, גם כשלרבים ברור שהמצב הכלכלי אינו טוב וכי המשק עוד לא הגיע לנקודת המפנה, קשה גם לפסימים להחליט כיצד להשקיע. בעוד כמה חודשים, למשל, יכול להיווצר מצב שבו השחרים ייסחרו בתשואה של 15%, האינפלציה תהיה אפסית ושוק המט"ח ינוע בטווח מחירים מוגבל. האם זו תהיה הזדמנות השקעה בלתי חוזרת? לא ברור. ואולם על דבר אחד בכל זאת אפשר להמר: לנוכח האי ודאות הגדולה בכלכלה המקומית, במצב הביטחוני ובכלכלה העולמית, יהיו  בשבועות הקרובים שוקי המט"ח והכספים תנודתיים ועצבניים.