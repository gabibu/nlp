מניית גיוון אימג'ינג ממשיכה לרשום ירידות. המניה איבדה ביום שישי 10% במחזור הגבוה פי שניים מהממוצע בה, והגיעה לרמה של 7.8 דולרים, הנמוכה ב-35% מהמחיר שבו הונפקה המניה בוול סטריט. בכך השלימה המניה נפילה של 30% מספטמבר, בעוד שמדד נאסד"ק איבד בתקופה זו 14%. 

 בסוף השבוע האחרון נוספה חברה בשם תרמו-אלקטרון לגורמים הלוחצים את המניה למטה. תרמו, שהחזיקה ב-5.6% ממניות גיוון, דיווחה על כוונתה למכור 300 אלף מניות של גיוון, כ-20% מאחזקותיה בחברה. בהתבסס על מחיר המניה בסוף השבוע, מסתכמת הצעת המכירה ב-2.3 מיליון דולר. 

 תרמו, הנסחרת בבורסה של ניו יורק, מייצרת מכשור למדידה ולניתוח נתונים במגוון תעשיות, דוגמת רפואה, כימיקלים ומוליכים למחצה. החברה נסחרת בשווי שוק של 2.5 מיליארד דולר. בכך מצטרפת תרמו לבעלי עניין ולמייסדים בגיוון, המוכרים בעקביות את מניות החברה. מיוני הוגשו בקשות למכירה של כמיליון וחצי מניות של גיוון. 

 המומנטום השלילי במניית גיוון אינו ניכר בעסקיה. בסיס הלקוחות הפוטנציאלי של החברה צומח במהירות, והגיע לכ-33 מיליון מבוטחים. זאת לאחר שחברות ביטוח רבות בארה"ב אישרו למבוטחיהן החזרים בגין השימוש בגלולת הצילום של גיוון. הגלולה מיועדת לאבחון אי סדירויות במעי הדק, והיא מחליפה בדיקות פולשניות. 

 מניית גיוון ב-5 השנים האחרונות