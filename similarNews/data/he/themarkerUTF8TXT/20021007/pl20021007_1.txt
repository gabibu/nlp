האם השווקים הפיננסיים יכולים  להכתיב מהלכים פוליטיים, או לפחות את המדיניות שהפוליטיקאים יפעילו? האם במסגרת הפעילות בשווקים, סחרני האג"ח עדיין ראויים לתואר אדוני היקום, בשל יכולתם להכניע ממשלות הנזקקות לשוק האג"ח לצורך גיוס מקורות? האם ההליך הדמוקרטי הוא במידה רבה כלי משחק בידי קבוצות של עשירים, או של גורמים ממסדיים אחרים, המושכים בחוטים מאחורי הקלעים? 

 לשאלות אלה, העולות בהקשר של הבחירות לנשיאות שנערכו אתמול בברזיל, יש רלוונטיות רבה גם לישראל. בעצם, קיים דמיון בין תשובות חיוביות לשאלות הללו לבין הטענות שגורמים מרקסיסטיים מעלים זה יותר מ-100 שנה. עם זאת במקביל לדעיכת המרקסיזם ב-20 השנים האחרונות, מציגים אותן טענות גם גורמים קפיטליסטיים. גישתם היא שיכולתם של מוסדות פיננסיים גדולים והסחרנים שהם מעסיקים לפעול כאדוני היקום, אינה מתיישבת עם התפישה הדמוקרטית הבסיסית שלפיה העם בוחר ומחליף את נציגיו ומנהיגיו באופן חופשי לאור אלטרנטיבות המוצעות לו בהליך פתוח והוגן. 

 לכאורה, המקום האחרון עלי אדמות שהיינו מצפים לקבל בו עדות חותכת לכך שניתן להביס את הממסד, האליטות ואנשי הכספים הגדולים הוא דרום אמריקה. ואולם מתברר כי סטראוטיפים ישנים אינם עמידים לעולם. גם ביבשת שנהפכה לשם נרדף לשחיתות מושרשת ולפערים אדירים בין רובד צר של עשירים לשכבות אוכלוסייה רחבות של עניים מרודים - ואולי דווקא שם - ייתכנו הפתעות גדולות. 

 בבחירות עצמן, שתוצאותיהן אינן ידועות בעת סגירת הגיליון, לא תהיה הפתעה ביחס למנצח: לואיש אינאסיו דה סילווה, המכונה "לולה", ישיג יותר מפי שניים מהקולות שיינתנו לכל אחד מבין שלושת מתחריו. כל שעומד למבחן הוא אם לולה יעבור את מחסום ה-50% כבר בסיבוב זה, או שיידרש להתמודד מול אחד מיריביו ב-27 בחודש. 


 לולה אינו מועמד הממסד 


 המעניין הוא שלולה אינו מועמד הממסד, בדיוק להיפך. האיש שנולד למשפחה חסרת כל, שלא רכש השכלה פורמלית מעבר לבית ספר עממי, פועל המתכת לשעבר, פעיל ומנהיג האיגודים המקצועיים, שמערכת בחירות זו היא ניסיונו הרביעי לזכות בנשיאות - הוא העומד לנצח. 

 אין ספק כי הניצחון יהיה על אפם ועל חמתם של כל הממסדים, אלה שבתוך ברזיל ואלה שבוואשינגטון. לא רק שאנשי העסקים והפיננסים בברזיל ובניו יורק לא פיללו לילד הזה, הם עשו כל שביכולתם כדי למנוע את התוצאה המסתמנת. השווקים הפיננסיים הצביעו מדי יום במשך חודשים ארוכים נגד לולה ובעד חוסה סרה, מועמד מפלגת השלטון - מפלגת ימין-מרכז המקורבת לממסדים ולאליטות ומקובלת עליהם. 

 בהצבעה זו נחבט המטבע של ברזיל ואיבד יותר ממחצית ערכו. קשה אף יותר היה גורלן של האג"ח הברזילאיות בשוקי העולם. אלה נסחרות כיום רק בכמחצית מערכן הנקוב, כלומר ברמות תשואה לפדיון המתאימות ללווה העומד על סף פשיטת רגל. 

 זה בדיוק החשש של המשקיעים והסחרנים - שברזיל תחת לולה תודיע על שמיטת חובות, או תנהל מדיניות תקציבית מרחיבה שתדרדר אותה לפשיטת רגל. על רקע הזיכרון הטרי של האסון הכלכלי בארגנטינה והרקורד האומלל של מדינות דרום אמריקה בניהול תקציב ובהסתבכות בחובות, אין זה חשש שווא. 


 מייצג עמדות פופוליסטיות מובהקות 


 ואולם את הפחד בקרב אנשי הכספים דירבנו עמדותיו המוצהרות של לולה, שגם אם אינו מרקסיסט מהסוג הישן מייצג עמדות פופוליסטיות מובהקות. לולה רוצה לשפר את מצבם של העניים, שאותם הוא שואף לייצג בתור נשיא. איך יושג שיפור זה אם לא באמצעות הגדלה מאסיווית של הוצאות הממשלה? גם אם לולה ומשטרו יעמדו בהבטחותיהם להיות נקיי כפיים וללחום נגד שחיתות, וגם אם התקציבים שהם דורשים יופנו ליעדים מועילים כגון חינוך, בריאות ושירותי רווחה - עדיין נשארת שאלת המימון ועלותו. 

 בינתיים, תוצאה אחת של מסע הבחירות הנוכחי ברורה לחלוטין: חרף החששות מפני מדיניותו של לולה אם ייבחר, ולמרות הטלטלה העזה בשווקים ובכלכלה הברזילאית - הממסדים ואדוני היקום לא הצליחו למנוע את ניצחונו. כלומר, הם לא קובעים הכל, ורצונם אינו מתגשם תמיד. 

 בד בבד לולה לא יכניע את השווקים, לא כל שכן את "קונסנזוס ואשינגטון". יכולתה של כלכלת ברזיל להמשיך ולתפקד תלויה לא רק בהחלטות של הנשיא החדש, אלא בנכונות של קרן המטבע הבינלאומית להעמיד לרשות המדינה את המשך חבילת ההלוואות, בסך 24 מיליארד דולר, שעליה סוכם עם ממשלו היוצא של הנשיא קרדוזו. בהיעדר נכונות זו, אין סיכוי שהמערכת הפיננסית העולמית תלווה דולר אחד נוסף לברזיל. 

 לולה נאלץ להכיר במציאות זו. ואכן, זה כמה חודשים הוא ממתן באופן ברור ומשמעותי את הרטוריקה שלו, תוך הבטחה מפורשת לקבל את המגבלה העיקרית הכרוכה בהסכם הקיים עם קרן המטבע: שמירת עודף תקציב ראשוני, כלומר, לפני פירעון חובות, בשיעור של 3.75% מהתמ"ג. 


 הצדדים ייאלצו להתפשר 


 האם ניתן להסיק מכך, שלולה ניצח את אדוני היקום ובכל זאת נאלץ לקבל את מרותו של קונסנזוס ואשינגטון? מה שנכון יותר לומר הוא ששני הצדדים, האורתודוקסיה הכלכלית הוואשינגטונית והפופוליזם הכלכלי הברזילאי, יצטרכו להתפשר זה עם זה. מצד אחד, לא ניתן להתעלם מהכרעת הבוחרים בברזיל; מצד אחר, אי אפשר להתעלם מעמדותיהם של הנושים שמהם תצטרך ברזיל לבקש מימון נוסף. 

 בסופו של דבר, הוויכוח בין שתי התפישות עניינו סדרי עדיפות כלכליים: האם יציבות פיננסית ומקרו-כלכלית היא מעל לכל, או שחידוש הצמיחה הוא היעד העליון. ויכוח זה הוא הרלוונטי לישראל. הלקח מברזיל הוא שגם אם כל הממסד ישתעבד לעריצות האורתודוקסיה הוואשינגטונית, יקום בן דמותו  של לולה לקרוא תיגר על התפישה השלטת ולהציע את האלטרנטיווה הנחוצה.