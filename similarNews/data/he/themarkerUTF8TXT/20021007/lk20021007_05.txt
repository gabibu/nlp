מי שעקב היום אחרי התפתחות המסחר בבורסה ובשוק המט"ח הבחין כי בשעה 12:00 לערך החל המהפך -  הדולר החל לאבד גובה לאחר שטיפס ל-4.885 שקלים, שוק המניות עבר לעליות לאחר שירד ביותר מ-1% עם פתיחת המסחר, ואיגרות החוב השיקליות מסוג שחר החלו לתקן בחדות ורשמו עליות של קרוב ל-2%. 

 התיקון בשווקים לא היה קשור להתפתחות מדינית חיובית או לאופטימיות מוקדמת לקראת שבוע המסחר בשוקי חו"ל, אלא דווקא לגיוס ההון שביצע היום משרד האוצר, כחלק מתוכנית גיוס ההון החודשית שלו. משרד האוצר הנפיק היום איגרות חוב שקליות מסוג שחר לתקופה של 5 שנים בהיקף של 300 מיליון שקל. 

 מה שהיה מעניין בהנפקה הזו הוא התשואה. ההנפקה, שהתבצעה בצורה של מכרז הסתיימה בשעה 12:30 והתשואה בה נקבעה על 12.2%. המשמעות היא שמדינת ישראל נאלצת לשלם למשקיעים ריבית דו ספרתית, במקרה זה במשך 5 שנים. ריבית זו משקפת תשואה ריאלית של כ-8%, גם בהתחשב בתשלום המס שייכנס לתוקף ב-2003. 

 בשוק ההון התעקשו היום כי משקיעים זרים עשו "סיבוב" על חשבון האוצר, והעריכו במקביל כי גוף מוסדי מקומי גדול יצא מופסד מפוזיציה שלקח לקראת ההנפקה. הפעילים העריכו כי הזרים גרמו לעלייה בדולר אתמול במסגרת האופציות, והיום בפתיחת המסחר. עלייה זו האיצה את הירידות בבורסה, והביאה לירידת מחירים בשחרים לקראת ההנפקה, ולעליית התשואות שלהם לכ-12.3%.  שלמה מעוז, הכלכלן הראשי של בית ההשקעות נשואה זנקס, מציע לאוצר להפסיק להנפיק שחרים לתקופה של חודש, ובכך יגרום להגדלת הביקוש לסחורה שבשוק  מיד לאחר שהמכרז של האוצר נסגר במחיר של 94.1 אגורות המגלם תשואה של 12.2%, נרגע שוק המט"ח (פעילות של זרים?), ורוכשי השחרים במכרז מכרו את הסחורה בבורסה במחירים גבוהים יותר. בשוק ההון העריכו כי גוף גדול מכר אתמול שחרים (בחסר) בהיקף גדול, בהנחה שירכוש היום בהנפקה במחיר נמוך יותר, אך המכרז נסגר במחיר גבוה יותר, והוא נאלץ לסגור את הפוזיציה תוך הפסד הון גדול. עדות למכירה בחסר של גוף גדול היא הפעילות הרבה אתמול מחוץ לבורסה באיגרות חוב שהשתתפו במכרז. באוצר מודעים לעובדה שהנפקת איגרות חוב בימים אלה מגדילה את ההיצע ודוחפת את מחירי האיגרות מטה, ולכן הוחלט לאחרונה לקצר את טווח הגיוס. היום גם התקיים דיון נוסף באגף החשב הכללי ובו הועלתה האפשרות להמשיך ולקצר את טווח הגיוס, או להגדיל את משקל הגיוס בחו"ל. המטרה היא כמובן להפחית את עלות הגיוס לממשלה. 

 "היינו יכולים ללמד את השוק לקח, ולהכריז כי אין יותר שחרים עד ההודעה החדשה", אומר גורם במשרד האוצר, אך מציין כי הדבר אינו אפשרי. לדבריו, הממשלה, כריבון בשוק האג"ח חייבת לספק נזילות וסחירות ולקבוע Benchmark באופן רציף. מדובר כחלק מאסטרטגיה של האוצר כמסדיר הפעילות בשוק האג"ח, ולכן האוצר ימשיך להנפיק, גם בתשואות גבוהות של 12% ויותר. 

 שלמה מעוז, הכלכלן הראשי של בית ההשקעות נשואה זנקס, הציע היום כי האוצר יפסיק להנפיק שחרים לתקופה של חודש, ובכך יגרום להגדלת הביקוש לסחורה שבשוק. לפי הצעתו, האוצר צריך לגייס באמצעות הנפקת איגרות חוב דולריות מסוג גלבוע. אולם, למעשה לממשלה אין הרבה אפשרויות, וכל עוד המצב לא ישתפר היא תאלץ לשלם ריביות דו ספרתיות על התחייבויותיה. 

 באוצר לא מוכנים לשמוע על הנפקת גלבועים - רעיון שעלה בסערה הפיננסית הקודמת על ידי מספר כלכלנים. לדבריהם, גיוס ההון של הממשלה במט"ח צריך להיעשות בחו"ל, גם אם הדבר כרוך בעלות גיוס גבוהה יותר בהנפקת אגרות חוב שיקליות או צמודות. 

 בינתיים, באוצר מביעים פליאה מדוע הגופים המוסדיים המנהלים כספים לטווח ארוך אינם רוכשים שחרים בתשואה של 12%. "הם מפחדים שהתשואה תטפס עוד קצת, ולכן מעדיפים לא לרכוש איגרות חוב בתשואות אטרקטיוויות ביותר", אומרים באוצר. ואכן, תשואה של 12% בשחרים מעניקה תשואה ריאלית של כ-8% (בהתחשב בתשלום מס) שגם שוק המניות מתקשה להתחרות איתה. והתשואה באיגרות הצמודות למדד גבוהה מ-6%, הרבה מעל לתשואה באיגרות החוב המיועדות שמנפיק האוצר בתשואה של 5.05%. 

 האם תשואה של 12% בשחרים היא אטרקטיווית? תלוי בהערכת המשקיע. למי שמאמין כי תקציב המדינה יעבור בקריאה ראשונה בסוף אוקטובר, ובנק ישראל ישמור על יציבות מחירים בעתיד - התשובה היא כן, כי מדובר בתשואה ריאלית שלא ניתן להשיג בכל יום, ובוודאי שלא במקומות אחרים בעולם. 

 אולם, הפסימיות כנראה מנצחת בימים אלה, ומכלול גורמים שליליים, כגון החולשה בשווקי חו"ל, האפשרות למלחמה בעיראק והערכות בדבר הורדות דירוג המדינה, גורמים למשקיעים לחשוב פעמיים אם להלוות למדינת ישראל כסף בריבית של 12%, או להמתין שהמצב יהיה גרוע יותר, ולקבל ריבית טובה יותר על הלוואה זו.