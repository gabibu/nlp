איש העסקים צבי בירן, בעל השליטה בחברת תום אחזקות ביחד עם רעייתו חן, נקט היום בצעד יוצא דופן בשוק ההון המקומי, וזאת משום הצעת הרכש שפורסמה היום לרכישת החזקות הציבור במניות תום פורסמה מטעם החברה ולא מטעמו. כלומר, לשם הפיכתה של החברה לפרטית, לא ייאלץ בירן להכניס את היד לכיס ולשלם לבעלי המניות. 

 למהלך שעליו הודיעה היום החברה קדמה עבודה מכינה, אשר החלה כבר באפריל 2002 עת החלה תום לבצע רכישה עצמית של מניותיה מבעלי המניות הקיימים.  הצעד הראשון התבצע ב-30 באפריל עת שילמה החברה להדסה ובן ציון הלר כ-7 מיליון שקל בתמורה לכ-5.5% מהון המניות שלה אשר הוחזקו ע"י חברה פרטית שבבעלותם, כאשר במקביל נרכשו מקופות הגמל ומקרנות הנאמנות של חברת הברוקרים  אנליסט (  אנלסט  [10]  : ת"א)  ומהחברה עצמה כ-6.1% נוספים בתמורה לכ-7.8 מיליון שקל נוספים. 

 בהמשך החלה החברה לרכוש את מניותיה, בעיקר בעסקות מחוץ לבורסה אך גם במסגרת המסחר הרב צדדי, כך שכיום היא מחזיקה בכ-15.8% מהון מניותיה, ומניות אלה נחשבות למניות רדומות. בני הזוג בירן, העבירו לפני ימים אחדים את מניות תום בהן החזיקו באמצעות שתי חברות פרטיות, לזוג ידיים אחד - חברת אורעם פיתוח. 

 וכך, אם תעלה יפה הצעת הרכש, תשלם תום  - אשר בקופתה שכבו בתום הרבעון השני של השנה מזומנים בהיקף של כ-24.7 מיליון שקל, וזאת בנוסף לפיקדונות ולני"ע סחירים בהיקף של כ-85.5 מיליון שקל - לבעלי המניות שלה כ-14 מיליון שקל. צעד זה יהפוך אותה לחברה פרטית שבעליה יהיו בני הזוג בירן.  מבחינת הזוג בירן, הצעת הרכש שפירסמה תום היתה צעד מתבקש: העלות - על קופת החברה. הרווח יהיה רק שלהם כאשר היא תהפוך לפרטית  מלבד זהות הגוף שיממן את הצעת הרכש, קיים שוני נוסף בין ההצעה האמורה להצעות רכש אחרות שפורסמו בעת האחרונה. כך, בעוד שמרבית הצעות הרכש האחרות פורסמו ביחס לחברות אשר מניותיהן נסחרות במחירי שפל, מניית תום מצויה בימים אלה קרוב לרמת השיא שלה, שיא אשר נקבע במהלך החודשים האחרונים. 

 שנת השיא של תום, אשר עוסקת בהשקעה בחברות טכנולוגיות ובנדל"ן מניב בבריטניה, היתה לפני שנתיים. ההשקעה המוצלחת בחברת האלחוט של דוידי גילה -  ואיו (  VYYO  [11]  : NASDAQ)  , הניבה לתום רווח הון אדיר של יותר מ-51 מיליון שקל, וזאת משום שתום השכילה לממש בעת הנפקתה של Vyyo בוול סטריט, בימי השיא של תקופת הבועה - ספטמבר 2000, את מרבית המניות בהן היא החזיקה. 

 אבל גם ללא הבוננזה בדמות ההשקעה ב-Vyyo אשר סידרה את דו"חות שנת 2000, הרי תום סיימה את כל אחת מ-5 השנים האחרונות עם רווח נקי ממוצע של כ-10 מיליון שקל. וזאת, בשל השקעתה בנכסי נדל"ן מניב בבריטניה, נכסים אשר הושכרו לשוכרים בעלי יכולת פיננסית כדוגמת משרדי עורכי דין גדולים, גופים ממשלתיים וחברות מובילות ובהן חברת התקשורת Cable  &  Wireless. 

 תום ידעה לתגמל היטב את צבי בירן. בשנת 1999 הסתכמה עלות שכרו בכ-1.4 מיליון שקל, לאחר שזכה לבונוס של כ-337 אלף שקל. שנת 2000 הזכורה לטוב הביאה עמה משכורת ובונוס דומים, ובשנת 2001 התמונה לא היתה שונה בהרבה - שכר של כ-1.5 מיליון שקל, לרבות הבונוס הקבוע בסך של כ-337 אלף שקל. אבל, לבד מתגמולו של צבי בירן בגין תפקידו כיו"ר דירקטוריון ידעה החברה לצ'פר מעת לעת גם את בעלי המניות שלה - ביניהם גם בני הזוג בירן - באמצעות חלוקת דיווידנד. 

 בכל אחת מהשנים 1998 ו-1999 חילקה תום דיווידנד בהיקף של כ-3 מיליון שקל, בשנת 2000 חולק דיווידנד בהיקף של כ-5 מיליון שקל, ובשנת 2001 הספיקה תום לחלק לבעלי המניות דיווידנד בסך של כ-5.8 מיליון שקל. בסך הכל חילקה תום בארבע השנים האחרונות דיווידנד בהיקף כולל של כ-16.8 מיליון שקל, מזה זרמו מיליוני שקלים לחברות הפרטיות של בני הזוג בירן. 

 מבחינת בני הזוג בירן, הצעת הרכש שפירסמה תום היתה צעד מתבקש: העלות - על קופת החברה. הרווח יהיה רק שלהם כאשר היא תהפוך לפרטית.