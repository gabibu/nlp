* מה זה אג"ח שחר? 

 שחר היא איגרת חוב ממשלתית לא צמודה למדד, או מה שקרוי "אג"ח שקלית". רוכש האיגרת מקבל זכות לקבלת ריבית והחזרי קרן מדי תקופה מממשלת ישראל. משך החיים של אג"ח כזו (שהיא בעצם הלוואה למדינת ישראל) הוא כמה שנים. ממשלת ישראל מנפיקה את האיגרות ומגייסת הון לצורך פעילותה. האיגרת נסחרת בבורסה ומחירה נקבע מחדש מדי יום. 

 * מה הקשר בין מחיר ותשואה? 

 בין שני פרמטרים אלו קיים קשר הפוך. כאשר מחיר האג"ח יורד, התשואה עליה עולה, ולהיפך. תשואה גבוהה משמעותה תמורה גבוהה יותר לרוכש האיגרת. נניח למשל, אג"ח שמבטיחה למחזיק בה 100 שקל בעוד שנה. אם מחירה כיום הוא 90 שקל, הרי שהרווח הטמון בה הוא 10 שקלים. אם מחירה יורד ל-85 שקל, הרי שהרווח הטמון בה הוא 15 שקל. 

 * מה משפיע על מחיר האג"ח השקלית? 

 המשתנים העיקריים שמשפיעים הם גובה הריבית במשק, ציפיות האינפלציה, והציפיות לשינוי בריבית. אם קיימת למשל ציפייה לעלייה באינפלציה, האיגרת פחות אטרקטיווית, מאחר שהאינפלציה שוחקת את ערך הריבית על האג"ח. 

 אם קיימת ציפייה לירידה בריבית, האיגרת יותר אטרקטיווית, מאחר שהיא מהווה חלופה טובה יותר לאיגרות שיונפקו בעתיד בריבית נמוכה יותר. במקרה כזה מחיר האיגרת יעלה. אם יש ציפייה לעליית ריבית בעתיד, האיגרת פחות אטרקטיווית, ומחירה יירד. 

 אם לחזור לדוגמה הקודמת, נניח שמחיר האג"ח אמנם ירד מ-90 ל-85 שקל, אבל הציפיות הן שהאינפלציה תעלה מ-0% ל-5%. במקרה כזה יתקזזו (בקירוב) 5 שקלים מהרווח. 

 * מדוע מחירי האג"ח השקליות ירדו בבורסה של ת"א? 

 עקב החשש ממשבר ביטחוני וכלכלי, ומאחר שציפיות האינפלציה עלו. לפני חודש וחצי הציפיות היו לאינפלציה של כ-2% ב-12 החודשים הבאים. הציפיות הללו שיקפו את המיתון המעמיק, ואת הרגיעה שחלה בשוק המט"ח, כאשר שער השקל מול הדולר נע סביב 4.70-4.65 שקלים לדולר. 

 בתקופה האחרונה נחלש השקל והדולר התייקר. עלייה כזו עלולה להתבטא במדדים חודשיים גבוהים יותר וליצור לחץ אינפלציוני. לחץ אינפלציוני גורם לירידה באטרקטיוויות של איגרות חוב שאינן מספקות הגנה מפני אינפלציה. 

 לחלופין, כדי למנוע היחלשות נוספת של השקל (שמעודדת לחצים אינפלציונים), עשוי בנק ישראל להעלות ריבית. ציפייה להעלאת ריבית, כפי שראינו, גורמת אף היא לירידה במחיר האיגרות, ולכן לעלייה בתשואה עליהן. 

 * מה הקשר בין מחירי איגרות החוב הצמודות למדד לאיגרות שאינן צמודות? 

 איגרות החוב הצמודות מספקות הגנה למשקיע מפני עלייה לא צפויה באינפלציה. בימים האחרונים מחירן של האיגרות הצמודות לא השתנה, ואילו מחירי האיגרות הלא צמודות (האיגרות השקליות) - ירד. תנועה כזו אינה סימטרית, והיא מעידה, כנראה, על מעבר של כספים מאפיקים לא צמודים לאפיקים צמודים. מעבר כזה של כספים עשוי להעיד על חשש בציבור מפני עלייה באינפלציה. 

 * אבל קודם לכן עלו גם תשואות האיגרות הצמודות. מדוע? 

 העלייה בתשואה (ריבית) של האיגרות הצמודות נובעת מהעלייה בסיכון שמבטאת הכלכלה הישראלית. העלייה בסיכון התבטאה בין השאר בהפחתת הדירוג לבנקים הישראליים מצד סוכנויות הדירוג הבינלאומיות. סיכון גבוה יותר משמעו שגופים המלווים כסף לגורמים ישראליים דורשים פרמיית סיכון בנוסף לריבית ה"רגילה". פרמיית סיכון גבוהה יותר משמעה, בסופו של דבר, ריבית (תשואה) גבוהה יותר. 

 * מה הקשר בין מחירי האג"ח ומחירי המניות? 

 אג"ח ומניות הם שני אפיקי השקעה שמספקים למשקיע חלופה ביניהם. כאשר מחירי האג"ח יורדים, התשואה (שהיא הרווח הפוטנציאלי) עליהם עולה. לכן מי שמשקיע במניות של חברות עסקיות, דורש אף הוא מחירים שיספקו לו פוטנציאל רווח גבוה יותר. המשמעות היא דרישה ל"הנחה" על המחיר, ולכן המחירים בשוק יורדים. זו גם הסיבה שבדרך כלל כאשר מתעורר "משבר" בשוק איגרות החוב, גם מחירי המניות יורדים. במקרים רבים קיימת חפיפה בין נקודות שפל בשוק  המניות לבין נקודות שפל בשוק איגרות החוב