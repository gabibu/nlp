תשואת איגרות החוב של מדינת ישראל עלתה לרמה העולה על 12%. תשואה כזו נראתה (לרגע קט) ביוני השנה, כאשר השקל-דולר נגע ברמה של 5 שקלים לדולר. אז, האווירה היתה "רעה" עקב מהלך הפיחות, ואף נשמעו הצהרות בסגנון "הכל מתמוטט", שבאו מכיוונם של גורמים שונים הסוחרים, בין היתר, בשוק המט"ח. 

 בעקבות העלאת הריבית, השקל התייצב והתשואות הארוכות אף ירדו מרמת ה-9% בחודש יולי לזמן קצר. היום התשואות הארוכות חזרו לרמת ה-12% ואף חצו אותה בדרכן מעלה, מהלך אשר צריך להדליק נורה אדומה גדולה מאוד בעיני קובעי המדיניות, ובראשם ראש הממשלה. 12%. 


 תשואת אג"ח מדינת ישראל בחו"ל 


 שאלת הדירוג של המשק הישראלי משפיעה באופן בולט על התשואות השקליות. מקובל בעולם לתייג מדינות לפי עוצמתן הכלכלית. כולנו מכירים מושגים כמו G7, משקים מתעוררים, עולם שלישי וכן הלאה. בנוסף, מקובל כי התשואות על איגרות החוב של מדינות חזקות תהיה נמוכה משמעותית מתשואתן של מדינות חלשות. 

 לפי תשואת איגרות החוב של מדינת ישראל בחו"ל (הנמדדת במונחים של מרווח מעל אג"ח ממשלת ארה"ב, כפי שמקובל), משקיעים בחו"ל עדיין מדרגים את ישראל במקום סביר, כאשר מדובר בטווחים הארוכים. לפי הטבלה שלהן, נראה כי המשקיעים בחו"ל מאמינים כי ישראל תעבור את המשברים הנוכחיים וכי יהיה ביכולתה לפרוע את חובה. להלן תשואות דולריות על אג"ח מדינה לטווח של 7 שנים, במספר מדינות: 



 כפי שניתן לראות בטבלה, התשואה של אג"ח מדינת ישראל עדיין תואמת את קבוצת הדירוג A בחוב לטווח ארוך. ניתן גם לחפש מעט אופטימיות - תשואות האג"ח שלנו לא הגיעו לרמות של ברזיל וארגנטינה, אשר עומדות כיום על רמה של כ-25%. 


 וחזרה לישראל 


 אבל, המשקיעים המקומיים, יחד עם הזרים אשר הגבירו את פעילותם בשוק השקלי בחודשים האחרונים, "מדרגים", כפי הנראה, את מדינת ישראל במקום נמוך, כפי שמשתקף מרמת התשואות השקליות. השאלה אשר צריכה להישאל היום בהקשר זה היא האם הרמה הנוכחית היא אפיזודה חולפת בחיים הפיננסים של המשק או שמא זו הרמה "האמיתית" המבוססת בחששות הנוכחיים: המצב הבטחוני, החשש מפני אינפלציה, חוסר יכולת של המדינה לפרוע את החוב, חשש מפני ירידת הדירוג, חשש מפני קריסה אפשרית של המשק כאשר תתחיל "מלחמת המפרץ השנייה", וכן הלאה. 

 התשובה היא "כן ולא", כפי שמסביר זאת אחד הפעילים בשוק: "ציבור המשקיעים נמצא כעת בתנועה של עדר. בשונה מהשחקנים המקומיים בשוק המט"ח, אשר נראה כי הוא פועל בשיקול דעת יחסי. יכול להיות גם שהשוק מבקש 'לעשות סיבוב' על הנפקת האוצר שתהיה היום". במלים אחרות, קיימת פאניקה ולא ברור איזה חלק מהתשואה הוא באמת "אמיתי" ואיזה חלק מהווה "תגובת יתר" לאירועים. 

 דבר אחד כן ניתן לומר על רמות התשואה הנוכחיות של אג"ח מדינת ישראל: כפי הנראה, רמה של 12% אינה חריגה, ובניכוי הפאניקה שנוצרה בשוק, יש לה מספר הסברים - בעיקר המצב הבטחוני והחשש מפני מלחמת המפרץ השנייה, יחד עם החשש מפני ירידת הדירוג של המשק. כפי שאין מספר מדויק אשר יכול לשקף את הריבית ה"נכונה", כך אין שיעור תשואה מדויק לכל תאגיד או מדינה. אולם, רמת תשואה של 12% היום אינה נראית כמו אירוע חריג ופינתי, אשר עשוי להניב כבר מחר רווחי הון מדהימים למי שינצל אותה לרכישת האיגרות של ממשלת ישראל. 

 ניתן גם להניח כי רמת התשואות שנוצרה היא הבעת חוסר אמון של השוק בהנהגה הכלכלית. יש הטוענים כי המדינה והכלכלה הולכות ומידרדרות, כאשר ההנהגה שרויה בעיוורון מוחלט. ללא ספק, רמת תשואה שכזו היא בעייתית מאוד ומשקפת את המשבר הקשה אליו המשק נקלע לאחר שנתיים של מלחמת התשה בתוך ישראל ולקראת מלחמה נוספת במפרץ, שלא ברור כיצד תשפיע על המשק. 


 ישראל תפרע החוב למרות החששות 


 הנפילה וההכרה במציאות היא קשה מאוד. 12%? אצלנו? לאחר תקופה כל כך טובה שעברה על המשק בסוף שנות ה-90', קשה מאוד לקבל את המצב הכלכלי והקושי המשתקף מרמת התשואה של 12%. אולם, ככל שיעמיק המשבר והתשואות יעלו, כאשר ברור ש"מלחמת המפרץ השנייה" תתרום רבות לתהליך - כדאי יהיה להדק את החגורות בשחרים הארוכים, לקראת מהלך של ירידה בתשואות. 

 אחרי הכל, עם כל הכבוד לחששות המשקיעים, ניתן להניח כי מדינת ישראל תפרע את החוב למשקיעים. ניתן להניח כי הריביות הנוכחיות לא יישארו לאורך זמן, למרות הסביבה השלילית בה אנו חיים בהווה, וכי עלויות הגיוס יירדו בעתיד הקרוב, מצב אשר יניב רווחי הון נאים למשקיעים.