פרשת "מדיניות החיסולים" ממשיכה להכות גלים בלשכת עורכי הדין - גם לאחר שלכאורה הלשכה סיימה זה לא מכבר את בדיקת האירוע, וקבעה כי ראש הלשכה, עו"ד שלמה כהן, אינו אחראי לפרסום ההודעה שהציתה את האש בלשכה. תחילת הפרשה בהודעה לעיתונות שהוציא דובר הלשכה, אבישי אמיר, לפני כשנה. 

 בהודעה נטען כי הוועדה לשלטון החוק וזכויות האזרח בלשכת עורכי הדין, בראשותו של עו"ד יוסי ארנון, החליטה בישיבתה האחרונה להביע את "התנגדותה ל'מדיניות החיסולים' של הממשלה בהיותה הוצאה להורג ללא משפט". הדברים עוררו סערה גדולה וגררו ביקורת נוקבת, הן מבית והן מחוצה לו. 

 הוועד המרכזי של הלשכה, גוף המפולג והמסוכסך בתוך עצמו, קרא כבר למחרת הפרסום להתפטרות ראש הלשכה, שלמה כהן, כמי שבחוסר אחריותו הוציא את הודעת הוועדה, שבראשה עומד מקורבו ארנון, כהודעה רשמית של הלשכה, כאשר למעשה כלל לא נערך דיון במוסדות הלשכה על עמדתה בסוגיה. 

 כהן סירב להתפטר וטען כי ידו לא היתה במעל.  "לא ידעתי על הדיון בוועדה לשלטון החוק, והחלטתה נראית לי חפוזה, שגויה ומזיקה", אמר. "הבהרתי זאת ברבים מיד כשנודע לי עליה, ופעלתי בכל דרך להבהיר שלא מדובר בעמדה של הלשכה, אלא בהמלצה של ועדה אחת מתוך עשרות ועדות". 

 מתברר כי בלשכת עורכי הדין, כאשר מדובר בעניינים פנימיים ומאבקי כוח - הכל מותר  מתנגדיו של כהן בוועד המרכזי לא הרפו ממנו וטענו כי ידע על החלטת הוועדה ואף נתן את אישורו לפרסומה ברבים, ולא הסתייג ממנה כלל אלא רק בדיון שהתקיים בקשר אליה בוועד המרכזי. מכל מקום, לאחר שהרוחות קצת שככו נדרש לבירור הסוגייה מבקר הלשכה, עו"ד אלי בן ישראל. באוגוסט האחרון הוציא בן ישראל את הדו"ח המיוחל, אשר מסיר מעל כהן כל אחריות לפרסום, ומטיל את האחריות כולה על כתפיו של הדובר, אבישי אמיר. 

 מדו"ח המבקר התברר כי בערב הפרסום פנה עו"ד ארנון לאמיר וביקש ממנו לפרסם את ההודעה. מאחר שכל פרסום שכזה דרוש את אישורו של כהן, הודיע הדובר לארנון כי בכוונתו לפנות לראש הלשכה ולאשר עימו את הפרסום. אולם, ארנון אמר כי אין צורך בכך, שכן כהן יודע על ההחלטה וכבר נתן לארנון אישור לפרסם את ההודעה בשיחה שקיים עימו. בדיעבד, טען ארנון בפני המבקר, המצג שהציג לדובר בדבר אישורו של כהן היה בלתי מדויק. 

 בן ישראל קבע כי ראש הלשכה לא קיבל מידע על הדיון בוועדה ועל החלטתה, וכי לא התבקש לאשר את פרסום ההודעה לעיתונות. במקביל, מתח המבקר ביקורת על דובר הלשכה וקבע כי "למרות שעו"ד ארנון, יו"ר הוועדה, אמר לדובר כי ראש הלשכה אישר את פרסום, הדובר צריך היה, לאור תוכנה של ההחלטה, להביא בכל זאת את נושא הפרסום לידיעת ראש הלשכה ולאישורו". 

 לכאורה, יכול היה העניין להסתיים כאן, אולם עורך הדין עמוס ון אמדן, אשר ייעץ לדובר הלשכה בהליכי הבדיקה של המבקר, החליט לפרסם מאמר מטעמו על הליכי הבדיקה שנערכו ועל אי תקפותם בשל הימנעות המבקר מלבחון ראיות המעידות כי כהן ידע גם ידע על פרסום ההודעה הבעייתית.  עו"ד ון אמדן: ראש הלשכה מנהל מסע דיסאינפורמציה שיטתי בכל הקשור למעורבותו בפרסום ההחלטה וניסיונו למנוע כי ייוודע ברבים חלקו האמיתי בעניין 

 ון אמדן היה בבחירות האחרונות במחנהו של כהן, והוא פעיל בלשכה - בעיקר בפורום הנזיקין. בראש הפורום  עומד יראון פסטינגר, ממתנגדיו העזים של כהן, ומי שככל הנראה יתמודד בבחירות הקרובות כנגדו על ראשות הלשכה. ון אמדן שייך היום למחנהו של פסטינגר. לאחרונה החליף ון אמדן מכתבי שטנה עם כהן בקשר לסילוקו על ידי האחרון מישיבת הוועד המרכזי בה ביקש להשתתף. 

 ון אמדן העלה את השגותיו על דו"ח המבקר תחת מאמר הנושא את הכותרת "שטחי ולא מספק". במאמר העלה תהיות לגבי מספר נקודות שלא נבחנו, לכאורה, ע"י המבקר. הראשונה, נוגעת לטענת הדובר כי כבר בערב בו פורסמה ההודעה פנו לראש הלשכה מספר עיתונאים לקבל את תגובתו. למרות זאת לא ניסה המבקר לבחון את העניין שהיה מגלה, לכאורה, כי ראש הלשכה כבר ידע על הפרסום. 

 נקודה נוספת, לטענת הדובר, היא העובדה כי עוזרו של ראש הלשכה ביקש אותו למחרת היום לדאוג ולהפיץ את ההודעה גם לעיתונות בערבית, ובכך גילה למעשה כי ידע ואישר את הפרסום כבר יום קודם. ראש הלשכה בנקודה זו טען כי הדובר כנראה התבלבל ובמקום להוציא הודעת הכחשה לעיתונות הערבית הוא הוציא את ההודעה הפרובלמטית. 

 ון אמדן ביקש כי מאמרו יתפרסם בביטאון הלשכה, "עורך הדין", היוצא לאור אחת לשישה שבועות ומופץ לכל עורכי הדין החברים בלשכה. את המאמר הוא העביר לטענתו לידי עורך הביטאון, יצחק טוניק, וציין על גביו כי הוא ייצג את דובר הלשכה בפרשה. 

 למחרת קיימה מערכת הביטאון ישיבה בה נדון נוסח המאמר והוחלט על פרסומו בביטאון הקרוב שהיה אמור להתפרסם באמצע חודש ספטמבר. אלא שבאופן מפתיע, טוען ון אמדן, ביום בו ירד הביטאון לדפוס פנתה יו"ר ועדת המערכת של הביטאון, עו"ד אתי לבני, לטוניק ודרשה את  הוצאת המאמר. זאת, מאחר שפנו אליה חברי מערכת אשר הסתייגו מפרסומו בהיות המחבר מייצגו של הדובר בהליכי הביקורת שהתקיימו, ולמעשה, "מדובר בניסיון של עובד הלשכה שלגביו נמתחה ביקורת לערער על ממצאי הביקורת באמצעות עורך דינו". 

 טוניק הודיע לפיכך למחרת היום לוון אמדן כי נאלץ לגנוז לעת עתה את המאמר. בעקבות זאת פנה ון אמדן לבג"ץ. בעתירה שהגיש נגד הלשכה והעומד בראשה טוען ואן אמדן כי פעולתה של לבני והתיזמון של הוצאת המאמר מהביטאון ביום ההדפסה אינו מקרי, וכי פעולותיה של לבני מכוונות ע"י ראש הלשכה עצמו, "כחלק ממסע הדיסאינפורמציה השיטתי שהוא מנהל בכל הקשור למעורבותו בפרסום ההחלטה וניסיונו למנוע כי ייוודע ברבים חלקו האמיתי בעניין". 

 ע"י הוצאת המאמר, טוען ון אמדן, מבקש כהן למנוע דיון ציבורי אמיתי בחלקו בפרשה. ון אמדן מציין בעתירתו כי הראיה שמאמרו הוצא מהביטאון משיקולים זרים ועפ"י הוראתו של כהן היא כי באותו ביטאון עצמו התפרסמה כתבת עמדה מטעמה של עו"ד נורית שניט שכותרתה "העלילה הופרכה". לדבריו, הכתבה מציגה את דו"ח המבקר כניצחון לראש הלשכה, מטילה את האשמה על הדובר וטוענת כי על חברי הוועד המרכזי להתנצל בפני ראש הלשכה על נקיטת עמדה כנגדו. 

 בקשתו של ון אמדן לצו ביניים שימנע את הדפסת הביטאון נדחתה ע"י בג", ודיון בבקשתו להורות ללשכה לפרסם את מאמרו יתקיים בסוף החודש הזה. סביר שעד אז, ועוד בטרם הדיון, יחליטו בלשכה לאשר לוון אמדן את פרסום המאמר ובכך למעשה תתייתר עתירתו. אתמול היתה אמורה להתכנס ועדת המערכת לדון בעניין אך הישיבה נדחתה לעוד יומיים. 

 בכל מקרה, גם ללא עתירתו של ון אמדן תמיד מדהים לראות את התנהלותה של לשכת עורכי הדין המורכבת, כידוע, מבעלי מקצוע הרואים עצמם בחזית המלחמה על "שמירת החוק". כאשר מדובר בעניינים פנימיים ומאבקי כוח - הכל מותר. מה שבטוח, בעתיד הקרוב נראה עוד הרבה מאבקים בסגנון בוטה המאפיינים כל כך את הלשכה ועסקניה שכן אין לשכוח - אנו נמצאים בשנת בחירות.