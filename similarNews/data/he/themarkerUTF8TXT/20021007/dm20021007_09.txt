"בראש וראשונה, מטרתה של רשות ניירות הערך של ארה"ב (SEC) היא להגן על המשקיעים ולשמור על ישרתם של שוקי ניירות הערך"... מתוך  "הקדמה - רשות ניירות הערך: מי אנחנו ומה אנחנו עושים".  [10] 

 זו בדיוק הנקודה בה כשלה רשות ניירות הערך בפרשיית אנרון, טוען דו"ח חריף ששלחה ועדת הסנאט החוקרת את פרשיית אנרון ליו"ר רשות ני"ע בארה"ב, הארווי פיט. הדו"ח שפורסם אמש בכלי התקשורת עשוי היה לעורר סערה ציבורית, אלמלא כבר היה הציבור בעינה של סופה, מהקשות שעברו על שוק ההון העולמי מזה שנים רבות. 

 המשקיעים נותרו חסרי הגנה, נאמר במכתב ששלחה ועדת הסנאט שבראשותו של הסנאטור ג'וזף ליברמן לפיט. הדו"ח קובע כי הרשות נמנעה מלערוך ביקורת על דו"חותיה השנתיים של אנרון מ-1997 ואילך. אילו היתה הרשות לוחצת על אנרון להבהיר פרטים שהופיעו בדו"ח שלה ב-1999, חלק מההפסדים העצומים שנגרמו למשקיעים ולעובדי החברה היו נמנעים, אמר הדו"ח. 

 הדו"ח מפרט על פני עשרות ומאות עמודים כיצד הצליחה אנרון לבצע את ההונאות ולחמוק לחלוטין מפיקוח הרשות, סוכנויות דירוג האשראי והאנליסטים בבתי ההשקעות במשך שנים. מסקנות הדו"ח הן שמערכת הפיקוח שבקה באופן יסודי במקרה אנרון, למרות שלא מצאה הוכחות לעבירות במתכוון על ידי הרשות. הכשלון היה שיטתי וקטסטרופלי, לא היססו חברי הסנאט לכתוב.  ב-1992 התירה רשות ני"ע לאנרון להשתמש בשיטה חשבונאית הפתוחה למניפולציות עבור חישוב שוויים של חוזי אנרגיה שלה 

 במהלך שנות ה-90 היו לרשות סיבות לפקפק באמינותם של מבקרים חשבונאיים ודירקטוריונים, ובכל זאת נמנעה הרשות מלמלא את הפער שנוצר, אמר הדו"ח. ב-1992 התירה רשות ני"ע לאנרון להשתמש בשיטה חשבונאית הפתוחה למניפולציות עבור חישוב שוויים של חוזי אנרגיה שלה. הרשות התירה לאנרון ליהנות מפטור מרגולציות הנוגעות לחברות שירותי תשתית ציבוריות. 

 פיט הגיב בהצהרה כי טרם הספיק לקרוא את הדו"ח המלא, אולם כל המסקנות יישקלו בכובד ראש, והרשות תפעל לשפר את חוקי הגילוי הנאות. 

 כמעט ואפשר לחוש חמלה לפיט המסכן. הוא לא היה יושב ראש הרשות בתקופה עליה שופך הדו"ח את קיתונות הרותחין שלו. קודמו בתפקיד, ארתור לוויט, הגיע למעמד אגדי כמעט, ועכשיו פיט צריך לאכול את התבשיל שהקדיח לוויט. 

 כמעט פאתטי להיזכר עתה בזעם שעוררה פרשיית ארתור אנדרסן - אותו משרד רואי חשבון אשר סייע לאנרון בתעלוליה החשבונאיים הפליליים. כיצד העזו רואי החשבון, שאמורים היו להיות כלבי השמירה העומדים בפתחו של ציבור המשקיעים שקוראים דו"חות פיננסיים, למעול באמון שניתן בהם? 

 והכעס על בנקי ההשקעות שריפדו את כיסיהם של מנכ"לים בהקצאות של מניות בהנפקות ראשונות, שלציבור המשקיעים הרחב לא היתה גישה לו. 

 והרוגז על האנליסטים ששיקרו למשקיעים והמליצו על חברות מפוקפקות כדי להביא לבנק לקוחות חיתום מכניסים. 

 והריתחה שעוררו מנכ"לים שמשכו משכורות ואופציות בסכומים דמיוניים, ורכשו וילונות אמבטיה באלפי דולרים, וגם סחרו על פי מידע שלא חשוף לכל הציבור. 

 והתדהמה על מעורבותם של בכירים בחברות נכבדות ברכישת סטארט אפים בשעה שהחזיקו במניותיהם באופן פרטי. 

 ומנוד הראש על חברות כמו כרומטיס שנרכשו במיליארדים רבים ללא צידוק ובבולמוס שמזכיר ילד קטן בחנות ממתקים. 

 מה כל אלה לעומת סוכנות ממשלתית נכבדה שמעלה בתפקידה הראשון במעלה? לא מעט. ובכל זאת, המילים עשויות להרתיח את דמו של כל פראייר שנקרא משקיע. פרשייה זו לא תסתיים כאן. הסנאט שכח להזכיר את תפקידו, ותפקידו של בית הנבחרים השני בארה"ב בהעלמת העין הקולקטיווית שאיפשרה את עלייתה ונפילתה של אנרון. 


 קישורים נוספים 
 דו  "  ח קשה של הסנאט על רשות ני  "  ע בארה  "  ב:  "  כישלון שיטתי וקטסטרופלי  "  בפיקוח על אנרון  [11]