שבועיים חלפו מאז אישרה הכנסת את הרפורמה במס, ב-24 ביולי 2002, על פי המלצות ועדת רבינוביץ' ועושה רושם כי הציבור בישראל עדיין לא הפנים את השינוי שאמור לחול במשטר המס בישראל החל מ-1 בינואר 2003. 

 מבין כל סעיפי החוק השזורים בתיקון מס' 132 לפקודת מס הכנסה, נראה כי עיקר העניין מצוי בפרק מיסוי שוק ההון, אשר לאחר למעלה מעשור של נגיעה בו על ידי ועדות ציבוריות שונות שלא צלחו, צפוי לרקום עור וגידים בתחילת השנה הבאה. 

 אופן שיטת המיסוי שהושתה על אפיק שוק ההון, הטומנת בחובה שיעורי מס שונים למכשירים הפיננסיים הקיימים בשוק ההון, מועדי תחולה שונים והפלייתם לטובה של ניירות ערך הנסחרים בבורסה בישראל על פני ניירות ערך זרים הנסחרים בחו"ל, עשויה להוביל את המשקיעים לניתוב בין המכשירים השונים על מנת למזער את נטל חבות המס שתוטל עליהם מרווחים מאותם מכשירים. 

 ככלל, פרק מיסוי שוק ההון דן בהרחבת יריעת המס על שוק ההון לגבי יחידים וחברות שלא חל עליהם חוק התיאומים בד בבד, עם הרחבת מעגל ההכנסות החייבות במס בישראל משוקי חו"ל לאחר המעבר לשיטת מיסוי פרסונלית בישראל. 

 על קצה המזלג, נציין רק כי על רווחים בבורסה בישראל, לרבות רווחים מפקדונות בנקאיים ותוכניות חיסכון, יוטל מס בשיעור של 10% או 15%, בהתאם לתנאי הצמדתו של המכשיר הפיננסי, בעוד שלגבי רווחים מני"ע זרים הנסחרים בחו"ל יוטל מס בשיעור של 35% עד לתום שנת 2006 ולאחר מכן יושוו שיעורי המס לאלו החלים בישראל. 

 מטרת הפלייתם לרעה של השווקים בחו"ל על פני שוק ההון בישראל נועדה בעיקר לעודד את הפעילות בבורסה בישראל, אולם יצירת חוסר שיווי משקל במס החל על הכנסות ממקורות הכנסה זהים, לרוב מוליד תכנוני מס לגיטימיים, כפי שיובהרו בחלקם להלן. 

 להלן מספר חלופות להקטנת נטל המס על הכנסות מסוימות בשוק ההון החל משנת המס 2003: 


 החזקת פיקדון בנקאי כיחיד ולא כחברה 


 שיעור המס החל על הכנסות ריבית מפיקדון בנקאי בידי חברה (גם אם לא חל עליה חוק התיאומים) הינו 36% והוא יחול החל מה-1 בינואר, 2003, גם על הכנסות ריבית מפיקדון בנקאי בחו"ל, ללא אבחנה בין מקום קבלת כספי הריבית בפועל. 

 לעומת זאת שיעור המס שיחול על הכנסות ריבית מפיקדון בנקאי בידי יחיד החל מה-1 בינואר, 2003, יהיה 10% אם הפיקדון אינו צמוד או 15% אם הפיקדון צמוד מטבע או מט"ח. 

 משום כך, במסגרת ניהול תיק השקעות מגוון קיימת עדיפות ברורה להפרדה בין מרכיב תיק ניירות למרכיב הפקדונות. בעוד שתיק ני"ע ניתן להחזיק באמצעות חברה שלא חל עליה חוק התיאומים או חברת החזקות זרה כפי שיובהר בהמשך, הרי שלגבי מרכיב הפקדונות קיימת עדיפות ברורה להחזקת הפיקדון הבנקאי בידי היחיד ולא החברה, בייחוד ככל שמדובר בפיקדון בנקאי בחו"ל. 


 החזקת תיק ני"ע בחו"ל באמצעות חברת החזקות זרה 


 כאמור לעיל, בעוד שאת מרכיב הפקדונות בתיק השקעותיו של יחיד מומלץ להחזיק במישרין ולא באמצעות חברה, הרי שלגבי תיק ני"ע בחו"ל יש לבחון העדפה לניהול התיק באמצעות חברת החזקות זרה שאינה חייבת במס במדינת מושבה על רווחים מני"ע (כגון: חברת offshore). 

 החזקה כאמור, תיחשב על פי הדין הישראלי לאחר הרפורמה כהחזקה בחברה נשלטת זרה שעיקר הכנסותיה פסיוויות (חברת CFC) ומכאן שהיחיד יחויב על רווחי חברת ההחזקות במס בשיעור של 25%, ובלבד שאין המדובר ברווחים העולים לכדי עסק. ואולם, עד לתום שנת 2006, שיעור מס זה הינו נמוך משיעור המס שיחול על היחיד בהשקעותיו הישירות בני"ע זרים בחו"ל שהינו עומד על 35%. 


 השקעה בפקדונות צמודי מדדי מניות או נכסים סחירים אחרים 


 ההבדלים בין שיעורי המס השונים שיחולו על הרווחים ממכשירים פיננסיים בשוק ההון, יוליד בקרוב, ככל הנראה, מכשירים פיננסיים מורכבים כגון פיקדון בנקאי צמוד מדדי מניות או ני"ע נסחרים, בעיקר בכל הקשור לשווקים הפיננסיים בחו"ל. בבורסה האמריקאית נסחרות מניות המשקפות את החברות הגדולות הנכללות במדד הדאו ג'ונס או משקפות אינדקסים ענפיים כגון: "מניות דיימונד" או "מניות אינדקס" והן נחשבות כניירות ערך נסחרים לכל דבר ועניין. 

 השקעה במניות אלו במישרין בידי היחיד עד לתום שנת 2006, תוליד חבות מס של 35% על הרווחים מניירות אלו. יחד עם זאת, תשואה זהה על מניות אלו ניתן להפיק מהשקעה במכשיר פיקדון בנקאי, שהריבית עליו צמודה לשינויים בשערי מניות אלו ואשר תהא חייבת במס בשיעור של 15% בידי היחיד. 


 השקעה בקרן נאמנות פטורה 


 החל משנת 2003 משטר המס שיחול על קרנות נאמנות בישראל ומחזיקי היחידות בהן ייקבע בהתאם לאחד משלושה מסלולים שבהם תבחר הקרן. אחד המסלולים שנקבעו במסגרת הרפורמה לקרן נאמנות הינו "קרן נאמנות פטורה", שנציב מס הכנסה יאשר אותה כקרן שרווחיה והכנסותיה פטורים ממס. עם זאת, רווחים המחולקים מקרן נאמנות פטורה או פדיון היחידות בה יחויבו במס בשיעור של 25% בידי היחיד. השקעה בקרן נאמנות פטורה, עד לתום שנת המס 2006, המתמחה בהשקעות בני"ע זרים עשויה להמיר את שיעור המס החל על רווחים מני"ע זרים בידי היחיד מ-35% ל-25% בעת חלוקת רווחי הקרן או פדיון היחידות בה. 


 אחרית דבר 


 הרעיון בבסיס מיסוי שוק ההון הינו נכון ורצוי, אך קביעת שיעורי מס שונים על הכנסות ממקור הכנסה זהה בפקודת מס הכנסה הינה ככל הנראה משגה. כפי שהובהר לעיל, מדרג שונה של שיעורי מס על הכנסות אלו יוליד בהכרח יצירת מכשירים פיננסיים מתוחכמים שיקטינו את חבות המס של המשקיע.