אופצית רכש (call) היא מכשיר פיננסי אטרקטיווי במיוחד; גדולתה בכך שהיא מגדרת מראש את היקף הסיכון בה - מחיר האופציה, שהוא בדרך כלל נמוך במיוחד - אבל מותירה את מרווח הרווח שלה פתוח לאינסוף. הישראלים חובבים מאוד את האופציה הזו. שוק האופציות של תל אביב הוא אחד המפותחים בעולם, גם אבסולוטית, ובעיקר יחסית להיקף הפעילות בשוק המניות; גם ממשלת ישראל מגלה חיבה יתרה לפעילות זו. 

 במונחים מקצועיים, ממשלת ישראל מתמחה בכתיבת אופציות. הממשלה מגלה להיטות בלתי ברורה להשתתף בסיכון עם היזמים הפועלים בשטחה, ובעצם לנטרל במידה רבה את מרכיב הסיכון בפעילות היזמית בישראל, בשעה שהיזמים לרוב לא מתנדבים לשתף אותה גם בסיכוי (ברווח). ענף הבנקאות עובד כך זה שנים ארוכות. הרווח של הבנקים שמור כולו להם, הקטסטרופות (ויסות המניות, קריסת בנק למסחר) שמורות כולן למשלם המסים. 

 גם ענף התשתיות נראה כמאמץ את הנוהג. כמה ממכרזי התשתיות האחרונים, למשל בתחום התפלת המים, הסתיימו במחירים נוחים במיוחד מבחינת ישראל. המדינה יצאה לחגוג, אבל יש מקום לחשוד כי החגיגה מוקדמת מדי. האפשרות כי זוכי המכרזים יחזרו למדינה בעוד כמה שנים, יציגו הפסדים כבדים וידרשו לשנות בדיעבד את תנאי הזכייה שלהם, נראית לא בלתי סבירה. וכי מישהו יכול להעלות על דעתו שישראל תיתן לחברת תשתית חשובה בתחומה לקרוס? 


 המדינה נחלצה רק לעזרת יזמים כושלים 


 עובדה, עד כה המדינה נחלצה רק לעזרת יזמים כושלים, ולא להפך. כך לגבי חברות הכבלים; לפני 12-14 שנה רכשו חברות הכבלים מידי המדינה זיכיון לשידור באזורים גיאוגרפיים מסוימים. הרכישה הותנתה בדרישות שונות. חברות הכבלים הסכימו לכל ההתניות, אבל לא עמדו באלה שלא היו נוחות להן. למשל, התניות יקרות כמו חיבור הפריפריה לרשת הכבלים, או כמו היקף הפקות מקור. מה עשתה המדינה לחברות הכבלים? לא עשתה דבר. 



 12 שנים חלפו, ואופציית ה-call שבידי חברות הכבלים רק השתכללה. זה ארבע שנים שמתנהלים דיונים על מיזוג חברות הכבלים. לפני כחצי שנה סוכמו תנאי המיזוג. בינתיים, הפריחה הגדולה של ענף התקשורת התחלפה במפולת, ועמה גם הלחצים של חברות הכבלים על הממשלה. 

 הכתובת הפעם היא מועצת הכבלים, בראשותה של דורית ענבר. זה חודשיים שענבר מסמנת קו של נסיגה מתמדת מההגבלות שהוטלו על החברות במסגרת המיזוג. נדרש מהכבלים להשקיע סכום מסוים בהפקות מקור? לא נורא, ישקיעו פחות. נלקחה ערבות למקרה (לא בלתי סביר, על רקע ניסיון העבר) שהם יפרו את תנאי המיזוג? אפשר לקצץ את הערבות בשליש. נדרש לאפשר לחברת הלוויין להתחרות על גבי אותה התשתית? הלוויין יוכל להסתדר גם בלי. תשתית הכבלים אמורה היתה להיות פתוחה לשידור של ערוצים מתחרים? נסתדר גם בלי מתחרים. הכבלים רוצים להסיר הפיקוח על מחיר החבילה ולייקרה? אין בעיה, נשקול בחיוב. 

 ענבר הסירה כמעט את כל ההגבלות שאמורות היו לשמר תחרות כלשהי לפעילות הכבלים, בטענה כי חברות הכבלים קורסות וזקוקות להגנה. מי שכנראה לא זקוק להגנה בעיניה של ענבר הוא קהל צרכני הכבלים, משלמי המסים, שכתוצאה מפעילותה הברוכה ייאלץ בקרוב להתמודד עם שירות כבלים יקר יותר ותחרותי פחות. העיקר שבעלי המניות של הכבלים ייצאו ללא נזק.