השכר הממוצע בסקטור העסקי נשחק במאי ב-0.98% בהשוואה לאפריל בניכוי השפעת האינפלציה והשפעות עונתיות, והוא עומד על 7,396 שקל בחודש במחירי יוני 2002. השכר בסקטור הציבורי, העומד עתה על 6,773 שקלים בחודש, נשחק בשיעור דומה (לתרשים המתאר את ההתפתחויות בשכר,  לחצו כאן  [10]  ). 

 הירידה בשכר נובעת כמובן מהמיתון המחריף. היא לא התחילה במאי - השכר בסקטור הפרטי במאי נמוך ב-7.6% מהשיא שרשם שנה קודם לכן, והשכר בסקטור הציבורי נשחק ב-11.8% לעומת השיא. האם השכר ימשיך להישחק? בכמה? עד מתי? ובכלל - מה ניתן ללמוד על היחס בין שינויי השכר לשינויים באינדיקטורים מקרו-כלכליים אחרים? 

 הנקודה שבה הניתוח מתחיל היא מה שנראה כרבעון הטוב ביותר שהיה לכלכלה הישראלית אי פעם - הרבעון השלישי של שנת 2000, כלומר לפני כשנתיים. ברבעון זה התוצר הישראלי קבע את שיא כל הזמנים, ההשקעות בהון סיכון ישראלי היו הגבוהות ביותר אי פעם, הייצור התעשייתי, היבוא והיצוא היו ברמות שמעולם לא שהו בהן, מחירי המניות היו בשיא היסטורי והאינפלציה היתה בשפל חסר תקדים. 

 רווחי החברות, ובראשן הבנקים, היו בשיאם, הכסף היה קל להשגה, השקל היה חזק, מנהלים ויזמים היו מודלים לחיקוי, הטיסות לחו"ל היו מלאות, מסעדות היוקרה הדפו את הסועדים שלא הזמינו מקומות מראש וקופת הממשלה התנפחה ממסים. 

 הפעילות הכלכלית השוקקת והביטחון האישי היחסי ששרר (זה היה בדיוק לפני שהאינתיפאדה החדשה פרצה) יצרו אצל משקי הבית והפירמות תחושת עושר וביטחון כלכלי, שהתבטאו בהוצאות לצריכה אצל הראשונים ובהשקעות גדולות אצל האחרונים. 

 ואם הרבעון השלישי של 2000 היה תקופת שיא, משמעות הדבר היא שלאחריו העניינים החלו להידרדר: בארבעה מתוך חמשת הרבעונים שבאו לאחר מכן התוצר נסוג, מחירי המניות הידרדרו, חברות רבות עברו להפסדים והזהירו את המשקיעים מפני העתיד, שיעור האבטלה נסק, השקל הלך ואיבד מזוהרו, בתחילת השנה שטף גל פיגועי טרור את ישראל ובמארס יצאנו למבצע "חומת מגן". בהמשך הריבית ירדה, אך בכך האיצה את הפיחות שהביא לגל אינפלציוני. וכל זה קרה תוך כדי הגדלת יעד הגירעון של הממשלה והמשך המיתון בשוקי העולם. 

 למרות שהמצב הזה נמשך עד היום, השכר, הן בסקטור הפרטי והן בסקטור הציבורי, המשיך לעלות. למעשה, הוא המשיך לעלות עד אפריל-מאי 2001.  רק כשמונה חודשים אחרי שהמיתון החל - השכר התחיל לרדת  רק כשמונה חודשים אחרי שהמיתון החל - השכר התחיל לרדת. 

 הוא ירד כמובן במונחים אבסולוטיים, אך גם אחרי ניכוי השפעות עונתיות כגון מתנות לחגים, בונוסים של סוף שנה או עדכוני שכר תקופתיים - וגם במונחים ריאליים. הדבר נכון במיוחד במחצית הראשונה של 2002, שהתאפיינה באינפלציה מהירה. 

 למעשה, גם הכלכלה הריאלית - אותו מושג קצת מופשט הכולל בתוכו את ההשקעות, היבוא והיצוא, התעסוקה, האינפלציה - גם היא פיגרה אחרי מדדים אחרים שבישרו על המשבר ההולך ומתרחש: מדדי המניות בבורסות של הכלכלה הגדולה בעולם, ארה"ב. 

 הנפילה במניות הטכנולוגיה בוול סטריט, שהחלה עוד במארס 2000, היתה הסימן הראשון למיתון העולמי שיבוא אחרי כמה שנים של טירוף מערכות שהוזן על ידי השקעות ענק בטכנולוגיה ויצירת עושר, שהיום ברור שחלק ניכר ממנו היה מדומה. 

 אם נקבץ את שתי התקופות לאחת וגם נצטייד במידה לא מבוטלת של חוכמה לאחר מעשה, הרי שהשכר התחיל לרדת יותר משנה אחרי שהסימנים הראשונים של משבר ממשמש ובא הופיעו, ולפחות חצי שנה אחרי שמאסת הנתונים השליליים היתה גדולה מכדי שניתן יהיה להתעלם ממנה. 

 האם יש סיכוי שהירידה בשכר הגיעה למיצוי? המיתון נמשך, השווקים הפיננסיים מנסים עדיין להתאושש מהטראומה של הפיחות והאינפלציה, האלימות נמשכת, האופק המדיני מתקצר מיום ליום וההתאוששות בשוקי העולם מתמהמהת. 

 ולא רק זאת: המיתון הנוכחי חריג גם בהשוואה למיתונים קודמים, שכן מעגל האבטלה התרחב לא רק לעובדים בלתי מיומנים, בלתי מנוסים ומעוטי הכשרה כי אם גם לכיוון העובדים המנוסים ועתירי ההשכלה. ההתפתחות הזאת שוברת כמה מהנחות היסוד של הכלכלה הישראלית ואיתה כמה מקשיחויות השכר שנוצרו לאורך השנים. 

 האם השכר ימשיך לרדת? הנה נתון אחד שיכול לסייע במציאת פתרון:  השכר כיום דומה לזה ששרר בכלכלה הישראלית לפני כשנתיים, בעת שהמשק היה בשיאו  השכר כיום דומה לזה ששרר בכלכלה הישראלית לפני כשנתיים. נכון: השכר כיום דומה לזה שהיה בעת שהמשק היה בשיאו. 

 בכמה הוא יכול עוד לרדת? 2000 היתה שנה חריגה בכלכלה הישראלית - שנה של צמיחה מהירה באמצעיתו של מיתון שהחל כשנתיים לפני כן וחתם עשור של צמיחה מהירה. אם ניקח את 1998 כשנת בסיס, הרי שהשכר הממוצע בסקטור העסקי, המתואם עם המציאות הכלכלית הריאלית יותר מאשר השכר בסקטור הציבורי, נע אז סביב 6,800 שקל לחודש במחירי יוני 2002 - כ-8% מתחת לרמתו הנוכחית. 

 האם שם התחתית? מכיוון שהמקורות להגדלת ההכנסות של החברות מעטים ומכיוון שלמעשה ההכנסות קטנות, הדרך העיקרית שלהן להתמודד עם המצב, בוודאי בסביבה שבה קשיחויות השכר מתרופפות, היא על ידי פיטורים והקטנת שכר. הדו"חות הכספיים של החברות הנסחרות בוול סטריט מצביעים בבירור על ההתפתחות הזאת, ואין סיבה שכאן זה יהיה שונה. 

 עם ירידת השכר, הכנסות המדינה ממסים יקטנו ומקביל הוצאותיה לתמיכה באלה שייפלטו ממעגל העבודה ובאלה שהיא תיאלץ להשלים את הכנסתם - יגדלו. וגם אם המיתון ייפסק מחר, ייקח זמן עד שהשכר יתחיל לעלות. 


 קישורים נוספים 
 לתרשים המתאר את ההתפתחויות בשכר  [11]