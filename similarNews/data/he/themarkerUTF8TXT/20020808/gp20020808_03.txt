"לאן עוד אפשר לרדת מ-2.5 דולרים למניה?", כך פתח איתנו את השיחה גורם פעיל בשוק ההון שמאוכזב מהדו"חות של  אי.סי.איי (  ECIL  [10]  : NASDAQ)  , ובמיוחד מהתחזית הקודרת להמשך. כאשר אי.סי.איי החלה בתהליך עיבוי ההנהלה, הכנסת קבוצת דוברת-עופר לחברה בדצמבר 2001 והזרמת 50 מיליון דולר לקופתה - נראה היה כאילו היא עומדת בפני תחילתה של תקופה חדשה. שלמה דוברת, סגן היו"ר, עובד על תוכנית אסטרטגית עם דיוויד בול, יו"ר החברה - אמרו לנו אז בכירים באי.סי.איי, כולל דורון ענבר, מנכ"ל ונשיא החברה. 

 היתה אווירת המתנה ממש, אם תרצו, כדי לשמוע את תוכנית העבודה החדשה, שתכלול ודאי מכירה של חטיבות אחדות, סגירת אחרות והתמקדות בכיוונים חדשים. אבל הדברים הללו לא התגשמו בהכרח. הרבה דברים חיוביים יש בדו"חות של אי.סי.איי מהיום - אומר רמי רוזן, אנליסט בית ההשקעות אוסקר גרוס המכסה את החברה - כמו למשל ייצוב של המאזן או הייצוב שנרשם בעסקים החשובים באמת לחברה, האופטיקה (לייטסקייפ) והאקסס (אינווייה). אולם מנגד, יש לציין כי אי.סי.איי של לפני שנה אינה שונה מהותית מזו של סוף יוני 2002, מועד תום הרבעון השני של השנה. למעשה, לאחר תהליך הקיצוץ בהוצאות התפעוליות של החברה ברבעונים האחרונים נרשם בהן קיפאון ברבעון השני, מבלי שיש לכך סיבה ברורה לעין. 

 יצוין כי ענבר סירב להתראיין היום בכל הנוגע לדו"חות, ונראה כי בכך הוא מנסה להעביר גם מסר לעובדים: כמו שאני לא מדבר עם התקשורת, ככה גם אתם לא. זה אולי יכול גם להסביר כיצד מכת ההדלפות מהחברה שאיפיינה את ההתנהלות שלה ברבעונים האחרונים, נחלשה עד שנעלמה כמעט כליל. 


 "הרבה שינויים עברו, ועל החברה לקבל החלטות קשות" 


 ובחזרה למצב החברה: "מאז שאי.סי.איי סגרה את עסקת המיזוג עם תדיראן תקשורת ב-1999, הרבה שינויים ומשברים עברו השווקים בהם היא פועלת", אומר היום יונתן האלף המכסה את החברה בבית ההשקעות UBS ורבורג, "מה שמדהים הוא שכבר לפני שנתיים או שלוש היו משברים וברור היה שעל החברה לבצע מהלכים, אולם היא לא עשתה זאת ונמצאת עדיין באותם תחומים קשים שלא נראה כי הולכים להתאושש. לדחות את זה עוד ועוד זה לא הפתרון, ועל אי.סי.איי לקבל החלטות כואבות". 

 לגבי בעלי המניות החדשים של אי.סי.איי, עופר-דוברת, אומר האלף: "אני מאוכזב מהם. הם נמצאים שם כבר יותר מחצי שנה ולא ראינו או שמענו מהכיוון שלהם שום דבר חדש. אני מבין שהם עובדים על תוכניות אסטרטגיות חדשות, אבל מה שאני לא מבין זה למה לוקח להם כל כך הרבה זמן לדווח עליהן ולפעול. ככלל, הבעיה של אי.סי.איי תמיד היתה שתהליך קבלת ההחלטות שלה איטי, ולמרות הציפיה שאנשים חדשים עם כסף חדש ישנו זאת, אי.סי.איי נשארה בדיוק אותה אי.סי.איי". 

 וזה הזמן אולי לבדוק שוב את ההשקעה שביצעה קבוצת המשקיעים המכובדת. אהרן דוברת ובנו, שלמה, בשיתוף עם האחים סמי ויולי עופר השקיעו באי.סי.איי 50 מיליון דולר לפי מחיר מניה של 3.8 דולרים וקיבלו 12.5% מהמניות. בכך, הם הפכו לקבוצת המשקיעים השלישית בגודלה באי.סי.איי לאחר כור וכלל. 

 למרות שהשקעה מסוג זה בגובה של 50 מיליון דולר מבעלי מניות מכובדים כמו דוברת-עופר והעובדה שהיתה זו צפירת הרגעה בכל הנוגע למצבה הפיננסי של החברה, המניה לא התאוששה. עוד לפני השלמת העסקה היא צנחה לפחות מ-2 דולר, עלתה מאוחר יותר גם לכ-6 דולרים, אולם כעת היא מדשדשת סביב מחיר של 2.5 דולרים למניה. 


 דוברת, עופר וטקנומטיקס 


 הכניסה של דוברת לאי.סי.איי בסוף 2001 היתה סיבוב שני בחברה, שכן בעבר הוא היה מנכ"ל כלל, ותוך קצת יותר משנה חילץ אותה ממשבר עמוק ביותר אליו נקלעה בסוף שנות ה-80, ומאוחר יותר צירף כמשקיעים את צ'ארלס ברונפמן ויונתן קולבר באמצעות חברת קלארידג'.  מי שנאלץ להביט על הדברים מן הצד היה יצחק שרם, שותפו המיתולוגי של דוברת, שאסף בבורסה מניות של אי.סי.איי גם במחירים של 10 דולר למניה. כעת, הקבוצה של דוברת-עופר מופסדת על הנייר ב-34% על השקעתה, כלומר, שווי השקעתה התכווץ ל-33 מיליון דולר. 

 דוברת והאחים עופר היו מעורבים בעבר גם בטקנומטיקס. שלמה דוברת היה מבין מייסדי החברה, והוא קיבל בעבר עשרות מיליוני דולרים ממכירת חברת עוש"פ שהיה בעל השליטה שלה, שנמכרה לסנגארד תמורת 210 מיליון דולר במארס 1999. 

 אבל מה שמדהים הוא שלמרות עיבוי שדרת ההנהלה של אי.סי.איי מקיר לקיר, עיבוי הדירקטוריון, וגיוון בעלי המניות, שום דבר לא עומד מול המשבר הדרמטי בשוק הטלקום. התוצאות של אי.סי.איי מראות זאת היום, כמו גם התחזיות להמשך. 


 פעם ראשונה מזה 11 רבעונים שאין הוצאות חד פעמיות 


 הדו"חות של הרבעון השני הביאו עימם ארוע חד פעמי: לראשונה מזה 11 רבעונים תוצאותיה הכספיות של החברה לא כללו ארועים חד פעמיים. המלה "פרופורמה" מוזכרת בהם רק בנוגע לתוצאות העבר. 

 "זה לא ימשיך כך בהכרח", אומר האלף, "למשל, בכל הנוגע ל-GVT, מיזם התקשורת בברזיל: אנחנו מקבלים שם רמז לחשיפה גדולה ל-GVT, שהחברה תצטרך להתמודד איתה. GVT כבר דחתה את תשלומי הריבית שלה, ולאור העובדה שההכנסות שלה הן בריאל והחובות שלה לאי.סי.איי הם בדולרים, אני מאוד אתפלא אם לא נראה שם מחיקה בקרוב. למעשה, שמרנות היתה דורשת ביצוע מחיקה כבר עכשיו". 

 ה"רמז" עליו מדבר האלף הוא עדכון שהגיע מאי.סי.איי לפיו במהלך הרבעון הסכימה עם אחד מלקוחותיה לדחות חלק מתשלומי הריבית (עד לתקרה של 11 מיליון דולר) שאמור היה לשלם במהלך 18 החודשים הבאים, בגין חוב לזמן ארוך בסך כ-115 מיליון דולר. הכוונה היא ל-GVT, כפי שגם אמר ענבר בשיחת הוועידה היום. 

 מקור ההשקעה בה הוא באוקטובר 2000, אז חתמו אי.סי.איי ואינווייב על הסכם למכירת מוצרי גישה רחבת פס (Point-to-Multipoint)  שיעביר שירותי מידע מתקדם ואינטרנט ומתן אשראי לזמן ארוך ל-GVT הברזילאית בגובה של 168 מיליון דולר. נכון לסוף הרבעון הראשון של השנה GVT אמורה להעביר לאי.סי.איי 115 מיליון דולר נוספים. בנוסף לכך, אי.סי.איי השקיעה סכום של 27 מיליון דולר באותו מועד בחברה האם של GVT בתמורה לרכישת אג"ח להמרה הנושאות ריבית שנתית של 5%. 


 ההוצאות התפעוליות לא ירדו 


 אי.סי.איי דיווחה הלילה על הכנסות של 188 מיליון דולר - ירידה של כ-3.5% מהרבעון הקודם, וזאת למרות שקיוותה להציג תוצאות דומות לאלה של הרבעון שעבר. ההכנסות הללו עמדו בתחזיות. "אני לא מופתע מהירידה בהכנסות, למרות שלא חזיתי אותה במודל שלי", אומר האלף, "אבל לא צפוי שיפור בשוק הטלקום, לפחות ב-2-3 רבעונים הקרובים, וכמו שאמרתי ברבעון הקודם, גם אם החברה היתה מדווחת על הכנסות של 150 מיליון דולר לא הייתי נופל מהכסא". ההכנסות יהיו 156-163 מיליון דולר ברבעון השלישי לפי תחזית החברה. 

 אי.סי.איי הצליחה לשפר את השורות התחתונות בדו"ח, פרט לזו של ההוצאות התפעוליות שלא השתנתה לטובה ועומדת עדיין על כ-76 מיליון דולר, בדומה לרבעון הקודם. "החברה חייבת להוריד את ההוצאות התפעוליות שלה, והאכזבה שלי ממנה היא שהיא נתנה להוצאות התפעוליות שלה להישאר באותה הרמה, מה גם שהמטבע הישראלי שיחק לטובתם ברבעון וסייע להם להנמיך במעט את ההוצאות התפעוליות. מאחר ועל אי.סי.איי להתאים את מבנה ההוצאות שלה היא לא תוכל להתחמק מפיטורים. ברור, שזה לא הגיוני שהיא תמשיך ותדווח על הפסדים תפעוליים". גם רמי רוזן מבית ההשקעות אוסקר גרוס מעריך כי החברה לא תוכל להימלט מפיטורי עובדים. ואכן, לאחר שהמניה נפלה 10% בפתיחת המסחר, החברה אישרה כי היא מפטרת 220 עובדים. התהליך החל אתמול וימשך בשבועיים הקרובים. 

 הפסדיה התפעוליים של החברה היו 4.2 מיליון דולר, ואילולא היתה מכלילה בתוצאותיה הכספיות את אלה של החברה הבת אי.סי.טל (59%), היא היתה מדווחת על הפסד תפעולי עמוק יותר, של 8.4 מיליון דולר ברבעון השני. הפסדיה הנקיים של החברה הסתכמו ב-7.5 מיליון דולר או 7 סנטים למניה, בהתאם לתחזיות. ברבעון הקודם, החברה רשמה הפסד של 26.1 מיליון דולר בהכללת ההוצאות החד פעמיות. 

 "לבריאותה של אי.סי.טל יהיה זה טוב אם אי.סי.איי תקטין את החזקותיה בה", אומר האלף, "אבל אני מאמין שאי.סי.איי לא תעשה זאת, שכן היא מעוניינת שהחברה תהיה כלולה בדו"חות שלה. יש לאי.סי.איי מזל כי פעם אי.סי.טל היתה נראית כמו סתם רעש במערכת, והיום היא היהלום שבכתר". 


 יתרות המזומנים גדלו ל-88 מיליון דולר נטו 


 את העבודה המשמעותית ביותר ביצעה החברה במאזן שלה: אי.סי.איי פרעה חובות נוספים לבנקים ברבעון בסך 13.3 מיליון דולר ולאחר פרעון זה, גדלו יתרות המזומנים נטו (בניכוי חובות לבנקים) ל- 88 מיליון דולר לעומת 53 מיליון דולר ברבעון הקודם  וגירעון של 87 מיליון דולר ברבעון המקביל. 

 לחברה יש בקופה 344.6 מיליון דולר, כולל מזומנים והשקעות לטווח קצר. חובותיה של החברה לבנקים עומדים על 133 מיליון דולר לטווח הרחוק, ו-123 מיליון דולר בטווח הקצר. החברה ייצרה תזרים מזומנים של כ-35 מיליון דולר ופרעה הלוואות בנקאיות בסך 13.3 מיליון דולר בנוסף לפרעון של 50 מיליון דולר ברבעון שעבר.  "בכך הגדלנו את יתרות המזומנים (נטו) של החברה ל-88 מיליון דולר", אמר ענבר. התזרים מפעילות היה ככל הנראה כ-40 מיליון דולר, ובשיחת הוועידה היום אמר ענבר שהחברה מתכוונת להמשיך ולייצר מזומנים בהמשך, אם כי לא בהכרח באותה הרמה. 

 אי.סי.איי אף הצליחה להוריד את המלאים שלה ב-25 מיליון דולר ל-217.9 מיליון דולר, עדיין לא מספר נמוך במיוחד, ואת יתרת הלקוחות הקטינה ב-10 מיליון דולר - ל-257.8 מיליון דולר. ההערכות הן כי החברה מכרה כאן חלק מחובותיה גם ברבעון הזה. 

 ואי אפשר לסיים בלי "ידיד" החברות הישראליות החדש, רוברט צ'פמן, שלרוב עולה בשיחות הוועידה של חברות הנסחרות בדיסקאונט על המזומנים ודורש כי יבצעו מהלכים שישיבו חלק מן הכסף למשקיעים - ממש כפי שעשה בשיחות הוועידה של נטרו ואלווריון לאחרונה. הפעם, התעניין צ'פמן בהתקדמות המו"מ למכירת אינווייב של אי.סי.איי (חטיבת התקשורת האלחוטית רחבת הפס). ענבר אמר כי אין החברה מתייחסת לענייני מיזוגים ורכישות בצורה פומבית, עד שיש לה מה להודיע. האם צ'פמן מתכנן משהו מעניין?