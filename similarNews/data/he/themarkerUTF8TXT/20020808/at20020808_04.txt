בסוף השבוע האחרון התפרסמה בעיתונים היומיים הזמנה לציבור לגשת למכרז לרכישת אחזקותיה של אגודת הקו אופ בשני נכסים עיקריים: המשביר לצרכן ו  רבוע כחול (  רבועכ  [10]  : ת"א)  . לאחר תלאות רבות, אשר התפרשו על פני מספר שנים וכללו התערבות בית המשפט, יוצעו שניים מתוך שלושת נכסיה העיקריים של האגודה למכירה. ב-15 לאוגוסט יעמדו למכירה טפסי המכרז במחיר השווה לכל נפש של 10,000 שקל למכרז על המשביר לצרכן, ו-25 אלף שקל למכרז על רבוע כחול. 

 עד כה נודע על שתי קבוצות מגובשות העומדות להתמודד על רבוע כחול: צדיק בינו ובנק לאומי, וגמול וקרן מקפת בשילוב עם רשת קמעונית אמריקאית. כמו כן, עשויה להתגבש קבוצה שלישית בראשות בני גאון, מנכ"ל הקו אופ לשעבר, שתכלול בין השאר את בנק הפועלים, שמרוק וחברת כוח האדם ORS. 

 באופן כללי, את אופיים של המשקיעים ניתן לסווג לשני סוגים עיקריים: המשקיע הפיננסי והמשקיע האסטרטגי. 

 המשקיע הפיננסי הוא בעל הראייה קצרת הטווח, אשר יתרונו התחרותי הוא בזיהוי הזדמנויות עסקיות, גיוס מהיר של הון, בדרך כלל באמצעות שיעור חוב גבוה. המשקיע הפיננסי יעשה את כל הניתן על מנת להחזיר את הלוואתו בזמן הקצר ביותר, ולפיכך יפעל מיד בתום הרכישה למכור נכסים עודפים של החברה הנרכשת על מנת להחזיר את חובו הכבד. 

 כמו כן, כבר בעת הרכישה יתחיל המשקיע הפיננסי לחפש בזווית עין רוכש פוטנציאלי, אשר יקנה ממנו את הנכס, במחיר גבוה יותר כמובן, ויאפשר לו אקזיט מהיר. המכירה תספק למשקיע הפיננסי את מרב ה"ערך" בעסקה. 

 לעומתו, ניצב המשקיע האסטרטגי, משקיע בעל אורך רוח, הרואה את הפעילות הנרכשת כבעלת ערך הנובע מהפעילות עצמה. המשקיע האסטרטגי בדרך כלל מביא עמו הון עצמי רב יותר וכן ידע בתחום הפעילות הנרכשת. בדרך כלל, משקיעים מסוג זה מגיעים מתחום עסקים משלים לתחום הנרכש, ובכוונתם לשלב בין עסקיהם הנוכחיים ובין הפעילות הנרכשת על מנת למצות ערך נוסף, מעבר לתשואה הישירה, בדמות סינרגיה. 

 שלושת הגופים אשר נמצאים בשלב זה ברשימה הקצרה לקראת ההתמודדות על רבוע כחול עושים רושם כמשקיעים אסטרטגיים. בני גאון ניהל על לפני שנתיים את הקו אופ ושם צבר ניסיון רב בניהול רשתות קמעוניות. כיום גאון מחזיק את השליטה במשביר מחסני אופנה, ויוכל ליהנות משיתוף פעולה עם רשת קמעונית גדולה אחרת. 

 מולו עומד צדיק בינו, אשר מחזיק את בחברת האנרגיה פז, לכאורה תחום פעילות שונה מהרבוע, אך עדיין בתחום הקמעונות. כמו כן בינו ידוע כמשקיע בעל אופק ראייה ארוך טווח, וכן ידוע בכיסיו העמוקים. הקבוצה השלישית היא קרן הפנסיה מבטחים וחברת ההשקעות גמול. לכאורה משקיעים פיננסיים קלאסיים, אך לקבוצתם הצטרפה לא מכבר רשת קמעונית אמריקאית המפעילה יותר מ-1,000 סניפים בארה"ב. שותף זר הבא מהתחום עשוי להוביל את השקעה, על מנת להרחיב עסקיו תוך ניצול ידע בתחום. 

 אומנם שלוש הקבוצות אינן מצטיירות כמורכבות ממשקיעים פיננסיים, אך את פשר כוונותיהם האמיתיות של הרוכשים ניתן יהיה לגלות רק לאחר הרכישה. סביר כי המשקיע הפיננסי יפעל בטווח זמן קרוב לרכישה כדי למכור את נכסי הרבוע ולבצע עסקות גב על גב מול רוכש הנכסים. בעסקות אלו תחליף הרבוע בעלות על נכסיה בשכירתם. בצורה זו תקבל הרבוע סכום כסף נכבד, אשר יופנה לחלוקה כדיווידנד לבעלי השליטה החדשים כדי להקטין את נטל החוב שלהם ולקצר את זמן החזר ההשקעה. מכירה זו תבוא על חשבון חוסנה הפיננסי של הרבוע, שתידרש מעתה לשלם שכירות על נכסיה. עוד אשר יעשה הרוכש הפיננסי יהיה "לייפות" את הדו"חות הכספיים באמצעות "ניפוח" מכירות, בדרכים אלו או אחרות, כדי להכין את הרבוע למכירה. 

 לעומתו, המשקיע האסטרטגי יעסוק בשלבים הראשונים לאחר ביצוע העסקה בייעול החברה, קיצוץ שומנים מיותרים וביסוס יתרונה התחרותי. משקיע אסטרטגי לא יהסס לעשות פעולות אשר יפגעו ברווח בטווח הקצר, אך ישפרו את הרווחיות לאחר מכן. אלו הם תהליכים ארוכי טווח, אשר את פירותיהם ניתן יהיה לקטוף בטווח הארוך, עם השיפור ברווחיות. כמו כן, סביר כי המשקיע האסטרטגי יפעל בשיתוף פעולה עם ההנהלה, אך לא יהסס להחליפה באנשיו, מאחר שברשותו וידע וניסיון בתחום. בשלב השני המשקיע האסטרטגי יהיה מעוניין לבחון שיתוף פעולה בין הפעילות הנרכשת ובין הפעילות הקיימת שלו, כדי להתחיל ולמצות ערך נוסף בדמות סינרגיה, ואף יבחן מיזוג בין פעילויות חופפות. 

 על פניו, כל אחת מהקבוצות עשויה להוות גורם אסטרטגי עבור רבוע כחול, אך רק לאחר הרכישה ובחינת השינויים הארגוניים אשר יבואו לאחר מכן, נוכל לדעת את כוונותיהן האמיתיות.