לחברות המעטות שהביעו התנגדות מפורשת לרישום אופציות לעובדים כהוצאות שוטפות הצטרפה  אינטל (  INTC  [10]  :NASDAQ)  . במסמכים שתגיש היום לרשות ני"ע, תספק אינטל רישום מפורט של תוכניות האופציות שלה במטרה להגדיל את שקיפות הדיווח שלה, אולם לא תצטרף למספר ההולך וגדל של חברות שמתכננות לרשום את האופציות כהוצאה שוטפת, כמו לדוגמה  סיטיגרופ (  C  [11]  :NYSE)  , שהכריזה על המהלך אמש. 

 סיטיגרופ הלכה בעקבות חברות גדולות כקוקה קולה, דיסני וג'נרל אלקטריק, אשר מתכננות תוך רבעונים ספורים להתחיל לרשום אופציות בתור הוצאות שוטפות שישתקפו בדו"ח רווח והפסד שלהן. המהלך זכה לברכתו של המשקיע הידוע וורן באפט. האורקל מאומהה, מנהיג חברת האחזקות ברקשייר התאוויי, אמר כי מהלך זה משפר את עמדתו כלפי מניית סיטיגרופ, בה אינו מחזיק היום. 

 נושא האופציות הפך לנקודה שנויה במחלוקת ונמצא היום במרכז מחלוקת לגבי צורת הדיווח החשבונאי של רווח והפסד. לפי דרישות הבנק הפדרלי ורגולטורים, חברות צריכות לרשום אופציות שהן מקצות לעובדים בתור הוצאה. הזרז למחלוקת היה שערוריית אנרון. לפי חשדות, סילפו מנהלי אנרון ערכן של אופציות כדי להסוות הקצאות גדולות לעובדים ולמנהלים בחברה. 

 בעקבות זאת, נשמע קולם של משקיעים שמרניים וידועים כמו וורן באפט וביל מילר, מנהל קרנות לג מייסון, אשר תמיד ראו חלוקת אופציות בעין שלילית וקראו לחשבן כהוצאות, ובמקרה של מילר, אפילו לבטל את הנוהג כליל. חברות רבות, כולל אפילו קמעונאית האינטרנט  אמזון (  AMZN  [12]  :NASDAQ)  , הודיעו על כוונתן ליישם את העקרון החדש בדו"חותיהן. 



 אולם לפחות שלוש חברות גדולות, שהשפעתן על השוק איננה מבוטלת, לא הצטרפו לזרם. אינטל, כאמור, צפויה להכריז היום שאיננה מתכוונת לרשום אופציות בתור הוצאות, יומיים לאחר ש  סיסקו (  CSCO  [13]  :NASDAQ)  הביעה התנגדות דומה. ענקית נוספת שמתנגדת לשינוי היא  מיקרוסופט (  MSFT  [14]  :NASDAQ)  . 

 סיסקו טענה כי השיטות החשבונאיות הקיימות אינן מאפשרות חישוב ריאלי של ההוצאות, בגלל מחירן המשתנה יומיום של המניות. אינטל, בראשותו של היו"ר אנדי גרוב, טוענת כי מהלך רישום האופציות כהוצאות איננו פותר את הבעיות האמיתיות בפניהן עומדים המשקיעים - דילול ושכר מופרז עבור מנהלים בכירים. 

 מתחת לטיעונים אלה נמצאת בעיה גדולה מאוד עבור חברות הטכנולוגיה. אלו נוהגות לתגמל את עובדיהן באופציות רבות, כשיטה של "פיזור העושר" ושיתוף העובדים בגורל החברה. אולם רישומן של אופציות אלו כהוצאות יפגע בשורה התחתונה שלהן באורח קשה הרבה יותר מאשר חברות "כלכלה ישנה" שלא נוהגות לתגמל באמצעות אופציות את מרבית עובדיהן. 

 עבור חברות כמו פרינסיפל פייננשל, המספקת שירותי ניהול נכסים, יקטין השינוי את הרווח למניה השנה מ-2.15 דולרים ל-2.12 דולרים, השפעה של פחות מאחוז. ג'נרל מוטורס תאבד ב-2003 כ-85 מיליון דולר, או 15 סנט למניה, בשל חישוב האופציות כהוצאות. 

 אולם עבור חברות כמו אמזון, שגם מתכננת לבצע רישום הוצאות אופציות, השפעת הרישום היתה הרסנית יותר: אמזון היתה סופגת הפסדים של 576 מיליון דולר בשנה שעברה במקום 396 מיליון דולר - כלומר מגדילה את ההפסד ב-45%.  יאהו (  YHOO  [15]  :NASDAQ)  היתה מגדילה לעשות - הפסדיה ב-2001 היו גדלים פי עשרה ויותר אם היתה מדווחת על אופציות כהוצאות. ורווח של 70.8 מיליון דולר שרשמה בשנת 2000 היה הופך להפסד של 1.26 מיליארד דולר. 


 הטיעונים של אנדי גרוב 


 הטיעונים בעד רישום אופציות כהוצאות ידועים וזכו, כאמור, לתומכים נכבדים ביותר, שלא לדבר על הרשויות. הסיבה המובהקת להתנגדות לרישום נדמית ברורה - פגיעה בשורה התחתונה. אולם אם מנהל נכבד כאנדי גרוב מעלה טיעונים נגדיים, ראוי לבחון אותם. 

 תחילה, אינטל מתכוונת לספק מידע מפורט ככל האפשר לגבי האופציות שחילקה בחמש השנים האחרונות. מידע זה יבהיר לבעלי המניות עד כמה דוללו בשל האופציות, ועד כמה תוגמלו המנהלים הבכירים בחברה בשיטה זו. 

 גרוב אמר בראיון ל"וול סטריט ג'ורנל" כי על המחוקקים לפנות ישירות לטיפול בשכרם המופרז של המנהלים, ולא לשים מחסומים בדרכן של האופציות לעובדים. הפילוסופיה של אינטל לפזר את העושר בקרב כל העובדים, כולל מזכירות ועובדי קו ייצור, ולא רק בקרב מנהלים בכירים, עומדת לזכות חלוקת האופציות, אומר גרוב. 

 והמספרים תומכים בדבריו: האופציות היוו 11.4% מכלל הון המניות של אינטל נכון לסוף השנה שעברה, כאשר 2% מכללן ניתנו למנהלים בכירים, הרבה פחות מחברות אחרות, לדברי גרוב. הוא עצמו גרף 160 מיליון דולר ממימוש אופציות מאז 1999, אולם לדבריו אין הוא מושפע משיקולים אישיים, שכן המימושים כבר מאחוריו. השנה חילקה אינטל כעשירית מכמות האופציות שחילקה בשנה שעברה, ובמסמכים שתגיש היום היא מציינת כי הגבילה את הנפקתן של אופציות חדשות ל-2% מכלל המניות של החברה מדי שנה. 

 גרוב טוען שה"אופנה" החדשה עלולה להחמיר את הבעיות שהיא באה לתקן. סמנכ"ל הכספים של אינטל, אנדי בריאנט, טוען כי היא תיצור סטנדרט חדש של רווחי פרופורמה: חברות יצהירו על רווח לפני הוצאות אופציות, ויחתרו תחת הניסיון ליצור אחידות בדיווח החשבונאי. בריאנט היה זה ששיכנע את גרוב לנקוט עמדה נגד המהלך, לאחר שגרוב הושפע בצורה הפוכה משיחות שקיים עם באפט. 

 הבעיה של אינטל היא, שהוצאות האופציות מהוות חלק גדול יחסית מהוצאותיה. לפי הערכות אינטל, חישוב אופציות כהוצאות היה מפיל את רווחיה בשנת 2001 מ-1.3 מיליארד דולר ל-254 מיליון דולר. 

 מתנגדים אחרים לחישוב הוצאות האופציות אומרים כי האופציות אינן מהוות עלות עבור החברה, וכי הן כן משתקפות בשורת הרווח למניה, בשל הדילול של בעלי המניות. 

 בעיה נוספת, וודאי לא האחרונה שבהן, היא שיטת החישוב של ההוצאות על אופציות. ליצירתיות החשבונאית אין גבולות, והרשויות יידרשו למדיניות קפדנית מאוד כדי לא להפוך את סעיף האופציות לעוד מגרש שעשועים של מנהלי כספים ורואי חשבון. 


 קישורים נוספים 
 לעשות את הדבר הנכון  [16]