כמו רוב הביטויים המורכבים משלוש או ארבע אותיות בלועזית, שהיו מאוד פופולריים בעולם העסקים הישראלי של ימי הגאות בהיי-טק ובוול סטריט - כך גם הביטוי MBO שהתחלנו לגלגל על הלשון בארשת של חשיבות עצמית, התפוגג לו בשנה האחרונה ביחד עם הטריליונים שנעלמו בנאסד"ק. 

 ה-Management Buy Out (השתלטות ממונפת על חברה על ידי ההנהלה שלה) הבולט האחרון היה של יעקב בורק ועופר נאמן אשר קנו מהציבור ומהמשקיעים המייסדים את חברת ההשקעות אוורגרין שאותה ניהלו באמצעות הלוואה שקיבלו מהבנק הבינלאומי. בתוך פחות מ-3 שנים ייצרו עסקי ההיי-טק רווחים חריגים, החברה חילקה דיווידנדים בעשרות מיליוני דולרים, ובורק ונאמן פרעו את כל ההלוואה ונהפכו לבעלים נקיים מחובות. 

 ה-MBO של אוורגרין, ולפניו ה-MBO שעשו רוני גת ושלמה רודב על קבוצת ספנות והספקה, הם החריגים במקומותינו; ה-MBO האופייני המקובל כאן הוא זה שעשו עוזי ורדיזר ואפרים צדקה בשיכון ובינוי. זהו MBO שהוא קומבינה ישראלית טיפוסית: ההנהלה השכירה בחברה ציבורית, שבדרך כלל אינה שייכת לאיש, משתפת פעולה עם רוכש פוטנציאלי כדי שיקנה את החברה, ישאיר אותה בכסא וירפד אותה באופציות, משכורות ושאר הטבות. ההנהלה לכאורה כלל אינה שותפה במהלך - היא אינה נוטלת סיכון ואינה לוקחת הלוואות, אבל היא בדרך כלל עוזרת "מבפנים" למשתלט לסגור עסקה טובה. 

 ורדיזר וצדקה אירגנו MBO כזה לקבוצת אריסון, בני גאון אירגן מהלך כזה לשמרוק שקנתה את  קונצרן כור (  כור  [10]  : ת"א)  - ובשני המקרים המוכרת היתה ההסתדרות, והמנהלים גזרו קופון של כמה עשרות מיליוני שקלים. 

 מה שקורה בימים האחרונים מתחת לאף של כולם במונופול התקשורת הישראלי  בזק (  בזק  [11]  : ת"א)  מריח קצת כמו MBO בסגנון ישראלי - ובאופן לא מפתיע מעורבת בו גם הפעם חברת ההשקעות האמריקאית שמרוק, שמנוהלת על ידי סטנלי גולד. 

 ראש הממשלה ושר התקשורת נחושים להפריט את בזק, ומוכנים לעשות הכל כדי להיות חתומים על עסקה כזאת. הבעיה היא שהשילוב של קריסת מעמדה של ישראל בעולם עם מיתון ומשבר בעולם הטלקום הבריחו או רוששו את מרבית המתמודדים הפוטנציאליים. 

 לפני חודשיים, כשנדמה היה שרשימת המתמודדים על בזק כבר סגורה והמכרז יוצא לדרך, הופיעה לפתע קבוצה חדשה וביקשה להצטרף: שמרוק עם המיליארדר הישראלי חיים סבן. 

 שמרוק אינה משקיע פוטנציאלי מהשורה, אלא גוף שמכיר את בזק ומנהליה מקרוב - למעשה אפשר לראות בה כבר כמעט שנתיים חלק מההנהלה של בזק.  שמרוק אינה משקיע פוטנציאלי מהשורה, אלא גוף שמכיר את בזק ומנהליה מקרוב - למעשה אפשר לראות בה כבר כמעט שנתיים חלק מההנהלה של בזק  החברה שמנהל גולד רכשה בסוף 2000 מחצית ממניותיה של פלאפון (החברה הבת של בזק) במסגרת תרגיל פיננסי מוזר שהובילו מנכ"ל בזק אילן בירן ויו"ר החברה עידו דיסנצ'יק. השניים לא רצו שבזק תרכוש את מלוא הבעלות על פלאפון כדי למנוע ממנה ליהפך לחברה ממשלתית - מה שהיה מקטין את השליטה שלהם עליה ומקשה עליהם, לדבריהם, לנהל אותה. 

 על אף שהמדינה הודיעה שהיא מוכנה לתת לפלאפון הקלות שונות כדי שתוכל להתנהל כחברה לא ממשלתית - הם התעקשו על העסקה הסיבובית, שבה בזק והבנקים מעמידים לשמרוק הלוואה גדולה כדי שתקנה מחצית מפלאפון. 

 גורמים רבים, ואנחנו בהם, הזהירו ערב סגירת העסקה כי קיים חשש שלשמרוק יהיה מנוף לא לגיטימי בעתיד - אם תרצה לרכוש את השליטה בבזק - מכיוון שהיא כבר תהיה מושקעת בחברה בת ומחוברת להנהלה. אלא שבזק הרגיעה אותנו: שמרוק חתמה על התחייבות שלא תתמודד בעתיד על רכישת השליטה בבזק. 

 כמו כל ההתחייבויות של היזמים בענף התקשורת כלפי המדינה - גם ההתחייבות הזאת נהפכה בתוך פחות משנתיים לנייר שאיש אינו מתייחס אליו; שלשום החליט המשפטן דובי וייסגלס לקבל את חוות דעתו של המשפטן רובי ריבלין, שלפיה אין צורך להתרגש מההתחייבות החוזית והמשפטית הברורה של שמרוק - והיא תוכל להשתתף במכרז לרכישת השליטה בבזק. 

 אפשר לנחש איך מרגישים עכשיו שאר המתמודדים על רכישת השליטה בבזק; הם מבינים שהמדינה אינה מייחסת ערך כלשהו להתחייבויות של יזמים או שלה עצמה; משעשע במיוחד מצבה של  החברה לישראל (  חל5  [12]  : ת"א)  - היא הפסידה לשמרוק לפני שנתיים במכרז לרכישת פלאפון אחרי ששמרוק התחייבה לא לרכוש את השליטה בבזק. עכשיו שמרוק מצטרפת באיחור למכרז על רכישת בזק שבו החברה לישראל משתתפת. 

 מנכ"ל החברה לישראל, יוסי רוזן, מרגיש אולי שרימו אותו - אבל הוא גם יודע שהוא בעצמו מנסה ומצליח בימים אלה להשיג הקלות ושינויים דומים מהמדינה בקשר לשותפות שיש לו עמה בחברות בתי זיקוק וצים. 

 החלק העצוב בכל הסיפור הוא שעל אף ששיתוף קבוצת שמרוק וחיים סבן במכרז לרכישת השליטה בבזק מעורר אי נוחות גדולה ועושה שוב צחוק מההתנהלות של ההפרטה; ועל אף שהקירבה בין שמרוק להנהלת בזק מריחה כמו עסקת MBO בסגנון ישראלי, שבה הרוכש הפוטנציאלי כבר נטוע עמוק בתוך החברה הנמכרת - לא נותר לנו אלא להחזיק אצבעות לשמרוק ולסבן. שכן כרגע נראה שיש מעט מאוד מתמודדים רציניים בעלי רצון ויכולות כספיות להרים עסקה של רכישת בזק. 

 אחרי שכבר עשו צחוק מכל ההתחייבויות, כל מה שאפשר לקוות הוא שהמדינה תדאג שהפרטת בזק תהיה מבוססת ברובה על כסף אמיתי שיביאו הקונים מחו"ל או מהונם העצמי, ולא בשיטה הישראלית שהיתה נהוגה עד היום. 

 למי שכבר שכח מהי השיטה הישראלית - מדובר במה שראינו במקרה של הפרטת  בנק הפועלים (  פעלים  [13]  : ת"א)  או במכירת מניות בזק לגד זאבי - רוב המימון הגיע מבנקים ישראליים, חלקם ממשלתיים, רובם מונופוליסטיים, ובסוף היום התברר לנו שכל הסיכון נשאר אצל הבנקים והציבור - בשעה שהשליטה, הניהול והסיכוי להרוויח נשארו אצל הקונים. 


 קישורים נוספים 
 הוחלט על צירוף קבוצת שמרוק-סבן למכרז לרכישת השליטה בבזק  [14] 

 "  פרישת לבייב מהמכרז לרכישת בזק היא מכת מוות להפרטה וסוללת את הדרך לכניסת קבוצת שמרוק-סבן  "  [15] 

 "  ההתחייבות של שמרוק שלא להשתתף במכרז בזק העניקה לה 50% ממניות פלאפון על חשבון החברה לישראל  "  [16] 

 דירקטוריון בזק החליט לא להביע עמדה בנושא משיכת התחייבות שמרוק שלא להשתתף בהפרטת בזק  [17]