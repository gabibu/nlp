מכירת מניות  בנק לאומי  (  לאומי  [10]  : ת"א)  מדירה שינה מעיני רבים. עיתונאים, אנליסטים ובעלי עניין למיניהם תוהים מדוע החליטה הממשלה בתקופה הנוכחית "להיפטר" ממניות הבנק. "לא היה עיתוי גרוע יותר להציף את הבורסה בסחורה נוספת", אמר אחד מהם, "מדוע לזרוק עכשיו 6% מלאומי לשוק?" 

 אמנם, על פי סיקור האנליסטים, מניות בנק לאומי נמצאות כיום בשפל ונסחרות במחיר הנמוך בכ-35% מההון העצמי של הבנק כפי שזה מופיע בספרים; הטענה היא שהמועד הנוכחי אינו מתאים להנפקת בנק לאומי מכיוון שהתמורה אשר תקבל הממשלה תהיה נמוכה. ואולם חשוב להבהיר שתפקיד הממשלה אינו להיות ספקולנט בשוק ההון הישראלי. לפקידי משרד האוצר אין הערכות טובות יותר לשווי "האמיתי" של מניית בנק לאומי, מאשר שווי המניה בשוק. כמו כן, צר להודות שאין מי שיכול להעריך אם המניה תעלה בצורה יוצאת דופן בתקופה הקרובה, או תרד. 

 המדינה לא צריכה להיות הבעלים של בנק מסחרי. כמעט 20 שנה לאחר מפולת המניות הבנקאיות ב-83', המדינה עדיין מחזיקה את השליטה בבנק לאומי - בלא הצדקה. החזקת אותם 7%-6% ממניות בנק לאומי (שבכוונת הממשלה למכור בקרוב) מאלצת את הממשלה לשלם ריבית על חוב של 600-500 מיליון שקל. 

 אם הממשלה היתה חברת פרטית, שבפניה ניצבת השאלה מהו העיתוי האופטימלי לצאת בהנפקה לגיוס הון, ייתכן שלא היתה מתקבלת ההחלטה לצאת דווקא עכשיו בהנפקה, אלא להמתין - ולו רק מתוך מחשבה אופטימית כי בעתיד המצב יהיה טוב יותר. כמו כן, אם הממשלה היתה חברה פרטית, היה מקום לשקול את הגדלת החוב ומנגד את הגדלת תיק ההשקעות, כפי שנוהגים חברות ומשקיעים פרטיים. 

 ואולם הממשלה אינה חברה פרטית, ואין זה מתפקידה להפיק רווחים (או לספוג הפסדים) בדרך זו. מי שמעוניין כי בצד ההתחייבויות שבמאזן האישי שלו יהיה חוב נוסף, ובצד הנכסים שבהם הוא מחזיק יהיו גם מניות בנק לאומי, מוזמן להתאים את נכסיו והתחייבויותיו למבנה זה על ידי רכישה של מניות בנק לאומי. ההנפקה הקרובה תעניק לו הזדמנות טובה לכך. 

 מניית לאומי בשנה האחרונה 

 בעבר, כאשר נמכרו גרעיני שליטה בחברות ממשלתיות למשקיע בודד או לקבוצה מצומצמת של משקיעים, היה מי שגרס כי הממשלה מוכרת את אחזקותיה במחיר נמוך מדי, ועל ידי כך מעשירה עוד יותר את בעלי ההון. דברים אלה הושמעו בדרך כלל בדיעבד, לאחר שהחברה הממשלתית עברה לידיים פרטיות, התייעלה, וכתוצאה מכך חל שיפור ברווחיותה וערכה עלה. 

 כאשר יימכרו מניות בנק לאומי לציבור הרחב (ולא למשקיע אסטרטגי בודד), כוחות השוק הם שיקבעו את התמורה שתקבל המדינה. לא ניתן יהיה לטעון שהמדינה מוכרת את נכסיה במחיר נמוך מדי. מי שחושב כך, רצוי שירוץ לקנות את מניות בנק לאומי כבר בהנפקה הקרובה. אם הרבה אנשים יחשבו כמוהו, הדבר ישפיע כמובן על שווי המניה. מחיר המהלך הוא ויתור על פרמיית השליטה שהמדינה היתה מקבלת אילו מכרה את גרעין השליטה. 

 למרות העיסוק הנרחב בסוגיית מחיר מניית בנק לאומי, היא משנית לעומת הרעיון המרכזי שמנסה ועדת מראני לקדם. ההחלטה למכור את מניות בנק לאומי באמצעות שוק ההון מבלי שגובש קודם לכן גרעין שליטה, היא שינוי אסטרטגי במדיניות ההפרטה. אי-דרישת קיומו של גרעין שליטה מזוהה, בעל היתר שליטה מנגיד בנק ישראל, משנה את הנחת הבסיס של הפיקוח על הבנקים. המלצות ועדת מראני נועדו ליצור סביבת הסדרה, פיקוח, ובקרה שיתאימו למצב החדש העשוי להיווצר. 

 חוסרו של גרעין שליטה מזוהה, שקיבל היתר מנגיד בנק ישראל, אין משמעו כי לא יהיה מי שישלוט בפועל בבנק. הרי בסופו של דבר תיווצר דינמיקה שתגרום לבחירת דירקטוריון כלשהו. ניתן להתייחס אל מי שהשפיע וגרם לבחירת הדירקטוריון כשולט בבנק. לפיכך, הבעיות העיקריות שעמן התמודדה ועדת מראני היו זיהוי בעלי הפוטנציאל להשפיע על פעילות הבנק, כמו גם הפיקוח והבקרה עליהם. 

 החשיבות של המלצות ועדת מראני היא ביצירת בסיס לניהול בנק ללא גרעין שליטה שקיבל את היתר הנגיד. אימוץ המלצות הוועדה על ידי הממשלה ועיגונן בחקיקה יאפשרו את הפרטת בנק לאומי באמצעות שוק ההון, ואף יפתחו פתח להפרטת חברות ממשלתיות אחרות באותה דרך. עם אימוץ המלצות ועדת מראני על ידי הממשלה נדרש משרד האוצר להמשיך בביצוע השינויים המבניים הנדרשים בשוק ההון הישראלי בכלל, ובענף הבנקאות בפרט. עם התחומים הדחופים נמנים הריכוזיות במערכת הבנקאות, כניסת קרנות הפנסיה לשוק ההון, ותיאום הפיקוח על שוק ההון.