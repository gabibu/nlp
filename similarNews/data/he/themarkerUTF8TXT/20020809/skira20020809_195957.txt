מאת הדר חורש 


 אכזבה ב  בזק (  בזק  [10]  : ת"א)  מהמלצות ועדת קרול, שפירסמה אתמול את המלצותיה לפתיחת שוק התקשורת לתחרות. סלקום, המתחרה העיקרית של בזק, בירכה על ההמלצות וקראה לשר התקשורת לאמץ אותן כמקשה אחת. 

 ועדת קרול הוקמה במארס 2002 על ידי שר התקשורת, ראובן ריבלין, ובראשה עמד ראש אגף התקציבים לשעבר, רן קרול. מסקנותיה אמורות לסייע לשר התקשורת לקבוע מדיניות ארוכת-טווח בתחום פתיחת השוק לתחרות, לאחר קריסת התוכנית לפתיחת השוק לתחרות באמצעות חברות שיתבססו על רשתות אלחוטיות (LMDS). גיבוש המדיניות מחדש נועד גם להבהיר למועמדים לרכישת השליטה בבזק את מדיניות הממשלה בתחום התקשורת, על מנת שיוכלו להעריך את כדאיות ההשקעה בבזק. עם הגשת מסקנות הוועדה אמר שר התקשורת כי בכוונתו לבחון את ההמלצות ולגבש את מדיניותו בהתאם. 

 על פי ההערכות, ריבלין יקבל כמעט את כל ההמלצות. ההחלטות עתידות להתקבל תוך זמן קצר יחסית, שכן גיבושן הוא תנאי להמשך הפרטתה של בזק. עם זאת, יישום חלק מההמלצות ידרוש תיקוני חקיקה, והליכים אלה עשויים לארוך זמן רב. 

 על פי המלצות הוועדה, פתיחת שוק התקשורת הטלפונית הפנים-ארצית לתחרות תידחה למשך שנתיים לפחות. המלצה זו נועדה לאפשר לבזק, ובעיקר לחברת הכבלים המאוחדת, להיערך לפתיחת השוק. 

 הפתיחה המיידית של השוק לתחרות תהיה רק בתחום תקשורת הנתונים (לא כולל אינטרנט). פתיחת התחרות בתחום זה תהיה כמעט ללא מגבלות. 

 אחת המשמעויות של פתיחה כזו היא שחברות הסלולר יוכלו לחזור ולחבר מנויים בחיבור נייח ישירות לרשת הסלולרית, חיבור שבזק התנגדה לו עד כה בנימוק שאינו חוקי. 

 הוועדה דוחה את בקשות בזק לביטול החובה שהוטלה עליה להפריד פעילויות כמו שיחות בינלאומיות, נקודות סיום רשת, מכירת ציוד, אינטרנט ומרכזי שירות לחברות בנות. ההקלה היחידה שבזק עתידה לקבל תהיה היתר להכללת מנהלים מבזק בדירקטוריונים של החברות הבנות. 

 הוועדה קבעה כי בעתיד, עם התפתחות התחרות בתחומים שונים, יוכל משרד התקשורת לשקול אפשרות להמיר את חובת ההפרדה המבנית לחברות נפרדות בחובת הפרדה חשבונאית בלבד. 

 לעומת זאת, יותר לכל חברה שתתחרה בבזק לפעול ללא הפרדה מבנית לחברות בת. משרד התקשורת יוכל לדרוש מחברות המתחרות בבזק הפרדה חשבונאית בלבד של פעילויות, אך לא הקמת חברות בנות בפועל. הוועדה ממליצה לבחון בעתיד את ביטול ההפרדה בין בזק לחברת האינטרנט שלה. 

 הוועדה דחתה גם את בקשות בזק להקלות בפיקוח על התעריפים ובפיקוח על פעילויותיה. עמדת בזק כי על הוועדה להכריז שבזק כבר אינה מונופול - שכן היא מתחרה בחברות הסלולר - נדחתה על ידי הוועדה. לדעת הוועדה, השירות הסלולרי אינו תחליף מלא לשירות הטלפון הנייח. לעומת זאת, בבזק הביעו סיפוק מהחלטת הוועדה שלא להתיר הקמת מפעילים שיספקו שירות אשר מתבסס בעיקרו על תשתית בזק (carrier pre-selection). 

 בזק הצליחה לשכנע את הוועדה כי תעריפי קישור הגומלין בין הרשתות גבוהים מדי, ויש להורידם. תעריפי קישור הגומלין הם התעריפים שמשלמים הצרכנים כאשר הם מתקשרים לרשת אחרת, דוגמת מנוי בזק המתקשר לרשת פלאפון או מנוי סלקום המתקשר לרשת פרטנר. עלות המעבר מרשת לרשת היא 56 אגורות לדקה, נוסף על מחיר השיחה הרגיל. 

 עם זאת, הוועדה נזהרה מגיבוש המלצות חד-משמעיות בחלק ניכר מהעניינים השנויים במחלוקת, ולכן היא משאירה לקובעי המדיניות פתח לשינויים רבים. הוועדה ממליצה על קיום תחרות על בסיס תשתיות עצמאיות. משמעות ההמלצה היא כי כל מי שיבקש להתחרות בשוק התקשורת הפנים-ארצית יידרש להקים תשתית עצמאית או לחכור תשתית מחברות שעסקיהן הם הקמת תשתית לשם החכרה. כתוצאה מכך לא יוכלו חברות להתחרות בבזק באמצעות התשתית שלה. הוועדה נימקה את החלטתה בכך שהסדרים להחכרה כפויה של תשתית (אנבנדלינג) התגלו כבלתי יעילים לאחר שנוסו במדינות שונות. עם זאת, הוועדה קוראת למשרד התקשורת להיערך ולהקים את התשתית להסדרי אנבנדלינג, למקרה שיתברר כי הסדרים כאלה יכולים לשפר את מצב התחרות בענף. 

 על פי ההמלצות יחלק משרד התקשורת תדרים לגישה אלחוטית לבית המנוי לכל דורש, ללא מכרז. בעבר הציע המשרד את התדרים במסגרת מכרז, שהגישה אליו נאסרה על בזק וחברות הכבלים. המכרז נכשל לאחר שלא נמצא דורש לתדרים. 

 בזק וחברות הכבלים יחויבו לספק לכל לקוח שיבקש זאת סל שירותים שייקבע על ידי שר התקשורת. חברות הכבלים יהיו חייבות לספק שירות תקשורת גם למי שלא מחובר לשירות הטלוויזיה בכבלים. 

 מתחרים חדשים יוכלו להיכנס לשוק רק בעוד שנתיים. לא יחולו עליהם חלק ניכר מהחבויות החלות על פי החוק הקיים על מפעילים החדשים. הם לא יחויבו לספק שירות למכסה מסוימת של אזורים מוגדרים, והם לא יחויבו לספק שירות לכל דורש. דרישות הסף לגביהם יצומצמו: ההון העצמי המינמלי שיידרש יופחת מ-60 מיליון שקל ל-25 מיליון שקל בלבד, אגרת הרישיון הקבוע תהיה מיליון שקל במקום 3 מיליון שקל, והערבות הבנקאית להבטחת תנאי הרישיון תופחת מ-20-10 מיליון דולר ל-10 מיליון שקל בלבד. 

 אחת ההמלצות השנויות במחלוקת היא לדחות את פתיחת שוק השיחות הבינלאומיות בשנה נוספת, ל-2004. השוק אמור היה להיפתח לתחרות מלאה כבר ב-2002, אך משרד התקשורת הודיע על דחיית הפתיחה ל-1 בינואר 2003. בחודשים האחרונים חזר שר התקשורת כמה פעמים על הבטחתו לפתוח את השוק בפני כל מפעיל אשר יעמוד בדרישות הסף. 

 ריבלין אמר אתמול כי בכוונתו לבחון את המלצות הוועדה, וייתכן שיחליט לקבל אותן. מקורבים למשרד התקשורת אמרו כי ההחלטה על הדחייה התקבלה במשרד כבר לפני כמה חודשים, והמלצות הוועדה, שלא נועדה מלכתחילה לעסוק בשוק התקשורת הבינלאומית, נכתבו בהתאם. 

 הדחייה בפתיחת שוק התקשורת הבינלאומית תפגע בצרכנים. בשנה האחרונה נחלשה מאוד התחרות בתחום זה, והחברות מעלות את המחירים בעקביות. 

 ההחלטה על הדחייה התקבלה בלחץ החברות אשר גרסו כי הן צריכות להחזיר לעצמן את ההפסדים שצברו בעבר עקב התנאים הקשים שהציב בפניהן משרד התקשורת. בין היתר, חברות התקשורת הבינלאומית נדרשו לשלם כ-500 מיליון דולר "דמי נגישות" - ששימשו פיצוי לבזק בגין שבירת המונופול שלה בענף. 

 עיקרי המלצות הוועדה 

 * שוק התקשורת הפנים ארצי ייפתח לתחרות מלאה בעוד שנתיים 

 * בזק וחברות הכבלים לא יחויבו להחכיר תשתית למפעילים חדשים 

 * יישמר פיקוח המחירים על בזק 

 * יישמרו המגבלות החלות על בזק מתוקף מעמדה במונופול 

 * פתיחת שוק השיחות הבינלאומיות לתחרות מלאה תידחה לינואר 2004 

 * בזק וחברות הכבלים יספקו סל שירותי תקשורת מלא 

 * מפעילים חדשים יוכלו לספק שירות חלקי, ורק באזורי ביקוש 

 * התחרות בתחום תקשורת הנתונים (לא כולל אינטרנט) תיפתח מיד 

 * יופחתו הדרישות לדמי הרישיון, הערבויות וההון העצמי מחברות חדשות בענף 

 * תדרים לגישה אלחוטית לבית המנוי יחולקו חינם לכל דורש 

 * תעריפי קישור הגומלין בין הרשתות יופחתו 


 קישורים נוספים 
 ריבלין:  "  ראוי ששר יאמץ המלצות ועדה שהקים, אלא אם יהיו נימוקים מיוחדים  "  [11]