לפני כ-17 שנה קרסה חברת הברוקרים פיט, בעקבות מעילה של מנהליה. הקריסה עוררה הד עצום, לא פחות מזה שעוררה קריסת בנק צפון אמריקה באותה עת, ונותרה חקוקה בזיכרון של שוק ההון. חובבי הסטטיסטיקה בשוק מנבאים קריסה דומה קרובה, אבל גם אם הם צודקים, קשה להתרגש מנבואתם. אם אחת מחברות הברוקרים הגדולות בשוק ההון היתה מתמוטטת היום, נראה כי מידת העניין שיגלה הציבור בכך תהיה מזערית - ובוודאי שלא תתקרב לעניין שגילה בקריסת בנק למסחר (על אף שהוא קטן פי כמה מהברוקרים הגדולים). 

 הקריסה של פיט היתה על רקע משבר בשוק ההון, לאחר המפולת של 83'. על אף המשבר, העניין שגילה הציבור במצבן של חברות הברוקרים היה גדול. גם כיום מצוי שוק ההון במשבר, אבל הפעם הציבור כבר אינו מתעניין. זו המחשה בולטת לירידת קרנו של ענף הברוקרים, ולכך שהמשבר הנוכחי הוא הקשה והממושך ביותר שידע עד כה הענף. 

 אחת מנקודות השפל בענף נרשמה לפני כחודשיים, כאשר מינהל מקרקעי ישראל פירסם בהבלטה את תוצאות המכרז לניהול תיק ההשקעות שלו. מדובר בתיק סולידי (איגרות חוב) בהיקף של 700 מיליון שקל, והזוכים היו סולומון שוקי הון ודש השקעות. הנתון הבולט במכרז היה המחיר שבו נסגר - דמי הניהול שגובים מנהלי תיק ההשקעות - 0.1% בלבד. פחות ממחצית מדמי הניהול המינימליים שנגבו בשוק עד כה, וזאת לאחר שבחמש השנים האחרונות נשחקו דמי הניהול בעשרות אחוזים. 

 דמי הניהול אמורים לממן את כל ההוצאות על ניהול התיק (תשלום עמלות לבנקים ולבורסה, משכורות לעובדים, מחשוב) וגם להותיר מרווח רווח. בשוק ההון מעריכים כי בדמי ניהול של 0.1% לא נותר מרווח רווח כזה. עזרא עטר, מסלומון שוקי הון, מודה בכך בחצי פה. "בשווקים כאלה, יש עסקות שעושים אותן כדי להחזיק את המערכת, ואז, גם אם הרווח הוא שולי, זה עדיין מצדיק את העסקה", הוא אומר. 

 נתון בולט אחר הוא פיטוריו של ראש אגף ניירות ערך בבנק המזרחי, אריה ובר, לפני קרוב לשנה. ובר נחשב במשך שנים לנכס לבנק, מאחר שחלק גדול ממנהלי התיקים העדיפו לעבוד עם המזרחי בזכותו. פיטוריו לימדו כי הנכס שהחזיק ובר כבר לא עניין את הבנק. 

 מאז עזיבתו ירדו הכנסות הבנק מניירות ערך ב-27%, יותר מאשר בכל בנק אחר. בנק המזרחי טוען כי אין קשר בין הדברים, ובכל מקרה לא נראה שמתרגשים שם מאובדן נתח שוק בענף שירותי הברוקראג'. גם בנקים אחרים, לצד המזרחי, ממעטים כיום להתחרות על מתן שירותים לענף. 

 ההידרדרות הפכה את ענף הברוקרים לענף שולי. בעבר התיימרו הברוקרים להתחרות בבנקים ולהקטין את הריכוזיות בשוק ההון. כיום נותרה מהיומרה הזו הערכה כי מיזוגים של חברות ברוקרים הם בלתי נמנעים, וכי הכתובת העיקרית למיזוגים כאלה תהיה דווקא הבנקים. בבנקים לא כולם מסכימים להערכה הזו. חלק טוענים כי מצבם של הברוקרים כה רע, וענף הברוקראג' כה בלתי מעניין, עד שהבנקים יחסכו לעצמם את המאמץ לרכוש חברות ברוקרים קורסות. הם יעמדו מן הצד, וייתנו להן ליפול. התוצאה, בשני המקרים, תהיה שריכוזיות הבנקים בשוק ההון רק תגבר.