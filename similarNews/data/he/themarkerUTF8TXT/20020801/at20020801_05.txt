"מטרת המכתב ששלחנו למנהלי קופות הגמל, קרנות הפנסיה וחברות הביטוח היתה להסיר מכשול מפני עיוור ולא לאיים בסנקציות", כך אמר היום ל-TheMarker אייל בן שלוש, הממונה על שוק ההון באוצר. דברי הממונה נאמרים על רקע פרסומים כי האוצר עומד לנקוט בצעדים משפטיים נגד קופות הגמל, קרנות פנסיה וחברות הביטוח על כך שדיווחו על תשואת נכסי הפקדונות הסחירים כנכסים לא סחירים. לכאורה, צעדים חריגים בשוק החיסכון הפנסיוני, הנחשב למנומנם. 

 שלוש מסביר כי לידיו הגיעו ידיעות כי גופים מוסדיים עוסקים במהלך החצי שנה ב"תפירת" עסקות מלאכותיות שאין תקינות, ולפיכך מצא לנכון להבהיר לגופים המוסדיים את עמדתו בנושא. "אני לא איש של איומים אלא איש של מעשים, זוהי אינה תחרות שרירים אלא עסק רציני מאוד שמטרתו להשיג שקיפות, אמינות ואחריות של פעילות הגופים המוסדיים בתחום הפנסיה", כך מבהיר שלוש. כמו כן מבהיר שלוש כי לאוצר יש את היכולת לנקוט סנקציות מסוימות על מנת לוודא כי עסקות מסוג זה ימשיכו. אך מהי הצרה שמפניה האוצר מנסה להגן על קהל העמיתים? 

 העסקות המלאכותיות האמורות מתייחסות לעסקות בין הגופים המוסדיים ובין הבנקים, על פיהן הבנק רוכש נכסים סחירים ארוכי טווח, כמו אג"חים מסוג "שחר" ו"גליל", אורז אותם כפיקדון ומוכר פקדונות אלו לגופים המוסדיים. בצורה זו הגוף המוסדי רוכש נכס שאינו סחיר, כפיקדון, אשר מגובה בנכס סחיר, כאג"ח מסוג שחר. על פי הממונה, במקרים אלו עולה חשש כי נעשו עסקות מלאכותית עבור הגופים המוסדיים רק כדי להימנע מרישום חלק מנכסיהם כסחירים. 

 גופי הפנסיה המוסדיים מעדיפים נכסים שאינם סחירים על פני נכסים סחירים כדי למנוע תנודתיות יתרה בתשואות. בתום כל חודש מפרסמים הגופים המוסדיים את תשואותיהם החודשיות. התשואה מחושבת באמצעות שערוך שווי הנכסים הסחירים על פי שוויים בשוק. הירידות בשוק האג"ח בחודשים האחרונים גרמו לגופים המוסדיים לרשום תשואות שליליות גבוהות, אשר הגיעו בקרב חלק מקופות הגמל למעל 8%. צורת הצגה זו מהווה גורם שיווקי שלילי מאוד עבור הקופות. 

 הגופים המוסדיים מתקשים לרכוש נכסים שאינם סחירים, המשוערכים לפי זרם התקבולים ולא על פי מחירם בשוק, מאז שהמדינה הפסיקה להנפיק להם את האג"ח המיועדות. כמו כן, השקעה בנכסים לא סחירים מקטינה את יכולות הקופות לנצל הזדמנויות עסקיות. 

 הפתרון הגיע מקרב הבנקים, אשר פנו לגופים המוסדיים בהצעה "לתפור" עבורם עסקות, לכאורה מלאכותיות, מהסוג האמור. הבנקים צפויים לגבות 0.05%-0.1% מהתשואה השנתית, וכן את ההפרש בין תשואת האג"ח הסחירה ובין תשואת הפיקדון. הפקדונות ישוערכו כנכסים שאינם סחירים למרות שהסיכון לירידת ערך האג"ח, שמגבות פקדונות אלו, הוא על פי ההסכם על הגוף המוסדי. 

 על פי הפרסומים, היקף הפקדונות מהסוג החשוד בעסקות מלאכותיות מגיע לכ-100 מיליון שקל. יש לציין כי קופות הגמל מחזיקות נכסים בשווי של 170 מיליארד שקל, כלומר היקף התופעה הוא זניח. להערכתו של צבי סטפק ממיטב, מטרת האוצר היא לעצור את התהליך בתחילתו, ולאותת על כך אינו עומד להשלים עם גידול פיקדונות אלו. אך גם עם חלקם של פקדונות אלו יגיע ל-10%, אומר סטפק, השפעתם על התשואות החודשיות שיציגו הקופות תהיה שולית בלבד. 

 חששו של האוצר הוא כי הגופים המוסדיים יציגו תשואות שוטפות שאינן מדויקות ובכך יטעו את העמיתים. אך קיימת טענה מנוגדת, לפיה הדיווח החודשי הוא אשר מטעה את החוסכים. חיסכון ארוך טווח מסתמך על נכסים פיננסיים המוחזקים לאורך תקופות ארוכות. משקיע אשר מחזיק נכס סחיר עד הפדיון מבטיח לעצמו תשואה. 

 כך גם הגופים הפנסיוניים רוכשים אג"חים ארוכות טווח. מאחר שחלק נכבד מנכסים אלו הם סחירים, מחויבים הגופים המוסדיים לשערכם כל חודש ובכך לחשוף עצמם לתנודות קצרות טווח בתשואות, למרות שבכוונתם להחזיקם עד הפדיון, ובכך להבטיח לעצמן תשואה. הטענה היא כי התשואות החודשיות שמציגים הגופים הפנסיוניים המוסדיים מטעות את העמית, שמושכים כספיהם בעקבותם ומונעים מהקופות להחזיק את הנכסים עד הפדיון. 

 כל הנסיונות לרשום נכסים סחירים כנכסים שאינם סחירים הם במטרה למנוע תנודתיות חודשית בתשואות קופות הגמל, המזיק להן מבחינה שיווקית, וערכו המוסף לעמית מוטל בספק.