שורת ההודעות אשר הוציאו אתמול החברות הנמנות עם קבוצת דנקנר מבשרות על הקמת חברת החזקות אחת בדמותה של  אלרן השקעות (  אלרן  [10]  : ת"א)  , אחברה שתחזיק בשליטה במספר דו ספרתי של חברות העוסקות במגוון פעילויות נרחב - החל מבנקאות דרך הנדל"ן וכלה בתקשורת, מעין  אי.די.בי אחזקות  (  אדבא  [11]  : ת"א)  בגירסה מוקטנת. 

 ההשוואה לקבוצת אי.די.בי אינה מקרית. וזאת, משום שמי שעתיד לעמוד בעתיד הקרוב בראש קבוצת אי.די.בי נמנה אף הוא עם משפחת דנקנר - נוחי דנקנר, אשר הוא ואביו היו אלה שסימנו באוקטובר 1999 את הכיוון - היפרדות. לפיכך, הודעתו של נוחי במהלך אפריל 2002 על כוונתו לרכוש את השליטה בקבוצת אי.די.בי היתה הטריגר לביצוע השינויים המבניים בקבוצת דנקנר. 

 על פי התוכנית שהציגו אתמול בני הדודים גדי ודורי דנקנר, שני פלגים יבצעו את האקזיט שלהם מהקבוצה עם חבילת מזומנים משמעותית בהיקף של עשרות מיליוני דולרים. אם ניקח בחשבון כי העסקה הגדולה אמורה להסתיים עד לסוף השנה, הרי שהפלגים אשר יימכרו את מלוא החזקותיהם בחברות אף יהיו פטורים מלשלם מס על רווחי ההון שיצמחו להם מן העסקה. אם העסקה היתה מתבצעת לאחר כניסת הרפרומה במס לתוקפה, ב-1 בינואר 2003, קרוב לוודאי שהיה נוצר חיוב במס רווחי הון. 

 כאמור, שני בתי אב הנמנים עם המשפחה יממשו את החזקותיהם בחברות המשפחתיות. פלג דוד דנקנר ימכור את החזקותיו בדור כימיקלים (11%), תעשיות מלח (12.3%) ודנקנר השקעות (16.7%), ואילו נוחי ובני משפחתו ייפרדו ממניותיהם בדור כימיקלים (12.8%) ובתעשיות מלח (16.9%). על פי היקף העסקות המתוכנן, צפוי פלג דוד דנקנר לשלשל לכיסו כ-45 מיליון דולר, ואילו נוחי ובני משפחתו עתידים לקבל לידיהם כ-40 מיליון דולר, סכום אשר מן הסתם ישמש בידם לביצוע רכישת השליטה באי.די.בי. 

 עם הזמן תושווה פעילותה של הקבוצה לזו של קבוצת אי.די.בי, בבחינת לראות מי מבין הדנקנרים יצליח יותר ומי פחות 

 שני פלגים נוספים שעשויים להיוותר עם חבילת מזומנים בידם הם פלג שמואל דנקנר ופלג אברהם דנקנר. הללו, אשר מחזיקים כיום, כל אחד, בכ-29.5% מהון מניותיה של אלרן השקעות, ימכרו לזו את חלקם בשלוש החברות המשפחתיות, בתמורה לעשרות מיליוני דולרים. חלק מכסף זה יושקע, קרוב לוודאי, חזרה באלרן, במסגרת הנפקת הזכויות שהיא מתעתדת לבצע. 

 בקבוצת דנקנר לא ממהרים למסור פרטים על שינויים אפשריים אשר יבוצעו, אם בכלל, בדרגים הניהוליים של חברות הקבוצה. עם זאת, ניתן להניח כי גם במתכונת ההחזקות החדשה, פלג ג'יניאו יהיה זה אשר ייתן את הטון בדור כימיקלים, באמצעות צביקה מור, יו"ר דירקטוריון החברה; פלג שמואל דנקנר, בראשותו של אבי המשפחה, ימשיך לנהל את ענייניה של דנקנר השקעות אשר שמואל מכהן כיו"ר הדירקטוריון שלה; פלג אברהם דנקנר, בראשותו של דני דנקנר - סגן יו"ר דירקטוריון בנק  הפועלים (  פעלים  [12]  : ת"א)  , יהיה אחראי על תחום הבנקאות. לאה דנקנר, אמנם תמשיך להחזיק במישרין במניות שלוש החברות המשפחתיות, אם כי לבד מכהונה בדירקטוריונים של חברות אלה, לא תהיה לה השפעה מהותית על דרך ניהול הקבוצה. 

 בני הדודים, דורי וגדי דנקנר, צפויים אף הם ליטול חלק משמעותי בניהול הקבוצה. סביר להניח כי השניים, המכהנים כיום כיושבי ראש הדירקטוריונים של אלרן השקעות (דורי) ואלרן החזקות (גדי), ימשיכו בתפקידיהם הנוכחיים ובגיבוש אסטרטגיה להרחבת פעילות הקבוצה בעיקר במדינות חו"ל.  השינוי הנוכחי, אשר ירכז את השליטה בידי שלושה בתי אב, עשוי אף למנוע חיכוכים שהיו עשויים להתעורר בעתיד 

 בקבוצת דנקנר מסבירים את איחוד החברות תחת קורת גג אחת ברצון ליצור סינרגיה תפעולית וניהולית, ובכוונה למקד ולייעל את הפעילות של החברות, אם כי נראה כי השינוי במבנה הקבוצה נבע מן הבעייתיות שבמבנה הבעלות עליה - יותר מ-20 בעלי מניות הנמנים עם הדור הראשון והשני של משפחת דנקנר, כאשר בדלת כבר מתדפקים בני הדור השלישי. השינוי הנוכחי, אשר ירכז את השליטה בידי שלושה בתי אב, עשוי אף למנוע חיכוכים שהיו עשויים להתעורר בעתיד. 

 באשר לבעלי המניות מקרב הציבור המחזיקים במניות מיעוט בדנקנר השקעות, דור כימיקלים ותעשיות מלח, נראה כי מצבם לא ישתנה. לעומתם, במצב בעלי מניות המיעוט באלרן השקעות יחול שינוי. אלה, קרוב לוודאי ידוללו בהחזקותיהם, כאשר הסיכון הטמון בחברה יילך ויגדל בשל המינוף הצפוי בה. מנגד, הסיכוי לצמיחה בחברה ולהשגת תוצאות טובות יותר, קיים אף הוא. 

 בהנחה שתוכנית הארגון מחדש תושלם בהצלחה, יהפוך הגוף המאוחד תחת כנפיה של אלרן לתמנון בעל מספר זרועות אשר שוויו יעלה על 200 מיליון דולר, והחברה עצמה תבצע קפיצה נחשונית קדימה ממעמד של חברת השקעות הנמנית על הדרג השני והשלישי, למעמד של חברה החזקות הנמנית על צמרת חברות ההחזקות. 

 בקבוצת אלרן ודאי לא יאהבו זאת, אבל עם הזמן תושווה פעילותה של הקבוצה לזו של קבוצת אי.די.בי, בבחינת לראות מי מבין הדנקנרים יצליח יותר ומי פחות. נקודת הפתיחה של אלרן מצויה הרחק מאחור - תג המחיר שניתן על ידי נוחי לקבוצת אי.די.בי עומד על כ-1.05 מיליארד דולר, אבל אין ספק כי באלרן ישאפו לעלות על אי.די.בי. ימים יגידו אם ומתי היא תצליח לעשות כן. 


 קישורים נוספים 
 בנק לאומי יעמיד לגנדן מימון של 205 מיליון דולר  [13] 

 הדנקנרים עושים סדר בבית: אלרן תרכוש השליטה בדור כימיקלים, תעשיות מלח ודנקנר השקעות  [14] 

 אלרן עשויה להשתלב בארגון מחדש של קבוצת דנקנר  [15]