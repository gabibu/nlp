למשרד האוצר יש הרבה סיבות להתגאות בהצעת התקציב ל-2003. זהו תקציב אמיץ, שבפעם הראשונה מאז 88' מעיז לתקוף את הכשלים המבניים הקשים ביותר של מדינת ישראל: שיעור ההשתתפות הנמוך בכוח העבודה, עודף כוח האדם המועסק במגזר הציבורי והבזבוזים בתקציב הביטחון (לרבות הבזבוז המשווע של הפנסיה התקציבית המוקדמת לכל אנשי צבא הקבע). 

 עם זאת, יש כמה פרקים בתקציב שהאוצר פחות גאה עליהם, והוא גם עשה מאמץ ניכר להצניעם. אחד מהם מופיע כסעיף קטן על חצי עמוד בלבד בחוברת המפרטת את מדיניות התקציב החדש, תחת הכותרת הסתמית של "הגברת ההשקעות בתשתית - מענקי הקמה לפרויקטי תשתית". כותרת שטומנת בחובה רגרסיה של עשר שנים. 

 המשמעות של הכותרת היא הלאמה מחודשת של תחום התשתיות. אחרי עשור שבו דגלה המדינה בהפרטת התשתיות, והעברת המימון וההקמה שלהן למגזר הפרטי באמצעות מודלים של B.O.T או P.F.I, חוזרת המדינה ונוטלת את מושכות התשתיות לידיה. במובלע, היא מודה כי מאמץ ההפרטה החשוב והמבטיח ביותר של העשור - נכשל. 

 הודעת האוצר היא כי מעתה תממן המדינה, ממקורות תקציביים, לפחות מחצית ממרכיב המימון בפרויקטי תשתית ארוכי טווח המבוצעים על ידי המגזר הפרטי. המשמעות היא שאם עד כה הועברו פרויקטים אלו למגזר הפרטי והוא מימן אותם בהון עצמי (40%-20%) והון זר (80%-60%), תמומן עתה מחצית מההון הזר (40%-30% מהיקף ההשקעה בפרויקט) על ידי תקציב המדינה. לפיכך, תחזיק המדינה מעתה בלפחות שליש מהבעלות על הפרויקטים התשתיתיים הגדולים.  המדינה בעצם עשתה כאן "הבה ונתחכמה", והעדיפה להיכנס לתחום התשתיות בעצמה במקום להיכנע לדרישות המגזר הפרטי ולהעניק לו מימון מסובסד 

 באוצר מנסים להציג זאת כרע במיעוטו. ראשית, המגזר הפרטי ימשיך להוביל את תחום התשתיות בישראל רק בשיעור של 70%, במקום 100% עד כה. שנית, לא היתה ברירה בשל מצוקת האשראי במשק וחוסר היכולת של המגזר העסקי לגייס את המימון הנדרש לפרויקטי התשתית. שלישית, השקעה ישירה מכספי התקציב בתחום התשתיות מאפשרת להגדיל את השקיפות התקציבית ולשפר את הבקרה על התחום. במקום שכל המחויבות הממשלתית לתחום תהיה חוץ מאזנית מעורפלת (ערבויות עתידיות, שאיש אינו יכול לכמתן), המחויבות הופכת עתה ישירה ועכשווית, ומאפשרת לשלוט טוב יותר בהוצאה התקציבית מבלי להטיל נטל לא ידוע על הדורות הבאים. 

 רביעית, ואולי החשוב מכל, המדינה בעצם עשתה כאן "הבה ונתחכמה", והעדיפה להיכנס לתחום התשתיות בעצמה במקום להיכנע לדרישות המגזר הפרטי ולהעניק לו מימון מסובסד (ערבות נוספת לפרויקטי התשתית); בבחינת המגזר העסקי רצה שהמדינה תסבסד והוא יגרוף את כל הרווח מהפרויקטים שלו, ותחת זאת בחרה המדינה להיכנס כשותפה. 

 עם זאת, אין בהצגה של האוצר כדי לכסות על העובדה שהוא ביצע ב-2003 צעד של נסיגה משמעותית. החלום לגבי שחרור התקציב מעלויות פיתוח התשתיות בישראל והעברת הנטל על כתפי המגזר הפרטי, לא צלח. המעט שנותר לאוצר להתנחם בו הוא כי החזרה של הממשלה לתחום התשתיות היא בינתיים חלקית בלבד. המגזר הפרטי ימשיך להיות מעורב בפיתוח התשתיות, הן בהקמה (יזמים), הן במימון (בנקים וגופים מוסדיים), והתקווה היא כי בחלוף משבר האשראי הנוכחי יצטבר כבר די ניסיון במגזר הפרטי כדי שהממשלה תוכל להרשות לעצמה לצאת שוב מתחום התשתיות. הפעם לתמיד.