מאת יגאל רופא ואבי נוימן 


 במסגרת הרפורמה יבוטלו הוראות החוק העוסקות בחברות משפחתיות וייקבעו תחתן הוראות חלופיות העוסקות במיסוי חברות שקופות. 

 ההד התקשורתי שסבב סביב מעמדה של "החברה השקופה" החדשה לצורכי מס כמעט וגרם להכשלת חקיקת המלצות ועדת רבינוביץ'. המחלוקת העיקרית שנסבה סביב שולחן הדיונים היתה האם לאפשר לתושבי חוץ להיות בעלי מניות בחברה ישראלית שקופה, וזאת לאור הטיעונים שהושמעו כנגד הפוטנציאל הגלום לכאורה בשימוש בחברות אלה בידי תושבי חוץ, לשם הפחתת נטל המס במדינת תושבותם ומכאן להפיכתה של ישראל למקלט מס. 

 מבלי להיכנס לעובי הקורה בדבר סוגייה זו, ספק רב אם היינו זוכים למבול של משקיעים זרים המבקשים להקים חברות שקופות בישראל רק לשם הפחתת נטל המס במדינת מושבם. בסופו של יום, קביעת המחוקק כי משקיעים זרים לא יוכלו להחזיק במניותיהן של חברות שקופות סתם את הגולל על הוויכוח האמור. 

 ככלל, הוראות המיסוי של חברות שקופות, כפי שבאו לידי ביטוי בהמלצות הוועדה ובחוק לתיקון פקודת מס הכנסה (מס' 132), התשס"ב-2002 (להלן "התיקון"), נגזרו באופן כזה או אחר מההוראות הקבועות בדין האמריקאי לעניין מיסויין של חברות S Corporation, כהגדרתן בדין זה. 

 במסגרת התיקון, בוטלו ההוראות העוסקות במיסוי "חברות משפחתיות" ונקבעו תחתן הוראות המעגנות את אופן המיסוי של חברות שקופות. ככלל נקבע, כי מיסוי החברה השקופה יבוצע ברמת בעלי המניות ולא ברמת החברה, ומכאן שהכנסתה החייבת של החברה השקופה והפסדיה ייוחסו ויועברו לבעלי המניות, בהתאם לשיעור החזקתם בזכויות לרווחי החברה וימוסו בהתאם לשיעורי המס החלים על בעלי המניות. 

 חשוב לציין כי השקיפות הקיימת לעניין דיני המס וייחוס הכנסות החברה לבעלי המניות, אינם גוררים שקיפות משפטית לעניין דיני החברות, וכי חברה שקופה שומרת על מעמדה כיישות משפטית נפרדת מבעלי מניותיה. 


 חברות משפחתיות - הדין הקיים 


 מיסוי הכנסת החברה המשפחתית מבוצע ברמת בעל מניות מייצג יחיד (להלן "הנישום המייצג") ולא ברמת החברה. הכנסות והפסדי החברה המשפחתית מועברים לנישום המייצג, וממוסים בהתאם לשיעורי המס החלים על בעל מניות זה ובהתאם לסוג ההכנסה. 

 בשל אופן המיסוי האמור, מיסוי חד שלבי לעומת מיסוי דו שלבי בחברה רגילה (חבות במס ברמת החברה וחבות נוספת ברמת בעלי המניות בעת חלוקת רווחי החברה), חלוקת דיווידנד מחברה משפחתית לכל בעלי מניותיה לא מחויבת במס בידי בעלי המניות. 

 בעלי המניות בחברה משפחתית רשאים להיות יחידים בלבד וצריך שיתקיים קשר משפחתי ביניהם. בדין הקיים לא קיימות מגבלות לעניין תושבות בעל המניות, ומכאן שבעלי מניות בחברה משפחתית יכולים להיות תושבי חוץ. 

 במכירת מניה של חברה משפחתית מופחת מהתמורה סכום הרווחים שנצברו בחברה בתקופה שסווגה כחברה משפחתית וטרם חולקו, וזאת מאחר שהכנסות אלה מוסו כבר בידי הנישום המייצג. לאור התיקון נקבעו הוראות מעבר מחברה משפחתית לחברה שקופה (ראה את הוראות המעבר להלן). 


 חברות שקופות - הדין לאור התיקון 


 ככלל, הוראות המיסוי לעניין חברות שקופות ייכנסו לתוקף רק עם השלמת ויישום תקנות שיותקנו לעניין זה, אך ככל הנראה לא לפני 1 בינואר 2003. 

 להלן יפורטו ההוראות החדשות לעניין חברות שקופות: 


 - חברה שקופה - מהי? 


 חברה פרטית, תושבת ישראל, שמניותיה הן מאותו סוג למעט מניות המקנות זכויות הצבעה. הזכות לרווחי החברה מוקנית מכוח החזקה במניות בלבד, וזכותו של בעל מניות לרווחים זהה לזכותו לנכסי החברה בעת פירוק. החברה אינה מוסד כספי כהגדרתו בחוק מע"מ (מבטח, בנק, ברוקר וכיו"ב). 

 כל בעלי מניותיה הם יחידים תושבי ישראל, ומספרם אסור שיעלה על 50 (לעניין זה קיימים חריגים). יש לציין כי להבדיל מהדין שבוטל לעניין חברות משפחתיות, הרי שעל פי התיקון לא נדרש כי יתקיים קשר משפחתי כלשהו בין בעלי המניות. 

 על החברה להודיע לפקיד השומה תוך 60 ימים מיום התאגדותה על כוונתה להיחשב כ"חברה שקופה" באמצעות הודעה עליה חתומים כל בעלי המניות. לעניין זה נקבעו הוראות מעבר לגבי חברות משפחתיות קיימות ערב התיקון, שיהפכו לחברות שקופות כמפורט בהמשך. 


 - אופן המיסוי של "חברה שקופה" 


 חישוב המס החל על החברה השקופה יבוצע ברמת בעלי המניות ולא ברמת החברה, ומכאן שהכנסתה החייבת (לרבות שבח מקרקעין) של החברה השקופה והפסדיה ייוחסו ויועברו לבעלי המניות, בהתאם לשיעור החזקתם בזכויות לרווחי החברה. 

 הכנסות אלה ימוסו בהתאם לשיעורי המס החלים על היחיד (בהתאם לשיעור המס השולי) ובהתאם לסיווג ואופי ההכנסה. 

 חשוב לציין, כי בניגוד להוראות הדין שיבוטל לעניין החברה המשפחתית, הרי שהכנסת החברה השקופה תיוחס לכלל בעלי המניות על פי זכותם לרווחי החברה, ולא לבעל מניות יחיד (הנישום המייצג בחברה המשפחתית). 

 לאור מנגנון הרמת המסך למיסוי הכנסות החברה השקופה בידי בעלי מניותיה, הרי שחלוקת דיווידנדים מהכנסתה של חברה שקופה לא תיחשב כהכנסה בידי בעלי המניות, ומכאן שלא תחויב במס. 


 - הוראות מיוחדות לעניין קיזוז הפסדים 


 הפסדי חברה שקופה שהועברו לבעלי המניות יקוזזו רק כנגד הכנסתם, ולא ניתן יהיה להחזירם לרמת החברה ולקזזם כנגד הכנסות עתידיות של החברה. הפסדים אלה יקוזזו תחילה כנגד הכנסה חייבת עתידית של בעלי המניות מהחברה השקופה. 			לא קיימת מגבלה לעניין קיזוז הפסדי בעל מניות שנצמחו טרם תקופת ההטבות (התקופה בה החברה היתה חברה שקופה), כנגד הכנסות שייוחסו לו מהחברה השקופה. זאת, בניגוד להוראה הקיימת כיום לעניין חברות משפחתיות. 


 - פירוק חברות שקופות 


 העברת נכסים מחברה שקופה לבעלי מניותיה במסגרת הליכי פירוק לא תחויב במס, למעט מס רכישה בשיעור של 0.5% בעת העברת נכסי מקרקעין. 


 - הוראות מעבר 


 חברה הנחשבת חברה משפחתית ביום פרסום התיקון, תיהפך אוטומטית לחברה שקופה החל מיום כניסתו לתוקף של סעיף 64א1, אלא אם ביקשה תוך 60 ימים מיום כניסתו לתוקף של תיקון זה שלא להיהפך לחברה שקופה. חברה שתבקש כאמור שלא להיהפך לחברה שקופה, תחדל מלהיות חברה משפחתית החל מיום כניסתו לתוקף של סעיף 64א1. 

 הפסדי חברה משפחתית שהפכה לחברה שקופה ושלא קוזזו בידי הנישום המייצג עד ליום ההפיכה לחברה שקופה, יותרו בקיזוז רק כנגד הכנסותיו של הנישום המייצג, אלא אם ביקשו בעלי המניות לחלק הפסד זה ביניהם. 

 הפסדי חברה משפחתית שהפכה לחברה רגילה, ולא קוזזו בידי הנישום המייצג, יקוזזו כנגד רווחי החברה בעתיד במידה שיבקשו זאת בעלי המניות. ככל הנראה, במידה שבעלי המניות לא יבקשו זאת, יועברו הפסדים אלה לנישום המייצג ויקוזזו כנגד הכנסותיו בלבד. 


 אחרית דבר 


 אין ספק כי שמירת היתרונות המשפטיים הגלומים בעובדת היותה של החברה יישות משפטית נפרדת מבעלי מניותיה לעניין הדין הכללי לצד השקיפות לצורכי מס, יביאו לפריחתן של החברות השקופות. 

 היתרונות המיסויים הגלומים באפשרות העברת הפסדי החברה לבעלי מניותיה וקיזוז הפסדים אלה כנגד הכנסות בעל המניות מחד גיסא, והאפשרות של קיזוז הכנסות החברה כנגד הפסדי בעל המניות מאידך גיסא, יהוו ככל הנראה את הקטליזטור העיקרי לשימוש בחברות כאמור.