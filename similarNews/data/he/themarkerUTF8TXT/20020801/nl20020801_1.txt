דמיינו לעצמכם את המצב הבא: בתום חצי שנת תקציב מתברר שלמרות שהממשלה התחייבה לעמוד ביעד גירעון של 3% מהתוצר, הגירעון כבר הצטבר לכדי 6.3% והיא עצמה מעריכה שהשנה כולה תסתיים בחריגה של 4% מהיעד. מה היה קורה אז? מה היה אומר על זה נגיד בנק ישראל? 

 בפועל המצב שונה כמובן  מי שהחטיא את היעד בצורה כה בוטה אינו הממשלה כי אם בנק ישראל: על פי דו"ח האינפלציה החצי-שנתי שבנק ישראל  פירסם היום  [10]  , למרות שיעד האינפלציה של הממשלה לשנת 2002 כולה נקבע על 2%-3%, האינפלציה במחצית הראשונה של השנה הסתכמה ב-6.3% ובנק ישראל מעריך שהחריגה מהיעד לשנה כולה עלולה להגיע ל-4%. 

 זה החריגה הכי גדולה שבנק ישראל הוביל אליה את המשק אי פעם. אילו החריגה היתה הפוכה בכיוונה היו כנראה כמה פרשנים שהיו מתייחסים אליה בסלחנות, אבל לא כך כשהאינפלציה בפועל גבוהה מהיעד. מה יש לנגיד לומר על כך? 

 כבר בפסקה השנייה לפרק המבוא לדו"ח בנק ישראל כותב את המספרים  את היעד, את האינפלציה בפועל, את החריגה במחצית הראשונה של השנה ואת החריגה הצפויה בשנה כולה - אבל מיד לאחר מכן הוא מחלק את האחריות: בנק ישראל אחראי למקטע שמהתוכנית הכלכלית של דצמבר 2001, שכללה הורדה בריבית של 2%, ועד סוף פברואר-תחילת מארס והממשלה והאוצר בתקופה שלאחר מכן. 

 בנק ישראל לוקח אם כן על עצמו את האחריות לפיחות של כ-10% שנרשם מלפני התוכנית הכלכלית, כשההערכות הראשונות לגבי הורדת הריבית הנדיבה הצפויה התחילו לחלחל, ועד תחילת מארס, ועל האינפלציה שהצטברה בתקופה הזאת - כ-2.4%; ומייחס את הפיחות של כ-6% נוספים, שהביאו את הדולר קרוב ל-5 שקלים, ואת האינפלציה שהצטברה מאז - כ-3.9%, לממשלה. 


 הפיחות והאינפלציה היו צפויים 


 הפיחות בתקופה הראשונה והאינפלציה שבאה איתו, אומר בנק ישראל, היו צפויים לנוכח השינוי בתשואות היחסיות בשוק ההון, ובאופן ספציפי: סגירת הפער בין התשואות בשקלים לתשואות על נכסים מט"חיים. היה ברור שהשינוי בתשואות היחסיות, מסביר בנק ישראל, יביא לשינוי בתיק הנכסים של הציבור - שינוי שיביא לפיחות ואינפלציה. 

 את החלטתו להוריד את הריבית ב-2% הסביר בנק ישראל גם בדו"ח זה בעיקר בהבטחת הממשלה לעמוד ביעד גירעון של 3% ל-2002 ולתוואי גירעון יורד. 

 הפיחות והאינפלציה בתקופה השנייה, גורס בנק ישראל, נובעים כבר מכך ש"התברר כי המדיניות התקציבית לא עודכנה באופן שיחזיר את הגירעון לתוואי שהוסכם עליו (קרי 3% תוצר - נ.ל) וכי החוקים הפרטיים לא בוטלו". לכך מוסיף בנק ישראל את חוק בנק ישראל שהממשלה יזמה ושאמור היה לפגוע בצורה ניכרת בעצמאותו של הבנק ואת הידרדרות המצב הביטחוני. 

 העניין הוא שבנק ישראל מעולם לא שלט על מדיניות התקציב ואפילו נטה שלא להסכים איתה לעתים קרובות. במקרים רבים הוא אף הקשיח את המדיניות המוניטרית על מנת לנטרל עד כמה שאפשר את ההשפעות האינפלציוניות של התקציב, כפי שהוא הבין אותן. 

 עקב כך, השוק ציפה מהנגיד שיעלה את הריבית במהירות מיד כשראה - בסוף פברואר ותחילת מארס - שהממשלה סוטה ממה שהבטיחה. הציפיות לתגובה מהירה של בנק ישראל נראו גם בעלייה המהירה של התשואות בשקלים, גם בהמשך הפיחות וגם בדברי הפרשנות של מנתחים רבים. 


 בנק ישראל קובר הודאתו בעמוד 11 


 עד כה בנק ישראל דחה את הטענות האלה. הפעם, בדו"ח האינפלציה שפירסם היום, הוא מודה שטעה: "בראייה לאחור, תגובת המדיניות המוניטרית להשלכותיה של ההידרדרות הפיסקלית היתה מתונה מהנדרש". חבל רק שקבר את ההודאה הזאת בעמוד 11 של הדו"ח ולא מיקם אותה בפרק המבוא. 

 ההודאה הזאת היא הדבר הבאמת חדש בדו"ח האינפלציה. מיד אחריה גם מסביר בנק ישראל בפירוט רב את כל החלטות הריבית שלו במחצית הראשונה של השנה. 

 למרות שבנק ישראל הודה בחריגה מיעד האינפלציה ולמרות שהודה בכך שתגובתו היתה מתונה מהנדרש  כאן הוא עוצר. אין בדו"ח האינפלציה התייחסות להסקת מסקנות אופרטיוויות  לא בקבלת ההחלטות, לא ברמת איכות המידע ובטח שלא ברמה האישית. 

 בנק ישראל אינו מנתח את השפעת כישלון המדיניות שלו על הכלכלה הישראלית  הוא אינו מסביר שהאיחור בהעלאת הריבית גרם לכך שהעלאות הריבית שבאו לאחר מכן היו גבוהות יותר ושגבו, ועדיין גובות, מחיר גבוה במונחי החנקת הפעילות הכלכלית. בנק ישראל אינו גם שכישלונו יעכב את יכולתו לשוב ולהוריד את הריבית. 

 בנק ישראל אינו אומר במפורש שכישלון המדיניות שלו גרם לשחיקה חדה באמינותו בעיני הציבור. הוא מדבר אומנם על "פגיעה באמון הציבור במדיניות המקרו-כלכלית", אך לא ברור למי הוא מייחס אותה בדיוק. 

 בנק ישראל ממשיך לסרב לקחת את התרופות שהוא רושם לאחרים: מטיף לקיצוצים בשכר בסקטור הציבורי  ומחלק לרבים מעובדיו שכר של עשרות אלפי שקלים; מטיף לעמידה ביעדים כלכליים נשגבים  ומחטיא את היעדים שנקבעו לו; מבקר את החלטות הממשלה והאוצר  אבל מתעלם מההשלכות של ההחלטות השגויות שלו עצמו; רוצה עצמאות  אבל נמנע מהסקת מסקנות. 


 קישורים נוספים 
 בנק ישראל מודה לראשונה כי שגה בתגובתו לפיחות:  "  תגובת המדיניות המוניטרית היתה מתונה מהנדרש  "  [11] 

 לדו  "  ח המלא של בנק ישראל  [12]