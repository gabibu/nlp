בהתחלה כולם התלהבו. הנה באה חברת  נייס מערכות (  NICE  [10]  : NASDAQ)  , וביום אחד גם מציגה דו"ח כספי המצביע על חזרה לרווחיות וגם רוכשת את החברה הזרה תאלס מאנגליה (TCS) ב-55 מיליון דולר והופכת לשחקן הגדול בעולם בתחום הקלטת השיחות בחברות עסקיות. המנכ"ל, חיים שני, דיווח בשיחת הוועידה שלנייס יהיה מעתה נתח שוק של 24%, ובדרך הוא משאיר הרחק מאחור את המתחרה הישראלית  ורינט  (  VRNT  [11]  :NASDAQ)  מקבוצת קומברס, עם נתח שוק של כ-14% בלבד. 

 כצפוי, הסביר שני כי "יש בשוק יותר מדי שחקנים...מי שיעשה ראשון מהלך של איחוד, ייהנה מיתרון, ואנו שמחים להיות ראשונים". האנליסטים הישראלים מיהרו להסכים איתו, אולי בגלל הזיכרון הטוב מרכישות שביצעו חברות ישראליות כמו קומברס, שקנתה לפני מספר שנים את מתחרתה האמריקאית בוסטון טכנולוג'יס והפכה למובילה העולמית, או חברת טבע, המתמחה בצמיחה גם על ידי רכישות. ובכלל - בתקופה קשה כל כך, נעים שיש עוד חברות היי-טק ישראליות הקונות חברות זרות ומשלטות על השוק העולמי. 

 אלא ש-24 שעות לאחר ההודעה החלו מכיוון האנליסטים של בנקי ההשקעות הזרים להופיע דיווחים פחות אוהדים. בגולדמן סאקס טענו שהרכישה מגדילה את הסיכון בגלל החשש שהאינטגרציה בין החברות תיכשל,  וכי החברה שנרכשה בכלל אינה רווחית. האנליסטים של בנק ההשקעות יו.בי.אס היו עוד יותר זהירים:  להערכתם, סכום העסקה יגיע ל-65 מיליון דולר, החברה הבריטית סובלת מקצב צמיחה נמוך בהרבה מזה של נייס ולכן תפגע בה, ובכלל - סכום הרכישה נראה ליו.בי.אס מאוד לא זול - שלא להגיד יקר. 

 מדוע אם כך ביצעו שני והנהלת נייס את העסקה? בניגוד לעבר,  אף אחד הרי לא סובל היום מעודף מזומנים או מלחץ של משקיעים לגדול  מהר מדי. המנהלים בנייס מסבירים כמובן שכך יוכלו לקפוץ מדרגה, על ידי הרחבת הפרישה הגיאוגרפית של החברה המאוחדת ועל ידי מכירת מוצרים של TCS ללקוחות נייס ומוצרים של נייס ללקוחות הנאמנים של TSC. אבל קיימת עוד סיבה אפשרית לביצוע העסקה, שלא ממש קשורה לפיתוח העסקי של נייס - אלא דווקא למבנה השליטה בחברה. 



 נייס היא חברה מאוד יוצאת דופן בנוף הישראלי, בכך שאין לה בעלי מניות גדולים. לאחר שבעלי השליטה המקוריים יצאו ממנה ומכרו את רוב מניותיהם, כמעט כל המניות נמצאות בידי הציבור ובידי משקיעים מוסדיים בישראל ובחו"ל, תוך פיזור רב. אבל מי שבכל זאת מחזיק חבילת מניות משמעותית הוא רימון בן שאול, באמצעות חברת קונרס, לאחר בחודש מאי אשתקד הופיע לפתע עם חבילת של 4.6% ממניות החברה שאותה רכש בשוק, וביקש להתמנות ליו"ר החברה. יחד איתו הופיע קונצרן כור, עם חבילה של 4.9%, והכוונה היתה שהם ישתפו פעולה - ובאופן מעשי ישתלטו על החברה. 

 בסופו של דבר, זה לא קרה. חוץ מיוסי בן שלום, מקורבו של בן שאול, רוב הדירקטורים בנייס התנגדו למינוי ואילו כור, בתקופה של הפסדים צורבים ולחץ ציבורי גדול, נסוגה מהתמיכה הפורמלית במהלך של בן שאול. רימון בן שאול עצמו מונה אומנם לדירקטור בחברה, אבל לא ליו"ר, תפקיד אותו קיבל איש ההשקעות רון גוטלר, המנהל קרן גידור המשקיעה בעיקר בשוקי האג"ח בחו"ל. בן שאול, גוטלר ומנכ"ל כור, יונתן קולבר, יושבים, דרך אגב, בסמוך בבניין הפלטינום בתל אביב. 

 בחצי השנה האחרונה לא נודע על מאבקי שליטה בדירקטוריון נייס, אבל איש אינו מבטיח שהמנכ"ל, חיים שני, יחד עם דירקטורים ומנהלים נוספים, אינם חוששים מחידוש הנסיונות של בן שאול וכור להגדיל את השפעתם בחברה, לכוון את צעדיה וכמובן - לשנות או לקבוע את זהות המנהלים הבכירים. 

 וזו בדיוק הנקודה שבה העסקה של רכישת TCS משנה את הכללים. מאחר שהרכישה תבוצע בשילוב של מזומן והחלפת מניות, הופכים הבעלים הקודמים של TSC לבעלי המניות הגדולים ביותר בנייס, עם 14% ממניות החברה ו-2 דירקטורים מטעמם במועצת המנהלים, שתורחב מ-8 ל-10 חברים. לעומתם, בן שאול וכור מדוללים באחזקותיהם ומאבדים מכוחם בדירקטוריון מול קבוצת TSC. 

 חיים שני, כמי שתפר את העסקה וגם שילם לאנשי TSC מחיר מלא, ידע בוודאי לשמור על יחסי העבודה טובים איתם, וכך יוצא שמעמדו בחברה וכוחו בדירקטוריון מתחזקים משמעותית. נסיון ההשתלטות של בן שאול, שבמאי 2001 דרש למנות 3 דירקטורים מטעמו ואותו עצמו כיו"ר - הסתיים השבוע ככל הנראה סופית. 


 קישורים נוספים 
 בגולדמן סאקס מצננים את ההתלהבות מדו  "  חות נייס ומרכישת TCS: המניה נסחרת במחיר מלא  [12] 

 חיים שני על רכישת TCS ב-55 מ' ד':  "  יש יותר מדי שחקנים בשוק; יתרון למי שמתמזג ראשון  "  [13] 

 נייס רוכשת את TCS ב-55 מיליון דולר במניות ומזומן; החברה האם הבריטית תהיה בעלת המניות הגדולה בנייס  [14] 

 נייס מכה את התחזיות: עוברת לרווח נקי של 52 אלף דולר ברבעון השני לעומת הפסד של 1.2 מ' ד' ברבעון הקודם  [15]