כמעט שבוע אחרי ישיבת הדירקטוריון הסוערת של ענקית התקשורת הבינלאומית ויוונדי, הצדדים עסוקים בביצור מעמדם ותכנון צעדיהם לקראת ההמשך, שבטח יבוא. 

 בצידה האחד של הסערה, החוצה את האוקיינוס האטלנטי מפאריס מצד אחד לניו יורק בצד השני, נמצא היו"ר השנוי במחלוקת של החברה - הצרפתי ז'אן-מארי מסייה. 

 הביקורת מופנית אמנם כלפי הפרקטיקות הניהוליות של מסייה, אבל הן לא היו מעניינות איש לולא מחיר המניה של החברה היה בשפל כזה - 52% מתחת למחיר הגבוה ביותר בשנה האחרונה ו-66% מתחת למחיר שבו שהתה בספטמבר 2000. 

 בצידה השני של המחלוקת נמצא כמובן מי שהצלילה הזאת במחיר המניה כואבת לו ביותר, ושיש לו את האפשרות הטובה ביותר להשפיע על דרך הניהול של החברה: המשפחה היהודית-קנדית ברונפמן, שבראשה עומדים אדגר ברונפמן הבן, שהפלג שלו מחזיק בכ-3% ממניות ויוונדי, וצ'ארלס ברונפמן, שהפלג שלו מחזיק בכ-2.5% מהמניות. נציגי שני הפלגים מאכלסים 3 מתוך 16 המושבים בדירקטוריון החברה. 

 משפחת ברונפמן הפכה לבעלת המניות הגדולה ביותר בויוונדי אחרי שהסכימה ביוני 2000 למזג את חברת ההחזקות שהיתה בשליטתה, סיגראם, עם ויוונדי - עסקה שהושלמה בדצמבר אותה שנה. כוונת העסקה היתה ליצור ענקית מדיה בינלאומית שתשלב את נכסי המדיה האירופיים של ויוונדי עם נכסי אולפני יוניברסל של סיגראם. 

 אחרי שהמיזוג הושלם נוצרה ענקית הכוללת בין היתר את חברת המוסיקה הגדולה בעולם - יוניברסל מיוזיק, את אולפני יוניברסל, את ענקית הטלוויזיה הצרפתית קאנאל+ ואת חברת המים הגדולה ביותר בצרפת. 

 ישיבת דירקטוריון ויוונדי, שהתקיימה ביום רביעי האחרון, היתה ההזדמנות הטובה ביותר של משפחת ברונפמן להביע את מורת רוחה ולנסות לקצץ בכנפיו של מסייה. את היוזמה להצרת צעדיו של מסייה ריכז עורך הדין האמריקאי סמיואל מינצברג, המייצג את צ'ארלס ברונפמן. 

 בסיכומו של דבר, אחרי יותר משמונה שעות של דיונים, שכמה מהדירקטורים הצרפתים של ויוונדי השתתפו בהם באמצעות שיחת וידיאו מעברו השני של האוקיינוס, התקבלה פשרה: הדירקטוריון יקים ועדה מיוחדת שתפקח מקרוב על הנעשה בויוונדי ותנסה לגרום למסייה לפעול בצורה טובה יותר לטובת בעלי המניות בחברה. 

 למעשה, ויוונדי אינה ההשקעה היחידה של צ'ארלס ברונפמן שהחמיצה. ההשקעה המהותית השנייה שביצע בשנים האחרונות, ושבינתיים מסבה לו רק הפסדים ונזק למוניטין, בוצעה כאן - בישראל: העסקה שנערכה בקיץ 1997 שבה רכש ביחד עם יונתן קולבר את השליטה בקונצרן  כור (  כור  [10]  : ת"א)  . 

 העסקה הבסיסית בוצעה לפי שווי של 1.8 מיליארד דולר לכור, שעדיין לא שלטה ב  אי.סי.איי  (  ECIL  [11]  : NASDAQ)  , באמצעות מניות שרכשה מידי קלארידג' - קרן ההשקעות של קולבר וברונפמן. מאז עברו כמעט חמש שנים שבסיכומן כור היא חברת החזקות בשווי של 425 מיליון דולר בלבד. 

 מי אשם בצלילה בשוויה של כור? בויוונדי קל יותר לצ'ארלס ברונפמן לענות על השאלה הזאת: ז'אן-מארי מסייה כמובן. למה? מכיוון שהוא מוביל את החברה ומכיוון שהוא מקבל בה את ההחלטות הניהוליות. 

 אבל מי שמוביל את כור הוא שותפו קולבר. ומי שמשמש כיו"ר הוא צ'ארלס ברונפמן בעצמו. כמו במקרה ויוונדי, גם בכור ברונפמן הוא בעל מניות גדול שיש לו השפעה על דרך הניהול של החברה. אבל שלא כמו במקרה ויוונדי, בכור ברונפמן יכול לבוא בטענות רק לעצמו. הוא גם יודע שאיש לא יעניק לו את הטיפול שהעניק לפני פחות משבוע למסייה.