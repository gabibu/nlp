עונת הדו"חות לרבעון הראשון של 2002, הגיעה בימים אלה לסיומה. פה ושם עוד ניתן לחזות בטפטוף של דו"חות, בעיקר מצד חברות הנמנות על הספסלים האחוריים בבורסה. בין אלה, ניתן היה למצוא את דו"חותיה של חברת  א.ורדינון (  ורדנן  [10]  : ת"א)  הנמצאת בשליטת שולה ודן ורדינון ופועלת בתחום הנדל"ן והטקסטיל. ורדינון סיימה את הרבעון הראשון של השנה ברווח של 303 אלף שקל במחזור של כ-6.2 מיליון שקל. 

 אולם, החלק המסקרן ביותר בדו"חותיה של החברה, קשור דווקא להגיגיו של דירקטוריון ורדינון בקשר עם המצב הנוכחי של המשק הישראלי. דירקטוריון זה, אשר בראשו עומד דן ורדינון, מצא דרך מקורית למדי להעביר את השגותיו על המצב הביטחוני והכלכלי בישראל באמצעות דו"ח הדירקטוריון המהווה חלק מדו"חות החברה לרבעון הראשון. 

 וכך נכתב בדו"ח הדירקטוריון, במסגרת ההתייחסות לבדיקת האפשרות לפיתוח הנדל"ן שבבעלותה, אשר מצוי בפתח תקווה: "באקלים העסקי הנוכחי בישראל, ובעיקר לנוכח ה"שיפור" במצב הכלכלי והביטחוני בשנה האחרונה תודות למדיניות הממשלה ש"הצליחה" בשתי החזיתות - גם הביאה לנו "שלום וביטחון" וגם החריפה המיתון ביחד עם הגברת האינפלציה, נראה לנו שאין זה נבון להגדיל ההשקעות בישראל בשלב זה. אנו מעריכים שמדיניות הממשלה תביא להחמרה נוספת במצב הכלכלי". 

 אם מישהו חשב ולו לרגע שמדובר כאן בטעות כלשהי, או באיזו שהיא אמירה חריפה וחד פעמית, ראוי לצטט את דברי הדירקטוריון כפי שהובאו בדו"ח השנתי של החברה לשנת 2001. וכך נכתב שם: "כמו כן, בודקת החברה את אפשרות פיתוח הנדל"ן שבבעלותה בפתח תקוה. יחד עם זאת, באקלים העסקי הנוכחי בישראל, ובעיקר בשל  מלחמת שלום ההתנחלויות  , החליטה החברה שלא להגדיל את השקעותיה בישראל בשלב זה". 

 הציטוט האחרון אינו מותיר מקום לספק לאיזה צד של המשוואה הפוליטית משתייך דירקטוריון א.ורדינון. אבל הקטע הציני, לבד מהאמירות עצמן, הוא בכך שהחברה בעצם אינה מכוונת את פעילותה למשק הישראלי. פעילותה בתחום הנדל"ן נעשית בבודפשט, הונגריה, שם היא מחזיקה, באמצעות חברות בנות, ב-70% מהזכויות בשני בנייני משרדים. פעילות החברה בתחום המצעים, נעשית באמצעות פברייט תעשיות טקסטיל המייצאת מצעים לשוק האמריקאי. 

 לאור האמירות שהובאו לעיל, מעניין מאד יהיה לראות מה ייכתב בדו"חות החברה לרבעון השני של שנת 2002. בהערכה סבירה, קרוב לוודאי ששוב תיכלל פיסקה אשר תסביר מדוע החברה אינה מפתחת את הקרקע שבבעלותה ולמה לא כדאי להשקיע בישראל.