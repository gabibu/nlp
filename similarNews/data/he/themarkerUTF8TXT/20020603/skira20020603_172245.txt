כל איש עסקים או כלכלן שיצא בשנים האחרונות להציג את המשק הישראלי בפני אנליסטים בחו"ל, והיו אלפים כאלה, מכיר היטב את התופעה: הכלכלנים הזרים לא תמיד ידעו איך לאכול אותנו. 

 מצד אחד, מעולם ישראל לא היתה ברשימת המדינות התעשייתיות המערביות המבוססות. מצד שני, המשק הישראלי גם לא היה משק מתפתח טיפוסי, כמו מדינות דרום מזרח אסיה או דרום אמריקה. עד אמצע שנות ה-90 היינו כלכלה קטנה, לא מוכרת, עם תדמית של מציאות גיאו-פוליטית בעייתית ומסורת סוציאליסטית. לעומת זאת, הצגנו צמיחה מהירה, היי-טק מתקדם, שיעור מהנדסים מתוך האוכלוסייה מהגבוהים בעולם, חוב חיצוני צנוע ותוצר לנפש של מדינה אירופית. 

 אצל רוב הבנקים הזרים טופלנו אמנם על ידי הצוות שטיפל גם במדינות מתפתחות, אבל כולם ידעו תמיד שאנחנו שונים. "משהו מוזר, בין מקסיקו לקנדה", כך הגדיר זאת באחרונה בנקאי הנוהג לעתים תכופות להציג את כלכלת ישראל בפני מנהלי השקעות זרים. 

 משקיעים שונאי סיכון, כאלה שלא התקרבו למדינות מתפתחות, הסכימו לבדוק את ישראל כחלופת השקעה, ובסוף שנות ה-90 אכן היו המשקיעים הזרים גורם דומיננטי בכלכלה הישראלית. בשנים אלו היו הזרים אחראים לכ-20%-15% מהמחזור היומי בבורסה, ובתחום היי-טק נהנינו אפילו מפרמיה ביחס למדינות אירופה. בשנים אלה לא היה לגורם הביטחוני שום משקל, והזרים היו מוכנים להשקיע בסטארט-אפים מקומיים לפי ערכים זהים לאל שקיבלו העמיתים בקליפורניה, ולפעמים אף יותר מהם. 

 ואולם בחודשים האחרונים, עם ההידרדרות המהירה במצב הביטחוני, במצב הכלכלי ובעיקר בתדמית ישראל בחו"ל, עושה כלכלת ישראל תהליך מוזר ומסוכן: בעיני האנליסטים הזרים היא עוברת מסטטוס של מדינה כמעט מערבית לסטטוס של מדינה מתפתחת, משהו כמו מדינות דרום אמריקה, הודו או תאילנד. 


 כל הסממנים והבעיות של משק מתפתח 


 ומדוע לא? מבחינתם, לישראל של אמצע 2002 יש את כל הסממנים והבעיות של משק מתפתח: מצב מדיני ושלטוני לא יציב במיוחד, גירעון תקציבי המתרחק במהירות מהסטנדארט האירופי, מוסר תשלומים הולך ופוחת, ספקות לגבי שוויים האמיתי של נכסים וטיבם של התחייבויות, מדיניות ריבית בלתי יציבה ושוק מטבע חוץ קופצני. למביטים מהצד ללא סנטימנטים אין פלא שישראל דומה יותר למדינה באסיה מאשר למשק אירופי, והאיומים של חברות הדירוג להוריד את הציון של ישראל רק מחזקים את דעתם. במונחי מימון והשקעות, הסיכון של ישראל עולה במהירות, ועל בסיס ניסיונם משווקים אחרים יש כמה אוהבי סיכון השואלים את עצמם אם התשואה שאפשר לקבל בישראל מצדיקה את הסיכון. 

 אלה הן חדשות רעות. לכאורה, יש בין אוהבי סיכון אלה גם משקיעים המוכנים להמר על התאוששות של המשק הישראלי. רכישת מניות בנקים בבורסה בת"א, הנסחרות כיום בכ-30% מתחת להונן העצמי, עשויה להתברר כהימור ספקולטיווי מוצלח אם תחזור כלכלת ישראל להיכן שהיתה לפני שנתיים. 

 ואולם חלק לא קטן מהמשקיעים האלה גם נוהג להמר נגד המדינה. ארגנטינה היתה מטרה טובה למשקיעים אלה: מזה שנתיים יודע כל כלכלן מתחיל שארגנטינה בצרות, שיקשה עליה מאוד לשרת את החובות שלה ושאין היגיון כלכלי בהצמדת המטבע שלה לדולר. התוצאה: מאות קרנות גידור הימרו נגדה על ידי רכישות בחסר. במשך חודשים רבים התאכזבו אותם משקיעים וארגנטינה החזיקה מעמד, אבל לבסוף המשבר הגיע. 

 החשש הוא שגם ישראל יכולה להגיע למצב כזה. אם קברניטי הממשל והמשק בישראל לא יצליחו לעצור את הגלישה של המשק וליצור בקרב השווקים בישראל ובחו"ל תדמית של מדינה על סף התאוששות, ילכו ויתרבו המשקיעים הזרים שיראו בהימור נגדנו אמנם הימור מסוכן, אבל עם פוטנציאל לתשואה גבוהה במיוחד כשיפרוץ המשבר הפיננסי הגדול.