תעמוד בתחזיות? תנמיך את אלה של המשך השנה? תפטר עובדים? התשובות לכל ההערכות שנשמעו בשבועות האחרונים בנוגע לחברת  קומברס טכנולוג'י  (  CMVT  [10]  : NASDAQ)  יתבררו ביום רביעי הקרוב לאחר המסחר, אז תפרסם החברה את תוצאותיה הכספיות לסיכום הרבעון הראשון של השנה (שהסתיים עבורה בסוף אפריל). יחד איתה יפרסמו את התוצאות הכספיות גם החברות הבנות  ורינט  (  VRNT  [11]  :NASDAQ)  - בפעם הראשונה בחייה כחברה ציבורית,  ואולטיקום (  ULCM  [12]  : NASDAQ)  . 

 בבתי ההשקעות המכסים את קומברס משוכנעים שהיא תעמוד בתחזיות. הסיבה אינה טמונה בכך שהיה לחברה רבעון חזק במיוחד או שהתנאים בשוק הטלקום השתפרו, אלא פשוט בדרך האלימינציה: הנהלת קומברס לא הורידה את תחזיותיה להמשך מעבר להנמכות החדות שעשתה במארס, כאשר פירסמה את התוצאות לרבעון הרביעי, ולכן נראה כי היא תקלע למספרים המוקדמים. יצוין כי במהלך 28 רבעונים רצופים הצליחה קומברס לעקוף את התחזיות בצורה מסורתית, ותמיד העלתה הלאה את התחזיות - עד שלפני 3 רבעונים פג הקסם. 

 אז מה צפוי ביום רביעי? לפי המספרים שקומברס סיפקה, היא מקווה לדווח על הפסד נקי של 6 סנט למניה - כלומר 11 מיליון דולר. הכנסות המימון שלה יסתכמו בהיקף דומה להפסד, כך שההפסד התפעולי יהיה גבוה יותר - של כ-22 מיליון דולר. 


 UBS - ההכנסות ברבעון השני ימשיכו לרדת בכ-5% 
 בשורה העליונה החברה צפתה בסוף הרבעון הרביעי כי הכנסותיה ברבעון הפותח את 2002 יסתכמו ב-220 מיליון דולר - נפילה עוקבת של 17% מהרבעון הרביעי ושל 40% מהרבעון המקביל. בנקודה זו ממוצע של תחזיות שנעשה בין 10 אנליסטים בוול סטריט מדבר על הכנסות של 219 מיליון דולר - נמוך במעט מהמספרים שהחברה עצמה סיפקה. קומברס דיברה על שיבה לרווחיות נקייה או איזון עד סוף שנת 2002, ואף לתזרים מזומנים מאוזן מפעילות. 

 ואם שאלת הרבעון הראשון כבר מאחורינו - לפחות לפי האנליסטים - נותר לראות מה החברה מחביאה בחיקה להמשך. "במארס החברה סיפקה תחזיות רק לרבעון הראשון", אומרים האנליסטים ג'ונתן האלף ותומר יעקב מבית ההשקעות UBS ורבורג, "והתחזיות הממוצעות כיום לרבעון השני הן כי קומברס תדווח על הכנסות זהות לרבעון הראשון או אף טובות יותר. אנחנו, בניגוד לכך, מאמינים שהתחזיות הללו הן גבוהות ממה שיהיה בפועל, ומעריכים כי החברה תציג ירידה של כ-5% בהכנסות ברבעון השני ל-208 מיליון דולר, על רקע ההאטה המתמשכת במכירות מערכות תאי הדואר הקוליים שלה". 

 קומברס, נזכיר, לא סיפקה מספרים כלשהם, והיא תעשה זאת בשיחת הוועידה שתקיים בשעה 24:00 שעון ישראל ביום רביעי. בבית ההשקעות קרדיט סוויס פירסט בוסטון אומרים האנליסטים סוזן פסוני וכריסטופר שוט כי "ההכנסות ירדו בצורה עוקבת ברבעון הראשון, ואנחנו מקווים כי תהיה זו הפעם האחרונה". 

 הם מעריכים כי קומברס (CNS לשעבר) תייצר הכנסות של 176 מיליון דולר ברבעון הראשון - ירידה של 20% מהרבעון הקודם - שיהוו 81% מההכנסות הכוללות (לעומת 83% ברבעון הקודם). ורינט להערכתם תהווה 16% מההכנסות, שעה שתדווח על הכנסות של 34 מיליון דולר - בדומה לרבעון הקודם והמקביל. אולטיקום צפויה להוות 3% מהכנסות החברה ולדווח על מכירות של 7 מיליון דולר - ירידה של 30% מהרבעון הקודם. 


 פיטורים? אולי במחצית השנייה של השנה 
 עד כאן לגבי התחזיות להמשך הדרך. ופיטורים? נכון לסוף הרבעון הרביעי של 2001 (31 בינואר) יש בחברה 5,650 עובדים, מתוכם 77% הם מדענים, מהנדסים ואנשי מו"פ אחרים. האם 15% מהעובדים שפיטרה החברה ברבעון הרביעי יספיקו בשלב זה? בקרדיט סוויס מסבירים כי אם לא תהיה עלייה משמעותית בהכנסות החברה, היא תבצע קיצוצים במחצית השנייה של השנה. 

 "מבנה ההוצאות של קומברס ממשיך להשתפר", אומרים בקרדיט סוויס, "אולם יש לה מבנה הוצאות קבועות שהוביל לכך שהירידה ברווח למניה היתה גדולה בהשוואה לירידה בהכנסות. רק ברבעון הראשון של 2002 קומברס תחווה בצורה מלאה את ההשפעה של פיטורי העובדים שביצעה, שצפויים לחסוך לחברה 70 מיליון דולר בשנה". 

 המספרים המופרחים לחלל האוויר בעניין זה נעים מ-850 עובדים ל-1,000 עובדים, אולם בחברה אומרים: "חברת קומברס לא הודיעה דבר וחצי דבר על פיטורים". בתשובה לשאלה על כוונות עתידיות אמרה דוברת החברה כי "קומברס מגלה אחריות כלפי משקיעיה והיא תודיע על כל מהלכיה הנוכחיים והעתידיים עם פרסום הדו"חות. כל דבר הנאמר כיום הינו בגדר ספקולציה בלבד". 

 בינתיים, ההוצאות התפעוליות של החברה הסתכמו ב-152 מיליון דולר ברבעון הרביעי, ובקרדיט סוויס נותנים לחברה את הקרדיט על כך שתוכל להוריד אותן ל-144 מיליון דולר ברבעון הראשון של 2002. 


 תשתמש במזומנים לפדיון מוקדם של אג"ח 
 נקודה חיובית העומדת לזכות קומברס היא קופת המזומנים הדשנה שלה, שהסתכמה ב-1.9 מיליארד דולר בסיום הרבעון הרביעי (140 מיליון דולר מקורם בחברה הבת אולטיקום). חובותיה של החברה מסתכמים ב-600 מיליון דולר (כלומר, הקופה מסתכמת ב-1.3 מיליארד דולר ללא חובות), בעוד שוויים בשוק הוא 420 מיליון דולר - מצב אופטימלי לביצוע פדיון מוקדם של חובות. 

 האג"ח להמרה של החברה נושא קופון של 1.5% ומחיר ההמרה שלו הוא 116 דולר - מזכרת נשכחת לרמות השיא של המניה שהיום מדשדשת ברמה של 11.8 דולרים, בה לא ביקרה מאז 1998 (מתואם ספליטים) - ולכן האינטרס של קומברס לבצע פעולה כזו הוא גדול. "אנחנו מאמינים כי יש היגיון ברכישת חוב על ידי החברה, וייתכן כי היא אף תודיע השבוע על תוכנית רכישה עצמית של מניות", אומרים ב-UBS ורבורג. 

 קומברס נסחרת בבורסת הנאסד"ק לפי שווי שוק של 2.3 מיליארד דולר. בכל הנוגע לשווי החברה, אומרים בקרדיט סוויס כי קומברס, שמחזיקה ב-72% ממניות אולטיקום ו-80% ממניות ורינט (לאחר ההנפקה), נסחרת במכפיל מכירות של 1 ביחס למכירות הצפויות ל-2002 ו-2003 - כלומר בדיסקאונט לעומת מתחרותיה. הם סבורים כי המניה תגיע לכל הפחות ל-12-13 דולר (עם מכפיל מכירות 1) ולכל היותר ל-15+ דולר. 


 "אין שיפור בתאים הקוליים" 
 מה מעודד את האנליסטים? ובכן, פסוני ושוט אומרים שלמרות ההאטה הקשה בתחום הטלקום, קומברס מאמינה ש-50% מספקיות הסלולר שהן לקוחותיה הגיעו לניצולת מלאה עם מערכות התאים הקוליים שברשותן. 

 "דבר זה אינו חייב בהכרח להיתרגם להזמנות נוספות מהחברה", סבורים השניים, "אולם זהו לדעתנו סימן לכך שעסקי הליבה של החברה הגיעו לתחתית. גם הרכישה של חברת סיגנלסופט על ידי אופנווייב מראה כי קיים תיאבון מסוים לאפליקציות הללו מצד ספקיות התקשורת". לעומתם, ב-UBS ורבורג אומרים כי "אנחנו לא רואים שום שיפור בתחום עסקי הדואר הקוליים בטווח הקרוב, ובינתיים קומברס אינה החברה המובילה בשוק של מסרי הדור הבא" - לא המסר הכי מעודד בעולם.