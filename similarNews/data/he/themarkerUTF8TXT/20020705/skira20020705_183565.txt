ועדת רבינוביץ' התגאתה בכך שדו"ח רפורמת המס שהניבה פשוט וישים. זאת היתה עקיצה לכיוונו של דו"ח ועדת בן-בסט שקדם לה. עם זאת, לפחות בתחום אחד היומרה של ועדת רבינוביץ' רחוקה ממימוש. בכל הקשור לקרנות הנאמנות, הוועדה הזאת הסתבכה לא פחות מקודמתה. 

 כמה סוגי קרנות נאמנות הציעה הוועדה? לא פחות משלושה. בלשון הוועדה - קרן חייבת, קרן פטורה וקרן מעורבת. מלכתחילה התכוונה הוועדה לפשט ולקבוע קרן חייבת, שתשלם את כל חיובי המס בעצמה, וקרן פטורה, שלא תשלם מס כלל וחובת המס תוטל על המשקיע בקרן. אלא שמרגע שהוועדה צללה לפרטים הטכניים, מה שאמור היה להיות פשוט הפך למסובך. 

 ראשית, הוועדה קבעה עמדה עקרונית כי קרן הנאמנות הפטורה היא מקלט מס. מאחר שהקרן אינה משלמת מס, עלול המשקיע בקרן להחזיק את הקרן במשך שנים ארוכות וכך לדחות את מועד תשלום המס שלו. ניתן לתהות מה כל כך נורא בכך, שהרי כל זמן שהמשקיע אינו מממש את השקעתו ואינו מוכר את הקרן אין לכאורה סיבה שהוא ישלם מס. בדיוק כשם שמי שמחזיק מניה ישירות למשך עשר שנים לא ייחשב כמי שמשתמש במקלט מס אסור. 

 ואולם יאיר רבינוביץ' והוועדה שבראשותו התעקשו שאין דין החזקה במניה לטווח ארוך כדין החזקת קרן נאמנות לטווח ארוך, בטענה שהקרן מבצעת פעולות מסחר ואין סיבה לפתור אותה ממס מיידי עליהן. "מה נגיד", שואל רבינוביץ', "למי שיפתח לעצמו חשבון סגור, שבו הוא יסחר במניות מבלי למשוך כספים מהחשבון - שגם הוא פטור ממס על כל פעולותיו?" 

 בשל עמדה עקרונית זו עשתה הוועדה כל שביכולתה לצמצם את האטרקטיוויות של הקרן הפטורה - חיוב במס של 25% במקום 15%, וחיוב של מימוש רעיונאי אחת לתקופה (גביית מס מהרווחים של הקרן "על הנייר", גם אם לא מומשה בפועל) - והותירה אותה רלוונטית רק לחברות. 

 שנית, הוועדה נכשלה במציאת פתרון לבעיית ההפסדים הצבורים בקרנות החייבות. קרנות אלה, המשלמות מס בעצמן, עשויות לצבור נכס של הפסדים לצורך מס בתקופה של ירידות בבורסה. כל מי שיממש את הקרנות באותה תקופה, לא יזכה ליהנות מהפסד הצבור בקרן. היכולת לקזז רווחים מול הפסדים אינה שמורה למחזיקי הקרנות החייבות, ובכך נהפכו הם למופלים לרעה לעומת מי שמשקיע בבורסה דרך ניהול תיקים. הציבור הרחב, המשקיע בקרנות הנאמנות, התברר כמופלה מול המשקיעים הגדולים, הפועלים דרך ניהול תיקים. 

 הפתרון שרקחה הוועדה, לנוכח קשיים אלה, היה המצאת קרן שלישית. קרן מעורבת, משום שהיא אמורה לשלב את המיטב של שני סוגי הקרנות האחרים. המשקיע בקרן הוא המשלם את המס עליה, כמו בקרן הפטורה. המס, עם זאת, הוא 15% בלבד והוא משולם רק בעת המימוש, כמו במקרה של הקרן החייבת. הקרן תשלם מס בעצמה לגבי השקעות ששיעור המס עליהן גבוה מ-15% (דיווידנדים וני"ע זרים), כמו בקרן החייבת. לגבי משקיעים גדולים (מחזיקים יותר מ-10% מהקרן) יהיה מימוש רעיונאי אחת לשנה, כמו בקרן הפטורה. 

 מסובך? בהחלט, ועוד לא התחלנו להרחיב לגבי זכות קיזוז ההפסדים בקרן המעורבת, ייחוס הוצאות עליה, השקעות של תושבי חוץ, ובכלל - איך ייגבה המס מהמשקיעים בקרנות בשנת המעבר שבה אמור לשרור בבורסה משטר של מס במקור. השקעה נעימה.