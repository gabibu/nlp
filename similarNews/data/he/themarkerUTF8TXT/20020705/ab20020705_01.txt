השבוע חשף לראשונה צה"ל את הנתונים על ההכנסות של התחנה הצבאית גלי צה"ל מחסויות ופרסומות. לולא תחנות הרדיו האזוריות, שפנו לבית המשפט המחוזי בדרישה שהצבא יספק נתונים אלה, ספק אם הסכומים היו מגיעים אי פעם לידיעת הציבור. 

 הנתונים מראים כי תקצוב גל"צ ממקורות צבאיים עמד ב-2001 על כ-25.5 מיליון שקל, המיועדים לסעיפים כגון אחזקת מבנים, כלי רכב וכדומה. 3.2 מיליון שקל נוספים מגיעים באמצעות שותפות משרד התחבורה בגלגל"צ, ומיועדים לשידור הודעות לנהגים, מסרים של חינוך לבטיחות וכדומה; 2.1 מיליון שקל מגיעים ממפעל הפיס עבור "תוכניות חינוכיות" למיניהן; עבור הודעות חסות ושירות קיבלה התחנה כ-7 מיליון שקל - מתוכם כ-2.6 מיליון שקל באמצעות לפ"מ (לשכת הפרסום הממשלתית); הודעות ותשדירי מידע בנושאי אוניברסיטאות וכדומה הכניסו לתחנה 1.3 מיליון שקל נוספים; ותשדירים מטעם משרד הביטחון הכניסו לתחנה כ-468 אלף דולר נוספים. 

 בגל"צ טוענים שהסכומים הרלוונטיים הם הסעיפים העוסקים ישירות בחסויות. אלה עומדים על כ-7 מיליון שקל, מתוכם 2.6 מיליון שקל באמצעות לפ"מ, שגם היא בעצם זרוע ממשלתית. נציגי הרדיו האזורי טוענים שמדובר בכ-14.3 מיליון שקל, שכן כל זמן אוויר ששולם תמורתו כסף הוא למעשה פרסום, ואין זה משנה אם מגדירים אותו כחסות או תשדיר שירות. חיים הכט, מנכ"ל רדיו חיפה, שהוביל את מהלך חשיפת המידע, לא מתרשם מההצהרות בתחנה על כך שחלק נכבד מהסכומים הגיע מלפ"מ או ממפעל הפיס. "גופים אלה קונים זמן אוויר", הוא אומר, "ואם הם קונים אותו בגל"צ הם לא קונים אותו ממני. אני לא יכול להתחרות בתחנה צבאית שאת תקציב העובדים שלה משלמת המדינה, שאינה מחויבת במע"מ וכדומה". 

 היועץ המשפטי של גל"צ, עדי בן שך, טוען כי גל"צ אינה משדרת פרסומות כלל, אלא תשדירי חסות המותרים על פי החוק. "על פי פסיקות בג"ץ", טוען בן שך, "בתשדיר חסות מותר להזכיר שם מממן, עיסוקו וידע אינפורמטיווי קצר. תשדיר שירות הוא תשדיר שמגיש גוף ממשלתי הנותן שירות לציבור ללא כוונת רווח. לפרסומת אין הגדרה מדויקת, והיא כוללת את כל האלמנטים שאינם כוללים תשדירי החסות והשירות". בן שך מוסיף כי "כל תשדיר העולה לשידור בגלי צה"ל נבחן משפטית על ידי ועדה מיוחדת, ואם מדובר בפרסומת הוא נפסל לשידור. נכון להיום, פועלת גל"צ בהתאם ללשון החוק". 


 האם בדמוקרטיה צריכה הממשלה להחזיק גוף צבאי משדר? 


 לכאורה, קל ומפתה להיכנס לוויכוח הססגוני, מה מתוך הסכומים המפורטים למעלה מהווה את הכנסות התחנה הצבאית מפרסום, או להיסחף לשאלות פופוליסטיות, כמו האם בתקופה של קיצוצים בתקציב הביטחון יש מקום לתחנה צבאית (שמנתונים שהיא עצמה משחררת מתברר כי היא עולה הרבה כסף)? או האם בדמוקרטיה צריכה הממשלה להחזיק גוף צבאי משדר? 

 יש מי שינסה להטות את הוויכוח לשאלות אלה כחלק מהמאבק הציבורי הכולל שמנהלות תחנות הרדיו האזורי, במסגרתו הן אילצו את התחנה לחשוף את הנתונים, ואין ספק שצריך לשאול שאלות אלו. 

 אבל לא אלה השאלות הרלוונטיות לעצם העניין, בו יצטרך בית המשפט העליון להכריע כשיתכנס לדון בעתירה המשותפת שהגישו תחנות הרדיו האזורי "רדיו כל רגע", "רדיו קול הים האדום", "רדיו חיפה" ו"רדיו ת"א", בה הן דורשות להפסיק לאלתר את שידורי הפרסומות והחסויות. 

 בית המשפט יצטרך לקבוע מהי פרסומת, והאם יש הבדל בין פרסומת לחסות. באם ההחלטה תהיה שפרסומת היא כל זמן אוויר תמורתו משולם כסף, אז לא משנה אם גל"צ מרוויחה תמורת זמן האוויר שלה שקל בודד או 14 מיליון שקל - הדבר אסור עליה מבחינת החוק. 

 יתרה מזאת, החלטה כזו, אם תתקבל, עשויה להיות בעלת השלכות מרחיקות לכת גם על שידור חסויות ותשדירי שירות בערוץ הראשון וקול ישראל, שגם עליהם אסור על פי חוק לשדר פרסומות. או במלים אחרות, ייתכן שבאמצעות הבג"ץ שהגישו תחנות הרדיו האזוריות הן הדליקו אש "לא אזורית" בהחלט.