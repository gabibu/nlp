1.  סילבן שלום  : כאשר קראנו אתמול את נאומו של שר האוצר סילבן שלום בכנס קיסריה, לא יכולנו שלא לחשוב רק על דבר אחד: הכל נכון, הכל מדויק, כל הכבוד לשר האוצר שהתעשת בחודש האחרון - רק מדוע לעזאזל הוא לא יכול היה להגיד את כל הדברים האלה בכנס קיסריה בשנה שעברה, לאחר שנכנס לתפקידו. 

 מדוע היינו צריכים להגיע לסף משבר פיננסי כדי ששר האוצר יכריז כי הממשלה חייבת לקצץ את הוצאותיה ולהקטין את הגירעון שלה כדי להחזיר את הצמיחה. מדוע היינו צריכים לראות נתחים הגונים מחסכונותינו והשקעותינו מתפוגגים או נשחקים באינפלציה, כדי ששר האוצר יודיע שהיציבות הפיננסית היא הדבר החשוב ביותר. 

 מדוע היינו צריכים להעביר שנה של קריסה בשוק איגרות החוב, פיחות מהיר בשקל וקפיצה באבטלה, כדי ששר האוצר ורבים מקברניטי המשק ינטשו את התיאוריה שבה רבים מהם החזיקו רק לפני שנה, ולפיה ניתן לייצר בישראל צמיחה באמצעות הגדלת הגירעון. מדוע היינו צריכים לעבור שנה של ססמאות ריקות כדי להגיע למצב בו קברניטי המשק מאמצים בקונסנזוס כמעט מוחלט את התפישה שלפיה רק הקטנת חלקה של הממשלה במשק, וחתירה לאמות מידה מקרו כלכליות בינלאומיות יכולה לחלץ את המשק מהמיתון העמוק. 

 מדוע היינו צריכים להעביר שנה במלחמות ריבית מטופשות כדי ששר האוצר יודיע רשמית שהוא החליט לתת בתקציב עדיפות להשגת יציבות במשק כמעט בכל מחיר. 

 מדוע היינו צריכים להעביר שנה בקרבות על חוק בנק ישראל במקום לנטוש את הדיון בצורך "לפקח" על הבנק המרכזי ולהתמקד בנושאים החשובים באמת, כפי שעשה אתמול סילבן שלום בנאומו, כמו רפורמה בתקציב מערכת הביטחון שתאפשר קיצוץ ניכר בהוצאות המערכת, האוכלות 20% מהתקציב ופוגעות בפעילות הממשלה בכל התחומים. 

 מדוע היינו צריכים לספוג במשך שנה תחזיות צמיחה וגירעון מופרכות שמנותקות מהמציאות הכלכלית, במקום לקבל תחזית ריאלית ושפויה כמו זאת שנתן שלשום שלום ל-2003? 

 התשובה הרי אצלנו ידועה: כי בישראל לא מטפלים בשום בעיה, לא אומרים את האמת, לא מסתכלים למציאות בעיניים ולא עושים שום צעד - בלי שפורץ משבר גדול. ולא נותר לנו לקוות שהמשבר שכמעט היה לנו בחודש שעבר היה מספיק קרוב, מספיק מפחיד, מספיק טראומטי כדי ששר האוצר יעמוד בכל הבטחותיו, וכדי שראש הממשלה יבין שהוא חייב לעשות הכל כדי שהן יהפכו למעשים. 

 2.  אלי הורוביץ  : יו"ר חברת טבע אלי הורוביץ היה אחד מכוכבי הכנס של קיסריה. כדרכו הוא נתן ניתוח מפוכח, רציני ואפילו כן למצב שבו נמצא המשק. 

 אבל הסיבה האמיתית לכך שהנאום של הורביץ היה כה בולט הוא שבכנס קיסריה 2002 - 

 לראשונה מאז החלו הכנסים האלה לפני עשור - היתה נוכחות שקטה מאוד, כמעט לא מורגשת של אנשי העסקים. 

 זה לא מקרה: רוב אנשי העסקים הגדולים בישראל ספגו בשנה האחרונה מכות כואבת, הפסדים גדולים, ורבים מהם נאבקים בהלוואות ענק ולעתים גם במצוקת נזילות. רובם מעדיפים לשמור על פרופיל נמוך, לא להתראיין, לא למשוך תשומת לב ולא להרגיז את הבנקאים שלהם. 

 היחידים שיכולים להמשיך לדבר הם אנשים מסוגו של עמירם סיון שהוא כבר יו"ר הנהלת בנק הפועלים בפנסיה, או אלי הורביץ שעומד בראשה של החברה הגדולה היחידה שהשנה האחרונה היתה עבורה רק שיא נוסף של עשר שנות צמיחה. ואם יש לנו תקווה אחת לשנה הבאה, היא שבכנס של 2003 יחזרו אנשי העסקים - ולא רק הפוליטיקאים, הכלכלנים והנגידים - לתפוס חלק פעיל ובולט בכנס הכלכלי. 

 3.  יעקב פרנקל  : חודשיים לאחר דו"ח מבקר המדינה שמתח עליו ביקורת חריפה, פרופ' יעקב פרנקל שוב פורח. אתמול הוא עמד על הבמה בכנס קיסריה, ולאחר ששיתף את הבאים בהערכותיו הקולעות, הוא ייעץ לקברניטי המשק "להשתחרר מרוח הנכאים שהשתלטה עליהם". 

 חשבנו על דבריו של פרנקל, שאת יכולתו המקצועית, אנו חייבים להודות, אנו מעריכים, ואת דבריו אנו תמיד מוצאים מעניינים - והגענו למסקנה שהוא צודק. 

 אין סיבה אמיתית לרוח הנכאים שתפסה אותנו בשנה האחרונה. במקום לקונן על הטרור, הביטחון האישי ברחובות הערים, ההידרדרות הכלכלית, האבטלה העמוקה, קריסת העסקים הקטנים, ובעיקר התחזיות השחורות גם לשנה הבאה - צריך לאמץ גישה פרנקלית אופטימית. 

 מה שנדרש מכל אחד מאתנו לעשות במקום לשקוע בדיכאון הוא למצוא ג'וב בכיר בבנק השקעות בינלאומי, ולגוון אותו עם כמה תפקידים נוספים כמו יו"ר של חברה ציבורית ישראלית גדולה ודירקטור בכמה חברות אחרות - כדי להגיע להכנסה של לפחות מיליון דולר בשנה בשכר, בונוסים ואופציות. 

 כדי להשתחרר מרוח הנכאים מומלץ גם לבלות כ-20 יום בחודש בלונדון ובניו יורק בקבלות פנים ופרזנטציות חגיגיות, להקפיד לטוס בעיקר במחלקות ראשונות, לשתות הרבה מים ולהגביל את השהות בישראל רק לסופי שבוע. 

 גם את השהות בישראל יש להגביל בעיקר לפגישות עם ראש הממשלה ובכירי המשק או לקוקטיילים חשובים וקבלת פרסים - והעיקר לא להפסיק לחייך.