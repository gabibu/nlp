בשבועות האחרונים נרשמה מפולת שערים חדה באג"ח השקליות. העלייה בעקום התשואה השקלי הגיעה עד 2.5% בטווחים הארוכים, שינוי שגרר ירידת שער של מעל 10%. בטווח הקצר, תשואת המק"מ לשנה עלתה בחצי נקודת אחוז. העקום המדדי עלה אף הוא, אך באופן פחות קיצוני. 

 הסיבה העיקרית, כך נטען, היתה חשש מהורדת דירוג האשראי של מדינת ישראל ע"י חברות הדירוג הזרות, וזאת לאחר שדירוג האשראי לטווח ארוך של הבנקים ירד בדרגה אחת. 

 סיבה זו התוספה לחולשה הכלכלית ולחששות ברמה הבטחונית, שתורגמו למיני-מתקפה ספקולטיווית על שער החליפין. הירידות באפיק השקלי הלכו והחריפו. שוב חזרנו לימים שהאג"ח נזרקות לשוק ללא הגבלות שער. מכירות בהיקפים גדולים מתבצעות בפקודות שוק שמשמען ללא הגבלת שער, המשתקות אף יותר את פעילי האג"ח, והלחץ כלפי מטה גובר. 

 המתקפה על הדולר דעכה לעת עתה, מפאת חוסר הצטרפות הציבור לפאניקה הכללית ונסיונות של בכירי האוצר לדחות את ההחלטה על הורדת הדירוג. או שמא הספקולנטים הזרים שכה שמחנו בהתחלה על בואם (שיאפשר לנו להיות חלק ממשפחת העמים, ולשחק במטבע המקומי שלהם בקלות, ביעילות וברווחיות, ולהמשיך אחר זמן לשוק משוכלל נוסף) החליטו להרפות בינתיים. כלומר - הדולר ברמה מעט גבוהה יותר, ורמת התשואות השקליות גבוהה הרבה יותר. 

 בשבוע שחלף פורסמה תוכנית הגיוס של האוצר לחודש אוקטובר. היה נעים לראות כי המחלקה לניהול החוב הממשלתי החליטה, בצעד אחראי, לבטל לעת עתה את הנפקת השחר והגליל הארוכים בגלל עלות הגיוס הגבוהה, ולמרות עיקרון כמו הארכת חוב. 

 השיקול הראשון במעלה בגיוס החוב, כפי שהוצג, ובצדק, ע"י המחלקה לניהול החוב, הוא מזעור עלות החוב. בתקופה בה רמת התשואות השקליות והמדדיות גבוהה, עלות גיוס החוב חשובה מאוד,  האופן והעלות בהם יגויס החוב הפנימי עשויים להיות משמעותיים יותר מההשפעה של הורדת הדירוג בדרגה אחת של אחת מחברות הדירוג הזרות  והאופן והעלות בהם יגויס החוב הפנימי עשויים להיות משמעותיים יותר מההשפעה של הורדת הדירוג בדרגה אחת של אחת מחברות הדירוג הזרות (ואי לכך גיוס חוב חיצוני יקר יותר). 

 כבר למעלה משנה, ההתייחסות בשווקים הפיננסיים בחו"ל אל מדינת ישראל היא כמו למדינה עם דירוג נמוך מזה הקיים. בפועל, הדירוג כבר ירד, אף לרמה נמוכה יותר מהדרגה החדשה שממנה חוששים, ולכן ראוי לשים את הדברים בפרופורציות ולא להיתפס לפאניקה מיותרת. 

 מרבית החוב של מדינת ישראל בשנים האחרונות הינה חוב פנימי ולא חוב חיצוני. בנוסף, חלק מהחוב החיצוני מגויס בתנאים עדיפים באמצעות ארגון הבונדס. 

 כדאי לבחון מה קרה כאן בשבועות האחרונים: עלה חשש להורדת דירוג האשראי והמשמעות המעשית היא שעלות הנפקת החוב של מדינת ישראל בשווקים בעולם מתייקרת. אם לשפוט לפי תשואות האג"ח בארה"ב, הרי שמדובר בתוספת עלות גיוס של בסביבות 0.25%. מאז הפאניקה התקשורתית, העלייה בעלות הגיוס בשוק ההון הישראלי גדולה בהרבה, והוכחה לכך ניתן לראות בעלות הגיוס של הנפקות האוצר בשבועיים האחרונים. אמנם אי גיוס בטווחים הארוכים הוא נכון ומבורך, אך יש ללכת עם מגמה זו שני צעדים נוספים: 

 1. התמקדות בגיוס לטווחים קצרים עוד יותר מתוכנית הגיוס לאוקטובר, כמו הנפקת אג"ח צמוד מדד לשנה או שנתיים ושחרים לתקופה של שנה, כפי שנעשה בעבר בתקופות בהן עלות הגיוס התייקרה. לטווחים אלו קיים ביקוש בשוק, וגיוס בהם לא ישפיע דרמטית על עקום התשואה. כמו כן, הקנס על האוצר בדמות גיוס יקר יהיה "רק" למשך תקופה קצרה יחסית. 

 בהנחה שמדובר על משבר חולף, כפי שהאוצר מנסה לשדר, מיחזור החוב שיונפק כעת ייעשה בעוד שנה או שנתיים, בעלויות נמוכות יותר.  בהנחה שמדובר על משבר חולף, כפי שהאוצר מנסה לשדר, מיחזור החוב שיונפק כעת ייעשה בעוד שנה או שנתיים, בעלויות נמוכות יותר  עדיף, כפי שגם החליטו באופן מבורך באוצר, לגייס לטווחים קצרים יותר בעלות של 6%, נניח ל-5 שנים, מאשר לשלם קנס של 5.85% למשך 20 שנה. ניתן, לדעתי, לקצר אף יותר את הסדרות המונפקות. 

 2. הימנעות מהנפקות שבועיות גדולות בסדרה אחת. הדבר נכון גם לגבי הנפקות האוצר וגם לגבי הנפקות המק"מ של בנק ישראל. כאשר סדרת השחר 2670 הונפקה בגודל של חצי מיליארד שקל בשבוע אחד, היה ברור שיהיה קשה לשוק לקלוט את ההנפקה בתשואות השוק. לכן מרבית הפעילים הציעו הצעות בתשואות גבוהות יותר, וההנפקה אכן נסגרה בתוספת תשואה של 0.6% מעל תשואת הבסיס בבוקר יום ההנפקה. 

 כלומר - כולם מדברים על דירוג האשראי ומשמעותו, ובינתיים אופן הנפקת הסדרות גורם לעלות גיוס גבוהה מהנזק של הורדה אפשרית של דירוג האשראי. כאשר הסכום השבועי המונפק יהיה נמוך יותר, ומפוזר במהלך החודש, כפי שאכן ייעשה באוקטובר, סביר שעלות הגיוס תקטן. 

 הדבר קרה גם בהנפקת המק"מ לשנה, כאשר הוחלט לגייס 3 מיליארד שקל בשבוע אחד, ובשבוע שלאחר מכן לא היתה כלל הנפקת מק"מ לשנה. בגלל ההנפקה הגדולה, תשואת המכרז היתה יקרה ב-0.3% מתשואת השוק. חבל ומיותר - ניתן היה לחלק את הסכום על פני שבועיים, להקטין את העלות. למרות שסדרת מק"מ קצרה יצאה לפדיון, הרי לא מדובר על מוצר תחליפי מבחינת הטווח לפדיון, ומכאן שניתן היה לסבול חלוקת הסכום לשבועיים. 

 התגובה המהירה של האוצר, ששינה את מבנה הנפקת החוב כפי שמתבטא בגיוס אוקטובר, נכונה ונדרשת, ועל כך יש לברך. עם זאת, ראוי לשקול קיצור נוסף של טווח הגיוס באפיקים השקליים והמדדיים, ובכך לתרום לרגיעה מסוימת בשווקים.