ב-30 ביולי 2002 חתם נשיא ארה"ב, ג'ורג בוש, על תיקון לחוק ניירות ערך האמריקאי; הליך החקיקה ואישורו של התיקון היה מהיר להפליא - 9 חודשים בלבד לאחר שהתפוצצה פרשת אנרון ושבועות ספורים לאחר התמוטטות חברת הענק וורלדקום. התיקון ביצע רפורמה מרחיקת לכת בתחומים רבים של חוקי ניירות הערך בארה"ב, ומטרתו היתה לשקם ולבנות מחדש את אמון הציבור האמריקאי בבורסות. 

 אף ששוק ההון בישראל עדיין לא הושפע ישירות מהרפורמה בארה"ב, עורכים בשבועות האחרונים משרדי רואי החשבון ועורכי הדין הגדולים ימי עיון בנושא הרפורמה; גם מכיוון שההערכה היא כי התיקון שהכניס ממשל בוש בדיני ניירות הערך עשוי "להגר" גם למדינות אחרות, אבל בעיקר מכיוון שהשינויים בנורמות המשפטיות של שוק ההון בארה"ב חלים (גם אם בשינויים קלים) על ישראלים רבים: משקיעים (פרטיים ומוסדיים) וחברות הנסחרות בבורסות בניו יורק. 

 בשבוע שעבר השתתפו יותר מ-100 מנהלים בכירים בחברות הנסחרות בארה"ב ביום עיון שערכו במשותף משרד עוה"ד גרוס, גלינהנדלר, חודק, הלוי, גרינברג ושות' ומשרד רוה"ח ליובושיץ קסירר מהרשת הבינ"ל ארנסט אנד יאנג; יום העיון עסק בתיקון לחוק ניירות הערך האמריקאי. 

 עו"ד ג'ין קלינהנדלר סקר ביום העיון את חשיבותו של החוק החדש; לדעתו, זו טמונה בעובדה שהוא מטיל אחריות אישית מוגברת על נושאי משרה ודירקטורים בחברות ציבוריות, שמניותיהן נסחרות בארה"ב, וקובע סטנדרטים גבוהים יותר לעבודת גופי הביקורת של החברה. קלינהנדלר ועורכי דין אחרים עמדו בכנס על כמה מהסעיפים המשמעותיים ביותר בתיקון. להלן כמה מהם. 


 הצהרת מנכ"ל וסמנכ"ל כספים בדו"חות 


 התיקון שהכניס ממשל בוש בחוק ניירות ערך האמריקאי, קובע כי מנכ"ל חברה ציבורית, סמנכ"ל הכספים שלה וכל אדם אחר שממלא תפקיד דומה, חייב להוסיף לכל דו"ח כספי שיוגש לרשות ניירות ערך הצהרה בדבר נכונותו של הדו"ח; כמו כן יצהירו הבכירים כי אין בדו"ח פרטים מטעים, יציינו פרטים מהותיים אחרים ויתייחסו לשינויים אפשריים במערכת הביקורת הפנימית של החברה. 

 כמו כן קובע התיקון כי הבכירים האמורים חייבים בחובת גילוי של כל מידע רלוונטי לרואי החשבון של החברה, ונדרשים לספק הצהרה על עמידת הדו"ח בדרישות חוקי ניירות ערך ועל היותו משקף נאמנה את מצבה הכספי של החברה. 

 קלינהנדלר סקר בהמשך דבריו את הצעדים שיש לנקוט כדי לעמוד בחובת הגילוי הנאות שדורש החוק, כדי לאפשר למנכ"ל או לסמנכ"ל הכספים בחברה לספק את ההצהרה הנדרשת בדו"חות הכספים. המונח אחריות, אמר, קיבל משמעות חדשה בחוק המתוקן: אם בעבר התנערו מנהלים ומנכ"לים מאחריות אישית, מעתה הם יתחייבו בה. המנכ"ל, הוסיף, יידרש לעבוד ישירות מול רואה החשבון, לבדוק את הנתונים המועברים לדו"חות הכספיים - ולהתחייב לאמיתות הנתונים. 


 הלוואות לנושאי משרה ולדירקטורים 


 התיקון לחוק אוסר באופן מפורש על חברה מנפיקה להלוות כספים, במישרין או בעקיפין, לנושא משרה בכיר או לדירקטור. לדברי עו"ד פרי וויילדס, נושאי משרה לפי החוק החדש הם בעלי התפקידים הבכירים בחברה - מנכ"ל, סמנכ"לים וכו'. לדבריו, בהגדרה כלולים גם מנהלים בכירים של חטיבות ומשרדים של חברות בינלאומיות ברחבי העולם, שאינם מוגדרים רשמית "מנכ"לים" אך יש להם יכולת להשפיע על מדיניות החברה המנפיקה. 

 לפי החוק, בין "ההלוואות" שיש לבחון אם הן נופלות או לא נופלות בגדר הלוואה אסורה: הבטחה להלוואה על ידי צד ג'; הלוואה לקרוב משפחה של דירקטור או נושא משרה בכיר אחר; שימוש פרטי בכרטיסי אשראי של החברה; מימוש אופציות על ידי נושאי משרה ודירקטורים, בניצול מימון זמני של החברה המנפיקה או של הברוקר; בונוסים מותנים בהחזר בעת סיום עסקה וכו'. וויילדס הוסיף כי למרות שיש ציפייה להנחיות נוספות בעניין מצד הרשות לניירות ערך, האיסור חל באופן מיידי. 

 בין הדרכים להתמודד עם האיסור האמור, מנה וויילדס את האפשרות ליצור מנגנונים חליפיים למימוש אופציות אצל נושאי משרה; הוא הדגיש כי חברות יידרשו לקבוע נהלים תקינים, שיאפשרו לפקח על כך שהשימוש בכרטיסי האשראי של החברה יהיה לצרכים עסקיים בלבד, או למשל על החזרה במועד של כספים שהוענקו לנושא משרה או לדירקטור לצורך נסיעת עסקים ולא נוצלו. 


 דירקטורים עצמאיים 


 התיקון לחוק קובע כי ועדת הביקורת בחברה תכלול דירקטורים עצמאיים בלבד; כמו כן נקבע כי רשות ניירות הערך בארה"ב תאמץ כללים בעניין עד אפריל 2003. 

 עו"ד דניאל גמולקה סקר את הדרישות שבהן צריך לעמוד דירקטור חיצוני עצמאי, לפי טיוטות הכללים של בורסת הנאסד"ק (Nasdaq) והבורסה של ניו יורק (NYSE). מהטיוטות עולה, כי בכל דירקטוריון יהיה רוב לדירקטורים עצמאיים, וכי בוועדת הביקורת, שכל חבריה יהיו כאמור עצמאיים, יהיה לפחות מומחה אחד לתחום הפיננסיים. האופן שבו מגדיר החוק "דירקטור עצמאי" קפדני מאוד: החברות יחויבו לערוך בדיקה מקיפה של ההתחייבויות הכלכליות והקשרים המשפחתיים של הדירקטורים, להקפיד על תקופות צינון ועוד. 

 התיקון קובע גם, כי עצמאותו של "דירקטור עצמאי" נבחנת בין היתר לפי התגמול הכספי שהוא מקבל עבור שירותיו, מידת השתייכותו לחברה (רמת אחזקותיו במניות החברה, קשרים עם חברה בת, רקע תעסוקתי קודם בחברה), וקרבה משפחתית לעובדים בחברה. 

 עו"ד גרינברג הציג את הדילמה, אם יש לראות בועדת הביקורת הנדרשת על פי התיקון לחוק ניירות הערך האמריקאי כאותה ועדת ביקורת המוכרת מחוק החברות הישראלי. 

 עו"ד איתן גרינברג אמר בכנס, כי לפי התיקון הופכת ועדת הביקורת לגוף המוסמך לאשר את הדו"חות הכספיים של החברה, ובכך נוצר לכאורה קונפליקט בין החוק האמריקאי והישראלי - הואיל ולפי חוק ניירות ערך הישראלי רק לדירקטוריון יש סמכות לאשר דו"חות כספיים. הפתרון בשלב זה, לדבריו, הוא העברת הדו"חות לאישורם של שני הגופים. 


 חברות ישראליות 


 דבריו של עו"ד גרינברג ביום העיון יוחדו להשלכות שעשויות להיות לתחולת התיקון על החברות הישראליות הנסחרות בארה"ב - והציג את הקשיים שעשויות החברות הישראליות להיתקל בהן, בין אם הן רשומות בבורסות האמריקאיות ובישראל (ברישום כפול) ובין אם הן רשומות בבורסות בארה"ב בלבד. 

 הקשיים, אמר גרינברג, נובעים בעיקר מהכפיפות הסימולטנית להוראות חוק החברות הישראלי ולהוראות התיקון בחוק ניירות הערך האמריקאי - כשחלק מהראשונות אינן מתיישבות בהכרח עם כמה האחרונות. כך למשל, אמר גרינברג כי אישור הלוואה אישית לדירקטור בחברה ישראלית הנסחרת גם בארה"ב, וזאת בהתאם לדרישות החוק בישראל (אישור ועדת ביקורת, דירקטוריון ואסיפה כללית), עשוי להיפסל לפי הוראות חוק ניירות ערך האמריקאי. 

 הכפילות הנורמטיווית הזו, אם כן, עשויה להקשות על החברות הישראליות - עד שהוראות התיקון האמריקאי יאומצו גם בישראל; מה שעשוי לקרות כאמור, לפי ההערכות, בעתיד הקרוב.