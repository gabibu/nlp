ציפיות, זה מה שמניע מחירי נכסים פיננסיים. תנודות המחירים בשוק משקפות את מה שהמשקיעים חושבים שיקרה, ולא את מה שכבר קרה. ברגע שפריט מידע חדש מגיע לידיעת המשקיעים, הם מבצעים הערכת מצב ומבררים האם המידע שהגיע תואם את הציפיות שלהם, ומה ניתן ללמוד ממנו לגבי העתיד. אם המסקנה היא חיובית, כלומר המידע שהגיע עמד בציפיות, וההערכות לגבי העתיד נותרו ללא שינוי, אין סיבה לשנות את ההתייחסות לנכס. מצד שני, אם יש הפתעה  לטובה, וכתוצאה מכך שינוי  תחזיות לעתיד, הרי שהמחיר אותו הם יהיו מוכנים לשלם עבור הנכס הוא גבוה יותר, ובמקרה של אכזבה, לשלם פחות. 

 כל המנגנון של תחזיות וקונצנזוס הרווחיים, והתחזיות שאותן מוציאות החברות בוול סטריט בנוי על העיקרון הזה, שיש לו מגבלות רבות, ובמידה רבה הוא גורם נזקים גם למשקיעים, גם לחברות וגם לכלכלה כולה. על הנזק הזה, הנגרם מכך שחברות מקבלות את כל החלטותיהן רק מתוך הסתכלות על הרווח למניה ברבעון הקרוב, ואיך הוא נראה ביחס לציפיות, כבר נכתב כאן בעבר. חלק גדול מהכאב שעובר היום על המשקיעים האמריקאים נובע מהמנגנון המעוות הזה שהשתרש שם. 

 אבל הנקודה המעניינת יותר היא מגבלת הדמיון האנושי. כשבודקים את ציפיות משקיעים מגלים שרובנו חסרי דמיון לחלוטין. ברוב מכריע של המקרים, משקיעים בהיותם (אם כי זה נתון במחלוקת) בני אדם, נוטים שלא להתרחק יתר על המידה מהחשיבה הקונוונציונלית, המתבססת על מה שמוכר להם מההווה. התוצאה היא שלעתים קרובות הם מופתעים בגדול. 

 השבוע ראיתי לכך דוגמה מצוינת. באתר הפיננסי של CNN ערכו משאל דעת קהל, מעין  סקר ציפיות של משקיעים. השאלה שנשאלה היתה "מתי לדעתך יחזור מדד הדאו ג'ונס ל-10,000 נקודות?", והתשובות האפשריות היו -  ברבעון הראשון של 2003 (בעדה הצביעו 9%), ברבעון הרביעי של 2003 (20%), במהלך 2004 (28%) ו-2005 או מאוחר יותר (42%). 

 על הסקר אגב, ענו 26 אלף גולשים, מדגם לא רע, הייתי אומר. 


 סקר חסר דמיון 


 ראשית, צריך לציין לגנותם של עורכי הסקר שהנוסח בו שאלו את השאלה גורם להטיה אדירה לאופטימיות, שכן גם אם הדאו יגיע ליעד שהוצב בשאלה בדצמבר 2005, מועד שנראה לכאורה חלק מהתשובה הפסימית ביותר, מדובר על עלייה של 33% בתוך שלוש שנים ורבע, כלומר תשואה שנתית של 9%, נתון מצוין לעומת 3% שנתיים אומללים אותם ניתן לקבל באג"ח. 

 קשה להגיד מהסקר האם המשקיעים אופטימיים או פסימיים, שכן החיבור הגס שבין שנת 2005 וכל מה שאחריה מבלבל ומטעה. אבל מספיק שחלק מאותם 42% שבחרו בתשובה הזו חושבים על 2005 כשנת ההגעה למדד 10,000, הרי שניתן לומר שמהסקר עולה אופטימיות רבה, שכן 57% חושבים שהמדד יעלה ב-33% לכל המאוחר בתוך שנתיים ורבע, עד דצמבר 2004, ואחרים חושבים שהוא יעשה זאת בתוך שנה נוספת.  מניות הן לא יוני דואר. הן לא יודעות שהן "צריכות" לחזור למקום ממנו הגיעו. חלקן כן יעשו זאת, חלקן יגיעו הרבה יותר רחוק מהמקום ממנו יצאו, וחלקן כלל לא יסיים את המסער 

 בעייתם של עורכי הסקר היא שהם לוקים בחוסר דמיון. בראשם מקובעת לה הנחת מוצא שהדאו "צריך" לחזור ל-10,000 נקודות, ובפרק זמן קצר יחסית, שנמדד ברבעונים או לכל היותר במספר שנים קצר. אבל, כפי ששמעתי פעם מישהו חכם אומר, מניות הן לא יוני דואר. הן לא יודעות שהן "צריכות" לחזור למקום ממנו הגיעו. חלקן כן יעשו זאת, חלקן יגיעו הרבה יותר רחוק מהמקום ממנו יצאו, וחלקן כלל לא יסיים את המסע. לממוצע המשוקלל של כל הערבוב הזה, שנקרא מדד המניות, יכול להידרש לכן זמן רב מאד לחזור לאיפה שהוא היה. 

 כשמסתכלים על אירועים מהעבר, ניתן לראות ששדה האפשרויות שעורכי הסקר נתנו צר להחריד. 

 בואו נשחק קצת בשאלות היפותטיות אותן יכולנו לשאול בעבר. 


 המניות תלויות במצב המקרו כלכלי 


 אם למשל היינו עורכים סקר בשנת 1930, שנה בה הדאו נפל, פחות או יותר כמו היום, ב-33% מהשיא של 1929, 350 נקודות, ושואלים תוך כמה זמן הוא יתאושש ויחזור לשיא, אני מנחש שהתשובה שהתבררה בדיעבד כנכונה, "מתישהו בשנת 1954", לא היתה מופיעה בשדה האפשרויות. אגב בדרך להתאוששות, הוא נגע בשנת 1932 ב-40 נקודות, כמעט 90% מתחת לשיא. 

 אם היינו שואלים ב-1966, השנה בה הדאו הגיע לראשונה ל-1,000 נקודות, שאלה כמו "האם לדעתך ייתכן שב 1982 הדאו עדיין יעמוד על 1,000 נקודות?" אני מניח שמעטים היו עונים כן. אבל זה בדיוק מה שקרה. 

 על הדוגמה של הניקיי, שנמצא בשפל היסטורי של 19 שנה אין מה להרחיב את הדיבור. ניתן להניח שסקר דעת קהל שהיה נערך ב-1991 כשהניקיי עמד עדיין על 30,000 נקודות, לא היה מעלה את מה שקרה בפועל עד היום כאפשרות סבירה בכלל. בטח לא כשהריבית האלטרנטיווית אפסית. 

 יש קו משותף העובר בין שלוש התקופות אותן נתתי כדוגמה. ביצועיהן העלובים של המניות לאורך זמן בשנים האלו קשורים קשר אמיץ למצב מקרו כלכלי גרוע שפגע קשות גם בצרכנים וגם בסקטור העסקי.  הייתי מנסח למשקיעים סקר מעט שונה, שהיה אולי מגרה להם את הדמיון, אבל מצד שני מעורר בהם פחדים 

 השפל של שנות ה-30, האינפלציה ומשברי הנפט של שנות ה-70, המיתון הפוסט בועתי של יפאן בשנות ה-90 ועד ימינו היו הגורמים לכך שמדדי המניות לא הלכו לשום מקום במשך שנים. 

 אם תרצו, ניתן לומר שביצועי המניות באותן תקופות היו עלובים כי לכלכלה קרה פנצ'ר רציני. 

 לכן, משקיע צריך לשאול את עצמו מה הסבירות שתהליכים כאלו, שגרמו להשקעה במניות לאכזב במשך שנים, יקרו שוב בשנים הקרובות. מה הסבירות שלכלכלה האמריקאית ובעקבותיה העולמית יקרה פנצ'ר רציני, מהסוג שקרה בעבר. 

 לא ניתן כמובן לדעת בוודאות כלום, אבל יש לא מעט סימנים שהסיכון לפנצ'ר כלכלי כזה גדול. 

 ובמקרה כזה, של פנצ'ר משמעותי, הייתי מנסח למשקיעים סקר מעט שונה, שהיה אולי מגרה להם את הדמיון, אבל מצד שני מעורר בהם פחדים. משהו כמו "מתי לדעתך הדאו יחזור ל-10,000 נקודות -  שנה עד שלוש, שלוש עד שש שנים, שש עד תשע שנים או תוך יותר מתשע שנים?" 

 האפשרויות נראות לכם דמיוניות? זה בסדר. לעתים, כמו שראינו בעבר, צריך לתת לדמיון להשתולל.