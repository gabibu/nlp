עקרונות ניהול החוב הסחיר המופיעים באתר האוצר כוללים בין היתר את הארכת טווח החוב הסחיר ושמירה על החלק הלא צמוד בשוק איגרות החוב. השבוע נאלץ משרד האוצר לזנוח את שני כללי המדיניות האלו, כאשר פירסם את תוכנית גיוס החוב לאוקטובר 2002. על פי התוכנית לא יגויסו איגרות חוב לא צמודות בריבית קבועה מסוג שחר לטווח של 7 ו-10 שנים, וגם לא אג"ח צמוד מדד לטווח של 19 שנים. 

 ההנפקה של איגרות חוב צמודות למדד צמחה ל-51% מהגיוס באוקטובר, בהשוואה ל-19% ב-2001. השינוי בהרכב גיוס החוב נראה כמקרה השני בתוך 3 חודשים שבו נגררים קובעי המדיניות לקבלת החלטות שנכפתה עליהם על ידי שוק הכספים. 

 לאחר שקפיצת הריביות לטווח קצר במחצית יוני 2002 דחפה את נגיד בנק ישראל, דוד קליין, להעלות את הריבית בשיעור מצטבר של 4.5% ביוני, גרמו תוצאות ההנפקה ביום שני האחרון למשרד האוצר לקצר את טווח הגיוס ולשנות את הרכבו. 

 סגירת ההנפקה של איגרות החוב מסוג שחר למשך חיים ממוצע של 4 שנים בתשואה של 12% יכולה להתפרש בשתי דרכים: משרד האוצר מכיר בכך שרמת האמון של השוק בניהול התקציב ובמימוש יעדיה ארוכי הטווח של המדיניות התקציבית ירדה לשפל, והוא נדחק למצב שבו הוא מגייס במחיר המשקף ריבית ריאלית של 9%, או לחלופין שהמשרד ויתר על יעד האינפלציה ארוך הטווח ובכוונתו לשחוק את עלות מימון החוב באמצעות אינפלציה. 




 עודף תשואה גבוה היסטורית 


 באופן אירוני הקורבן התורן להחלטה לקצר את טווח הגיוס היתה סדרת איגרות החוב 2670 שתשואתה נסקה בהנפקת האוצר ל-12%. האוצר הודיע שירכז את כל הנפקת השחרים באוקטובר, בהיקף של 1.2 מיליארד שקל (34% מהגיוס כולו), בסדרה זו. 

 העלייה בתשואות השקליות הלא צמודות מתרחשת על רקע עלייה הדרגתית בשער החליפין ופוטנציאל לפיחות נוסף בשל הסבירות הגוברת למלחמה בעיראק, החשש שהתארכותה תשתק את המערכת העסקית ותדרדר אותה לסף משבר פיננסי, וכן הסיכוי להתארכות תהליך אישור התקציב בעקבות המאבק הפוליטי הפנימי במפלגת העבודה. 

 תהליך העלייה בתשואות השקליות אינו הומוגני, ומבטא את העלייה בפרמיית הסיכון שדורש שוק הכספים מממשלתו. תשואת המלוות קצרות המועד שמנפיק בנק ישראל לטווח של 3 חודשים נמוכה עדיין ב-0.9 נקודת אחוז מהריבית האפקטיווית במכרזי בנק ישראל מבלי שתהיה עדות כלשהיא לכוונת בנק ישראל להפחית את הריבית בתקופה הקרובה, ואילו המק"מ לשנה נסחר בתשואה של 9.2%. 

 מגזר זה של השוק השקלי נהנה מהגידול בפקדונות השקליים בבנקים עקב הפדיונות בקרנות הנאמנות השקליות, ממגן המס עד 2004 שקיבל המק"מ מוועדת רבינוביץ, ומהריבית הריאלית הגבוהה השוטפת שהניב בחודשים האחרונים. גורם נקודתי לתשואות של המק"מ הארוך היה גיוס נטו שלילי של 1.2 מיליארד שקל בהנפקה בשבוע שעבר. יתרת המכירות בחסר של המק"מ טיפסה בשבוע שעבר בעוד 30 מיליון שקל לרמה של 1.1 מיליארד שקל שהם 2.6% מהכמות המונפקת. 

 נוכח ירידת התשואות על המק"מ, נפתח פער בין תשואת המק"מ לבין תשואת הגילון שהיא איגרת חוב לא צמודה בריבית שמשתנה מדי 3 חודשים על פי תשואת המק"מ. הפער בין תשואת המק"מ לתשואת הגילון מגיע ל-1.2% (בסדרות הפטורות ממס) ו-1.6% (בסדרות הגילון שחייבות במס). 

 הגילון מציע עודף תשואה גבוה היסטורית על פני נכס הבסיס ופיצוי מפני התפרצות אינפלציונית ועליית תשואה, אבל למרות זאת המחזורים באיגרות חוב אלו נמוכים. הירידה במחזורים היא אחת התוצאות של ההיחלשות ההדרגתית של תעשיית קרנות הנאמנות השקליות מצד אחד, והמכות הכואבות שספגו קופות גמל, חברות ביטוח ובנקים מתחילת 2002. 


 הידרדרות הפעולה בעיראק ומשיכת פקדונות 


 גופים שהתפתו לרכוש את האיגרות השקליות הלא צמודות בשל תשואתם האטרקטיווית והציפיות לחזרה למסלול של יציבות מחירים, רשמו הפסדים כבדים וידווחו גם ברבעון השלישי של 2002 על תשואות עגומות לעמיתיהם, מבוטחיהם ובעלי מניותיהם. תשואות אלו עלולות לגרום לפדיונות גדולים של קופות גמל ופוליסות, שיאיצו מפולת נוספת בשוק האג"ח. 

 השחרים כרו השבוע שפל שבו לא ביקרו מאז סוף יוני 2002. אז עמדה הנפקת השחרים על סף כישלון ונסגרה בתשואה של 11.8% יום לפני שבנק ישראל העלה את הריבית ב-2% והרגיע את השוק השקלי לזמן מה. 

 השבוע בעקבות ההנפקה ביום שני האחרון טיפסה תשואת השחרים, שמשך החיים הממוצע (מח"מ) שלהם 4 ו-5 שנים, ב-0.6-0.5 נקודת אחוז והתייצבה על 11.8%. רמת תשואות זו מגלמת פער של 6.0-5.5 נקודות אחוז, בהשוואה לתשואת איגרות צמודות מדד עם מח"מ דומה. אם נניח שבנק ישראל יצליח להשיג לפחות את הגבול העליון של יעד האינפלציה ארוך הטווח, הרמה הנוכחית של תשואות על השחרים הארוכים מגלמת פרמיית סיכון של 3.0-2.5 נקודות אחוז, ששוק הכספים דורש עבור ההחזקה באיגרות לא צמודות. 

 הסביבה הגיאופוליטית והכלכלית מספקת לא מעט הסברים לפרמיה זו, בהשוואה לפערי התשואה הנמוכים יותר בין האיגרות השקליות הקצרות לאג"ח הצמוד הקצר. אחד הגופים הפיננסיים העריך ששער החליפין של השקל כלפי הדולר עלול לנוע בטווח של שקל (5.4 שקל עד 4.4 שקלים לדולר למשל) בהתאם לתרחישים שונים הקשורים למלחמה בעיראק ובתקציב. 


 תרחיש הורדת הדירוג 


 תרחיש פחות סימפטי הוא הידרדרות הפעולה בעיראק למלחמה אזורית ממושכת שתגרום להורדת דירוג ובעקבותיה למשיכת פקדונות תושבי חוץ ולמשיכת פקדונות מקומיים והמרתם למט"ח. אלו יגרמו לפיחות ריאלי שיחמיר את מצבם של בעלי התחייבויות מט"חיות להחרפת המשבר הריאלי והגירעון בתקציב. במצב כזה הריבית לא תוכל למנוע משבר פיננסי שיתבטא בעלייה חדה בגירעון ויצריך את הממשלה לשחוק את הוצאותיה באמצעות אינפלציה. 

 הפיחות בשער החליפין בספטמבר 2002 והציפייה של חזאי אינפלציה דוגמת חזי גוטמן, הכלכלן הראשי של הבנק הבינלאומי, למדד אוקטובר של 1.0% ויותר, ולאינפלציה של 8.0% ב-2002, וכן הריביות המפתות שהוצעו על ידי תוכניות החיסכון הבנקאיות, אוששו את איגרות החוב צמודות המדד לטווח קצר והעלתה את הציפיות ל-12 החודשים הקרובים ל-2.7%. תשואת האג"ח הקצרצרות ירדה מ-5.7% בתחילת השבוע ל-5.2% בסופו, ואילו תשואת האג"ח ל-5-3 שנים ירדה קלות ל-5.8%, כשתשואת האג"ח לטווח של 10 שנים ויותר נשחקה אל מתחת ל-5.7%. 

 האיגרות הצמודות לטווח בינוני ארוך עלולות לעמוד במבחן קשה יותר בשבועות הקרובים, כאשר כובד המשקל של הנפקות האוצר יעבור אליהן, ואם יתממשו הציפיות להתחזקות הפדיונות בקופות הגמל. 


 האג"ח של פסגות בינ"ל בתשואות שפל היסטוריות 


 הציפייה להתארכות המיתון והחשש מפני גלישה לדפלציה מוטט את התשואה של איגרות החוב של ממשלת ארצות הברית ל-10 שנים לרמה של 3.7%, שהיא תשואת שפל של עשרות שנים. 

 איגרות החוב הבינלאומיות ריכזו עניין רב לקראת סופה של 2001 ובתחילת 2002, ככל שהריבית הנומינלית של בנק ישראל נשחקה עד לשפל של 3.8% בסוף 2001 ודחפה לפיחות הגדול בשער השקל. 

 אחד הגופים הבולטים ששיכנע את הציבור להמיר את הפקדונות והקרנות השקליות היתה חברת ניהול הקרנות פסגות שהוקמה בדצמבר 2001 וגייסה 2.2 מיליארד שקל עד למחצית יוני 2002; שיאו הזמני של המשבר בשוק האג"ח השקלי. נפילת התשואות לשפל היסטורי מעוררת מטבע הדברים את השאלה מהו פוטנציאל הרווח העתידי שפסגות אג"ח בינ"ל מסוגלת להציע לבעלי היחידות. 

 בפסגות אג"ח בינלאומי מסבירים שהקרן הגיבה לירידת התשואות בארה"ב בהפחתה נוספת של משך החיים הממוצע של הנכסים המושקעים בדולר מ-1.7 שנים במחצית יוני לשנה כעת. 

 פסגות מחזיקה 50% מנכסי הקרן בנכסים דולריים, מזה 12% באיגרות חוב של ממשלת ארה"ב לטווח של 6-4 חודשים והיתרה בפקדונות נזילים. בפסגות מעריכים שבמדינות גוש היורו, בניגוד לשוק האג"ח האמריקאי, יש סיכוי לרווחי הון כתוצאה מהפחתת ריבית. להערכתם, הכלכלה האירופית ובמיוחד הגרמנית במצב רע מזו של הכלכלה האמריקאית, ועל כן הריבית תרד בסבירות גבוהה מרמה של 3.25%. מח"מ ממוצע של הקרן בגוש היורו היא 2.8 שנים, וההחזקות בגוש זה המהוות 30% מנכסי הקרן, הן באיגרות חוב. 


 ההשקעה המוצלחת בקרונה הנורווגית 


 פסגות אג"ח בינלאומי ניתבה 10% מנכסיה לאיגרות החוב של ממשלת בריטניה. בפסגות מעריכים שבטווח הקצר הסיכוי להעלאת ריבית במדינה זו גבוה מהסיכוי לירידתה בשל מצבה האיתן של הכלכלה. משך החיים הממוצע של איגרות החוב הממשלתיות המוחזקות על ידי הקרן הוא 8-7 חודשים. 

 אחת ההשקעות המוצלחות של פסגות היא בקרונה הנורווגית. המטבע המקומי נהנה מעודף תקציבי ועודף בחשבון השוטף של מאזן התשלומים, בין היתר כתוצאה מעלייה במחירי הנפט. הכלכלה הנורווגית מתאפיינת גם בריסון מוניטרי יחסי, כך שפסגות זוכה לתשואה של 7% על החזקותיה (10% מנכסי הקרן) באיגרות חוב של הממשלה. 

 פסגות אג"ח בינלאומי הניבה עד כה תשואה של 20.35%, לאחר שכבר במחצית יוני 2002 רשמה תשואה של 18% על השקעותיה, שכולן באיגרות המדורגות ב AAA. בפסגות מעריכים שבנטרול הפרשי שער בשל פיחות בשער החליפין של השקל, פוטנציאל התשואה של הקרן הוא 3% לשנה, משום שזו רמת הריביות שהשווקים מציעים. בעתיד עשויה הנזילות של ההשקעות הדולריות לשמש לרכישת אג"ח  במקרה של עלייה בתשואות. 

 הקשחת המדיניות המוניטרית בסוף יוני 2002 הביאה ליציאה של 400 מיליון שקל מהקרן שמנהלת כעת 1.8 מיליון שקל. עם זאת, בקרן לא מודאגים מהסבירות לתשואות נמוכות בעתיד על רקע רמת התשואות בשווקים. "מי שמחפש חשיפה לדולר רוצה להבטיח שאם השקל יפוחת ב-10% כלפי הדולר הוא יהיה בפנים, ולכן התשואה הנמוכה הגלומה באיגרות החוב שאנחנו מחזיקים פחות מטרידה אותו".