שפע של הנפקות מתוכננות העלה תקוות בליבם של המשקיעים בשוק הראשוני, אולם "צבר ההזמנות" הצטמק בשבוע האחרון, ולא בגלל מימושן של תוכניות להנפקות ראשונות, אלא בשל ביטולים רבים. לשבוע הקרוב מתוכננות ארבע הנפקות, בשבועות הקרובים לא צפויה התאוששות, אם כי הנפקה אחת המתוכננת ליום שני, של טקסס קפיטל, עשויה לעורר עניין. למעשה מתוכננות ארבע הנפקות, אם כי הוודאות לקיום ארבעתן נמוכה למדי. 

 ההנפקה היחידה המתוכננת של השבוע שעבר, דאב-ביד (DoveBid), נדחתה עד הודעה חדשה. דווקא דאב-ביד (סימול מוצע DOVE) עוררה עניין, מכיוון שהחברה עוסקת במתן שירותים של מכירות פומביות ומכרזים של נכסים של חברות במשבר, כמו אנרון. בגלל שגורלה קשור לפשיטות רגל, נראתה דאב-ביד כהימור כדאי בשוק יורד, ובכל זאת בוטלה. 

 בוטלו גם הנפקותיהן של חברת שירותי הבריאות APS הלתקייר (סימול מוצע APSH); של פאואר מז'רמנט (סימול מוצע PWRM), ספקית מערכות ניהול אנרגיה; יצרנית התרופות קורספט (סימול מוצע CORT); ומתחרתה  פרוטארגה (סימול מוצע PRTG). כל הביטולים נעשו ביום חמישי. ביום שישי הודיעה פליינס אקספלוריישנס (סימול מוצע PLX) על כוונתה לגייס 59 מיליון דולר בהנפקה ראשונה. לפני פליינס, היו שבועיים נעדרי פעילות רישום להנפקה. האחרונות שנרשמו לפניה בתור היו ב-19 בספטמבר, אלייד סקיוריטיס (סימול מוצע ALYD) וספקטרה סיסטמס (סימול מוצע SPSY). 


 ארבע הנפקות מתוכננות השבוע 


 במפתיע, ארבע הנפקות מתוכננות לשבוע הקרוב. אחת המעניינות שבהן היא טקסס קפיטל בנקשיירס (סימול מוצע NCT). ספקית שירותי הבנקאות לעסקים ולקוחות עשירים מטקסס מתכננת לגייס כ-66 מיליון דולר, בהתבסס על רווח של 5.8 מיליון דולר בשנת 2001, ונכסים שצמחו ב-28% ל-1.3 מיליארד דולר. הנפקה בסדר גודל זה איננה ממש מרגשת, אולם בשוק הנוכחי קיומה הוא אירוע של ממש. 

 הנפקה נוספת היא של ניוקאסל אינווסטמנטס (סימול מוצע NCT), המקווה לגייס 108 מיליון דולר. ניוקאסל, המשקיעה בניירות ערך נדל"ניים, היא חברה בת של ניוקאסל הולדינגס, המוכרת 44% ממניותיה של החברה הבת. לחברה המונפקת 1.2 מיליארד דולר בנכסים ומיליארד דולר בחובות. 

 השתיים הנותרות ברשימה השבועית הן נצ'ורל ריסורס פרטנרס (סימול מוצע NRP), המתעתדת לגייס 91 מיליון דולר, ומתמחה בניהול מאגרי פחם. הביקוש הגובר לפחם בארה"ב עשוי להפוך את ההנפקה לכדאית, למרות העדרם של נתונים עדכניים של ביצועיה הפיננסיים של החברה. 

 מונטפלייה, האחרונה ברשימה, היא חברת ביטוח משנה גלובלית בת פחות משנה, שתנסה לגייס כ-200 מיליון דולר.