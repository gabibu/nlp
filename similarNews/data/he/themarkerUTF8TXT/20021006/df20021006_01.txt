אחרי כמה חודשים בהודו חזרתי הביתה. כמו שאני לוקח את התרמיל מהמסוע ומתכונן לצאת ולפגוש את אלפי האוהדים שהמתינו לי מחוץ לשדה התעופה עם בלונים ושלטים המכריזים: "פויר, למה באת?", ניגש אלי איזה הר אדם המועסק באחד מכוחות הביטחון והתעניין בנימוס אם הבאתי אתי סמים. הכל בראש, אמרתי לו, הכל בראש. ומה בתרמיל, שאל ההר. בתרמיל, עניתי לו, אין לי כלום. ההר הביט בי בחשדנות, ויתר לי על הבדיקה ונתן לי לצאת. אח, כמה טוב לחזור הביתה - המקום בו אתה תמיד חשוד במשהו. 

 בטקס החגיגי שערכה לכבודי לשכת ראש הממשלה נישאו נאומים מרגשים מאוד. ראש המוסד בעצמו הרים כוסית ואמר: "כשעזבת אותנו, פוירק'ה, המצב היה גרוע, אבל עכשיו - עכשיו המצב הרבה יותר גרוע! (מחיאות כפיים סוערות). כשנסעת, עוד היתה תקווה. אבל עכשיו - שום תקווה! (הקהל באקסטזה); כשנסעת, היו תהליכים. אבל עכשיו - רק מעצורים ומעצרים!". ראש המוסד (לא זוכר בדיוק איזה מוסד) הרים את ידו והיסה את הקהל. כשהשתרר שקט מוחלט, אמר הראש: "תגיד לי רק דבר אחד, פויר - למה? למה חזרת? למה לא נשארת שם?". 

 הקהל הביט בי בציפייה. רוקנתי את כוס המשקה שלי בלגימה אחת ואמרתי: "חברות וחברים - חזרתי כי נגמר לי הכסף". הקהל מחה דמעה, ואני מילאתי את כוסי מחדש, רוקנתי אותה מחדש, מילאתי אותה עוד פעם, רוקנתי, מילאתי, ואז הוספתי: "למישהו יש עשרה שקלים לסיגריות?". מחיאות הכפיים איימו להעיף את התקרה. 

 שלוש עיתונאיות המתינו לי ליד השירותים, לראיון בלעדי. תגיד, שאלה אותי הראשונה, זה נכון מה שמספרים עליך? אם את רומזת ליכולותי האגדיות כמאהב, אמרתי לה, אז זה הכל מיתוסים, שלא לומר שקרים. ותגיד, שאלה השנייה, איך הרגשת בפעם הראשונה שעשית בירור יתרה? תחושה חזקה מאוד של ריקנות, אמרתי לה. השלישית שאלה למה הכי התגעגעתי. הכי התגעגעתי לדרך מביתי אל שדה התעופה, עניתי בגילוי לב, שלא לדבר על ביקורת הגבולות בדרך החוצה - זה ממש חסר לי. 

 ואל תחשבו שאין לי מלא הצעות, אני מוצף. קברניטי המערכת הכלכלית הציעו לי להיות מובטל, קברניטי מערכת הביטחון הציעו לי להיות קורבן, קברניטי המערכת המדינית הציעו לי להיות בדיכאון, קברניטי מערכת התרבות הציעו לי לשיר בציבור, קברניטי תעשיית הפרסום הציעו לי טמטום ממוחזר. אני לא יודע מה לבחור. כמה טוב לחזור.