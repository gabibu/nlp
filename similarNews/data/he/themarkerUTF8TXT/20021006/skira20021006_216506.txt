"מקרה זה הוא אחת התרמיות הגדולות ביותר שקרו אי פעם בחברה ציבורית. לפחות מ-98' ועד מארס 2002, אדלפיה - חברת הכבלים השישית בגודלה בארה"ב - השמיטה מיליארדי דולרים ממאזנה והחביאה אותם בספרי חברות קשורות שלא אוחדו באופן שיטתי ומתוך כוונה לרמות". במלים דרמטיות אלה נפתח כתב התביעה האזרחי שהגישה רשות ניירות ערך בארה"ב (SEC) נגד אדלפיה ושישה ממנהליה, ארבעה מהם נמנים עם משפחת ריגס, המחזיקה כ-60% ממניות החברה. 

 בנוסף לרקיחת תרמית חשבונאית, האב, ג'ון, בן ה-78, ושניים מבניו, טימוטי ומייקל, מואשמים בבית משפט פלילי גם בבזיזת החברה הציבורית. ביום חמישי כפרו השלושה בהאשמות שמייחס להם התובע הפדרלי במנהטן, אשר דורש מהם להשיב לאדלפיה 2.5 מיליארד דולר ולכלוא אותם לתקופה העשויה להגיע ל-30 שנה. 

 ההיבט החשבונאי של התרמית היה פשוט למדי. הצד היותר המעניין של הפרשה הוא דווקא חילופי ההאשמות בין הדירקטורים החיצוניים של אדלפיה ורואה החשבון שלה דלויט אנד טוש (Deloiite and Touche). נראה כי לשערוריה זו היתה השפעה לא קטנה על החלק המסדיר את הקשרים בין רואה חשבון לדירקטוריון בחוק Sarbanes-Oxley, עליו חתם הנשיא בוש לפני חודשים ספורים. 

 החוק, הנקרא על שמם של סנטור וחבר בית הנבחרים שהובילו אותו, עוסק במגוון נושאים בתחום הדיווח הכספי של חברות ציבוריות ומיישם לקחים רבים שנלמדו מריבוי השערוריות החשבונאיות שנחשפו בשנה האחרונה. בימים אלה עוסק ה-SEC בניסוח תקנות הנובעות ממנו. 


 אדלפיה רוכשת מגרש גולף 


 משפחת ריגס החזיקה ושלטה גם בכמה חברות פרטיות. חלקן, כמו אדלפיה, הפעילו רשתות כבלים בבעלותן. ניהול הכספים של החברות הפרטיות ושל החברה הציבורית נעשה במרוכז, אצל החברה הציבורית, אדלפיה. בני המשפחה עשו בקופה המרכזית כבשלהם, ובין השאר משכו משם כספים לצורך רכישת מגרש גולף וקבוצות הוקי קרח. 

 בין מאי 99' לספטמבר 2001, חתמה אדלפיה הציבורית וחברות פרטיות של ריגס על מסגרת אשראי משותפת עם כמה בנקים, שב-31 בדצמבר 2001, הגיעה תקרתה ל-5.6 מיליארד דולר. תחת תנאי הההסכם, כל אחת מהחברות יכלה למשוך לעצמה את כל סכום המסגרת, אך כולן וכל אחת לחוד היו מחויבות להחזיר את מלוא הסכום שנמשך מהבנקים, בתוספת ריבית מוסכמת. 

 בפועל, אדלפיה משכה את ההלוואות מהבנקים אל מערכת הכספים המרכזית, ומשם חולקו הכספים לחברות הפרטיות ולבני משפחת ריגס בהתאם לצורכיהם. לטענת ה-SEC, לפי כללים חשבונאיים מקובלים אדלפיה היתה צריכה להציג את מלוא סכום ההלוואה שנמשכה מהבנקים כהתחייבות שלה במאזנה, אך מדיניות אדלפיה היתה להפחית את הסכומים שהועברו לחברות הפרטיות מההתחייבויות. במקום לרשום במאזנה את הכספים שהועברו לחברות הפרטיות כנכס המכונה "חוב של צד קשור", היא הקטינה את יתרת ההתחייבויות לבנקים. כך למשל, השמיטה אדלפיה ממאזן סוף 2001 התחייבויות לבנק בסך כ-1.2 מיליארד דולר. לסכום זה גם לא ניתן גילוי בבאורים. 

 הפרשה התפוצצה ב-27 במארס 2002, שלושה ימים לפני המועד האחרון לפרסום דו"חות 2001. אדלפיה הודיעה כי היא מחויבת להחזיר לבנקים סכום של 2.3 מיליארד דולר שלא ניתן לו גלוי בדו"חותיה הקודמים, אף שהללו כיסו את התקופות בהן נמשך הסכום מהבנקים. מחיר מניית אדלפיה שיום לפני ההודעה היה כ-20 דולר, צנח ל-80 סנט ב-3 ביוני, ביום בו הושעתה המניה מהמסחר עקב אי פרסום דו"חות כספיים. החברה נמצאת כיום תחת הגנת בית המשפט מפני נושים, וטרם פירסמה את הדו"חות ל-2001. 


 היכן היה הרו"ח ומה ידעו הדח"צים 


 בכתב התביעה נגד אדלפיה ומנהליה, כותב ה-SEC: "לפחות החל מביקורת שנת 2000, דלויט אנד טוש (פירמת רואה החשבון) המליצה שאדלפיה תגלה בביאור גם את תקרת האשראי תחת הסדר ההלוואה המשותפת וגם את הסכום שנמשך בפועל על ידי החברות הפרטיות של משפחת ריגס". הנהלת אדלפיה התעקשה לא לגלות את הסכום שהועבר לספרי החברות הפרטיות, "ודלויט נכנעה", קבע. 

 התוצאה היתה שהביאור בדו"חות 2000 ציין את קיומו של הסדר ההלוואה המשותפת, אך לא את הסכום שהועבר לריגס ולא את העובדה שאדלפיה לא כללה אותו בהתחייבויותיה המוצגות במאזן. מומחים שהתראיינו ל"וול סטריט ג'ורנל" קבעו כי הביאור מעורפל. קוראי דו"חות מקצוענים מבחינים מיד בביאורים מעורפלים. הם יודעים שלעתים ערפול הביאור נובע מאי הסכמה עמוקה בין רואה החשבון להנהלה, ופועלים בהתאם. 

 הדירקטורים החיצונים, בדיווח רשמי ל-SEC, טוענים כי לא אישרו את מערכת הכספים המרכזית, מקור כל הצרות, אך לכל המעורבים בפרשה ברור שידעו עליה. הם כמובן היו אמורים לדעת, ולו מתוך הביאור המעורפל, על הסדר ההלוואה המשותפת, אך לטענתם לא אישרו אותו ולא ידעו שהחברות הפרטיות משכו כספים בפועל. 

 ואולם, מומחים לדיני ני"ע וניהול חברות תקין אמרו ל"וול סטריט ג'ורנל": "הדו"חות הכספיים הכילו מספיק רמזים למשיכות הפרטיות, והדירקטורים החיצונים היו צריכים לשאול שאלות". 

 במשך הקיץ החליפו הדירקטורים החיצונים ורואי החשבון האשמות הדדיות בעיתונות. הדירקטורים טענו כי דלויט היתה צריכה לדווח להם יותר ולהתריע על הערבוב בין העסקים הפרטיים של משפחת ריגס לבין עסקי החברה הציבורית. דלויט מצדה אמרה כי לאורך כל הדרך "עבדה יחד עם הדירקטוריון כדי לעמוד בסטנדרטים המקצועיים", וכי הדירקטוריון מנסה בדיעבד לגלגל את האשמה על רואי החשבון. 

 ככל הנראה, חלק ממצב הביש נבע מאי תיפקודה של ועדת הביקורת של הדירקטוריון שאמורה היתה לפקח על תהליך הדיווח הכספי. הוועדה נפגשה רק פעם אחת ב-99' ורק ארבע פעמים ב-2000, פחות מהמקובל בחברות אחרות, ובחלק מהתקופה, סמנכ"ל הכספים, טימוטי ריגס, היה חבר בה. 


 כיצד ישפר החוק החדש את המצב 


 חוק Sarbanes-Oxley קובע כי ועדת הביקורת תורכב רק מדירקטורים עצמאים, שאינם תלויים בחברה ובמנהליה. אחד מהם חייב להיות מומחה לדיווח כספי, שאת כישוריו ה-SEC עדיין צריך להגדיר. 

 בניגוד למצב בישראל, קובע החוק החדש כי את הדו"חות הכספיים תאשר ועדת הביקורת המצומצמת, ולא הדירקטוריון בהרכבו המלא. עו"ד איתן גרינברג ממשרד גרוס, קלין הנדלר, חודק, הלוי, גרינברג ושות' (GKH), מוצא היגיון רב במודל החדש. הניסיון מלמד כי הפורום המלא של הדירקטוריון אינו המקום המתאים לדיון בנושאי דיווח כספי מורכבים. לחלק מהדירקטורים אין את הבקיאות והיכולות לרדת לעומקן של סוגיות חשבונאיות סבוכות, ולוח הזמנים הצפוף של פגישות הדירקטוריון כלל אינו מאפשר זאת. 

 החוק החדש דורש מרואה החשבון החיצוני לדווח לוועדת הביקורת בזמן אמת על כל הסוגיות החשבונאיות הקריטיות הנידונות עם ההנהלה. ועדת הביקורת ורו"ח יבחנו לעומק את כל החלופות האפשריות תחת כללים חשבונאיים מקובלים לטיפול בעסקות מהותיות ואת ההשלכות של יישום כל אחת מהן. רואה החשבון יתבקש להסביר מהי החלופה המועדפת עליו, וכך יוכלו הדירקטורים בוועדה ללמוד על דעתו ישירות ממנו ולא בעקיפין מתוך ביאורים מעורפלים שקשה לפענחם. 

 עו"ד גרינברג מדגיש כי על פי החוק החדש, ועדת הביקורת היא אשר ממנה את רואה החשבון, היא המפקחת על עבודתו, והיא הקובעת את שכרו ומחליטה אילו שירותים נלווים הוא רשאי להציע לחברה. כאשר רואה החשבון יודע ששכרו והמשך העסקתו נקבעים על ידי ועדת הביקורת של הדירקטוריון, סביר להניח שהוא יהסס "לסגור" עם ההנהלה על חלופה חשבונאית בעייתית מאחורי גבו של הדירקטוריון. השורה התחתונה היא שדי קשה לראות איך פרשיית אדלפיה היתה מתרחשת תחת כללי המודל החדש. 

 ביום עיון שקיימה GKH בשבוע שעבר, הודגש כי ההצהרה בנוגע לאמינות הדו"חות הכספיים עליה נדרשים המנכ"ל וסמנכ"ל הכספים לחתום לפי החוק החדש מטילה עליהם חובות אזרחיות ואולי אפילו פליליות שלא היו קיימות לפני כן. 

 משרד עורכי הדין ממליץ על נהלים חדשים למזעור הסיכונים. אחד מהם הוא דרישה שמנהלים בכירים יקראו את הדו"חות הכספיים לפני פרסומם, כדי לוודא שניתן בהם גילוי "מדויק ומלא" לתחומים עליהם הם אחראים. המשרד גם ממליץ על הקמת "ועדת גילוי נאות" שבה יהיו חברים אותם מנהלים בכירים ותפקידה יהיה להחליט אלו התפתחויות חדשות ייחשבו מהותיות וכיצד לגלותן בדו"חות הכספיים. 

 עתה יש להמתין ולראות אם החוק החדש יצליח לנקות את הדו"חות הכספיים מביאורים מעורפלים ולצמצם את פערי המידע בין הדירקטורים העצמאים לרואה החשבון.