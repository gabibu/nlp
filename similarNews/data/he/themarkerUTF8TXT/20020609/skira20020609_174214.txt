בימים אלה נכנס לתוקף תיקון 50 לחוק מיסוי מקרקעין, שאימץ את המלצות ועדת רבינוביץ. התיקון יצר שינויים רבים. במאמר זה נתמקד במס המכירה ובמס הרכישה. 

 את המצב שהיה קיים לפני התיקון ניתן לתמצת בכך שדין מס הרכישה ומס המכירה היה כדין מס שבח. זאת למעט פטורים שנקבעו בתקנות בנוגע למסים אלה. הפטורים ממס מכירה דומים מאוד לפטורים הקבועים בחוק בהתייחס למס שבח, להוציא את המקרים שלהלן: 

 * מתנה לקרוב - פטור ממס מכירה ניתן רק כשמדובר בחלוקת נכסי עיזבון בין אחים. נעשו כמה ניסיונות לצמצם את הפער האמור, אך נכון להיום הפער נשאר בעינו. 

 * איחוד חלקות מרצון - פטור ממס מכירה במקרה כזה היה נהוג עוד לפני שנחקק בעניין הפטור ממס שבח כחלק מתיקון סעיף 67 לחוק. בדומה לפער המפורט לעיל, גם את הפער האמור על המחוקק לבטל. 

 תיקון מספר 50 לחוק הוסיף הוראות מהפכניות, המעניקות פטור ממס שבח כאשר מדובר בשחלוף נכסים, פינוי-בינוי, חלוקת נכסים לאחר שניתן צו עיזבון, אופציות במקרקעין וכיוצא באלה. 

 עד לתיקון שלט העיקרון שלפיו דין מס שבח כמס מכירה ומס רכישה, להוציא את הפטורים. עיקרון זה נשאר על כנו בנוגע למס הרכישה, ולכן כדי לאתר פטור ממס רכישה, יש לפנות לתקנות מס הרכישה. עם זאת הוראות השעה מתייחסות במפורש למס הרכישה: שחלוף - חצי פטור; פינוי-בינוי - פטור; אופציות - דחיית תשלום לעת המימוש. 

 לעניין מס המכירה, התיקון יצר סטייה מהעמדה שלפיה דין מס שבח כדין מס מכירה, להוציא את עניין הפטורים. זאת משום שבמסגרת תיקון 50 לחוק לא תיקנו את ההוראה של סעיף 27י' לחוק, הקובעת "דין מס מכירה כדין מס לכל דבר ועניין, למעט לעניין פטורים לפי פרק חמישי 1 ולפי פרק שישי". בכך למעשה הותירו את כל ההסדרים החדשים הקבועים בתיקון 50 לחוק מחוץ להגדרה הממעטת. דבר זה מניח למעשה זהות בין פטור ממס שבח לפטור ממס מכירה לעניין שחלוף נכסים, פינוי-בינוי, חלוקת נכסים לאחר צו עיזבון ואופציות במקרקעין. 

 חוסר האחידות מחייב אחת משתי חלופות: ביטול התקנות הקובעות את המקרים שבהם יש לפטור ממס מכירה; או תיקון התקנות כך שיוכנסו הפטורים של מס מכירה במקרים הקבועים בתיקון 50 לחוק. 

 בין לבין נוצרה תקלה בנוגע לרכישת מניות באיגוד מקרקעין, זאת משום שלא ברור נכון למועד זה, מה שיעור מס הרכישה החל על רוכש מניות באיגוד כזה. אי הבהירות בחקיקה מעלה שלוש אפשרויות לפתרון: 

 * אין כלל מס מכירה על מכירת מניות באיגוד מקרקעין. 

 * מס המכירה ישולם בגין שווי המניות, ולא בגין שווי המקרקעין המוחזקים על ידי איגוד המקרקעין. 

 * אפשרות התואמת את הכוונה המקורית של הוועדה - מס המכירה ישולם בגין שווי המקרקעין המוחזקים על ידי איגוד המקרקעין. 

 בחינה של שלוש האפשרויות המוצעות מחייבת מסקנה שלפיה אם לא יחול מס מכירה על מכירת מניות באיגוד מקרקעין, אך יחול מס על מכירה של המקרקעין באופן ישיר, תיווצר העדפה למניות באיגוד על פני רכישה במישרין של המקרקעין. ברי כי לא לכך התכוון המחוקק. 

 הכותב הוא עו"ד והיה חבר בוועדת רבינוביץ