אלה ימים טובים לשר האוצר סילבן שלום. אחרי יותר מחצי שנה של עמידה במרכז הביקורת הציבורית על הדרך שבה הוא מנהל את תקציב הממשלה, מישהו אחר מקבל את הטיפול הזה. ומיהו האדם הזה? כמובן, מי ששלום רואה כאויבו הגדול: נגיד בנק ישראל דוד קליין. 

 אחרי שהעביר את התקציב בכנסת באמצעות ועדה עוקפת ליצמן, שלום רואה את עצמו כמי שהשיג הישג חשוב לכלכלה הישראלית, מה שמקל עליו ליהנות מהביקורת הניתכת על קליין מכל הכיוונים בשל הניהול ההססני של המדיניות המוניטרית. 

 אבל המצב הנוח יחסית של שלום הוא עניין זמני בלבד. ככל שהזמן נוקף, יותר ויותר כלכלנים ומנתחים מבינים שהתקציב שהעביר, לא רק שאינו נותן מענה לצורכי הכלכלה, כי אם מחמיר את מצבה. שכן, בעוד ששר האוצר היה צריך לקצץ את תקציב הממשלה ביותר מ-10 מיליארד שקל, הוא ביצע "התאמה תקציבית" בהיקף כספי של 13 מיליארד שקל, שרק כשליש ממנה מהווה קיצוץ תקציבי של ממש. שליש נוסף הוא העלאת מסים והשליש האחרון הוא הגדלת יעד הגירעון. 

 גם כשמנתחים את התקציב שאושר בכנסת, החסרונות והאבסורדיות שלו מנקרים את העיניים. קחו לדוגמה את הטיפול בשכר הממוצע במשק, המשמש בסיס לחישובי קצבאות של הביטוח הלאומי ושל שכר בכירי הסקטור הציבורי. 

 בעצם הקפאת השכר הממוצע, שר האוצר נתן הטבה למקבלי הקצבאות ולבכירים בסקטור הציבורי וביצע צעד מרחיב מבחינה תקציבית 

 במסגרת ההתאמה התקציבית שהתקבלה בכנסת והפכה בכך לחוק, הוחלט על הקפאת השכר הממוצע כדי למנוע עלייה בקצבאות ובשכר הבכירים. במקביל, הוחלט לקדם מהלך שבו יקוצץ שכר הבכירים בסקטור הציבורי ב-5% - מהלך שעדיין לא התממש. 

 מה ששר האוצר שכח הוא שהמשק במיתון עמוק, ולכן השכר הממוצע יורד. וזה אפילו לא עניין חדש. על פי נתוני הלשכה המרכזית לסטטיסטיקה, מאז מאי 2001 ועד מארס 2002 ירד השכר הממוצע (בניכוי גורמים עונתיים) בשיעור ריאלי של 6.0%. נתוני המגמה מצביעים על ירידה של 3.7% בתקופה הזאת. 

 מכיוון שהמשק לא חזר לתוואי של צמיחה ויש אף הסבורים שהוא ימשיך להידרדר, אין לצפות לכך שהשכר הממוצע יעלה וכנראה שיש לצפות לכך שהוא ימשיך לרדת. 

 לכן, אם השכר הממוצע הנמדד במשק ימשיך לרדת עד סוף השנה או לפחות לא יעלה ויחזיר את מה שנגרע ממנו עד כה, השכר הממוצע הבא שייקבע על ידי הביטוח הלאומי, בתחילת 2003, יהיה נמוך מהנוכחי. 

 במצב דברים רגיל, הדבר היה גורם לירידה בקצבאות ובשכר הבכירים בסקטור הציבורי, אבל מכיוון שהתקציב ששלום העביר בכנסת הקפיא את השכר לחלוטין, כלומר לא איפשר לו אפילו לרדת, תשלומי הביטוח הלאומי ושכר הבכירים יהיו גבוהים יותר. 

 במלים אחרות, בעצם הקפאת השכר הממוצע, שר האוצר נתן הטבה למקבלי הקצבאות ולבכירים בסקטור הציבורי וביצע צעד מרחיב מבחינה תקציבית. אם שלום התכוון לכך מראש, אז שוב הוא פועל בניגוד למה שהכלכלה צריכה. ואם לא התכוון לכך -  מדובר ברשלנות.