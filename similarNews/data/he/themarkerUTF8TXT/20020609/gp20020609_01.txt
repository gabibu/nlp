המשבר הכלכלי בעולם, ובעיקר בתעשיית הטכנולוגיה, מאלץ את החברות לנקוט בצעדי התייעלות. מאמר זה יתמקד בשימוש שנעשה במכשיר האג"ח להמרה למטרת שיפור היעילות הפיננסית בחברות. 

 מכשיר האג"ח להמרה זכה בשנה האחרונה לעדנה רבה בקרב ציבור המשקיעים בישראל משני טעמים עיקריים - ראשית, הקריסה בשוקי המניות בעולם הובילה לירידה בשערי האג"ח להמרה וכתוצאה מכך לעלייה בשערי התשואה לפדיון. שנית, על רקע הירידה בשערי הריבית בישראל והרפורמה במיסוי, שאמורה היתה לנגוס ברווחי ההון של המשקיעים, הפכו אג"ח להמרה בעלות דירוג גבוה (Investment grade) לאטרקטיוויות מבחינת שיעור התשואה לעומת רמת הסיכון הגלומה. 

 איגרות חוב להמרה, וכבר נכתב על כך בעבר, עלולות להפוך לחרב פיפיות עבור המשקיע, דוגמת מקרה מבטח שמיר-גילת לוויינים (התשואה באג"ח זו הגיעה לאחרונה לשיא). זוהי, בתמצית, תמונת המצב עבור המשקיע. 

 עבור החברות שגייסו בעבר חוב ע"י הנפקת אג"ח להמרה נוצרת כעת הזדמנות עסקית לשיפור מצב המאזן שלהן ע"י רכישה חוזרת של החוב במחירים נמוכים להפליא. התוצאה המושגת בפעולה זו היא כפולה - מחד גיסא, הקטנת מצבת החובות הפיננסיים של החברה שמשפרת את יציבות המאזן ומקטינה את הוצאות המימון שלה בעלות נמוכה, ומאידך גיסא, היווצרות רווחי הון חד פעמיים בשל מחיקת החוב הפיננסי במחיר נמוך משוויו המאזני. 

 הרבה גבות הורמו בעבר לגבי הסיבות שהניעו את החברות לגייס אג"ח להמרה בתקופות שבהן ניתן היה לגייס מניות בקלות ובפרמיה גבוהה, שכן אג"ח יוצרות לפירמה עלויות מימון. נדמה כי היום יכולות אותן גבות לחזור למצבן הטבעי. קריסת השווקים מציבה בפני חלק מהחברות הזדמנות לחיטוב מאזנן ולצמצום הוצאות עתידיות. 

 לפני שנעבור לדוגמאות נציין שאין שום פסול חוקי בביצוע רכישה חוזרת של איגרות חוב - זהו צעד עסקי מקובל. יחד עם זאת, בחלק מהמקרים יש טעם לפגם במהלך שכזה מנקודת מבטו של המשקיע: החברות שגייסו נהנו בעת ההנפקה מגיוס במחירי שיא והיום לאחר התנפצות כל החלומות הן קונות בחזרה את איגרות החוב שלהן במחירים אפסיים (כלומר, למשקיע נוצר הפסד הון גבוה) ובעצמן נהנות כתוצאה מפעולה זו מרווחי הון. 

 ועכשיו - לדוגמאות: במהלך הרבעון השלישי של שנת 2001 רכשה חברת  טריון (  TERN  [10]  : NASDAQ)  איגרות חוב להמרה שהנפיקה בעבר, במחיר השוק שהיה נמוך משמעותית מן המחיר בו גויס החוב. כתוצאה מכך הקטינה טריון חוב לא זול (קופון של 5%) בהיקף של כ-100 מיליון דולר (ערך נקוב) בעלות נמוכה משמעותית מסכום זה, חסכה הוצאות מימון יקרות, שיפרה את המנוף הפיננסי שלה ורשמה רווח חד פעמי בסך של 19 סנט למניה. 

 חברת  אורכית (  ORCT  [11]  : NASDAQ)  ביצעה במהלך הרבעון השני של 2001 רכישה חוזרת של אג"ח בהיקף של 26 מיליון דולר (ערך נקוב) בסכום נמוך משמעותית. ע"י כך שיפרה את המנוף הפיננסי שלה, הקטינה הוצאות ריבית גבוהות (קופון שנתי של 5.75%) ורשמה הפסד למניה נמוך מן הממוצע הרבעוני המקובל בחברה זו. 

 אלו שתי דוגמאות הממחישות את התועלות הקיימות עבור החברות כתוצאה מרכישה חוזרת של אג"ח להמרה. בכל הנוגע למשקיעים, פעולות של רכישה חוזרת מובילות לביקושים גבוהים וכך עולים מחירי האג"ח שבבעלותם - ביקושים שאין בהם כדי להמתיק את הגלולה המרה של ההפסדים שצברו. 

 דילמת הפירעון המוקדם היא פחות פשוטה במקרה של חברת  קומברס (  CMVT  [12]  : NASDAQ)  . קומברס גייסה אג"ח להמרה בהיקף של 500 מליון דולר בעלות קופון של 1.5% במהלך הרבעון הרביעי של שנת 2000. באופן תיאורטי וגם מעשי יכולה קומברס ליהנות מדי רבעון מהכנסות מימון בטוחות ע"י השקעת תמורת הגיוס באג"ח אמריקאיות ממשלתיות נושאות ריבית בטוחה של כ-5% לשנה (T-Bonds ל-10 שנים) ומנגד לשלם ריבית נמוכה בשיעור שנתי של 1.5%. 

 הירידות החדות במחיר המניה של קומברס לא הובילו למהלך דומה באג"ח של החברה וזאת ממספר טעמים: ראשית, הטיעון שהוזכר למעלה מפיג את חששות המשקיעים מפני אפשרות של חדלות פרעון ולכן אין מכירה מסיווית של איגרות החוב; שנית, מצבה הפיננסי של קומברס הוא מצוין, המוניטין המקצועי של הנהלת החברה הוא מן הטובים שיש ומצבה העסקי (בנטרול הרעשים של תעשיית ציוד הטלקום) הוא סביר. כל אלה מוסיפים לבטחונם של מחזיקי האג"ח בכל הקשור לפירעון העתידי של איגרת החוב. לכן נוצרת כאן "רצפת תשואה", מצב שבו למרות ירידות חדות במחיר המניה, שיעור התשואה לפדיון אינו עולה באופן מקביל. 

 כאמור, הנהלת קומברס יכולה להשתמש ביתרת המזומן הגבוהה שברשותה על מנת לפרוע את איגרות החוב שגייסה, אך להערכתנו התמריץ שעומד בפניה לבצע מהלך שכזה הוא נמוך ממספר טעמים: 

 1. מחיר האג"ח ביחס לערך הנקוב אינו כה נמוך כדי להצדיק רכישה חוזרת. רווח ההון שייווצר אינו משמעותי. 

 2. מצבה הפיננסי של קומברס הוא מצוין ואינו מאלץ את החברה לרכוש מחדש את איגרות החוב שהנפיקה. עלות הגיוס של מימון חליפי היא גבוהה משמעותית. 

 3. רכישה חוזרת של איגרות חוב תיצור ביקושים גבוהים אשר יגרמו לעליית מחיר האג"ח והערך הכלכלי עבור הנהלת קומברס, כתוצאה מכך, יקטן. 

 תועלת רבה גלומה עבור חברות ציבוריות ברכישה חוזרת של איגרות חוב להמרה שהונפקו בעבר. המקרים של טריון ואורכית מדגימים את התועלת העסקית שבביצוע מהלך שכזה בעוד שבמקרה של חברת קומברס כלל לא ברור שהמהלך רצוי. מכל מקום האפשרות של רכישה חוזרת של איגרות חוב להמרה הינה נימוק חיובי נוסף לכדאיות ההשקעה במכשיר פיננסי זה.