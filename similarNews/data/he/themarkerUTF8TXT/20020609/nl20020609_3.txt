לדוד קליין יש תמיד הסברים טובים למעשיו. הניסיון ארוך השנים שלו בנושאים מוניטריים מספק לו ארסנל של זוויות ניתוח מקוריות. 

 אבל יש נקודה שבה הניתוח מטעה אותך. זה כנראה מה שקרה לקליין הפעם. אולי בעצם זה מה שמאפיין את מרבית הצעדים שבהם נקט וההסברים שסיפק בחצי השנה האחרונה. 

 כבר בסוף דצמבר, כשהחליט להוריד את הריבית ב-2%, נתקל קליין בביקורת כמעט אחידה על ההורדה החריגה. בהמשך, כשהיסס אם ומתי להעלות את הריבית, שוב אמרו לו המנתחים והשווקים - אתה טועה, עליך לפעול מיידית. ב-27 במאי כשהחליט להעלות את הריבית ב-1%, שוב אמרו לו ששגה ושהיה עליו להעלותה בשיעור חד יותר. 

 את הדברים הכי נוקבים, ובדיעבד הכי מדויקים, אמר אחד מכלכלני המשק הבכירים, שבמחצית השנייה של מאי ניתח את השווקים הפיננסיים והריאליים וניסה לנבא את צעדיו של הבנק המרכזי. 

 בנק ישראל, טען הכלכלן בעבודתו, איבד במידה רבה את ההשפעה שהיתה לו על השווקים ואף התנתק מהם. עדות לכך הוא מצא בהתבדרות בין ריבית בנק ישראל לבין תשואת איגרות החוב בבורסה, או ליתר דיוק, בין ריבית בנק ישראל בניכוי הציפיות לאינפלציה והתשואה הריאלית של איגרות החוב צמודות המדד קצרות המועד הנסחרות בבורסה. 

 בעוד שהרמות של שתי הריביות האלה נעו יחד בשנים האחרונות כשההפרשים ביניהם מתקרבים לעתים נדירות ל-2%, הרי שברבעון הראשון של 2002, למרות שבנק ישראל הוריד את הריבית המוניטרית ב-2%, בשוק האג"ח נרשמה דווקא עלייה בתשואות עד כדי פתיחת פער של 3% ביחס לריבית הריאלית הצפויה על מקורות בנק ישראל. 

 הכלכלן אמר גם שהוא חושש מכך שקליין לא יהיה נחוש מספיק ולכן ייתכן שיסתפק בהעלאה בשיעור מתון יותר. במקרה הזה, אמר, השווקים לא יירגעו ובסופו של דבר הנגיד יצטרך לשוב ולהעלות את הריבית. ושוב הכלכלן צדק. 

 הכלכלן העיר גם במידה רבה של צדק שאם העלאת הריבית תיעשה בשני צעדים, העלאת הריבית המצטברת תהיה גבוהה יותר, שכן אין דין העלאה אחת של 2% כדינן של שתי העלאות של 1% כל אחת. 

 על פי הניתוח הזה לפחות, הססנותו של הנגיד עלתה למשק לפחות בחצי אחוז של ריבית - ההעלאה הנוספת שהיתה דרושה כדי להשיג את האפקט הראוי. החצי אחוז הזה הוא השכר שהמשק משלם על הטעות של הנגיד. 


 קישורים נוספים 
 הכתובת היתה על הקיר. היא עדיין שם  [10] 

 יעקב שיינין: הנגיד פעל לאט ורדף אחרי המאורעות - היה צריך להעלות את הריבית ב-2% כבר לפני 3 חודשים  [11] 

 חזי גוטמן: העלאת הריבית המוקדמת אינה צעד חכם של הנגיד - היא משדרת לחץ ואינה מפגינה את קור הרוח הנדרש  [12] 

 קליין נכנע לשווקים: בנק ישראל העלה את הריבית ב-1.5% ל-7.1%; הדולר צונח  [13]