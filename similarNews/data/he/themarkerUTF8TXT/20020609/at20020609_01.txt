בבחינת הדו"חות של החברות הציבוריות העוסקות בשוק ההון מצטיירת תמונה עמומה לגבי המגמות במהלך הרבעון האחרון. בעוד שמספר חברות - כמו דור-ברגר, ד"ש ניירות ערך ואקסלנס - הציגו גידול נאה בפעילות וברווחים, הרי שחברות אחרות, ובהן מגדל שוקי הון איכות, אנליסט וגחלת, הציגו הרעה בתוצאותיהן. אומנם מרבית החברות בשוק ההון עוסקות בתחומים דומים אולם ההדגשים העסקיים השונים בין חברה לחברה עשויים להסביר את ההבדלים בתוצאות העסקיות. 

 חברות העוסקות בשוק ההון מניבות את עיקר הכנסותיהן משלושה תחומים: רווח מניירות ערך בפעילות התיק העצמי של החברה (נוסטרו); חיתום עסקות מכירת ניירות ערך; והכנסות מניהול תיקים עבור לקוחות פרטיים ועסקיים, ומניהול קרנות נאמנות וקופות גמל. 

 שני תחומי הכנסה עיקריים סבלו מירידה קשה בהכנסות ברבעון הראשון של 2002. רווחי ניירות ערך והכנסות בגין פעילות חיתום. באופן טבעי, כאשר שוק ההון אינו מראה תשואות חיוביות וכאשר הערכות השווי נמוכות, חברות אינן ממהרות לגייס הון, וכתוצאה מכך יורדות הכנסות החיתום. התשואה הנמוכה בשוק ההון, מלווה בתל אביב גם בירידה משמעותית במחזורי המסחר, ומכאן הירידה בהכנסות מעמלות ביצוע בניירות ערך וברווחי תיקי הנוסטרו. 

 גם תחום ההכנסות מדמי הניהול של קרנות נאמנות סבל השנה מירידות הנובעות מחולשת שוק ההון. מנתוני חברת מיטב עולה כי סך נכסי קרנות הנאמנות ירד השנה ב-3% לרמה של 66 מיליארד שקל. תעשיית הקרנות הציגה השנה תשואה חיובית של 0.5% ולפיכך הירידה בנכסים נובעת ממשיכות כספים. אין ספק כי שוק ההון הממותן הוא אחת הסיבות העיקריות לחולשה בענף זה. 

 כאשר ההכנסות משוק ההון נופלות, אחד ממקורות ההכנסה שעדיין נשאר יציב יחסית ומשפיע לחיוב על תוצאות החברות הוא ההכנסות מניהול קופות גמל. תחום קופות גמל הוא חדש עבור החברות שעוסקות בשוק ההון, שאינן בנקים. הראשונה שקיבלה רשיון לנהל קופת גמל היתה אנליסט, בשנת 1994. בסוף 2001 כבר 13 גופים פרטיים (שאינם בנקאיים) מנהלים קופות גמל בשווי נכסים כולל של כ-2.1 מיליארד שקל. 

 כאשר ההכנסות משוק ההון נופלות, אחד ממקורות ההכנסה שעדיין נשאר יציב יחסית ומשפיע לחיוב על תוצאות החברות הוא ההכנסות מניהול קופות גמל 

 לשם השוואה, בנקים מנהלים כיום כ-128 מיליארד שקל באפיק חיסכון זה. אומנם חלקם של הפרטיים מהווה שיעור מזערי ביחס לשוק כולו, אך ניכרת אצלם מגמת גידול איטית אך יציבה, הנובעת בעיקר מהתשואות הגבוהות שמציגות הקופות בניהול פרטי. התשואה הממוצעת שהציגו הקופות הפרטיות הסתכמה ב-2001 בכ-6.95% לעומת 6.51% בקופות בניהול בנקאי. כמו כן, בארבע השנים האחרונות היתה התשואה בקופות בניהול פרטי גבוהה מתשואת הקופות הבנקאיות. 

 נקודה מעניינת בניהול קופות גמל היא החיסרון לגודל. שכן, ככל שהיקף הנכסים שהקופה מנהלת הוא גדול יותר, כך מנהליה מתקשים לבצע שינויים קצרי טווח באחזקות הקופה ללא השפעה על התשואות בשוק. קופה קטנה יכולה להגיב לשינויים מהר יותר ולנצל הזדמנויות קצרות, ללא השפעה על רמת הביקוש, אשר גורמת לעליית מחיר. 

 לדברי מקור בכיר בשוק, קופה המנהלת עד 2-3 מיליארד שקל בנכסים נהנית עדיין מגמישות ניהולית גבוהה ולא נפגעת מהחיסרון לגודל. לפיכך, לקופות המנוהלות על ידי גופים פרטיים יש דרך רבה לפני שיגיעו לרמה בה יסבלו מחיסרון זה. יצוין כי סך הנכסים של הקופה הגדולה ביותר המנוהלת על ידי גוף פרטי - ד"ש השתלמות שבניהול ד"ש ניירות ערך - מגיע לכ-470 מיליון שקל בלבד. 

 ההכנסות של כל הגופים הפרטיים מדמי ניהול קופות גמל הסתכמו ב-2001 בכ-25.6 מיליון שקל, צמיחה של 50% לעומת שנת 2000. עיקר השינוי נובע מגידול של 47% בנכסים המנוהלים על ידם, וגידול בדמי הניהול הממוצעים מ-1.21% ל-1.25% לשנה. 

 ניהול קופות הגמל הוא תחום המאופיין ביציבות יחסית של תזרים ההכנסות לגוף המנהל. בהשוואה לתחום ניהול תיקים וניהול קרנות נאמנות, המושפע מהתנודתיות הגבוה של שוק ההון, תזרים ההכנסות מניהול קופות גמל מושפע פחות משינויים קצרי טווח במחירי מניות. לכן, בימים קשים שבהם שוק ההון מציג תשואות נמוכות (או שליליות) ושוק ההנפקות כמעט שאינו קיים (מלבד הנפקות חוב), תחום קופות הגמל משמש עוגן הכנסות ורווחים עבור חברות ניהול פרטיות. 

 ברבעונים הקרובים, בהם לא חזויה התאוששות גדולה בשוק ההון ובשוק ההנפקות, עוגן ההכנסות של החברות הפועלות בשוק ההון יהיה דמי ניהול קופות גמל. גורם זה ישפיע לטובה על תוצאות הגופים בהם פעילות קופות הגמל נכללת בליבת עסקים. חברות כמו אנליסט, דור ברגר וד"ש ניירות ערך צפויות להיפגע פחות מהפעילות הממותנת בשוק ההון ברבעונים הקרובים מאחר שחברות אלו מניבות חלק גדול יותר מהכנסותיהם מתחום קופות הגמל. לעומתן, חברות כמו נשואה זנקס, איכות שוקי-הון וגחלת, צפויות להיפגע יותר מהמיתון המתמשך בשוק ההון.