ונתחיל בחדשות הטובות - עובדי חברת חשמל הם אנשים רגישים. כל כך רגישים, שהסכימו לשבת עם הנהלת החברה ולדון בצמצום צריכת החשמל הניתנת להם ללא תשלום. והציטוט המדויק - "מתוך רגישות לפערים ההולכים וגדלים בחברה הישראלית, במיוחד בימים אלו". אצילות לשמה, בעיקר לאור הזינוק בהפסדי החברה שהגיעו ברבעון האחרון ל-467.2 מיליון שקל, והבשורה האחרונה כי חברת החשמל הודיעה כי תסכים לייקר את תעריפי החשמל ב-6.5% בלבד, במקום ייקור של 15% שדרשה מלכתחילה. נו, רגישות גדולה אין פה, מקסימום קצת שכל ישר. 

 ועכשיו למספרים. עלות ההטבה לכל עובד מסתכמת בכ-400 שקל בחודש - 4,800 שקל לשנה. מספר זה יש להכפיל במספר עובדי חברת החשמל וגמלאיה, העומד על 13.6 אלף, ונקבל הטבה כוללת המגיעה ל-65 מיליון שקל בשנה. ועוד כמה מילים על היקף ההטבה הזאת. עובד חברת חשמל זכאי לצרוך על חשבוננו עד 25 אלף קוט"ש לשנה. על פי נתונים שמספקת חברת חשמל עצמה, מדובר בהיקף צריכה הכפול בממוצע מזו של משפחה ישראלית בעשירון העליון. לעובדי חברת החשמל, מן הסתם, יש צרכים משלהם. ועכשיו ברור, מן הסתם, למה היתה הכוונה כששאלו אותנו בצעירותנו כשיצאנו מהחדר מבלי לכבות את האור אם "אבא שלנו עובד בחברת חשמל". אם הוא עובד, אפשר גם לא לכבות. 

 במקומות עבודה רבים בארץ ובעולם מקובל לתת הטבות הקשורות בשירותים אותם מספקת החברה. חברות תעופה, גם אל על, מעניקות טיסות חינם לעובדיהן ולבני זוגם, בחברות טלפוניה משוחחים העובדים בלי חשבון בלי לשלם, הבנקים מאפשרים הלוואות מוזלות וכן הלאה. אבל בחברת חשמל, נדמה לעתים כי אין גבול, והתחושה הכללית כי הציבור הוא זה שמשלם, רק מגבירה את התסכול. 

 אז בחברת חשמל מודיעים כי העובדים הסכימו לשבת לדיון בנושא צמצום ההנחה, וזה כמובן לא אומר דבר על התוצאות. הוועד החזק של עובדי חברת החשמל, בראשותו של יורם אוברקוביץ', יידע כתמיד לשמור על האינטרסים הפרטיים שלו, ובגדול. אוברקוביץ' עצמו, ממהר להצהיר כי אין מגעים בין הוועד להנהלה בנושא, וכי חברת החשמל לא תהיה החברה הראשונה במשק לוותר על הטבות, אך תהיה מוכנה ללהיות השנייה בתור בתחום זה. ולמה באמת שוועד העובדים של אחת החברות הגדולות במשק יהיה החלוץ? 

 עובדי חברת החשמל הם מה"שמורים" ביותר במשק. הם צועדים דרך קבע בראש רשימת  אז בחברת חשמל מודיעים כי העובדים הסכימו לשבת לדיון בנושא צמצום ההנחה, וזה כמובן לא אומר דבר על התוצאות. הוועד החזק של עובדי חברת החשמל, בראשותו של יורם אוברקוביץ', יידע כתמיד לשמור על האינטרסים הפרטיים שלו, ובגדול  המרוויחים בחברות הממשלתיות עם ממוצע של כ-16 אלף שקל בחודש. כ-20 עובדים בחברה מרוויחים למעלה מ-50 אלף שקל בחודש. אז נכון, עוד יש כמה מקומות בשוק ההיי-טק המצטמצם והולך שאפשר להרוויח בהם יותר. אבל להבדיל מעובדי ההיי-טק המתנדנדים, ביטחון בעבודה הוא מנת חלקם של עובדי המונופול החזק ביותר במדינה, וזהו ערך די עליון בימים קשים אלה. 

 ומתי עוד צועדת חברת החשמל במקום הראשון? בחגים כמובן. גם השנה צעדו עובדי החברה עם מתנת החג הגבוהה ביותר - סך של 1,300 שקל. אומנם חלק ממתנה זו מומנה על ידי הוועד עצמו, אך עדיין מדובר בסכום מעצבן במיוחד. ועוד מנפלאות הוועד. רוצים לדבר על הפרטה? תגיעו לסיכום עם העובדים, נראה מה הם רוצים. רוצים לדבר על פרישה מוקדמת של כמה עובדים? בידקו את רשימת הדרישות של הוועד. 

 כל כך חזק הוועד של חברת החשמל, עד שיש להילחם בו בהצעת חוק. ח"כ אברהם פורז יזם הצעת חוק הממתינה לקריאה ראשונה, לפיה עובדים ותיקים בחברת חשמל לא ישלמו עבור צריכת החשמל עד לתקרת צריכה הכפולה מהצריכה הממוצעת (צנוע משהו) ועובדים חדשים ישלמו על כל צריכת החשמל. רעיון יפה, אבל נחכה לשריר של אוברקוביץ'. או אולי זה תחילתו של משא ומתן?. אגב, האם פורז לוחם גם לביטול כמה מההטבות המעצבנות של חברי הכנסת למען המדינה? 

 בכל אופן, בשורה התחתונה, כל הישג שיוזיל את היקף ההטבה לה זכאים עובדי חברת החשמל יהיה מרשים וראוי, ושיתוף הפעולה של ועד החברה כעת בהחלט משקף נכונות מסוימת לקחת חלק בנטל הלאומי. אנחנו, כמובן, נמשיך לשלם את המחיר המלא ועוד 6.5%. 


 קישורים נוספים 
 אוברקוביץ': לא נדון על צמצום צריכת החשמל של עובדי החברה לפני שגורמים אחרים במשק יודיעו על ויתורים דומים  [10]