הודעתה של  כור (  כור  [10]  : ת"א)  שפורסמה בערבו של יום שישי האחרון, ולפיה היא חתמה על הסכם למכירת 30% ממניות אלישרא לאלתא, החברה הבת של התעשייה האווירית, היתה מפתיעה, לפחות מבחינת העיתוי - זמן קצר ביותר לאחר שהחברה דיווחה על כשלונו של המו"מ אותו היא ניהלה עם  אלביט מערכות (  אלבמע  [11]  : ת"א)  . 

 אולם, במבט לאחור, דומה כי השתלשלות עניינים זו היתה צפויה, והיא נבעה מההיסוס אותו הפגינה אלביט מערכות בסגירת העסקה, כמו גם מהנחרצות והמחיר הגבוה יותר של התעשייה האווירית. וכך, למרות שעד ל-17 במאי, 2002, נהנתה אלביט מערכות מתקופת בלעדיות, במסגרתה היא היתה בגדר "הקונה הפוטנציאלי היחידי" של חבילת המניות המוצעת באלישרא, היא לא הצליחה להגיע להסכמה עם כור בנוגע לעסקה. ככל שהדברים אמורים לגביה, נראה שהיא פשוט פיספסה את ההזדמנות שלה. 

 מבחינת התעשייה האווירית, רכישת 30% ממניות אלישרא (בהנחה שתושלם) מהווה "ניצחון" על המתחרה הגדולה שקמה לה בשנים האחרונות. די אם נזכיר כי בעבר הביעה התעשייה האווירית עניין רב באלישרא, והאפשרות שצצה ועלתה כעת לרכוש את חבילת המניות, היתה בדיוק מה שהיא רצתה. לפיכך, כשצד אחד להוט למכור וצד שני להוט לקנות, הגיעו כור והתעשייה האווירית, בתוך פרק זמן קצר ולאחר מו"מ מזורז, לעמק השווה. 

 באשר לכור, הרי שעבורה היה זה אך טבעי לסגור עסקה עם התעשייה האווירית. זו הציעה לשלם לה 99 מיליון דולר עבור 30% ממניות אלישרא - סכום גבוה יותר מכפי שהציעה אלביט. בסך הכל, כור עשתה מה שנהוג לעשות בעולם העסקי, לקפוץ על הזדמנות טובה כשזו נקרית בדרך. שהרי, לאחר תום תקופת הבלעדיות אותה היא העניקה לאלביט מערכות לשם השלמת העסקה, לא היתה לה עוד מחויבות כלפי אלביט מערכות, כך שמבחינתה לא היתה כל סיבה להמתין ולא לחתום על ההסכם. 

 אמת, כור ואלביט מערכות המשיכו לנהל את המו"מ ביניהם וכלפי חוץ הן שידרו כי העניינים הולכים לקראת סגירת עסקה, אך בעוד שבאלביט היו שאננים ובטוחים בעצמם, כור בדקה אופציה נוספת. 

 בסיכומו של דבר, העסקה האמורה עתידה להתבצע במהלך הרבעון השלישי של שנת 2002, לאחר שיתקבלו כל האישורים הנדרשים, ובהם אישור הממונה על הגבלים העסקיים ואישור הממשלה (בשל כך שהתעשייה האווירית היא חברה ממשלתית). עבור כור זהו עיתוי מצוין, שכן קיימת סבירות גבוהה כי כבר ברבעון השלישי היא תשוב להציג רווחיות, וזאת לאחר מספר רבעונים רצופים בהם היא צברה הפסדי עתק בהיקף של מיליארדי שקלים. 

 רווח ההון מהעסקה אשר עתיד להגיע לכ-60 מיליון דולר, יוכל "לסדר" לכור שורה תחתונה חיובית ברבעון השלישי של שנת 2002, כאשר גם האופציה שניתנה לתעשייה האווירית לרכוש 8% נוספים ממניות אלישרא בתמורה לכ-26 מיליון דולר נוספים (אופציה אשר קרוב לוודאי תמומש), עשויה להניב לכור רווח הון עתידי נוסף. 

 ובימים שכאלה בהם המזומנים הפכו למצרך יקר עבור חברות האחזקה, שאלת המחיר עבור אלישרא, עשתה את שלה.