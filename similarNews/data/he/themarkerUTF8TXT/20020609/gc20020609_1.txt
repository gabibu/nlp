רשימת הקיצוצים והגזירות המדוברת עליה החליט משרד האוצר עברה בכנסת. בקרוב תפורסם גם התוכנית לרפורמה במס, הידועה בגלגול זה כ"תוכנית רבינוביץ'". לכאורה, אליבא דה שר האוצר, אישור זה יגרום להחזרת הוודאות לשווקים, וכלכלת ישראל תצא לדרך חדשה. נרגעתם? אני לא! 

 התשואות לפדיון ירדו במעט, כחלק מתיקון שערים למפולת באפיקים הסולידיים, אלו המגיבים ישירות ובאופן חד לעלייה בדולר, ולפרמיית הסיכון הגדלה של מדינת ישראל. 

 אך אל לנו לטעות, למרות הירידה המסוימת בתשואות לפדיון, בטווח הבינוני-ארוך, מדובר בתיקון בלבד, ולמרות שמדובר בתשואות לפדיון שנראות אטרקטיוויות בראייה היסטורית, יקשה עליהן לרדת באופן משמעותי בטווח הקרוב, בנתונים הקיימים, אם בכלל. 

 גם אם לשם דיון נצא מנקודת הנחה (יש שיגידו דמיונית) כי שער הדולר יתייצב ברמתו הנוכחית, הציבור לא ישנה באופן דרמטי את מבנה תיק הנכסים, קיימת סבירות גבוהה כי התשואות הריאליות לטווח הבינוני-ארוך, תישארנה בטווח הקרוב גבוהה. 

 לאורך השנים נהנתה המדינה מאפליה ברורה ביכולתה לגייס הון, לעומת הסקטור העסקי. אפליה זו באה לידי ביטוי בקשיים ביורוקרטיים אשר היו מנת חלקו של הסקטור העסקי, ובאפליית מיסוי לטובת המדינה. אי לכך, בתקופה זו היתה המדינה זו שקבעה כמעט בלעדית את מחיר ההון במשק. 



 עם השנים, כחלק מהרפורמות שהיו בשוק ההון, צומצמה אפליה זו, והנפקת אג"ח חברות, בין אם בהנפקה פרטית או ציבורית, מהווה מקור זמין נוסף למימון הפירמה. 

 הירידה ברמת הפעילות במשק מגדילה את צורכי המימון של הסקטור העסקי. הבנקים מצידם שנכוו ברותחין, נזהרים בצוננים, ולמעשה מאמצים כיום מדיניות אשראי זהירה: עלות האשראי גדלה, הצורך בבטחונות גדל, והנכונות של המערכת הבנקאית לתת אשראי יורדת. עסקים רבים ניצבים בפני ברז אשראי סגור, אך מאידך צורכי המימון גדלים. עובדה זו יוצרת עבור עסקים רבים מחנק אשראי וכפי הנראה תאלץ את הפירמות הבינוניות-גדולות לממן את פעילותן על ידי הנפקת חוב פרטית או ציבורית, למרות העלות הגבוהה יחסית כיום. עסקים קטנים יותר, ללא יכולת מיקוח וקבלת אשראי, ייחשפו להלוואות בשווקים אלטרנטיוויים למערכת הבנקאית המוסדרת, ורבים מהם, אם המצב יימשך, יסגרו את שעריהם. 

 מתחרה נוסף על ההון המוסדי תהיה המדינה עצמה. נתוני גביית המס אשר מתפרסמים, צורכי הביטחון, והצרכים הפוליטיים שחזקים מכל, יחייבו ככל הנראה את האוצר בהגברת קצב גיוס החוב, וייתכן שנחזור בקרוב לקצבי הגיוס של סוף שנת 2001 ותחילת 2002. בשלב זה נראה כי קשה להעריך את תוואי הגירעון בחודשים הקרובים, אך ההתנהלות עד כה, הקשר האמיץ בין פוליטיקה לכלכלה, והחוסר קשר בין פוליטיקאים לאחריות לאומית, אינם תומכים בשיפור נראה לעין. להפך. 

 לא מן הנמנע כי תיווצר תחרות על המקורות, בין המדינה והסקטור העסקי. תחרות זו, תגרום לכך שהתשואות הריאליות לפדיון בטווחים הבינוניים-ארוכים, ימשיכו להילחץ כלפי מעלה, או לפחות להישאר לעת עתה ברמה הנוכחית. הנפקות חוב גדולות של הממשלה ושל הסקטור העסקי יתמכו בטווח הארוך בצמיחה רק אם תמורת ההנפקה תופנה להשקעה בתשתית אשר תעודד צמיחה ויצירת מקומות עבודה, אך לצערי אין הדבר כך. 

 יש לזכור כי המשק נמצא בבעיה אמיתית, והתשואות לפדיון אינן תוצאה של התחלקות רגעית אלא מראה של מציאות כלכלית מורכבת, ובעייתית, מציאות אשר סופה עדיין אינו נראה, שלא לומר להפך. 

 עד אז, נמשיך להיטלטל בין ייאוש לתקווה, דולר עולה, דולר יורד, פיגוע ירי, פיגוע פוליטי, סילבן וליצמן. שבוע טוב.