קשה להאמין שיזם ההיי-טק הישראלי המפורסם דוידי גילה אינו מסוגל לעמוד בתשלום של 840 אלף דולר - ההוצאות שהוא אמור להיגרר אליהן כתוצאה מהצעת הרכש לבעלי מניות חברת  זן ריסרץ' (  ZEN  [10]  : לונדון)  שהוא משמש כיו"ר שלה ומנכ"ל. ואולם, גילה תר אחר מקורות הכנסה יצירתיים: מסתבר, כי דירקטוריון זן ריסרץ' התחייב לעמוד בכל ההתחייבויות וההוצאות שייגרמו לגילה כתוצאה מהצעת הרכש - בין אם תתקבל ובין אם תיכשל. 

 עם שליטה של 26% בקופת המזומנים של זן ריסרץ', בה שוכנים כיום 58.9 מיליון דולר, גילה יקבל החזר מלא של הוצאותיו בהצעת הרכש, הצפויות להסתכם ב-575 אלף ליש"ט (840 אלף דולר). יצוין, כי לרוב מקובל שמציע הצעת הרכש סופג את העלויות של ההצעה, ובעיקר במקרה בו היא אינה מתקבלת. זן אף תשלם להערכתה סכום של 2.5 מיליון דולר בעצמה עבור הוצאות הקשורות בהצעת הרכש. 

 מקור הצעת הרכש לבעלי המניות ב-27 במארס, אז הודיע גילה כי הוא מתכוון לרכוש את מניות זן ריסרץ' שאינן ברשותו במטרה להפוך אותה לחברה פרטית בבעלותו המלאה. הצעת הרכש שיקפה לזן ריסרץ' שווי של כ-18 מיליון ליש"ט (כ-26 מיליון דולר) והיא הציעה לבעלי המניות מחיר של 10 פני למניה במזומן - גבוה ב-8% ממחיר של 9.25 פני בו נסחרה המניה בשוק ופרמיה של 43% על מחיר המניה הממוצע בחודש מארס. 

 בינתיים גילה אינו מצליח לשכנע בצורה חלקה את בעלי המניות - אלה שראו את המניה גם ב-150 פני (לעומת 10.5 היום) - לקבל את ההצעה, ולשם כך תתקיים אסיפת בעלי מניות ב-17 ביוני במשרדי UBS ורבורג בלונדון לצורך קיום הצבעה של בעלי המניות. 


 גילה ממשיך לטוס והרמוני שבבעלותו זוכה להכנסות 


 ההתחייבות של זן ריסרץ' לתשלום הוצאותיו של גילה עולה מהמסמך שהגישה החברה לקראת אסיפת בעלי המניות. מהמסמך עולה עוד כי רעיונותיו הקריאטיווים של גילה אינם נשארים רק בתחום הטכנולוגי. 

 עם שליטה של 44% בקופה של 80.1 מיליון דולר השייכת לחברת Vyyo שאף בה הוא יו"ר, נשיא ומנכ"ל, החזקות בזן ריסרץ' ומשכורת שנתית של 310 אלף דולר מ-Vyyo ב-2001 ו-275 אלף דולר מזן ריסרץ', גילה מצליח לחבר בין חברות בהן הוא מושקע, גם אם על פניו אין קשר ביניהן. 

 במהלך שנת 2001 שילמה Vyyo סכום של 438 אלף דולר עבור שכירות משנה בקליפורניה ללא אחרת מאשר זן ריסרץ' (481 אלף דולר ב-2000). תשלום זה של 438 אלף דולר כלל - מעבר לשכר הדירה - גם פיצוי עבור הוצאות אחרות שנגרמו לזן ריסרץ' במסגרת חוזה שכירות המשנה. דבר עסקה זו פורסם כבר באפריל במסמך שהגישה Vyyo לרשות ניירות ערך האמריקאית. 

 סעיף מעניין נוסף צד את עינינו במסמך שפירסמה זן: בתחילת אפריל כתבנו כאן כי ב-2001 שילמה חברת Vyyo סכום כולל של 390 אלף דולר עבור חכירת מטוס פרטי ששימש את גילה ומנהלים נוספים בחברה במספר טיסות "למטרות עסקיות". את הסכומים שילמה Vyyo לחברת Harmony Management בבעלות גילה ואשתו ובנוסף, הרמוני קיבלה מהחברה באותה השנה תשלום נוסף של 285 אלף דולר עבור "הוצאות מכירות ושיווק" שנאלצה להוציא עבור צרכיה של Vyyo. 

 ובכן, כעת מתברר כי גם אצל זן זכה גילה לסידור דומה, אם כי בסכומים נמוכים יותר: זן שילמה אף היא להרמוני סכום כסף נכבד - 242 אלף דולר - עבור "מכירות, שיווק, ייעוץ ועלויות נסיעות" שסופקו לזן ב-2001. סכום זה כולל גם 43 אלף דולר עבור חכירת מטוס פרטי מהרמוני - נמוך יותר מ-Vyyo, אבל עדיין לא כסף קטן עבור החברה. "הסכומים ששולמו היו זהים לאלה במחלקה ראשונה במטוס של חברת תעופה מסחרית", מסבירים בזן. 

 נו, ונניח שהם היו זהים. מדוע חברת זן ריסרץ' צריכה להטיס את גילה במחלקה ראשונה, בעודה מייצרת הפסדים של כ-32 מיליון דולר בשנת 2001 על הכנסות של 5.8 מיליון דולר? התשובה אינה מתבררת גם במבט על תזרים שלילי מפעילות של כ-20 מיליון דולר באותה השנה והוצאות תפעוליות של יותר מ-50 מיליון דולר. את תגובת זן ריסרץ' לא ניתן היה להשיג היום. שתי החברות - Vyyo וזן - לא סיפקו במסמכים שהגישו לרשויות הסבר על מהן אותן פעילויות "מכירות ושיווק" שנעשו עבורן ושהצריכו תשלום כה גבוה - מעבר לסכומים השוטפים שהחברות הוציאו עבור מכירות ושיווק. 


 קישורים נוספים 
 זן ריסרץ' נגד טיוגה: החלה הבוררות על 2.4 מיליון דולר שקשורים למכירת סיליקון ואליו  [11] 

 זן תכסה את הוצאותיו של דוידי גילה בהצעת הרכש גם אם היא תיכשל; צפויות להסתכם ב-840 אלף דולר  [12] 

 דוידי גילה יקדם הצעת הרכש שלו למניות זן ריסרץ' בעקבות סיום מו  "  מ עם רוכש פוטנציאלי  [13]