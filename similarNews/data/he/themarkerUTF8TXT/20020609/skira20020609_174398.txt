חציית סף 5 השקלים לדולר במסחר ביום ששי לא באה בהפתעה. עליית שער החליפין לרמות אלו וגבוהות ממנה נצפתה על ידי בנקים זרים עוד לפני כמה חודשים. אף על פי כן, נראה שהידיעה תעמיד מנהלי כספים, משקי בית, ובעיקר את הבנק המרכזי, בפני פרשת דרכים. 

 שער החליפין של השקל טיפס לרמה זו שבוע בדיוק לאחר שנגיד בנק ישראל, דוד קליין, אמר כי הבנק המרכזי לא ייצמד ללוח הזמנים הרגיל של החלטת הריבית אם יתהווה איום על יעד האינפלציה בשל פיחות מהיר. השקל פוחת מאז ב-1.1%, לאחר פיחות של 14% ממחצית דצמבר 2001, וציפיות האינפלציה עלו ב-0.5%. השתלשלות אירועים זו נראית לכאורה כשייכת לקטגוריה של קצב פיחות מהיר, שיוצר איום אינפלציוני. 

 באופן מביך מעט מבחינתו של הבנק המרכזי, עלתה הריבית לטווח קצר, ואילו עליית הריבית לטווח ארוך, שעליה התרעם קליין, ואותה ייחס למחדלי המדיניות התקציבית - נבלמה, לפחות בשבוע שעבר. 

 תשואת המק"מ לשנה עלתה מ-7.07% בתחילת השבוע ל-7.47%, בעוד שתשואת המק"מ לחודשיים ירדה מ-6.4% ל-6.1%. התלילות הגוברת של עקום המק"מ עלולה לאותת כי העיכוב בתגובת בנק ישראל לעלייה בציפיות האינפלציה יגרום לכך שהמינון הכולל של הריבית יהיה גבוה יותר, ושבשנה הקרובה רמת הריבית השקלית הממוצעת - תעלה. 



 שיפוע עקום התשואות של איגרות החוב הלא צמודות בריבית קבועה מסוג שחר התמתן. תשואת האיגרות לשנה עלתה ב-1.5 פרומיל ל-7.5%, ותשואת האיגרות ל-9 שנים ירדה ב-2 פרומיל ל-9.3%, עקב רכישות של גופים מוסדיים, שהעריכו כי רמות תשואה אלו טובות כקנייה לטווח הארוך. 

 הגילונים, איגרות החוב הלא צמודות בריבית, משתנות על פי תשואת המק"מ, נהנו מביקושים חזקים בעיקר של המערכת הבנקאית, ועלו בממוצע ב-1.4% בשבוע המסחר החולף, כתוצאה מהכרזת האוצר להקטין את מינון הגילונים ביוני לאחר שמחירם עלה, ומשום שבמשך השבוע התשואה עליהן היתה גבוהה בעד 1.2% מתשואת המק"מ. 

 הגילונים לטווח של 7 שנים (2301 ו-2302), שלא ימוסו משום שהונפקו לפני פרסום מסקנות ועדת בן בסט במאי 2000, זכו לביקושים ערים שהעלו את מחירם ב-0.7% ו-0.6% בהתאמה. 

 המשך הפיחות הגביר את הביקוש לאיגרות חוב צמודות מדד, בעיקר לטווח הקצר, ותשואתן בטווח של עד 3 שנים נפלה בעד 1.5 פרומיל ל-2.55%. האיגרות לטווח בינוני של 5-8 שנים עלו גם הם למרות התגברות ההנפקות של חברות ובנקים בטווח זה, ותשואתן ירדה קלות ל-4.6%. תשואת האג"ח הצמוד ל-11 שנים ויותר פחתה בפרומיל ל-5.4%. 

 רצף התבטאויות שקשה היה לעקוב אחריהן תרם לחוסר השקט בשוק, עד כדי כך שמנהלי כספים טענו כי חשיפת היתר מזיקה לאמינות הבנק המרכזי. נשיא ארה"ב תיאודור רוזוולט אמר פעם: "דבר במתינות וקח איתך מקל גדול". בנק ישראל, כך נראה מדבר באחרונה הרבה ובקול רם, ככל שהתחמושת שבאשפתו הולכת וכלה, ואיכותה יורדת. 

 בנק ישראל החל לשנות את מסלול הריבית הנומינלית ב-25 בפברואר 2002, כאשר שער החליפין היה 4.70 שקלים לדולר, וציפיות האינפלציה היו ברמה של 2.75%. הריבית הנומינלית עלתה בתוך 3 חודשים ב-1.8%, אבל השקל פוחת מאז ב-5.9% וציפיות האינפלציה קפצו ב-2.3%. 

 העלייה בציפיות האינפלציוניות התרחשה אמנם על רקע פיגועי טרור קשים, משבר תקציבי הולך ומחריף, ואיום מוחשי להורדת דירוג האשראי של ישראל, אבל נראה שלמינון ולעיתוי של העלאות הריבית על ידי בנק ישראל היה חלק בכך. 

 אירועי השבוע החולף מאפשרים להתרשם מההפחתה המהירה שביצע שוק הכספים למוניטין שצבר הבנק המרכזי ב-7 שנים של מדיניות אנטי אינפלציונית. העלייה בציפיות האינפלציה התרחשה על רקע אישור התוכנית לקיצוץ הגירעון בתקציב המדינה, ופרסום נתונים על היחלשות נוספת בשוק העבודה, שהתבטאה בעלייה בשיעור הבלתי מועסקים ל-10.6% מכוח העבודה. 

 הריפיון הצפוי בביקושים, עקב ירידה בהכנסה הפנויה ובכוח הקנייה הריאלי שלה בשל הפיחות, אינו מדכא את החרדות משובו של השד שהוכנס לבקבוק, ושוחרר ממנו בצעד לא זהיר אחד. 

 תופעה זו אובחנה בעבר על ידי בנק ישראל עצמו כ"חרדות אינפלציה"; כלומר "חששות הציבור כי הבנק המרכזי יאפשר לאינפלציה לחזור ולעלות לאחר תקופה של ירידה. תופעה זו נמדדת על ידי עלייה משמעותית בקצה הארוך של עקום התשואות הנומינלי, למרות היעדר ריסון מוניטרי משמעותי". 

 הבנק הסביר אז ש"חרדת אינפלציה מתקשרת ישירות למידת האמון של הציבור ביכולתו ובמחויבותו של הבנק המרכזי למנוע התפרצות אינפלציונית. ככל שמידת עצמאותו של הבנק המרכזי גבוהה יותר, וככל שהמדיניות המוניטרית תקדים להגיב על עליית הציפיות בהעלאת ריבית, כך תתבסס האמינות וחרדות האינפלציה יתפוגגו". 

 בנק ישראל לא הסתפק אז בדיאגנוזה של סימפטום חרדות האינפלציה, אלא גם נתן מרשם להתמודדות איתו: "טיפול בחרדות אינפלציה דורש העלאה של הריבית המוניטרית וויתור במונחי תוצר בטווח הקצר". הבנק הזהיר ש"דחיית הטיפול עלולה ליצור משבר אמון, שיאפשר לאינפלציה להתממש, ותחייב פעולה מרסנת חריפה יותר בעתיד". 

 לרוע המזל, הדברים שנכתבו בתחילת 99' כדיון אקדמי וכאזהרה, התקיימו בבנק המרכזי. עצמאותו של הבנק נשחקה על ידי ראש ממשלה שמעדיף לאמץ את ש"ס, ועל ידי שר אוצר שלאחר פרוץ המשבר ממעט בהתבטאויותיו ומקווה שאיש לא יבחין בו ובתוצאות מעשיו. 

 איום מועצת הנגידים עשוי להסביר מדוע בנק ישראל עשה שימוש לא אפקטיווי מבחינת המינון והעיתוי בנשק הריבית; זאת למרות שידע כי מלאי התחמושת העומד לרשותו אינו בלתי מוגבל, בשל מצבו הפוליטי והעמקת המיתון. 

 מצבו של בנק ישראל עדין במיוחד משום שהעלייה בשער החליפין ובציפיות האינפלציה התרחשה עקב שינוי מינורי יחסית, ומה שקריטי יותר - איטי יחסית, בתיק הנכסים וההתחיבויות של הציבור. 

 נתוני בנק ישראל שפורסמו השבוע מגלים כי השקעות ישראלים בחו"ל גדלו ב-6 החודשים האחרונים ב-50% במונחים שקליים (קרוב יותר ל-30% במונחים דולריים), אך סך ההשקעות מהווה רק 8% מנכסיו. 

 ייתכן שעליית שער החליפין של הדולר מעבר לרמת 5 שקלים, והמיסוי הצפוי של הפקדונות ואיגרות החוב השקליות, בעקבות פרסום מסקנות ועדת רבינוביץ למיסוי יחידים, שיוגשו ב-12 ביוני, יגבירו את הביקוש לנכסים פיננסיים צמודי מט"ח, ויאיצו את הפיחות. 

 נראה שבבנק ישראל לא היו רוצים לגרום לציבור לבדוק באופן יסודי יותר את יציבותו של הר השקלים, ולגרום בכך לבריחת מט"ח ולחובה הבלתי נעימה להחזיר את הפיקוח על המט"ח. 

 נגיד בנק ישראל אמר בסוף השבוע שעבר כי יש לנהל את מדיניות הריבית בצורה מאוזנת שלא תפגע בפיחות הריאלי, ולא תעלה חדות את הריבית הריאלית לזמן קצר. עם זאת, ייתכן כי הפיחות המהיר של השבוע החולף מגדיל את הסבירות שגם הבנק המרכזי יגיע למסקנה שהניסיון לכופף את עקום הציפיות האינפלציונית תוך מזעור הפגיעה בפעילות הריאלית של המשק הוא מותרות, שספק אם תועלתו גדולה מנזקיו. 

 מערכת הבנקאות מהמרת ברובה שבנק ישראל ייאלץ להעלות את הריבית, ובשיעור לא צנוע, הרבה לפני המועד הקבוע לפרסום התוכנית המוניטרית ליולי, כלומר ה-24 ביוני. 

 מכרזי הפקדונות לחודש של הבנקים המסחריים בבנק ישראל נסגרו ביום חמישי שעבר בריבית של 6.4%. המשמעות של ריבית זו היא שבנק ישראל יעלה עד יום חמישי הקרוב את הריבית ב-1.0% או לחלופין יגביה את רמתה ב-1.2% בתוך שבועיים. נראה ששתי אפשרויות אלו סבירות יותר מהעלאת ריבית של 2.4%, שגלומה במכרז, אם בנק ישראל יעדיף לבצע את השינוי ב-24 ביוני. 

 כדאי לשים לב גם לשיעור ההקצאה הגבוה של מכרז הפקדונות היומי (49%) ביום חמישי האחרון, בהשוואה להקצאות של אחוזים בודדים בדרך כלל. נראה שיותר מבעבר סבורים במערכת הבנקאית, שהסיכוי לקבל מבנק ישראל ריבית גבוהה יותר, עולה על הסיכון לספוג את קנס עודפי הנזילות (3.3%), שבנק ישראל עלול להשית עליהם, אם לא יעמדו בכללי הנזילות. 


 אפסילון אג"ח חברות - בציפייה לרווחי הון באג"ח BBB 


 "שני גורמים משפיעים על ההשקעות בשוק איגרות חוב האמריקאי", אומר עידן אזולאי, מנהל קרנות הנאמנות של בית ההשקעות אפסילון, וקרן אג"ח חברות המשקיעה באיגרות חוב זרות. האחד הוא העלאת ריבית של 0.25% הצפויה באוגוסט ותחייב קיצור משך החיים הממוצע של התיק. האחר הוא תשואות לא מלהיבות באיגרות החוב שמדורגות AAA. 

 אזולאי סבור שאין לצפות לרווחי הון מאיגרות בדירוג זה, אלא מהשקעה באיגרות בדירוג BBB עד -AA של חברות בעלות תזרימי מזומנים טובים. איגרות אלו עשויות לזכות להעלאת דירוג כאשר מחזור העסקים ישתנה, או לחלופין ליהנות מצמצום המרווחים בין קבוצת הדירוג כולה לאיגרות החוב של ממשלת ארה"ב, בשל דעיכת החששות מפני סיכונים ענפיים ופיננסיים. 

 "המרווח כיום הוא 1.8 נקודת אחוז, ודי בכך שהמרווח יירד ל-1.25 נקודת אחוז כתוצאה משוק מניות חיובי, כדי שהאיגרות יניבו רווחי הון נאים", אומר אזולאי. לדבריו הדבר מחייב מעקב צמוד אחרי האיגרות. בתחילת השנה האיגרות בדירוג BBB ירדו בחוזקה, והמבחן הוא לאתר בזמן את המגמה ולקבל החלטה. 

 אזולאי מציין כי אפסילון החזיקה באג"ח של חברת וורלדקום, שספגה ירידות עוד בטרם הורדת דירוגה. "האג"ח ירדה, ולמרות שהחברה הציגה תזרים חיובי ולא הבנו מה קורה, פשוט חתכנו אותה", אומר אזולאי. 

 אפסילון לא הפסידה על ההשקעה בוורלדקום מפני שנקטה את אמצעי הגידור המועדף עליה: רכישת אופציות מכר על מניית החברה במקביל לרכישת האג"ח; זאת על בסיס האבחנה שהמתאם בין מדד האג"ח להמרה לבין מניות ההמרה גבוה כאשר השוק עולה ונמוך בשוק יורד, כאשר המניות מגיבות מהר ובעצמה חזקה יותר. דרך פעולה זו חסכה לאפסילון הפסדים לא רק מהשקעתה באג"ח של וורלדקום, אלא גם מההשקעה באיגרות של חברת אנרון, מנוחתה עדן. 

 אפסילון אינה מנסה לגדר את הקרן כולה על ידי מכירה או רכישה של חוזים על הריבית משתי סיבות; הרבה יותר פשוט לקצר מח"מ על ידי רכישת איגרות חוב שטווח הפדיון שלהן קצר. הסיבה השנייה היא הכללים האבסורדיים שמסדירים את השקעות קרנות הנאמנות בחו"ל, אומר אזולאי. "התקנות לא מסוגלות להתמודד עם נושא הביטחונות, כך שאם אמכור חוזים על הריבית לא תהיה דרך לדעת כמה ביטחונות אצטרך. משום כך אנחנו לא עוסקים בחוזים למרות שייתכן שזו החמצה". 

 אזולאי מבקר את ההנחיה שלא לרכוש איגרות בדירוג נמוך מ-BBB, למרות שבעולם נפוצות קרנות שמדיניות ההשקעה שלהן היא באיגרות שנסחרות בתשואת זבל. "הדבר הגרוע ביותר הוא שקרנות חייבות לרכוש רק אג"ח שמחיריהם מצוטטים על ידי בלומברג ושני בתי השקעות אחרים. דרישה זו גרמה לי למכור איגרות חוב של מקדונלד'ס, ומביאה למצב האבסורדי שאם ארכוש עבור קרן נאמנות איגרות חוב של רוגוזין או צמנטכל אף אחד לא יאמר לי מילה, אבל אג"ח של מקדונלדס ובנק אוף אמריקה הם מחוץ לתחום", אומר אזולאי. 

 מדיניות הקרן היא להשקיע ב-30 איגרות של חברות בעלות תזרים חיובי ורווחיות לאורך שנים, במשקל כמעט שווה לכל אחת. הקרן משקיעה באיגרות שמשך החיים הממוצע שלהן אינו עולה על 5 שנים. התשואה של הקרן ב-2002 היא 9.3%, כלומר לא גבוה בהרבה מהפיחות הנומינלי בשער השקל. תשואת הקרן ב-3 השנים האחרונות היתה 41%. 

 אפסילון מנהלת 90 מיליון שקל ב-2 קרנות של אג"ח חברות: האחת מסויגת, כלומר שהמס משולם ברמת הקרן. קרן זו משווקת לפרטיים. הקרן השנייה, שהוקמה בינואר 2002 כפתרון למשקיעים המוסדיים, היא בלתי מסוייגת, כאשר המס משולם ברמת המחזיק בקרן.