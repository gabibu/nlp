המיתון הכלכלי, הפוקד את מחוזותינו, גורם בין היתר לירידה במחזורי המכירות של בתי עסק ולקשיי גבייה חמורים. כל אלה יוצרים דילול בקופות המזומנים של חברות ומגדילים את הסיכון העסקי הטמון בפעילות מסחרית של חברות רבות בתקופה זו. בנסיבות אלה, חברות רבות נאלצות לתור אחר מימון חיצוני לצורכי פעילותן. ברשימה זו נדון בשיטת מימון אלטרנטיווית עבור חברות - מימון באמצעות Factoring, אשר זוכה לפופולריות בתקופה האחרונה. 


 מהי עסקת Factoring? 


 עסקת Factoring, בקליפת אגוז, היא עסקת מימון אשר במסגרתה ממחה חברה לצד שלישי (בדרך כלל בנק או מוסד פיננסי אחר) את זכויותיה ביתרת חייבים (receivables), כלומר - את הזכות לקבל תקבולים עתידיים המגיעים לה מחייביה. 

 כנגד ההמחאה האמורה, מקבלת החברה מאותו צד שלישי (אשר ברשימה זו ייקרא בשם "הבנק") את הסכום שהומחה בניכוי שיעור נכיון מוסכם. קיימות וריאציות שונות של עסקות Factoring, אולם את העקרון הכללי ניתן להמחיש באמצעות הדוגמא המספרית הבאה: נניח שלחברה מסוימת יש יתרת חייבים בסך 1,500 שקל אותה היא מעוניינת להמחות לבנק, ובין הבנק לחברה הוסכם כי ההמחאה תיעשה בנכיון בשיעור של 10%, הרי שכנגד ביצוע ההמחאה תקבל החברה מהבנק סך של 1,350 שקל באופן מיידי, בעוד שבידי הבנק תיוותר הזכות לגבות עבור עצמו את מלוא הסכום (1,500 שקל) במועד המקורי שנקבע לביצוע התשלום (כפי שסוכם בין החברה לבין החייב הרלוונטי), תוך העברת הסיכון בגבייה העתידית של אותם 1,500 שקל מן החברה לבנק. 

 שיעור הנכיון המשולם לבנק מגלם, למעשה, הן את רכיב ההיוון והן את פרמיית הסיכון הגלומה בסיכוי גביית החוב. 

 יש לחדד ולהבהיר כי עסקת Factoring איננה עסקת הלוואה. בשונה מעסקת הלוואה, החברה הממחה אינה אמורה להשיב לבנק את הסכום שהתקבל ממנו (אלא במקרים ספציפיים שיפורטו להלן). במקום זאת, היא מעבירה לבנק את הזכות בתקבולים המגיעים מן החייבים. עסקת Factoring מהווה, אם כך, אפיק מימון חיצוני נוסף עבור חברה, מעבר להלוואות. 


 הרציונל העסקי 


 עבור מי נועדה איפוא עסקת ה-Factoring ומה הרציונל העסקי העומד מאחוריה? 

 בהתקשרות בעסקת Factoring טמונים מספר יתרונות לחברה: 

 1. קבלת תשלום מיידי (בשיעור מופחת) - עם ביצוע ההמחאה לבנק, אמורה החברה הממחה לקבל מהבנק באופן מיידי תשלום המייצג את גובה הזכות המומחית לבנק בניכוי שיעור הנכיון המוסכם. לשון אחר - החברה הממחה זוכה למעשה להקדמת תשלום (בשיעור מופחת) ומשפרת בכך את תזרים המזומנים, לכל הפחות בטווח הקצר. 

 2. העברת סיכון - אחד המרכיבים הבסיסיים בעסקת Factoring הוא העברת נטל הסיכון מהחברה לבנק, בכל הקשור לגביית הסכומים המומחים. החברה מסירה מעצמה את האחריות לבעיות גבייה עתידיות וממועד ביצוע עסקת ה-Factoring ואילך אחריות זו, לרבות העלויות הכרוכות בכך (שכר טרחת עורכי דין, אגרות משפט וכיוצ"ב) עוברת לבנק. כל זאת, למעט במקרים שיפורטו להלן. 

 3. מקור מימון חיצוני נוסף - מקורות המימון "המסורתיים" של חברה הינם, בעיקר, גיוסי הון באמצעות הנפקת ניירות ערך של החברה וקבלת הלוואות מבנקים וגורמים אחרים. התקשרות בעסקת Factoring פותחת צוהר למקור מימון נוסף. עבור חברות רבות, במיוחד בימים אלה, גיוס כסף באמצעות הנפקה של ניירות ערך איננו ישים. מנגד, חברות רבות אינן מעוניינות או אינן מסוגלות לקבל אשראי בנקאי או אחר, אשר מגדיל את ה"אובליגו" של החברה ואת יחס חובות הון, וכפועל יוצא מגדיל את חשיפתה. בנסיבות אלה, עשויות חברות רבות למצוא עניין בקבלת מימון חיצוני נוסף באמצעות עסקת Factoring. 

 4. הצגה שונה בדו"חות הכספיים - עסקת הלוואה מוצגת במאזן החברה באמצעות גידול ביתרת המזומנים שלה ומנגד בגידול בהתחייבויות החברה (לטווח ארוך או לטווח קצר, לפי העניין). לעומת זאת, עסקת Factoring מקטינה את יתרת החייבים של החברה ומגדילה מנגד את יתרת המזומנים. המדובר למעשה בעסקת מימון "חוץ מאזנית", שבה המימון שמקבלת החברה, בשונה מהלוואה רגילה, איננו בא לידי ביטוי בהגדלת יתרת ההתחייבויות של החברה (כל זאת, ככל שלא נקבע במסגרת עסקת ה-Factoring הספציפית כי יהיה על החברה להשיב סכומים כלשהם לגורם המממן). חברות מסוימות עשויות למצוא יתרונות בדרך ההצגה השונה בדו"חות הכספיים כאמור. למותר לציין, כי האמור איננו מתיימר להוות תחליף לייעוץ מקצועי באמצעות רואה חשבון, אשר מוצע לקבלו בטרם ביצוע העסקה בפועל. 

 בחלקו השני של המאמר שיפורסם מחר - כיצד בונים עסקת Factoring 


 עו"ד גדעון שפק ממשרד זיסמן אהרוני גייר עורכי דין, מתמחה בניירות ערך, חברות, היי-טק, חוזים ומשפט מסחרי. המאמר נכתב בסיוע רו"ח רוני ביטון. 

 כל המידע הנכלל במאמר זה הוא בבחינת מידע כללי בלבד ואינו בגדר חוות דעת או ייעוץ משפטי מוסמך. על המשתמש לקבל עצה מקצועית לפני כל פעולה משפטית או אחרת המסתמכת על המאמר. המחבר אינו נושא באחריות כלשהי כלפי הקוראים ו/או המשתמשים במאמר. הכותב והחברה בה הוא מועסק עשויים להחזיק בניירות ערך שונים, לרבות בניירות ערך המוזכרים בכתבה זו. בכל מקרה, אין לראות בכתבה זו משום המלצה לרכישה או מכירה של ניירות ערך.