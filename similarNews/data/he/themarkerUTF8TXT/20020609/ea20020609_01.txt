אל מול עדר רוכשי הדולרים השועט לעברו, החליט הערב נגיד בנק ישראל, דוד קליין, להגיב. הוא שלף שוב את אקדח הריבית וירה לתוך ההמון כדור בקליבר של 1.5%, שמעלה את הריבית השקלית הבסיסית ל-7.1%, וחשוב מכך - פותח פער של כ-5.3% בין הריבית השקלית לריבית הדולרית. 

 בטווח המיידי - זה עבד. לאחר שבמהלך רוב שעות היום נסחרו בבורסה לניירות ערך חוזי השקל-דולר במחירים ששיקפו שער יציג של מעל 5 שקלים לדולר, הרי שלאחר השעה 16:00, במקביל להתגברות השמועות על העלאת ריבית מיידית, החל גם שער הדולר לרדת. בשעה 17:00, לאחר סגירת המסחר בבורסה, שיקפו החוזים שער יציג של 4.94 שקלים - צניחה של כ-2% בשער הדולר תוך פחות משעה. ללא אירועים חיצוניים נוספים צפוי השער הזה להפוך לרשמי כבר מחר בבוקר עם פתיחת המסחר בחדרי העסקות. 

 אבל האמת היא שההעלאה לא הפתיעה רבים. אמנם היו מספר כלכלנים וסוחרים שהתעקשו לחשוב שקליין יתאפק עד למועד הריבית הקובע בסוף החודש, אבל השווקים כבר חשבו אחרת. כך בשוקי האג"ח, שבהם עלו תשואות המק"מים ואיגרות החוב השקליות, וכך גם במכרזים המוניטריים של בנק ישראל - כולם שידרו ציפייה להעלאת ריבית מיידית של בין 1% ל-2%. כבר יותר משבועיים שהשווקים, כל הכלכלנים ורוב הפרשנים צועקים-דורשים מהנגיד להעלות את הריבית - והערב הוא נעתר לקריאות. 

 נכון לשעה זו הצליח קליין לייצב את השווקים, ושער הדולר אולי לא ירוץ כבר השבוע ל-5.10 שקלים. אבל המהלך של קליין לא פותר שום בעיה אחרת של המשק הישראלי - בעיות אחרות דווקא מחמירות, וללא מהלכים נוספים ספק רב אם העלאת הריבית היום, המסתכמת ב-2.5% בחודש יוני בלבד, היא האחרונה בסדרת ההעלאות. 

 יאיר רבינוביץ' 

 בסוף השבוע הנוכחי יעמוד רו"ח יאיר רבינוביץ' בפני העיתונאים ויציג להם את ההמלצות לרפורמה במס הכנסה שגיבשה הוועדה שבראשה הוא עומד. על פי הערכות, יהיו שם מס מחזור, מס רווחי הון על ניירות ערך ומס על ריבית - אבל גם עוד סעיף אחד, מאוד משמעותי לשוק המט"ח: השוואת המס בין פקדונות דולריים לפקדונות שקליים. 

 עבור המשקיעים המתלבטים אם להצמיד את כספם לדולר או לשקל, המשמעות המיידית היא הורדת ריבית של כ-1%, מאחר שכיום לוקחת המדינה מס של 35% על מסלול דולרי, והיא עומדת לקחת מס של כ-15%. יעברו אמנם עוד חודשים רבים עד שההמלצות יהפכו לחוק של ממש, אם בכלל, אבל במונחים של החלטה לטווח ארוך ימצא את עצמו נגיד בנק ישראל עם קיזוז מיידי של 1% מפער הריביות האפקטיווי שבין הריבית הדולרית לריבית השקלית, פחות מ-72 שעות לאחר שהעלה את הריבית. 

 תוכנית החירום הכלכלית 

 תוכנית החירום, עליה הוכרז ברוב דחיפות ודרמטיות, הולכת ומתמוססת. לאחר הפחתת שיעור ביטול ההטבות במס לאזורי הפריפריה, החליטה היום הממשלה להקפיא קיצוץ של כמיליארד שקל מתוך קצבאות הילדים, והעסק עוד לא נגמר. 

 בסופו של דבר, יתברר כי רובה המוחלט של התוכנית הוא העלאה של מסים מכל הצורות והצבעים, בעוד שהקיצוץ אמיתי בסעיפים שאינם יוצרי צמיחה - זניח. אפילו התוכנית הכלכלית המלאה, לפני הזיופים האחרונים, מבוססת על גירעון של 4% לפי החישוב הישראלי ו-7% לפני החישוב הבינלאומי. זהו נתון גבוה מדי, ואין שום חברת דירוג בינלאומית שתשאיר למדינה עם גירעון של 7%-8% דירוג של AA- לאורך זמן. 

 המעמד הבינוני 

 ככל שעובר הזמן והמשבר מחריף, מתברר שמדינת ישראל עומדת על בסיס כלכלי רעוע, שרק מציאות יוצאת דופן כמו אופוריית ההיי-טק או אופוריית השלום הצליחו להסתיר. מדינת ישראל ממומנת על ידי שכבה לא עבה במיוחד של אוכלוסייה משלמת מסים, בעוד שהשאר אינם משלמים מס. העשירים הגדולים לא משלמים מסים כי יש להם דרכים חוקיות להתחמק מהם, ואילו העשירונים התחתונים בכלל לא במשחק - הם נתמכים על ידי המדינה. 

 אבל עם מס שולי של 63%, מעמד הביניים כבר אינו יכול לממן את העסק - ולא נראית באופק שום דרך לפצות על הירידה בהכנסות ממסים, ירידה שהתחילה את כל מעגל הקסמים של הידרדרות המשק. להיפך - עם ריבית בסיסית קצרה של 7.1%, וריבית ארוכה שממשיכה לעלות, יהיה עכשיו רק יותר קשה לבעלי עסקים לבצע השקעות חדשות. 

 כלכלנים ופרשנים רבים יבחרו היום ומחר להתמקד בהענקת ציונים לדרך ניהול המשבר של דוד קליין: לא היה צריך להוריד ריבית אז ב-2%, כן היה צריך להעלות חזק יותר לפני חודש - אך זו לא הבעיה העיקרית. בדברי ההסבר להעלאת הריבית שפירסם היום בנק ישראל בעצמו, קובע הבנק המרכזי כי ההעלאה של 1.5% היום אינה מבטיחה דבר, ויעד היציבות הפיננסית עדיין מותנה במצב הבטחוני, ביישום הקיצוצים בתקציב, בהפחתת החוב הממשלתי הארוך ואפילו בחוק בנק ישראל. הוא צודק לחלוטין, גם אם הציון שלו בחצי השנה האחרונה היה "נכשל". 

 אבל האמת היא שקליין, ואפילו שר האוצר סילבן שלום, פחות מודאגים היום מעדכונים בשער הריבית או האינפלציה. מה שמפחיד אותם באמת הוא תסריט האימים שעלול להתפתח במקרה של הסלמה בטחונית חמורה כגון פיגוע-על או מתקפת טילים. תסריט זה, שהסתברותו עדיין נמוכה אבל כבר לא אפסית, עלול לכלול בריחת מט"ח והשקעות במימדי ענק - מהלכים שיביאו להחלטות חירום כגון הגבלת תנועות הון, ביטול הליברליזציה וגלישה למשבר פיננסי מסוג שונה לחלוטין ממה שהיכרנו עד היום. לא כמו ארגנטינה, אבל לא פחות חמור.