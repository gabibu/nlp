הדולר רשם מתחילת השנה ירידה כנגד 14 מטבעות ראשיים בעולם, יותר מכל תקופה מאז 1987. הירידה, שנרשמה במקביל לשקיעתם של מדדי המניות בוול סטריט, הביאה את הדולר לשפל הנמוך ביותר זה שנים מול "מקלטים בטוחים" כמו הפרנק השווייצי והזהב, ורוממו את היורו לגבהים שבהם לא שהה מרבית חייו. 

 בשבוע הקרוב, צופים אנליסטים, תימשך החולשה במטבע. החולשה הזו עוררה רבים לתהות אם שלטונו הבלתי מעורער של הדולר במשך שנים רבות מגיע לקיצו. כנגד השערה זו אומרים כלכלנים כי הדולר נשא פרמיה בלתי מוצדקת זמן רב מדי, וכי הפיחות במטבע האמריקאי יסייע לכלכלה בצורה שתתמוך בו בעתיד. 

 הפיחות בדולר נובע מהירידה בביקוש להשקעות בארה"ב. בסיכום הרבעון הראשון התברר כי היקף ההשקעות הזרות בארה"ב הצטמק כמעט בחצי, מ-33.7 מיליארד דולר ל-17.6 מיליארד דולר ברבעון הקודם לו, ולעומת 41.7 מיליארד דולר ברבעון הראשון של 2001. 

 מי יכול להאשים את המשקיעים, שראו בעיניים כלות את הנאסד"ק חוזר לרמות שרשם בספטמבר 2001. מצבו של המגזר העסקי בארה"ב ממשיך להיות עגום, כפי שמראה אזהרת הרווח של אינטל ביום חמישי, ששילחה אותה לשפל בן 8 חודשים. 

 בשבוע הקרוב לא צפויה התאוששות של ממש בשוק המניות האמריקאי. עם בוא עונת הקיץ נחלשת הפעילות בבורסות, ומשקיעים רבים מדירים כספם מהשוק 

 סיכום השבוע החולף: הדולר ירד בשבוע התשיעי מתוך עשרה מול היורו. הרמה הנוכחית ממקמת את היורו שוב היכן שהיה בינואר 2001. מול הין התרומם הדולר בשיעור זעום של 0.1%, בעקבות התערבות הממשל היפאני במסחר במט"ח. 

 בשבוע הקרוב: לא צפויה התאוששות של ממש בשוק המניות האמריקאי. עם בוא עונת הקיץ נחלשת הפעילות בבורסות, ומשקיעים רבים מדירים את כספם מהשוק. 

 בטווח הבינוני: יש הצופים כי ירידת הדולר תיבלם. תיאוריה אחת טוענת כי בשעה שמגמת שוק תופסת כותרות ראשיות, כפי שקרה לדולר בשבוע-שבועיים האחרונים, מלמד הדבר כי המהלך המדווח קרוב לקיצו. עם זאת, מרבית הכלכלנים שהשתתפו בסקר שערך "דאו ג'ונס ווייר" חוזים כי היורו יגיע עד סוף השנה ל-98 סנט. 



 למעשה, יש הרואים בירידה בדולר תיקון זניח. כפי שאמר לורנס לינדסי, ראש מועצת הכלכלה הלאומית של הבית הלבן, הדולר ירד ב-3% לעומת שיאו השנה. ושיא זה היה גבוה ב-33% מהשפל שרשם ב-1995. כל זה על בסיס סל מטבעות הסחר שבוחן הבנק הפדרלי. 

 מודל הבנק הפדרלי קובע כי ירידה של 10% בדולר לעומת סל מטבעות הסחר צריכה להביא לגידול של 1.2% בתמ"ג בחישוב ריאלי בשנה שלאחר הפיחות. עליית מחירי היבוא, סכנת לוואי של הפיחות, מגיעה ברמת הצרכן ל-1% במקביל לפיחות של 10% במטבע. 

 המגזר העסקי, לפי התחזיות, ייהנה מהפיחות בדולר, בצורת גידול ריאלי ברווחיו. התפנית עדיין לא ניכרת לעין, כפי שמעידות אזהרתן של אינטל וחברות רבות אחרות, וייתכן שגם תפנית כזו לא תצליח לגבור מיד על הרוח הרעה המנשבת משערוריות וול סטריט.