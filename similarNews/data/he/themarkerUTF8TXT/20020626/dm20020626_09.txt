קופת השרצים של וול סטריט הולכת ונפתחת, כפי שקורה פעם-פעמיים בכל עשור. אמש השתחרר ממנה שרץ ארסי במיוחד, גם אם לא מתוחכם. פרשיית וורלדקום, ענקית טלקום שזייפה את דו"חותיה כדי להציג עצמה כרווחית, נושאת עימה השלכות הרסניות, שחלקן כבר יצאו מהכוח אל הפועל, כפי שניתן לראות היום בתגובות של שוקי ההון בעולם. 

 ההסבר לקשר בין רמאות חשבונאית בספריה של וורלדקום לנפילה בדולר, בבורסות אסיה, אירופה, וככל הנראה גם וול סטריט, כפי שמראים החוזים, הוא פשוט ומתמצה במילה אמון. לסתם של משקיעים רבים כבר נשמטה לנוכח הגילויים בפרשת אנרון ואנדרסן, ועוד שלל פרשיות נוספות. אך עוצמת המכה הנוכחית לא דומה לכל מה שספג השוק בחודשים האחרונים ומשבר האמון הפך לגורלי עבור שוקי ההון. למרבה הצער, ככל הנראה לא תהיה זו המכה האחרונה. 


 התרגיל 


 בעיקרו של דבר, רשמה וורלדקום הוצאות בתור השקעות הון. העברת 3.8 מיליארד דולר מסעיף לסעיף גרמה לכך שתזרימי ההון והרווח בחמשת הרבעונים האחרונים נראו כגדולים יותר ממה שהיו. רישום הוצאה בתור השקעת הון (capital expense) מאפשר לדחות את ניכויה מהרווח, ולפרוס אותה על פני שנים. בכך מתאפשרת שמירה על רווח גבוה יותר על הנייר. 

 ללא התרגיל החשבונאי, היתה מדווחת וורלדקום על הפסד נקי של 1.66 מיליארד דולר בשנת 2001 במקום רווח של 1.4 מיליארד דולר, וברבעון הראשון של 2002 היתה רושמת הפסד נקי של 667 מיליון דולר במקום רווח של 130 מיליון דולר. 

 התרגיל החשבונאי התגלה במהלך ביקורת חשבונאית שגרתית, לדברי וורלדקום, אשר נוהלה על ידי KPMG, פירמת רואי החשבון החדשה של וורלדקום.  מי שערך קודם את הביקורות על ספרי וורלדקום היתה חברת ארתור אנדרסן, ששמה כבר הוכתם בפרשיית אנרון, ככל הנראה באופן סופני  מי שערך קודם את הביקורות על ספרי וורלדקום היתה חברת ארתור אנדרסן, ששמה כבר הוכתם בפרשיית אנרון, ככל הנראה באופן סופני. 

 וורלדקום נסחפו קצת, אמר בבדיחות הדעת מקור בעולם החשבונאות הישראלי. חשבונאות פיננסית היא עניין גמיש למדי. הכרה בהכנסות והוצאות הוא משחק עדין שכל חברה משחקת בו, עד גבול מסוים. במקרה של וורלדקום, נראה כי לא היו גבולות. הניואנסים של סעיפי ההוצאות בדו"ח הרווח והפסד הם נושא לוויכוח קשה המתנהל בעולם החשבונאות והרגולציה של שוק ההון בשנה החולפת. הצעות לרפורמה בדיווחים של רווח תפעולי כבר הותוו על ידי גורמים כמו סוכנות סטנדרד אנד פור'ס, אולם התרגילים שעשו אנשי הכספים של וורלדקום חורגים מעבר ליכולת ההתמודדות שלהם איתם, ועוברים לתחום הפלילי. 

 במובנים רבים, פרשיית וורלדקום צפויה להיות פשוטה הרבה מזו של אנרון. הזיוף היה בסיסי ביותר, בניגוד לעסקות צולבות מחוץ למאזן, עסקות הלוך-חזור ותרגילים מורכבים כפי שביצעה אנרון. עתה כל מה שצריך לעשות הוא למצוא מי אחראי לרישום הכוזב. 


 לא דג רקק 


 וורלדקום נמצאת עתה על סף היכחדות. עם נטל חובות של 30 מיליארד דולר וקשיים עסקיים, השערורייה החדשה עשויה להיות מהלומת החסד שתגאל אותה מיסוריה. יותר מאנרון, וורלדקום היא סמל להסתאבותן של חברות ענק שהפכה לחלק מדרך החיים בארה"ב, גם בשוק הצרכנים וגם בשוק ההון. 

 וורלדקום מספקת שירותי שיחות חוץ ותקשורת נתונים ל-20 מיליון צרכנים ואלפי לקוחות עסקיים.  וורלדקום - לא דג רקק, והרבה יותר מאשר חברה מבטיחה בשוק האנרגיה כמו אנרון, שרבים לא שמעו עליה לפני הביזיון שנחשף בציבור  קצב ההכנסות השנתי של החברה הוא 32 מיליארד דולר (ההונאה איננה נוגעת לשורה העליונה של וורלדקום), היא מעסיקה 80 אלף עובדים, ובשיאה נסחרה בשווי שוק של יותר מ-150 מיליארד דולר. לא דג רקק, והרבה יותר מאשר חברה מבטיחה בשוק האנרגיה כמו אנרון, שרבים לא שמעו עליה לפני הביזיון שנחשף בציבור. כמו שמעיד משחק המלים בו בחר אתר CBS מרקטווץ' לתאר את הפרשה, מדובר בהונאה בסדר גודל עולמי - Worldcon. 

 כמו חברות רבות בתחומה, שרובן היו קטנות יותר, חיבלו שאיפות הגדלות, ההיסטריה ההמונית בשוק והרכישות הממונפות, כולל את זו של MCI, בדרכה של וורלדקום. 

 מניית וורלדקום טיפסה לשיא של 60 דולר בשלהי 1999; נפלה עם השוק כולו ונסחרה בטווח של 15 דולר למניה במשך שנת 2001; והתמוטטה ל-83 סנט נכון לסגירה אתמול בשל בעיות הנזילות שהתעוררו בחברה. 



 וורלדקום טוענת כי אין לה תשלומי חוב בשני הרבעונים הבאים, וכי שינוי הדיווחים ל-2001 ו-2002 אינו צפוי להשפיע על מצב המזומנים שלה ויכולתה התפעולית. בניסיון לשפר את מצב המזומנים הכריזה החברה על כוונתה לפטר 17 אלף עובדים ולקצץ את השקעות ההון שלה ל-2.1 מיליארד דולר בשנה - בשורה רעה עבור יצרניות ציוד טלפוניה כמו אלקטל, אשר הבוקר פירסמה אזהרת רווח ל-2002. 

 אולם לוורלדקום יש הסכמי חוב עם נושיה, בין היתר בנקים גדולים, אשר עלולים לסגור את ברז ההלוואות שלהם בשל אי עמידה בתנאים. בשעה זו ממש נרשמות נפילות חדות במניות חברות הביטוח והבנקים באירופה, בעקבות חשש שהיו חשופים לוורלדקום, אם באמצעות השקעה במנייתה, שקרסה ב-75% במסחר לאחר הסגירה אמש, ואם באמצעות הלוואות. 


 האצבע המאשימה בחקירה 


 לאחר שפוטרו סמנכ"ל הכספים של החברה, סקוט סאליבן, והחשב שלה, דיוויד מאיירס, האצבע המאשימה בחקירת ההונאה החשבונאית של וורלדקום תופנה ככל הנראה אל ברני אברס, מנכ"ל החברה שנאלץ להתפטר באפריל. אברס משל בוורלדקום בתקופה שבה התבצעו הזיופים. קרוב לוודאי שיצטרך לענות לשאלות בחקירה מתמשכת שמנהלת רשות ניירות ערך מול וורלדקום, ושעתה קיבלה ממדים חדשים לגמרי. 

 החקירה של רשות ני"ע איננה החקירה היחידה,  ברני אברס, מנכ"ל החברה שהתפטר באפריל, היה נתון משך תקופה ארוכה לביקורת של המשקיעים ובעלי מניות בחברה נוכח תפקודו במשבר החובות של וורלדקום, ועל רקע חשדות שהתעוררו כבר אז לאי סדרים  ככל הנראה. "וושינגטון פוסט" דיווח הלילה על פי מקורות בממשל הפדרלי כי משרד המשפטים מתעתד לפתוח בחקירה פלילית. 

 אברס בן ה-60 היה נתון משך תקופה ארוכה לביקורת של המשקיעים ובעלי מניות בחברה נוכח תפקודו במשבר החובות של וורלדקום, ועל רקע חשדות שהתעוררו כבר אז לאי סדרים. בעלי המניות הטילו ספק בכשירות ההלוואה האישית שלקח אברס מהחברה בגובה של 366 מיליון דולר. במאי התפטר אברס בעקבות הלחצים, והוחלף על ידי ג'ון סיג'מור, שהוביל את הביקורת החשבונאית הנוכחית. 

 חשוד נוסף, ושמא יש לומר, חשוד המוכר היטב לרשויות, הוא חברת ארתור אנדרסן, שניהלה את הביקורת על ספרי החשבונות של וורלדקום משך זמן רב. במאי הוחלפה אנדרסן ב-KPMG, בעקבות עזיבתו של אברס. KPMG ניהלה את הביקורת שחשפה את ההונאה. 

 אנדרסן הורשעה לפני שבוע בשיבוש הליכי החקירה של אנרון, מכיוון שנמצאה אשמה בהשמדת מסמכים מרשיעים של לקוחתה לשעבר. אתמול היא ניסתה להתנער מאחריות לביזיון, ואמרה בהודעה רשמית כי הנתונים האמיתיים אודות ההוצאות הוסתרו ממנה על ידי סמנכ"ל הכספים לשעבר, סאליבן.