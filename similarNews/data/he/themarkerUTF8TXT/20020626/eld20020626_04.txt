פעילות רבה נרשמה בימים האחרונים בחברות הנמצאות בשליטת משפחת דנקנר, כאשר "החדשות האחרונות" הגיעו אתמול, עת נודעה כניסתו של איש העסקים יצחק תשובה כשותף זוטר בחברת ההשקעות המשפחתית,  דנקנר השקעות (  דנקנר  [10]  : ת"א)  . 

 תשובה, בעל השליטה  בקבוצת דלק (  דלקקב  [11]  : ת"א)  , רכש משלושה בתי אב - מתוך חמישה בתי אב המחזיקים במניות דנקנר השקעות - 4.9% מהון המניות בתמורה לכ-4.4 מיליון דולר, עסקה המשקפת לחברה שווי של כ-90 מיליון דולר. מסכום זה, קיבלו בני המשפחה כבר שלשום סך של 2.25 מיליון דולר (כ-11 מיליון שקל), כאשר היתרה תשולם בראשית מאי 2003. 

 עסקה זו מגיעה לאחר שבשבוע שעבר הכניסו הדנקנרים שותף חדש  לדור כימיקלים (  דורכמ  [12]  : ת"א)  , בדמותה של  פולאר השקעות  (  פלר  [13]  : ת"א)  הנמנית על קבוצת  שרם-פודים-קלנר (  שרם  [14]  : ת"א)  . לכאורה, דומה כי אין הבדל משמעותי בין העסקות, שכן בשתיהן הוכנסו שותפים זוטרים שאינם יכולים להשפיע על אופי הניהול בחברות אלה. 

 כל זאת, משום שחמשת בתי האב המחזיקים במניות דנקנר השקעות - אברהם, לאה, דוד, שמואל וקבוצת ג'יניאו - יוותרו עם החזקות בשיעור העולה על 85% מהון המניות של החברה, בעוד שכל ששת בתי האב המחזיקים במניות דור כימיקלים, נותרו כעת עם החזקה של למעלה מ-75% ממניות דור, שיעור שיאפשר להם להמשיך ולקבל החלטות באסיפה הכללית כראות עיניהם. ולמי ששכח, נזכיר כי בשתי החברות הללו קיימים הסכמי הצבעה. 


 "כסא מפלט" 


 אבל, בדיקה מעמיקה יותר מעלה את האפשרות שבכל זאת אין מדובר בעסקות בעלות אופי דומה. שכן, בעוד שכניסת פולאר לדור כימיקלים היא בעלת גוון אסטרטגי - פולאר עשויה להפוך בעתיד לבעלת המניות הבודדת הגדולה ביותר בחברה (בהנחה שהיא תממש אופציה לרכוש 7.5% נוספים ממניות דור כימיקלים), הרי שההשקעה של תשובה נראית כהשקעה פיננסית, מה גם שהוענק לו "כסא מפלט" בדמות אופציית PUT, לפיה יוכל למכור לדנקנרים בחזרה את המניות שרכש, בתמורה לסכום ששילם בתוספת ריבית. 

 מבחינת תשובה, הכניסה לדנקנר השקעות בעיתוי הנוכחי נראית כהשקעה נכונה. מניית החברה נסחרת כיום לפי שווי של כ-296 מיליון שקל, לאחר שאיבדה מאז תחילת השנה כשליש מערכה. פוטנציאל העליות של מניית דנקנר נראה כיום גבוה, בעיקר אם לוקחים בחשבון כי ברבעון השני היא צפויה ליהנות ממזומנים בהיקף של כ-300 מיליון שקל ומרווח הון של כ-180 מיליון שקל בגין העסקה בה מימשה החברה הבת,  מתב (  מתב  [15]  : ת"א)  , כ-7.7% מהון המניות של  פרטנר (  פרטנר  [16]  : ת"א)  לקבוצת האצ'יסון. עסקה זו צפויה לשנות מהותית את מאזנה של דנקנר השקעות בתום הרבעון השני, שכן, ההון העצמי שלה אשר עמד בתום הרבעון הראשון על 570 אלף שקל, בלבד, צפוי לעמוד על למעלה מ-150 מיליון שקל. 

 כמו כן, לאחרונה מימשה דנקנר השקעות את זכויותיה בפרויקט נווה עוז בפתח תקווה, בתמורה לכ-31 מיליון שקל, עסקה אשר תניב לה רווח הון נוסף של כ-6 מיליון שקל. בחזית הכבלים, דומה כי עתיד לחול מפנה חיובי עם השלמת המיזוג בין שלוש חברות הכבלים -  מתב (  מתב  [17]  : ת"א)  , תבל וערוצי זהב. 


 9 מיליון שקל נוספים 


 ובחזרה לדנקנרים, או יותר נכון לחמשת בתי האב שהוזכרו לעיל. מלבד התשלום אותו קיבלו שלשום מתשובה, והסך של כ-30 מיליון שקל אותו הם קיבלו בשבוע שעבר מפולאר השקעות, הרי שבשבוע הבא הם עתידים לשלשל לכיסם כ-9 מיליון שקל נוספים - חלקם (נטו) בדיווידנד אותו תחלק דור כימיקלים. בסך הכל, תזרים המזומנים שינבע לחמשת בתי האב, מהעסקות המתוארות ומהדיווידנד, יגיע לכ-50 מיליון שקל, סכום שאינו מספיק לרכישת החזקותיהם של יצחק, זהבה, נוחי ושלי דנקנר בתעשיות מלח. אלה, מחזיקים בכ-17% ממניותיה של תעשיות מלח, הנמנית על קבוצת השליטה בבנק הפועלים, ושווי השוק של המניות שבידם עולה על 110 מיליון שקל. 

 על רקע זה, נראה כי בתקופה הקרובה צפויות להתרחש התפתחויות נוספות בחברות הנמצאות בשליטת הדנקנרים, התפתחויות אשר יזרימו לכיסם של בני המשפחה מזומנים נוספים בהיקף של מיליוני שקל, למרות שרכישת החלק של פלג יצחק דנקנר בתעשיות מלח, אינה צפויה להתבצע בטרם תושלם עסקת אי.די.בי.