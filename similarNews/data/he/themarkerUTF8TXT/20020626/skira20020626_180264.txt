עד לא מזמן, הרגע המתוק בעבודתו של האנליסט בוול סטריט היה בסוף השנה, כאשר היה מקבל את ההודעה המבשרת לו על גובה הבונוס השנתי. זה היה הרגע שבו בנק ההשקעות הפגין את תודתו לאנליסט שהביא לקוחות, לאנליסט שידע להסתדר עם החברות, לאנליסט שהביא הנפקות וידע לדחוף את המניות הנכונות. 

 רוב האנליסטים כבר מבינים היום שבסוף השנה הנוכחית הבונוס שלהם יצטמק, במקרה הטוב, ייעלם במקרה הגרוע, ובמקרה הגרוע ביותר בכלל לא תהיה שיחת בונוס כי הם יתבקשו לסיים את תפקידם עוד לפניה. 

 האנליסטים שכן נשארו בבנקים להשקעות מתרגלים בהדרגה למצב החדש בוול סטריט, ולומדים לחפש סיפוקים במקומות אחרים. אחד מהם הוא הסיפוק המקצועי - והכוונה היא בהתאם לרוח הזמן - לרגע בו מניה ממנה הזהיר האנליסט קורסת בקול רעש גדול. 

 אפשר לנחש שרגע כזה היה בשבוע שעבר לטל ליאני, האנליסט של מריל לינץ', כאשר חברת  אמדוקס  (  DOX  [10]  : NYSE)  הודיעה לבורסה בוול סטריט כי לא תעמוד בתחזיות שלה. ליאני והצוות של מריל לינץ' היו מהבנקים להשקעות הבודדים שהזהירו כבר לפני חודשיים שמשהו חורק בממלכת אמדוקס, ופירסמו באמצע אפריל דו"ח שלילי על החברה. אמדוקס הפעילה מסע לחצים מאסיווי על מריל לינץ' והצליחה לשכנע כ-15 בתי השקעות אחרים שאין סיבה לדאגה, אבל ליאני לא נשבר. 

 מנהלי אמדוקס, שתמיד שידרו ביטחון מוחלט, החלו לפתע לגמגם בשיחת הוועידה ולספק את התירוצים הרגילים ש"השוק הפתיע אותה" 

 לפני חודש ליאני החליט ללכת כמעט עד הסוף ויצא בדו"ח שבו הוא קובע כי הנהלת אמדוקס בהכחשה, והתחזיות שהיא נותנת מנותקות מהמציאות. גם הדו"ח הזה זכה לתגובה דומה של הנהלת החברה שהסבירה לשאר האנליסטים שליאני ומריל לינץ' הם המנותקים מהמציאות. 

 ביום חמישי האחרון היכתה אמדוקס בהלם את כל האנליסטים שמכסים אותה, כאשר חתכה את התחזיות שלה בפראות. החברה הודיעה כי תציג ירידה של 40% ברווח הנקי בהשוואה לתחזיות קודמות. 

 מנהלי החברה, שתמיד שידרו ביטחון מוחלט, החלו לפתע לגמגם בשיחת הוועידה ולספק את התירוצים הרגילים ש"השוק הפתיע אותה". האנליסטים לא אהבו את מה ששמעו בשיחה, ותוך שני ימי מסחר המניה התקפלה ב-50%. 

 הירידה של מניות אמדוקס החזירה אותה למחיר של 7 דולרים. המדהים במחיר הזה הוא לא רק שמדובר בירידה של יותר מ-90% מהשיא, אלא שמדובר במחצית מהמחיר שבו החברה ביצעה את ההנפקה הראשונה שלה לציבור לפני 5 שנים. 

 ב-5 השנים האלה, כדאי לזכור, אמדוקס גייסה כ-1.5 מיליארד דולר בהנפקות של חוב ומניות, ואילו עתה יורדת החברה לשווי שוק שגבוה רק ב-10% - כ-1.65 מיליארד דולר. 

 מניית אמדוקס בחמש השנים האחרונות 

 החיתוך החד במניות אמדוקס לא משקף רק את ההרעה ברווחיות החברה, אלא משבר אמון בינה לבין האנליסטים והמשקיעים; לא פלא שהמשקיעים מרגישים מרומים: עד לשבוע שעבר החברה הכחישה בתקיפות את כל השמועות על ירידה חזקה בהיקפי הפעילות וברווחיות שלה, ולפתע היא מופיעה ואומרת: המצב גרוע, הופתענו, לא ידענו. 

 אחרי פרשת אנרון לא יהיה זה מפתיע אם בקרוב יועלו סימני שאלה לגבי אמדוקס והדו"חות הכספיים שלה. 

 המשבר בין וול סטריט לאמדוקס עלול לאותת על משבר המתרגש על החברה עצמה, ויש סיכוי טוב שדרך ההתנהלות שלה בשנים האחרונות, שכולם נאלצו להסכין איתה עד היום - לא תוכל להימשך. 

 אמדוקס התנהלה בשנים האחרונות כסיירת סודית, שלמעט קומץ בכירים איש לא ידע באמת מה מתרחש בה. גם כאשר היא הפכה לחברה ציבורית נדמה היה שמדובר בחברה פרטית שכל תכליתה להעשיר את מייסדיה ומנהליה. המיליארדים שגויסו ברוב גיוסי ההון הענקיים של החברה זרמו לכיסם של בעלי העניין, שהעדיפו לשמור על שתיקה וחשאיות מוחלטת בכל מעשיהם. 

 אמדוקס מתחה את חוקי ניירות הערך והחברות עד למקסימום כדי להימנע מלמסור דיווח על הרכב בעלי מניותיה, התגמול של המנהלים הבכירים וחלוקת האופציות בתוך החברה. 

 המבנים המשפטיים המורכבים שיצרו החברה ומייסדיה נועדו כנראה לא רק למנוע מידע מהמשקיעים, אלא גם להימנע כמה שאפשר מתשלום מס על רווחים של מיליארדי דולרים שגרפו מייסדי ומנהליה, ובראשם מוריס קאהן, בעז דותן ואבי נאור. 

 כאשר נשאל קאהן בראיון נדיר שנתן ל"ידיעות אחרונות" על תרגילי המס שלו, הוא השיב שהוא "שילם מס כחוק" - הוא רק לא ענה כמה מס הוא שילם על רווח המוערך ביותר מ-1.5 מיליארד דולר. יועצי מס מעריכים שהוא שילם בין 5% ל-10% לקופת המדינה. 

 כל עוד החברה צמחה ונהנתה מהרוח הגבית של וול סטריט היא יכלה להתנהל כמו עסק פרטי - גם ביחסה לציבור וגם ביחסה ל-10,000 עובדיה. אלא שכל זה עתיד להשתנות כנראה. יש סיכוי קלוש שאזהרת הרווח של אמדוקס תתגלה כמעידה חד-פעמית, וסיכוי גדול שהחברה נכנסת למשבר מתמשך שילווה בסדרת אזהרות רווח, פיטורים מסיוויים וירידה בהיקפי הפעילות. התהליך העצוב שמתרחש בשנתיים האחרונות בקומברס, עלול לחזור כאן בחודשים הקרובים. 

 או אז אנחנו עלולים לגלות שלאמדוקס יש בעיה נוספת: קומץ מנהלים בכירים בחברה הפכו מאוד "שבעים" בשנים האחרונות בעקבות רווחים של עשרות מיליוני דולרים ממימוש אופציות, וכלל לא ברור אם הם מעוניינים או יכולים להמשיך לנהל את החברה במצבה הנוכחי. לא מן הנמנע כי עזיבת מנכ"ל החברה, אבי נאור, בדיוק ברגע שהחברה קורסת, מבשרת כי אמדוקס מבשלת לנו עוד הפתעות רבות. 

 התרבות הארגונית הסודית והמוזרה של אמדוקס, שעבדה במשך 5 שנים האחרונות ואיפשרה לחבורה של מנהלים להתעשר בסדרי גודל בינלאומיים - תיאלץ כנראה לעבור שינוי משמעותי; ימי הסיירת הסודית שלא חייבת בדיווח לאף אחד ייגמרו. עכשיו השאלה היחידה היא כמה משברים עוד צפויים בטרם ההנהלה הנוכחית או זה שתבוא אחריה תכיר בכך.