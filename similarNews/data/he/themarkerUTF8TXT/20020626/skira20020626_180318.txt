שר האוצר, סילבן שלום, ונגיד בנק ישראל, דוד קליין, מתכוונים להיפגש אחת לשבוע לדיון בארבע עינים, במסגרת העידן החדש ביחסים ביניהם, ללא פרוטוקול וללא הדלפות. לכן סירבו לשוחח עם התקשורת ביום שני האחרון, לפני ואחרי הפגישה ביניהם, ואף סירבו להתיר לצלמים לצלם אותה, כמקובל. 

 במשך השיחה התברר כי חילוקי הדעות בין האוצר ובנק ישראל ביחס להיקף הקיצוץ הנדרש בתקציב 2003, נותרו בעינם - אף ששר האוצר, לאחר שלמד משגיאות העבר הקרוב, מתכוון הפעם לבנות את התקציב בהתבסס על הערכות שמרניות. הנגיד סבור כי יש לקצץ בתקציב 10 2003 מיליארד שקל, וכי יש להתחיל בקיצוץ עוד בחלק השני של 2002, במטרה לעמוד ביעד הגירעון לשנה זו, 3.9% מהתוצר. 

 שלום סבור כי הקיצוץ צריך להיות קטן בהרבה, וכי אין צורך בקיצוץ נוסף בתקציב השנה, מכיוון שלפי כל הערכות והניתוחים באוצר, המשק יעמוד השנה ביעד הגירעון שנקבע לו. שלום דיבר תחילה על קיצוץ של 5-4 מיליארד שקל בתקציב 2003. בשיחה עם הנגיד הוא כבר דיבר על סכום גבוה יותר. 

 נוסף על הצורך בקיצוץ גדול, הנגיד גורס כי יש הכרח לשנות את סדרי העדיפויות בתקציב, ובעיקר להגדיל את תקציבי התשתיות הפיסיות. לפי הדינמיקה בדיונים, ובהתחשב בלחצים שיופעלו על שלום ביום שישי ובכנס המכון הישראלי לדמוקרטיה בשבוע הבא, נראה כי בסופו של דבר יתפשרו שלום וקליין על קיצוץ של כ-7 מיליארד שקל. 


 בבנק ישראל מדברים  על צמיחה 


 הדיונים הפנימיים באוצר מתמקדים בקיצוץ גדול בתקציב משרד הביטחון, קיצוץ רוחבי שווה בתקציבי כל משרדי הממשלה, וקיצוץ נוסף בקצבאות הביטוח הלאומי. באוצר לא מתכוונים הפעם להמליץ לממשלה על העלאת מסים. 

 ההערכה היא כי תחילת הצמיחה והמשכה יהיו מוטי יצוא, גם בשל הפיחות המואץ בשקל, וגם בשל יציאת מרבית המשקים המערביים מהמיתון 

 ההערכה היא כי העניין מוצה בקיצוץ הקודם (13 מיליארד שקל). בבנק ישראל העריכו כי אם תוכנית הקיצוצים תופעל גם במחצית השנייה של השנה  הנוכחית, ובהנחה ששוק ההון יתייצב בקרוב, המשק יתחיל לגלות סימנים ראשונים של יציאה מהמיתון כבר לקראת סוף 2002. 

 ההערכה היא כי תחילת הצמיחה והמשכה יהיו מוטי יצוא, גם בשל הפיחות המואץ בשקל, שהגדיל את כדאיות היצוא, וגם בשל יציאת מרבית המשקים המערביים מהמיתון של השנה וחצי האחרונות. 

 זמנו של שלום יוקדש בשבועות הקרובים לקיצוץ המתוכנן בתקציב המדינה ל-2003. היקף הקיצוץ וסעיפיו השונים אמור להיות מסוכם עם ראש הממשלה, אריאל שרון, בעוד כשלושה שבועות. בבנק ישראל ובאוצר לוחצים על שלום להחיל את הקיצוץ לא רק על 2003, אלא גם על 2002. 

 שלום השתתף השבוע וישתתף בשבועות הקרובים בחלק מדיוני התקציב הנערכים במשרדו, בעיקר בדיונים הבין-מחלקתיים. הוא מתכוון להגביר את מעורבותו ככל שהדיונים ייהפכו לממוקדים יותר. ביום שישי הקרוב ייפגש שלום עם בכירים במגזר העסקי במשרדי ענבל (חברת הביטוח הממשלתית) ברמת גן, כדי לשמוע את דעתם על מצב המשק בכלל, ועל תקציב המדינה בפרט. 

 בשבוע הבא צפויות לשלום פגישות תקציב עם שרון וקליין. בימים רביעי וחמישי בשבוע הבא ישתתף שלום בכנס המכון הישראלי לדמוקרטיה, שיעסוק בארבעה תחומים: תקציב המדינה, כלכלה וביטחון, גלובליזציה ופנסיה. בכנס אמורים להשתתף כמעט כל ראשי המשק ובכירי הכלכלה מהתחומים העסקיים, מהאקדמיה, המגזר הציבורי ומהפוליטיקה. בכנס ישתתפו פרופ' סטנלי פישר, בעבר המשנה לנשיא קרן המטבע הבינלאומית, טום פרידמן, מבכירי העיתונאים ב"ניו יורק טיימס", ושרי האוצר לשעבר דן מרידור ואברהם שוחט. 


 מפגש עם טירה, גילרמן וצדיק 


 בפגישה של שלום עם ראשי המגזר העסקי ישתתפו שורה של בכירים במשק ובהם עודד טירה, דני גילרמן, שלמה נחמה, אריה מינטקביץ, דן פרופר, אביגדור קלנר, בינו צדיק, אבי אלה וסם אולפינר. שלום מתכוון לקיים עוד כמה מפגשים דומים עם אנשי משק וכלכלה ממגזרים שונים, לפני שהוא מגבש את עמדתו הסופית על תקציב השנה הבאה. בדיון ישתתפו גם בכירי האוצר ובהם המנכ"ל אוהד מראני, החשב הכללי, ניר גלעד, ראש אגף תקציבים, אורי יוגב, וכלכלן המשרד, ד"ר מיכאל שראל. 

 שלום וקליין מקפידים מאוד בימים האחרונים על שמירת ההסכם הלא כתוב ביניהם לאי-התקפה. בשני המשרדים הגיעו למסקנה כי ההתקפות ההדדיות הזיקו מאוד לכלכלת ישראל. בניגוד למה שרוב הציבור חושב, לתקשורת האמריקאית והבריטית יש כתבים כלכליים בישראל, במשרה מלאה, וכל התקפה הועברה ופורסמה מיד מעבר לים. הנגיד וצמרת בנק ישראל הגיעו, באיחור מסוים, למסקנה נוספת: חלק מהתבטאויות הנגיד גרמו נזק לתדמית הבנק ולתדמית הנגיד. השאלה הגדולה כעת היא עד כמה יצליחו הצדדים לשמור על הפסקת האש. לשלום ולקליין צפויות בקרוב הופעות פומביות בכנסים חשובים ביותר. השאלה היא אם יצליחו להתמקד בכלכלה בלבד, וכיצד יפרש הצד השני את דבריהם. 
 לאן נעלם שרון 


 למרות המשבר הכלכלי הקשה, שרון ממשיך להתעלם, רוב הזמן, מתחומי משק וכלכלה, מיתון ואבטלה. באוצר מתלוננים זה זמן רב, כי שרון מקדיש רק חלק קטן מאוד מזמנו לכלכלת ישראל. לפני שנבחר הבטיח שרון להיות פעיל מאוד בענייני כלכלה, ולמנות לצידו כיועץ כלכלן בכיר. לאחר שנבחר מינה שרון את עצמו ליו"ר הקבינט הכלכלי-חברתי. 

 בפועל, הקבינט כמעט שלא מתכנס, וגם כשהוא עושה זאת כן כמעט שאינו דן בענייני המשק החשובים. לראש הממשלה גם אין יועץ כלכלי אישי בכיר לענייני כלכלה, בניגוד לשפע היועצים שיש לו לענייני ביטחון ופוליטיקת פנים.