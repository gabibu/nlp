משבר האמינות רק החמיר עם החדשות על וורלדקום. ביזיון חשבונאי טרי זה לא ינחם את המשקיע הממוצע שקרן ההשקעות שלו נמצאת עתה מתחת למים. המשקיע הזה עצמו עשוי להחליט כי ריבית של אחוז אחד בשוק הכסף עדיפה על הסיכון של שוק המניות, וכי זהו ההימור הבטוח (לעת עתה!). 

 אין סבירות גבוהה כי וורלדקום תהיה האסון האחרון. וכפי שציינתי כבר, ההימורים בתקופת הבועה היו גבוהים כל כך, שלכלוך נוסף צפוי להיחשף בשעה שארתור אנדרסן מפוטרת ודירקטוריונים - החוששים לגבי תביעות נגדם - מקשיחים את עמדותיהם. אולי פרשת וורלדקום, כותב קורא נאמן אחד, תחסל סופית את השימוש בחישוב EBITDA (רווח לפני ריבית, מס, פחת והפחתות) בתור אמת מידה לערך. 

 אפילו לא התחלנו לשמוע על תיקוני דו"חות של החברות הקטנות יותר, למרות שההונאה לכאורה בחברת פרגרין סיסטמס (סימול PRGN) היא דוגמה מובחרת למה שהמשקיעים יצטרכו להתמודד עימו. 

 חשבתי שראינו את הגרוע מכל האסונות הללו עם פרסום הדו"חות השנתיים של 2001 ב-31 במארס. אמרתי כך בטורי. אמרתי כך בתוכנית של ג'ים קריימר. ואפילו אמרתי זאת ב"פורצ'ן", שם הסברתי כי אני חושש להשקיע לפני 31 במארס, מכיוון שכמי שמתמקד בצידה האפל של וול סטריט, ידעתי יותר מדי. 

 מתברר שהייתי פזיז, וככל שנחשפות יותר שערוריות נוסח וורלדקום ואנרון, המשקיעים נכונים לשמוע פחות על מניות, ולא משנה עד כמה נמוכה הריבית. 

 אין לדעת כמה זמן תימשך השפעת הנזק. קורא אחד, מנהל כספים עם חושים נהדרים, אומר שאנחנו נמצאים בשלושה רבעים מהדרך בריצת המרתון של הניעור החשבונאי. 

 המניות, לעת עתה, נראות מתות. בהתאם לכך תהיה למשקיעים הזדמנות נפלאה, במיוחד לאלה עם סבלנות (אני מדגיש את המלה סבלנות). כן, כאן מר פסימיות המזכיר לכם כי הרבה תינוקות נשפכים עתה עם מי האמבט. 

 לא כל המנכ"לים וסמנכ"לי הכספים הם נוכלים, ולא כל מניה בשוק נסחרת בשווי מופרז. אינני בוחר מניות במקצועי, כך שלא אוכל לומר לכם איזו היא הטובה ביותר. אולם, ההיגיון הבריא אומר לכם כי כפי שנולדו הזדמנויות בתקופת "המניות מתו" של שנות השבעים, יהיו הרבה הזדמנויות גם הפעם. 

 רק אל תצפו שמישהו יצלצל בפעמון ויאמר לכם מהן.