קצת אחרי שהתפוצצה פרשת הבנק למסחר בפניהם של אזרחי ישראל התחילו לצוף ולעלות פרשיות נוספות שכותרתן היתה "מעילה" ויוחסו לפקידים בבנקים שונים. 

 במרכז הפרשיות הללו כיכב בנק  המזרחי  (  מזרחי  [10]  : ת"א)  שבתוך כשבועיים בערך נחשפו בו 4 פרשיות שונות, ובראשה סיפורו של דוד רוט, מנהל סניף לשעבר בבנק, שעל פי החשד העביר בשנים 1992-1999 כ-28 מיליון שקל מ-10 חשבונות עיקריים, לכ-236 חשבונות של לקוחות אחרים. יומיים לאחר מעצרו של רוט, ובזמן שהוויכוח המתוקשר האם הבנק דיווח למשטרה על המעילות או העדיף לסגור את העניין בבית, נאלץ הבנק לצאת ולידע את התקשורת בכך שבבדיקה שגרתית שנערכה באותם ימים ממש התגלתה מעילה נוספת: בסניף בגבעתיים נחשפה מעילה בהיקף של 300-400 אלף שקל על ידי עובדת ממחלקת ההשקעות בסניף. 

 החשיפות המרובות אף אילצו את הבנק לחרוג ממנהגו ולכנס מסיבת עיתונאים. בפני העיתונות התייצב מנכ"ל הבנק ויקטור מדינה וטען כי נערך ציד מכשפות וכי מדובר בבנק סולידי שבמהלך 5 השנים האחרונות התגלו במערכת הבנקאית הישראלית כ-60 מעילות ורק 5 מהן בבנק המזרחי. "ידינו נקיות, לא הסתרנו דבר ולא חיפינו על איש. אנחנו שומרים על האינטרסים של הלקוחות שלנו", אמר מדינה במסיבת העיתונאים. 

 והנה לפני כשבוע חיכתה הפתעה לא נעימה לבנק המזרחי: כתב אישום, שהוגש ע"י עו"ד אבי פורג מפרקליטות מחוז תל אביב מיסוי וכלכלה נגד עובדת הבנק איילה בן טובים, ששימשה כיועצת השקעות בניירות ערך בבנק בסניף גבעתיים. מצלצל מוכר? אכן, המדובר באותה עובדת ממש שרק לפני חודש ימים גילה הבנק מעילה שביצעה לכאורה בהיקף של כ-400 אלף שקל.  זו הפעם הראשונה שרשות ניירות ערך והפרקליטות מחליטות להעמיד לדין בעבירות של תרמית בניירות ערך אדם שביצע את התרמית שלא בידיעת הלקוחות  אלא שכתב האישום אינו מתייחס למעילה זו, אלא לסיפור אחר לגמרי שבין המעורבים בו, בעל כורחו יש לציין, גם דוד רובנר המנכ"ל לשעבר של חברת אי.סי.איי. הסיפור שמגולל כתב האישום הוא פשוט: בן טובים מואשמת כי בשנים 1999-2000 ביצעה פעולות של קנייה ומכירה של מניות בשני חשבונות של לקוחות הסניף - אילנה דנקנר ודוד רובנר. 

 הקניות והמכירות הללו, כך נטען, היו מתואמות במטרה להשפיע על שערי מניית שגיא איי.פי.אס וכדי ליצור רווחים בחשבונה של אילנה דנקנר. עוד עולה מכתב האישום כי הנאשמת פעלה ללא ידיעת הלקוחות או מי מטעמם וגם ללא ידיעת הבנק. מכל מקום, היא מואשמת בתרמית בניירות ערך ובעבירה נוספת של מרמה והפרת אמונים כלפי בנק המזרחי. 

 על כתב האישום לא נרחיב את הדיבור, אך נציין כי זו הפעם הראשונה שרשות ניירות ערך והפרקליטות מחליטות להעמיד לדין בעבירות של תרמית בניירות ערך אדם שביצע את התרמית שלא בידיעת הלקוחות. המקרה הקלאסי הוא כאשר אדם פועל בחשבונותיו שלו או של אחרים כדי ליצור רווח לעצמו מפעילות בלתי חוקית בניירות ערך, אלא שבמקרה הזה נטען כי הפקידה פעלה על דעת עצמה. 

 לפתע פתאום מתברר כי בן טובים, שאך לפני חודש עוד עבדה בסניף גבעתיים בטרם גילה מערך הביקורת בבנק שהיא פועלת בחשבונות של לקוחות ללא הרשאתם, נחקרה כבר ברשות ניירות ערך שנה קודם לכן על ביצוע פעולות בחשבונות של לקוחות ללא הרשאתם - חקירה שהניבה בסופה כתב אישום. והשאלה שנותר לברר היא האם הבנק ידע על החקירה המתנהלת נגד בן טובים. אם אכן ידע על כך, הרי יכול היה למנוע את המעילה השניה שהוא מייחס לה. 

 את השאלה הזו הפנינו לדובר הבנק, והתשובה הנחרצת היתה "לא ידענו דבר וחצי דבר". כתב האישום הזה נאמר לנו הוא פרי חקירתה של רשות ניירות ערך שזימנה את בן טובים לחקירה מבלי שהבנק ידע דבר על כך. יתרה מכך, בבנק ציינו כי בדרך כלל הנוהל הוא שמי שמזומן לרשות ני"ע נאסר עליו לספר על כך לאיש, ובן טובים שמרה זאת לעצמה. דובר הבנק סיכם: "אם היינו יודעים על חקירת הרשות נגדה זה באמת היה תמוה, אבל לא ידענו". 

 לגבי המעילה השנייה שמיוחסת לה, בבנק טוענים כי אכן זו התגלתה לפני כחודש וכי העובדת הושעתה באופן מיידי מעבודתה והוגשה נגדה תלונה במשטרה. 

 אולם, למרות ההכחשות הנמרצות של הבנק על כך שידע על הפרשה המוקדמת, ברור כי מישהו מהבנק אכן היה ער לעובדה שמתנהלת חקירה. את התשובה לכך ניתן למצוא בכתב האישום עצמו ברשימת העדים. עד מספר 8 ברשימה הוא שמעון ריין, שהיה מנהל סניף גבעתיים והבוס של בן טובים. 

 מעצם הימצאותו של ריין ברשימת עדי הפרקליטות ניתן להסיק כי אף הוא נחקר בפרשה ולפיכך ידע על חקירתה של בן טובים ועל החשדות נגדה. ניתן לנחש כי ריין, שכמנהל הסניף ידע כי עובדת שלו נחשדת בביצוע עבירות פליליות, לא שמר את המידע הזה לעצמו. 

 סבירה יותר ההנחה שבמקרים בהם נודע למנהל סניף כי עובד שלו חשוד בעבירות של תרמית בניירות ערך ושימוש בחשבונות של לקוחות, הוא לא יחריש ויותיר את העובד בתפקידו, אלא יעביר זאת לממונים עליו וינסה למנוע הישנות המקרה. אבל כנראה שבבנק המזרחי נוהגים אחרת - כדי "לשמור על האינטרסים של לקוחות הבנק", כפי שאמר ויקטור מדינה במסיבת העיתונאים.