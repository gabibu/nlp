מאת אבי נוימן ויפעת שעיה 


 אחת למספר שנים מתעורר אגף המכס והמע"מ ומחליט לקבוע הנחיות לעסקות המתבצעות זה שנים מספר במשק הישראלי. כך קרה בשנת 1998, עת נקבעו הנחיות להתרת תשומות מותרות בניכוי על שימוש בפלאפונים, וכך גם לאחרונה כאשר נקבעו כללי פרשנות לגבי התרת תשומות מותרות בניכוי בידי השוכר בעסקות ליסינג תפעולי. 

 נציין כי עסקות ליסינג תפעולי קיימות במשק שנים רבות ומלוות בפרקטיקה נהוגה לגבי דרכי תביעת התשומות המותרות בניכוי בידי השוכר. ואכן, כפי שקרה בעבר בעניין הפלאפונים, גם לכללים שנקבעו בהוראת הפרשנות 1/2002 של אגף המכס והמע"מ (להלן: הוראת הפרשנות) בעניין פיצול חשבוניות למרכיבי השכרה ותחזוקה קיימת תחולה רטרואקטיווית. 


 ליסינג תפעולי: הפרקטיקה הנהוגה והדין הקיים 


 מחיר עסקת ליסינג תפעולי תומחר על ידי חברות הליסינג לפי שלושה מרכיבים עיקריים: מרכיב השכרת הרכב, מרכיב שירותי התחזוקה והחזר הוצאות רישוי וביטוח על הרכב. הטיפול לצורכי מע"מ, שננקט על ידי חברות הליסינג, היה בדרך של הפרדת החיובים למרכיביהם השונים, כך שלמעשה בוצע פיצול חשבוניות מס בין מחיר ההשכרה לבין מחיר שירותי התחזוקה. לגבי מרכיב הוצאות הביטוח (חובה, מקיף או עצמי) החיוב נעשה בדרך של החזר הוצאות, ועל כן לא הוצאה חשבונית מס בגין מרכיב זה. 

 ככלל, תשומות המיוחסות להשכרת רכב פרטי אינן מותרות בניכוי בידי השוכר. הגדרת "מכר" בחוק מע"מ כוללת גם את המונח "השכרה", ולכן כל התשומות בגין מרכיב השכרת הרכב אינן מותרות בניכוי. זה המקום לציין כי במסגרת רשימת הרכבים הפרטיים לצורכי מע"מ נכללים גם רכבים שבמהותם אינם נחשבים כפרטיים, כדוגמת ה"ואן" לסוגיו ועל כך יש לשים לב. 

 כללי התרת התשומות בידי עוסקים המתקשרים בעסקת ליסינג תפעולי מייקרים למעשה את מחיר העסקה עם חברת הליסינג, עובדה שתצריך בעתיד שינוי בתמחור העסקה 

 לעניין מרכיב שירותי התחזוקה, חברות הליסינג הוציאו בעבר חשבוניות מס נפרדות אשר שיעורן הכולל ממרכיב עסקת הליסינג, עמד בדרך כלל על כ-30%. שיעור ניכוי התשומות הנקוב בחשבונית המס על שירותי התחזוקה נקבע על פי מידת אופן השימוש ברכב הפרטי, דהיינו אם עיקר השימוש ברכב היה עסקי, אזי נתבעו בניכוי 2/3 ממרכיב התשומות המותרות. ואילו אם עיקר השימוש ברכב אינו עסקי - נתבע בניכוי 1/4 ממרכיב התשומות המותרות. 


 הוראת הפרשנות: הבחנה בין "עסקה אופציונלית" ו"עסקה כוללת" 


 הוראת הפרשנות איבחנה למעשה שתי דרכים חלופיות לביצוע עסקת ליסינג תפעולי: האחת "עסקה אופציונלית", והשנייה "עסקה כוללת". 

 "עסקה אופציונלית":  חברת הליסינג מציעה ללקוח לרכוש שירותי תחזוקה כחלופה אופציונלית בתמורה נוספת לעסקת השכרת הרכב. בחלופה זו, הבחירה בהתקשרות עם נותן שירותי התחזוקה הינה בידי שוכר הרכב וזכותו להתקשר עם חברת הליסינג בעסקת השכרה בלבד. 

 "עסקה כוללת":  חברת הליסינג מציעה ללקוח חבילה של שירותים הכוללת השכרת רכב ושירותי תחזוקה המהווים חלק אינטגרלי מעסקת השכרת הרכב. בחלופה זו לא ניתנת האפשרות לשוכר הרכב להתקשר עם חברת הליסינג בעסקת השכרה בלבד. 

 מן הראוי לציין כי מסקירת מספר חוזי ליסינג שנחתמו בעבר עולה כי אין שימוש במונחים של "עסקה כוללת" או "עסקה אופציונלית" כפי שהותוו בהוראת הפרשנות וניתן לכנותם הן כ"עסקה אופציונלית" והן כ"עסקה כוללת", שכן מרבית החוזים כוללים את מרכיב שירותי התחזוקה לצד מרכיב השכרת הרכב, ללא כל התניה חוזית לגבי צריכת שירותי התחזוקה אך ורק מחברת הליסינג. 


 הוראת הפרשנות: כללי התרת התשומות בידי שוכר הרכב 


 להלן כללי התרת התשומות שנקבעו בהוראות הפרשנות: 

 מרכיב השכרת הרכב  :  מס התשומות לא יותר כלל בניכוי בהתאם להוראות החוק והתקנות, בין אם מדובר בעסקה אופציונלית ובין אם מדובר בעסקה כוללת. 

 מרכיב שירותי התחזוקה:  ככל שמדובר ב"עסקה אופציונלית", מס התשומות יותר בניכוי על מרכיבי התחזוקה השוטפת (טיפולים וכד'), תיקונים מכניים שלא במסגרת אחריות היצרן ושירות נהגים, ובלבד שהסכום הכולל המותר בניכוי לא יעלה על 15% מסך החיוב בעסקה (הכולל גם את מרכיב החזר הוצאות עבור אגרות רישוי וביטוחים). 

 ככל שמדובר בעסקה כוללת, הרי שלכאורה אין מקום להתרת התשומות, אולם נקבע בהוראת הפרשנות כי אם ניתן להוכיח, בין היתר, כי העסקה כוללת גם מרכיב של חיוב עבור שירותי תחזוקה, מס התשומות בגין מרכיב זה יותר בניכוי ובלבד שסכומו לא יעלה על 15% ממחיר העסקה. 

 יחד עם זאת, הוראת הפרשנות השאירה פתח לחברות הליסינג להוכיח שיעור גבוה יותר של מרכיב שירותי תחזוקה, העולה על 15% ממחיר העסקה הכולל. 

 מרכיב רישיון רכב וביטוחים:  החזר הוצאות המשולם לחברת הליסינג בגין רישיון רכב וביטוח חובה לא ייחשב כחלק ממחיר העסקה ועל כן לא תחול חבות מע"מ. לגבי פוליסות אחרות: ככל שמדובר בהחזר הוצאות בגין פוליסת ביטוח מקיף שהונפקה על ידי חברת ביטוח על שם השוכר לא תחול חבות מע"מ, ואולם, ככל שמדובר בהחזר הוצאות לחברת הליסינג עבור "ביטוח עצמי" הניתן על ידי חברת הליסינג עצמה תקום חבות במע"מ אך התשומות לא יותרו בניכוי כלל. 


 דיווחים נדרשים והנחיות לפעולה 


 כאמור בפתח דברינו, להוראת הפרשנות תחולה רטרואקטיווית שמשמעותה תיקון דו"חות מע"מ לשנים קודמות, בכפוף לכללי התיישנות שומת התשומות (5 שנים מתאריך הגשת הדיווח החודשי). בהתאם להוראת הפרשנות נקבע כי את הדו"חות המתקנים יש להגיש לתחנות המע"מ לא יאוחר מ-15 באגוסט 2002. דו"חות מתקנים שיוגשו על ידי עוסקים עד לתאריך זה יחויבו רק בהפרשי הצמדה על קרן החוב ללא חיוב ריבית וקנסות. לאור העובדה שששיעור מרכיב שירותי התחזוקה הנהוג בפרקטיקה של עסקות הליסינג הינו גבוה מהשיעור המוצע בהוראת הפרשנות, צפוי כי לא מעט עוסקים יידרשו להחזר תשומות שנוכה ביתר. כך לדוגמה, אם שיעור ניכוי התשומות בעבר עמד על 20% מסך התשומות הכלולות בעסקה (2/3 מתוך 30%), הרי שהעוסק יידרש להחזר תשומות בשיעור של עד 10% על מנת שסך התשומות לא יעלה על 10% (2/3 מתוך 15%), והכל בהתעלם מהמרכיב הביטוחי של העסקה. 

 אמנם, הוראת הפרשנות יוצאת מנקודת הנחה כי המסלול המתקן יהיה חד סיטרי של החזר תשומות שנוכו ביתר, אך לא מן הנמנע כי עוסקים מסוימים שלא תבעו כלל תשומות ב"עסקה כוללת" עשויים להרוויח מהוראה זו ולהשיב לחיקם תשומות מותרות בניכוי (לפחות בחלקן) שלא נתבעו בעבר. 


 אחרית דבר 


 אין ספק כי כללי התרת התשומות בידי עוסקים המתקשרים בעסקת ליסינג תפעולי, כפי שהותוו בהוראת הפרשנות כמפורט לעיל, מייקרים למעשה את מחיר העסקה עם חברת הליסינג, עובדה שתצריך בעתיד שינוי בתמחור העסקה. 

 יתרה מזאת, השיוך של מרכיב ה"ביטוח העצמי" למחיר עסקת השכרת הרכב, לצד אי התרת התשומות בגין מרכיב זה בידי העוסק צפויה להביא להעדפת פוליסות ביטוח חדשות באמצעות חברת ביטוח על פני פוליסת ביטוח עצמי של חברת הליסינג. בכל מקרה, על כל העוסקים שביצעו עסקות ליסינג תפעולי בעבר להיערך בהתאם לכללים שהותוו בהוראת הפרשנות.