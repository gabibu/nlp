אחרי יום המסחר אתמול, הציפיות לאינפלציה, כפי שהן נגזרות מהפרשי התשואות בין איגרות החוב צמודות המדד לאיגרות החוב הלא צמודות, התקרבו עוד יותר לרמה ששררה לפני הורדת הריבית בדצמבר - כ-2%. 

 אז אם בנק ישראל הצליח להחזיר את הציפיות לרמה הנמוכה ששררה אז ונמצאת בגבולות יעד האינפלציה שנקבע על ידי הממשלה, האם זה הזמן להוריד את הריבית? אולי זה אפילו הזמן להוריד את הריבית לרמה ששררה לפני ההורדה ההיא - 5.8%? 

 הפרשי התשואות בשוק ההון הם אומנם מדד חשוב ביותר לציפיות לאינפלציה, אבל הם אינם המדד היחיד. מדד נוסף הוא תחזיות האינפלציה של הגופים והחזאים המובילים במשק - לא בהכרח בגלל הדיוק שלהם, כי אם בעיקר בגלל השפעתם על קבלת ההחלטות במגזר העסקי. 

 תחזיות האינפלציה של הגופים והחזאים האלה לשנה הקרובה עדיין גבוהות מאלה הנמדדות בשוק. לפיכך, הציפיות הנמדדות בשוק מהוות, לפחות לגבי חלקים מסוימים מהסקטור העסקי, אומדן חסר. זאת סיבה אחת לא למהר ולהוריד את הריבית. 

 יש עוד. כשכלכלני בנק ישראל החליטו להעלות את הריבית לאחרונה, הם הסתכלו על שני מדדים נוספים: ההתפתחות בשוק המט"ח ועקום התשואות בשוק איגרות החוב. 



 בנק ישראל, כפי שאמר הנגיד כמה פעמים, אינו מתעניין ברמת שער החליפין. מה שיותר מעניין אותו הם השינויים בשערים: אם יש פיחות מתמשך ונראה שהמשקיעים אינם יודעים מתי ייעצר, יש בכך אינדיקציה לסכנה ליציבות המחירים ולכן הדבר מקשה על הורדת ריבית ואף דוחף בכיוון של העלאת ריבית. 

 גם מעקום התשואות ניתן ללמוד על תחושת היציבות בשווקים: ככל שהשיפוע של העקום הוא חיובי וגבוה יותר, כך הוא משקף סיכוני תשואה המתבטאים בתשואות הגבוהות יותר הנדרשות על טווחי ההשקעה הארוכים יותר. לפיכך, ככל שעקום התשואות נעשה שטוח יותר, הדבר מעיד על היעדרם או רמתם הנמוכה של סיכוני שוק נתפשים. 



 הציפיות לאינפלציה ירדו בחוזקה, אם כי קשה עדיין לומר שירדו לרמה ששררה לפני גל הפיחותים הנוכחי - אינדיקציה חיובית אחת; כאשר מסתכלים על שוק המט"ח רואים ייסוף ואולי אפילו ניצני מגמה של התייצבות - אינדיקציה חיובית שנייה; ובשוק האג"ח ניכר בהחלט מיתון של שיפוע עקום התשואות - עוד אינדיקציה חיובית; אז האם זה הזמן להוריד ריבית? 

 הבעיה עם התמונה הניבטת היום משוק האג"ח ושוק המט"ח היא שהיא עלולה להתברר כדינאמית כלומר עדיין לא ברור אם השוק הגיע למצב יציב (steady state) - התנאי ההכרחי להורדה בריבית. 

 רק אחרי שהציפיות לאינפלציה - בשוק ההון ושל החזאים השונים - יתייצבו לאורך זמן ברמה הקרובה ל-2%; רק אחרי שיהיה ברור שהפיחותים נגמרו וששער החליפין נותר פחות או יותר קבוע לאורך זמן; ורק אחרי שהשיפוע של עקום התשואות יישאר שטוח לאורך זמן; רק אז בנק ישראל יוכל להרגיש בנוח ולהוריד את הריבית. 

 כשהוא יעריך שהציבור מאמין שהוא חזר לשלוט במחירים וששיקם במידה ניכרת את אמינותו, כשהממשלה תבצע את הקיצוצים הנדרשים בתקציב ותפנה את המשאבים הדרושים לסקטורים שבהם התשואה היא הגבוהה ביותר, ובוודאי שאם המצב המדיני ישתפר - אז כבר לבנק ישראל כבר לא תהיה ברירה אלה להוריד ריבית.