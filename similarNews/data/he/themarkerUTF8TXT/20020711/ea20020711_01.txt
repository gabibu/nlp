מי שקורא הבוקר את העיתונות הכלכלית מתרשם בוודאי שהעסקה למכירת בנק דיסקונט ניו יורק היא דבר סגור, להוציא אולי זהות הקונה.  בנק הפועלים (  פעלים  [10]  : ת"א)  פתח את המערכה,  בנק לאומי (  לאומי  [11]  : ת"א)  הצטרף ועכשיו גם קבוצת ספרא מתעניינת - והנה לנו מכרז רב משתתפים שיביא למקסום התמורה. מצד הרשויות, נכתב כי המפקח על הבנקים נתן לבנק הפועלים את הסכמתו להמשך המו"מ, ואילו באוצר כבר חוככים ידיים לקראת הכספים שהם צפויים לקבל, אם על ידי מס הכנסה ואם על ידי תשלום הדיווידנד. 

 אבל מכירת דיסקונט ניו יורק לבנק הפועלים היא עסקה לא טובה. היא לא טובה למדינה, היא לא טובה לענף הבנקאות, היא לא טובה לבנק הפועלים, והיא בעיקר לא טובה לבנק דיסקונט. מאחר שבפיקוח על הבנקים יודעים היטב מהם חסרונות העסקה, סביר להניח שאחרי כמה שבועות של לימוד ובדיקה יועברו   המסרים לבנק דיסקונט, ובסופו של דבר הבנק יתעשת וייסוג מהמכירה. 

 לכאורה, יש לבנק דיסקונט סיבות טובות למכור את הבנק. לאחר המחיקות העצומות שביצע בשנים האחרונות בשל ההלוואות המוזרות שהעמיד במהלך שנות ה-90 לענפי הנדל"ן ותיירות, מצא את עצמו הבנק על גבול מגבלת הלימות ההון ובלי יכולת להמשיך לעסוק בעיסוקו המרכזי - העמדת אשראי ללקוחות. מה יותר פשוט, אם כך, מאשר למכור את הנכס הטוב ביותר של הבנק ולשפר בן לילה את מצבו הפיננסי? אולם, אם בכל זאת יימכר הבנק - יקרה בדיוק ההיפך. 

 ראשית - התמורה. אם יימכר הבנק, יתברר מהר מאוד כי רוב הכסף לא יישאר בדיסקונט. חלק ילך למס הכנסה, וחלק אחר יועבר לבעלי הבית בצורת דיווידנד - ממשלת ישראל, השולטת בבנק, זקוקה היום יותר מאי פעם למזומנים, והיא לא תהסס לקפוץ על המציאה. "זו הפרטה", ימהרו להסביר בממשלה. 

 שנית - הכסף הגדול. ימי ההיי-טק העליזים הוכיחו לכולם שכל גוף שנהנה מתחושה של עושר, למשל כתוצאה מהנפקה או מכירת נכס, מתנהל באופן בזבזני ולא כלכלי - והסיכון הגדול הוא שזה בדיוק מה שיקרה לבנק דיסקונט, ארגון ללא פיקוח של בעל בית, שהתנהג ממילא כ"רכוש נטוש". כבר היום סובל דיסקונט מוועד העובדים המיליטנטי ביותר במערכת הבנקאית, והם בוודאי ידרשו ואף יקבלו את ליטרת הבשר שלהם מתוך תמורת המכירה. בהנהלת הבנק הסבירו פעמים רבות שחוזי העבודה הקיבוציים הקשוחים של העובדים מכבידים על הניהול, מחייבים את הבנק להתייעץ עם הועד בכל מהלך מרכזי ומונעים ממנו לפטר עובדים לא יעילים. 

 גם לעסקים השוטפים זו יכולה להיות בעיה: לאחר שנים של רעב, יפתחו קציני האשראי את היד, ימשכו לקוחות מבנקים אחרים ויעמידו להם אשראי נדיב. אלא שבמצב הכלכלי הנוכחי, ישנו חשש גדול שהלקוחות יהיו בעייתיים והתנאים יהיו נדיבים מדי  אף אחד לא מבטיח שבנק דיסקונט והנהלתו יידעו מה לעשות עם הכסף הגדול שיפול עליהם  . 

 שלישית - בלי ניו יורק, בנק דיסקונט יהפוך לבנק קטן, שולי ומסוכן. עם תיק האשראי הגרוע במערכת ועובדים יקרים ובעייתיים, הבנק בניו יורק הוא עוגן היציבות של דיסקונט, מקור אמין ויעיל של הכנסות, הון ולקוחות טובים. בלעדיו, יאבד הבנק לא רק את ההון ואת זרם ההכנסות מרווחים, אלא גם את הקשר עם אלפי תושבי חוץ יהודים אשר עובדים עם הבנק בניו יורק ועם הבנק בארץ. 

 בין אם יהיה זה בנק הפועלים ובין אם יהיה זה בנק לאומי שיקנה את דיסקונט ניו יורק - אין ספק שהקונה יפנה מיד ללקוחות הבנק ויציע להם להעביר גם את החשבון שלהם בארץ לבנק שלו. בטווח הקצר אולי יהיה לדיסקונט קצת כסף בקופה, אבל בטווח הבינוני הוא יאבד את הלקוחות הטובים ביותר שלו, אלה שהיו אתו עשרות שנים, ובעיקר - את כרית היציבות האחרונה שנשארה לו. בלי תושבי החוץ וחשבונות הפת"ח שלהם, בלי שום נוכחות ויכולת מתן שירותים בחו"ל (למעט ניו יורק כל הפעילות של דיסקונט בחו"ל זניחה), לא יהיה לדיסקונט הרבה מה להציע. 

 מעבר לשיקולים של דיסקונט עצמו, גם למערכת הבנקאית ולמדינה אין בשורה בעסקה. אם הבנק יימכר לפועלים או לבל"ל, הריכוזיות במערכת, שכבר עתה היא גבוהה מדי, רק תלך ותגדל. אם הפועלים יקנה את הבנק, הרי שהלימות ההון שלו, הנמוכה ממילא, רק תהיה גרועה יותר, כי כל תיק האשראי של דיסקונט ניו יורק יצורף אליו, וכל זה עוד לפני שהבנק מצא מקורות למימון העסקה. 

 לבנק לאומי אין אמנם את בעיות הלימות ההון של הפועלים, אבל אם הוא יהיה זה שיקנה את דיסקונט ניו יורק, ייווצר מצב שבו עיקר נכסיו של לאומי נמצא בחו"ל  אם בנק לאומי יהיה זה שיקנה את דיסקונט ניו יורק, ייווצר מצב שבו עיקר נכסיו נמצא בחו"ל  - וזהו תסריט שמדיר שינה מעיני המפקח על הבנקים. רק לפני פחות מעשור, בתחילת שנות ה-90, פשט בנק לאומי בניו יורק את הרגל כתוצאה מהלוואות עלובות שנתן ללקוחות, והחברה האם בישראל נאלצה להזרים לו קרוב לחצי מיליארד דולר כדי להציל אותו - סכום שהיה אז כה גדול שהוא השפיע על יתרות המט"ח של המדינה. 

 בעקבות הביצועים הגרועים של הבנקים הישראלים בחו"ל, חייב הפיקוח על הבנקים באמצע שנות ה-90 את כל הבנקים לסגור ולצמצם את הפעילות שלהם בחו"ל: השלוחות של הבנקים בקנדה, סניפים של בנק הפועלים בארה"ב (למעט ניו יורק), הסניף של בל"ל בהונגריה - כולם נסגרו. אם בל"ל יקנה את דסקונט ניו יורק, וימזג לתוכו את בל"ל ארה"ב, ייווצר בנק ענק עם הון עצמי של יותר מ-800 מיליון דולר - בנק שאם, חלילה, יסתבך, כמו לפני 10 שנים, יוכל להפיל איתו את כל קבוצת בל"ל. 

 הטיעון לפיו אין לבנק דיסקונט ברירה מלבד למכור את השלוחה בניו יורק, אינו מדויק. גורמים בכירים במערכת הבנקאית טוענים כי במקום למכור את הנכס האיכותי ביותר, יכול דיסקונט למכור את הבנק למשכנתאות, ובעיקר את בנק מרכנתיל, שני נכסים שניתן לקבל עליהם כ-200 מיליון דולר - סכום שיוכל לעזור לבנק לעבור בזהירות את 2-3 השנים הקרובות מבלי להפוך לבלתי רלוונטי. 

 "העסקה הזו לא צריכה לצאת לפועל", אמר לנו גורם בנקאי בכיר, שמכיר היטב גם את שיקולי בנק ישראל. "אלא אם כן למישהו יש שיקולים זרים, או שהתהליך יצבור תאוצה כתוצאה מהתערבות של אנשי האוצר, ולא ניתן יהיה לעצור אותו". 


 קישורים נוספים 
 מתגוששים על פרת המזומנים של דיסקונט  [12] 

 ג'וזף ומואיז ספרא הצטרפו למאבק על רכישת השליטה באי.די.בי ניו-יורק  [13] 

 הפיקוח נתן הסכמתו למו  "  מ שמנהל הפועלים לרכישת דיסקונט ניו יורק  [14] 

 בל  "  ל יוצא נגד הפועלים: יגיש הצעה נגדית לרכישת השליטה בדיסקונט ניו יורק  [15]