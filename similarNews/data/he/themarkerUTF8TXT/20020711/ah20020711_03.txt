לאחרונה הורגלנו לחשיפות יומיומיות של מעילות שמבוצעות על ידד פקידי בנקים, כאשר הגדולה מכולן כמובן מיוחסת לאתי אלון  בבנק למסחר (  מסחר  [10]  : ת"א)  . לפני ימים אחדים הצטרפה גם פרקליטות מחוז הצפון לחגיגת כתבי האישום בגין מעילות, אך הפעם במוקד הפרשה לא עומד בנק אלא חברה ציבורית הנסחרת בתל אביב - חברת  סי.אי סיסטמס (  סיאי  [11]  : ת"א)  , הפועלת בתחום האלקטרו אופטי ונמצאת בבעלות רוברט בוקוולד ודריו חביב. 

 המדובר בפרשת מעילה של חשב החברה, הראל מלמד, במשך 5 שנים מ-1995-2000, במהלכה הוא גנב מהחברה כ-9 מיליון שקל. כתב האישום שהוגש על ידי עו"ד שילה ענבר, סגנית בכירה בפרקליטות מחוז צפון לפני ימים אחדים, בביהמ"ש המחוזי בנצרת, מגולל את דרך הפעולה של החשב מיומו הראשון בחברה. 

 כתב האישום מפרט תשעה אישומים שונים, מהגשתם של קורות חיים פיקטיוויים כשביקש להתקבל לעבודה, דרך הסתרת עונש מאסר בעבודות שירות ממעבידיו, רכישות פרטיות בכרטיסי אשראי, גניבת כספים דרך חברות השקעה ובאמצעות משרד עורכי דין אמריקאי, זיוף הסכם העבודה שלו ושיבוש הליכי משפט. מכתב האישום עולה גם כי הראל נטל את הכספים שהוציא מהחברה לכיסו ורכש באמצעותם נכסי נדל"ן בארץ ובחו"ל, ועוד. 

 האישום הראשון, כאמור, מתייחס לקורות החיים ששלח הראל לחברה ובהם ציין כי הינו רואה חשבון מוסמך, בעוד שלמעשה מעולם לא הוסמך לראיית חשבון. עוד נטען כי הוא מסר למעסיקיו החדשים פרטים כוזבים לגבי נסיונו, ובין היתר טען כי שימש כסגן חשב רשות השידור, דבר שלא היה נכון. 

 מכתב האישום עולים 9 אישומים שונים הכוללים מהגשת קורות חיים פיקטיוויים כשביקש להתקבל לעבודה, הסתרת עונש מאסר בעבודות שירות ממעבידיו, רכישות פרטיות בכרטיסי אשראי, גניבת כספים דרך חברות השקעה וזיוף הסכם העבודה שלו 


 הראל נקרא אל הדגל 


 באישום השני נטען כי בשנת 1997 נגזר דינו של הנאשם בת"פ שהתנהל כנגדו בבית משפט השלום בחיפה והוא נדון לשישה חודשי מאסר בעבודות שירות. הראל לא יידע את מעסיקיו על התיק והעונש, ועל מנת להסביר את הצורך להיעדר מהעבודה בעת ביצוע עבודות שירות הוא סיפר למנכ"ל החברה את הסיפור כוזב הבא: 

 חברו ליחידה מובחרת בה הוא משרת במילואים נהרג בתאונה ומשרד הביטחון פנה אליו וביקש ממנו להחליפו בעבודה, ולפיכך הוא הגיע להסדר עם היחידה לפיו כל יום הוא ישרת ביחידה חצי יום, ואת החצי השני הוא ימשיך לעשות במקום עבודתו. 

 הראל, כך נטען, הציע למנכ"ל דאז, נחום שי, כי החברה תמשיך לשלם לו את שכרו באופן מלא, ותחייב את משרד הביטחון עבור העסקתו ביחידה המיוחדת. המנכ"ל הסכים לסידור. 

 בדצמבר 1997, כך נטען, ביקש הראל להפיק לו בחברה חשבונית על סך 35 אלף שקל עבור משרד ראש הממשלה עבור עבודתו כביכול עבורם. החשבונית הזו לא הוגשה מעולם למשרד ראש הממשלה ולא שולמה אלא נותרה בידיו של הראל. 

 במקביל, הפיק הראל עבור החברה תחשיב שכר עבור השעות שעבד, כביכול, עבור משרד הביטחון, וקיבל במרמה סך של כ-22 אלף שקל ברוטו מדי חודש במשך 5 חודשים. 


 כרטיסי אשראי וחברות השקעה 


 אישום נוסף מתייחס לשימוש שעשה הראל בכרטיסי האשראי של החברה. על פי הנטען, רכש הראל באמצעות שני כרטיסים שעמדו לעובדי החברה תכשיטים, מצלמות וריהוט בסכום כולל של כ-403 אלף שקל. 

 שני אישומים מתייחסים לגניבת כספים של הראל באמצעות חברות ההשקעה בטוחה (היום אילנות בטוחה) ואופק. הנאשם, בהיותו חשב, היה מורשה לחתום על מסמכים המורים לחברות ההשקעה בהן נוהלו תיקי השקעות של החברה לבצע פעולות בתיקים. 

 כך, במהלך עבודתו בחברה ביצע הראל, כך נטען, פעולות שונות שהוציאו מתיקי ההשקעות הללו כספים לכיסו הפרטי. דרך פעולתו של הראל כללה החתמת מורשי חתימה בחברה על הוראות משיכת כספים מחשבונות החברה הבת בארה"ב, לטובת תיקי ההשקעות בבטוחה ובאופק. 

 לאחר מכן משך הראל את הכספים מאופק ובטוחה לחשבונותיו האישיים. בדרך זו הוציא הראל על פי הנטען סכום כולל של כ-6.3 מיליון שקל. 

 דרך נוספת של הוצאת כספים היתה באמצעות משרד עורכי הדין האמריקאי "פארקר דיורי והאפט". הראל, כך נטען, נעזר בפירמה זו לצורך שירותים משפטיים בארה"ב וניהל במשרד חשבון נאמנות. 

 במקרים אחדים זייף הראל את חתימת מורשי החתימה בחברה והורה להעביר כספים מחשבונות החברה בחו"ל לחשבון הנאמנות שבמשרד האמריקאי. בדרך זו הוציא הראל כ-525 אלף דולר ששימשו אותו על פי הנטען לרכישת 3 דירות פרטיות בניו יורק. 

 כדי להסתיר את פעולותיו אמר הראל כי החברה הבת רכשה חלפים או ביצעה פעולות שבגינן עליה לחייב את החברה האם, ולעתים אף הפיק תעודות חיוב פקטיביות. 


 זיוף הסכם העסקתו של הראל 


 שלושה אישומים נוספים מפארים את כתב האישום. האחד מתייחס לזיוף הסכם העסקתו של הראל. ביוני 1999 נטען כי הראל הורה לחשבת השכר של החברה להדפיס לו טיוטת הסכם עבודה, לפיה יועלה שכרו ל-25 אלף שקל בחודש ברוטו במקום כ-18 אלף ברוטו. 

 הראל זייף את חתימת המנכ"ל וחותמת החברה, ומסר את ההסכם לחשבת השכר. כתוצאה מכך החלה החברה לשלם לו משכורת עודפת בסך של כ-60 אלף שקל  לאחר מכן, נטען כי הראל זייף את חתימת המנכ"ל וחותמת החברה, ומסר את ההסכם לחשבת השכר והורה לה לפעול על פי ההסכם. כתוצאה מכך החלה החברה לשלם לו משכורת עודפת בסך של כ-60 אלף שקל. 

 האישום השני מתייחס לזיוף אישור מאילנות בטוחה שנועד לכסות על עקבות המעילה ועל משיכת יתר שביצע הראל בטעות, ואשר התגלתה בראשית 2000 על ידי המבקר החיצוני של החברה. 

 אישום שלישי מתייחס לפעולות שביצע הראל לאחר שנחשפו בהדרגה מעשי המרמה שלו ונפתחה כנגדו חקירה משטרתית. 

 על פי הנטען, הכין הראל מסמך פיקטיווי שנשא כותרת - נספח לחוזה עבודה, אשר נערך כביכול בשנת 1995 ולפי תוכנו הטיל עליו המנכ"ל של החברה דאז את הטיפול במספר פרויקטים סודיים עליהם הוא מדווח למנכ"ל בלבד. בתמורה לפרויקטים אלו היה אמור הראל לקבל, כך נטען בנספח, 2.8 מיליון דולר - הסכום הקרוב לסכום שנטען כי גנב מהחברה. הראל, כך נטען, זייף את חתימת מנכ"ל החברה על המסמך, ואף שידל את עו"ד עומר גזאווי מחיפה לאשר בחתימתו כי המסמך נחתם על ידי המנכ"ל בפניו. 

 הראל, נטען, זייף מסמכים נוספים ושידל את גזאווי לאשרם והכל כדי ליצור מצג שקר, כאילו לא גנב מהחברה. מסמכים אלו הוא אף צירף לכתב הגנתו בתביעה אזרחית שהגישה כנגדו החברה ובתביעה שכנגד שהגיש כנגדה. בקיצור, הראל הצליח לשטות בחברה ובמנהליה במשך 5 שנים תמימות עד שהתגלו מעשיו, וגם זאת כנראה רק בגלל רשלנותו.