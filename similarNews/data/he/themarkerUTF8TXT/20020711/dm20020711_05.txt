מנהלי יאהו הבינו את האמת המרה: EBITDA הפכה מילה גסה, GAAP היא מילת היום. למזלה של החברה, המנכ"ל טרי סמל השכיל להכניס אותה לתחומים רווחיים דיים כדי לפצות על עוגמת הנפש של תחום הפרסום, והיא רשמה רווח נקי של 21.4 מיליון דולר טבין ותקילין, ותזרים מזומנים חיובי לפי כללי החשבונאות המקובלים. הכנסותיה צמחו ב-25% ל-225.8 מיליון דולר. בקופת המזומנים שלה נמצאים כמיליארד וחצי דולר  ואין לה חובות. יוהו יאהו? לא בדיוק. 

 עם ציפיות לרווח EBITDA (אין מנוס, מסתבר) של 140-150 מיליון דולר על הכנסות של 870-910 מיליון דולר, נסחרת יאהו במכפיל של 48 ויותר. על הרווח הנקי, אם ניקח בחשבון שברבעון הראשון רשמה הפסד של 53 מיליון דולר, המכפיל שלה צפוי לעלות על 70. על ההכנסות היא נסחרת במכפיל של 8. אכן כן, מניית יאהו יקרה, אולי לא כמו שהיתה בשיאה, כשהחברה נסחרה בשווי שוק של 150 מיליארד דולר. אבל היום לאף אחד אין אשליות שממעצמת יאהו נותר רק לוגו יפה שמסמל תקופה מסחררת חושים, ובמציאות האפורה מדובר בחברה שמגלגלת מחזור של עסק בינוני עד קטן, עם שולי רווח לא מרשימים. 

 בחינת המספרים חושפת כי יאהו גרפה את מרבית הכנסותיה מאתר הדרושים HotJobs.com, אותו רכשה בדצמבר ב-436 מיליון דולר במניות ובמזומן. בניכוי הכנסות הוטג'ובס היתה יאהו מדווחת על צמיחת הכנסות של 11% לעומת שנת 2001. 

 40% מהכנסות יאהו הגיעו מתשלום דמי מנוי, דמי רישום ועסקאות מסחר - נתון המלמד כי תלותה של יאהו בפרסום הולכת ויורדת. הכנסות יאהו מפרסום אכן ירדו במהלך הרבעון ב-4%, אולם החברה צופה שיפור בשל ביקוש גבוה בתחום הפרסום הפיננסי ומודעות המופיעות בתוצאות חיפוש. כתוצאה מכך ראתה החברה התייצבות בתמחור המודעות, ויאהו הקטינה את מלאי הפרסום שלה. החברה הסתייעה בהצלחותיה כדי להעלות את תחזית ההכנסות שלה לשנה הנוכחית. 

 מניית יאהו עדיין יקרה למרות הנפילה 

 בסופו של דבר, הסתירה בין כוחה העסקי של יאהו להשפעתה התרבותית היא זו העומדת ביסוד המחיר הגבוה של המניה. מאות מיליוני גולשים בעולם מכירים את יאהו, גולשים ליאהו, נעזרים ביאהו. הפרסום האדיר הזה איננו מטבע עובר לסוחר ביום שבו ההייפ נגמר, כך גילו רבות מחברות המדיה המקוונות, שחלקן הגדול כבר לא נמצא עימנו. 

 לפי כל אמת מידה מקובלת, של כלכלה ישנה ושל כלכלה חדשה, מניית יאהו נסחרת במחיר מופרז. המחיר הזה מלמד שעדיין יש מי שמוכן להמר הרבה מדי על מעט מדי, ואולי הוא מלמד שלשוק יש הרבה מה להפסיד לפני שיתפוס כיוון הפוך. מעבר למתחם של יאהו, נמצא אופק שלם, של שוק שמגלם עתה את תמונת הראי של השוק בתקופה שלפני 1999. אז מעטים האמינו שהשוק ימשיך לעלות, היום הרבה לא מוכנים להאמין שהוא ימשיך לרדת.