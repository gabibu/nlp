האם ייתכן שאנליסט עלום שם מפורטלנד שבאורגון יפיל את מנייתה של חברת  צורן (  ZRAN  [10]  : NASDAQ)  הישראלית? אם תשאלו את צורן, הסיבות לנפילת המניה אתמול בכ-13% במחזורים הגבוהים פי 9 ויותר מהממוצע הוא דו"ח שפירסם האנליסט ג'וזף טו מבית ההשקעות האמריקאי Pacific Crest, בו ציין כי המחיר הממוצע של שבבים ל-DVD ירד בכ-15% השנה, במיוחד בסין. אלא מה, מי שקורא את הדו"ח רואה שלמעשה אין בו חדשות כלשהן - לא טובות ולא רעות לגבי צורן. 

 יצחק שנברג, סגן נשיא בכיר בחברה לפיתוח אסטרטגי ועסקי, אפילו יהיה מוכן לומר לכם שמדובר ב"אנליסט חובבן", שלא הבין נכון את המספרים. "אין לי הסבר לירידה במחיר המניה, השוק עצבני - זה כל מה שאני יכול לחשוב עליו", אמר לנו שנברג אתמול, "אם היה לנו מה להודיע היינו עושים זאת. לא פירסמנו אזהרת רווח וזה אומר הכל". 

 השוק כבר תקופה ארוכה לא עושה סימנים של התלהבות מהביצועים הכספיים המרשימים של צורן, שמצליחה לצמוח מרבעון לרבעון ולהציג רווחיות בלתי מעורערת, או מהתחזיות האופטימיות להמשך. אפילו היום, כאשר המניה נמצאת במכפיל של 27 על בסיס הרווחים הצפויים ל-2002 (62 סנט בממוצע למניה), האנליסטים אומרים כי היא מתומחרת ביתר לעומת מתחרותיה, גם בבחינת מכפיל מכירות. 

 השוק, בינתיים, לא חושב שעל המניה להיסחר בפרמיה לעומת מתחרותיה. וכך, מאז השיא של המניה ל-52 השבועות האחרונים שנקבע באפריל האחרון, הנייר איבד כ-50% מערכו וזאת על אף שחדשות שליליות לא נשמעו מכיוון החברה או מכיוון מתחרותיה הצמודות, כמו למשל ESS. להיפך - צורן ו-ESS עמדו בתחזיות לרבעון הראשון של השנה ושידרו אופטימיות להמשך. זאת ועוד, ESS כבר הספיקה להעלות לפחות פעמיים את התחזיות לקראת הרבעון השני של 2002. 

 מניית צורן מתחילת השנה 


 כרסום במחיר הממוצע של DVD 


 אם כך, מה היה בדו"ח של פסיפיק קרסט, שמשרדיה בפורטלנד, בוסטון וסיליקון ואלי, שהוביל לדברי צורן ואנליסטים המכסים אותה למפלה כזו אצל צורן ולירידה של יותר מ-6% במניית ESS במחזורים ערים? 

 ובכן, מעבר לאזהרות של טו מירידת המחירים הממוצעים של שבבים ל-DVD הוא אומר כי "הכרסום במחירים הממוצעים של השבבים הוא מאתגר עבור צורן בכל הנוגע לעמידה בתחזיות שלנו ל-2002 למשלוחי מכשירי DVD". יחד עם זאת, טו אומר כי צורן חשופה פחות מ-ESS לירידה במחירים הממוצעים של השבבים, לאור החוזק שלה ביפאן (בהערת אגב נציין כי הדו"ח על ESS נראה זהה לזה של צורן, אולם בכל מקום בו היתה אמורה להופיע "צורן", מופיעה בו "ESS"). 

 העלייה במחירים הממוצעים של שבבי ה-DVD, אומרים בפסיפיק קרסט, תתחיל ברבעון הראשון של 2003, ולאור זאת, המחצית הראשונה של השנה הבאה תתאפיין בתחרותיות הולכת וגוברת. "אנחנו מודאגים מהירידה במחירים", אומר טו, "אבל מאמינים שהחברה תעמוד בתחזיותינו ואף תעקוף אותן", אומרים בבית ההשקעות. התחזיות שלהם מדברות על הכנסות של 32.4 מיליון דולר ברבעון ורווח של 10 סנט למניה - או 2.7 מיליון דולר. 


 טו "חובבן"; הנהלת צורן תגיע לכנס של פסיפיק קרסט 


 אם כך, למעשה, אין בדו"ח הנוכחי חדשות רעות על צורן או חדשות כלשהן. מדוע? ובכן, גם החברה עצמה דיברה על ירידה צפויה במחירי שבבי ה-DVD למכשירים סטנדרטיים השנה של 10%-15% - בשוק שמהווה 70% מהכנסותיה. כך שאם הנפילה אתמול לא גילמה חששות אחרים אלא רק את אלה הקשורים לירידת המחירים - היא נראית על פניה לא מוצדקת. למעשה, מנתונים שהיא מספקת, עולה כי בחמש השנים האחרונות ירדו מחירי ה-DVD בעולם בכ-75%, ומחירו של מכשיר ממוצע בארה"ב הוא כיום כ-130 דולר. 

 רובין נזרזדה מסלומון סמית ברני מיהר אתמול לשגר מסר מרגיע למשקיעים והעלה את ההמלצה למניה מ"נייטרלי" ל"קנייה", לאור הוולואציה הנמוכה אליה הגיעה. הוא מציין כי לפי נתונים של מכירות DVD, הרי שהם קפצו ב-50% מאז תחילת השנה, ונראה כי גם העוגה גדלה וגם חלקה של צורן בה. מחיר היעד של צורן עומד אצלו על 28 דולר - גבוה בלא פחות מ-75% ממחיר המניה היום, והוא נשמע בטוח ביותר בביצועיה של החברה שנמצאת על הגל מבחינה פיננסית כבר מספר רבעונים רצופים. 

 ב-12-14 לאוגוסט יקיים בית ההשקעות הקטן פסיפיק קרסט פורום טכנולוגי בקולורדו, בו יקחו חלק גם לוי גרצברג, מנכ"ל צורן, וקארל שניידר, סמנכ"ל הכספים שלה. לא בטוח שאחרי שכינו אתמול בצורן את האנליסט טו כ"חובבן", הם ישושו להגיע לכנס. ככלות הכל, גם את ויקטור הלפרט מסלומון סמית ברני כינו לא אחת בצורן כחובבן ונקלעו עימו לוויכוחים שקיבלו במה גם בעיתונות, עד שהלפרט הפסיק לכסות את החברה. 

 נזרזדה, שסייע לו בכיסוי עד אותה נקודה, נכנס במקומו ובצורן אומרים היום שנזרזדה (שאף ביקר בישראל מספר שנים במסגרת תוכנית חילופי סטודנטים) הוא האנליסט שמבין אותם טוב מכולם ומכיר את הטכנולוגיה בצורה טובה. עם המלצת "קנייה" נלהבת, הפרגון נראה אך טבעי. 


 קישורים נוספים 
 מניית צורן נחתכה ב-12% במחזורי מסחר גבוהים; סגן נשיא בחברה: לא פירסמנו אזהרת רווח וזה אומר הכל  [11]