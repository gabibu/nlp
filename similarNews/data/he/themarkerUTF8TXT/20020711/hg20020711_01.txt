ושוב בא הקיץ ועמו מיחזור - סליחה, מחזור חדש של פרסומות קלילות, צוננות ומרעננות אל מול החום הכבד והלחות האיומה של השוק. סקירה קצרה של היצירות מזכירה את בגדי הקיץ הקלילים והלא מורגשים, כמו תחתוני החוטיני הלבנים: טהור ומינימליסטי אמנם, אך עדיין בעוכרינו. 

 כך, למשל, נולד שילוט החוצות החדש של נביעות, שנועד בשביל הגוף והנשמה. כל כך קליל ואוורירי שכמעט לא מבחינים בו. כל כך בסיסי וטהור שכמעט לא מורגשת נחת זרועו של הסטודיו. מדובר בקמפיין כה רוחני עד כי הוא מורגש אך ורק בתת המודע, וחוזר לשדר אליך כשאתה עומד במרכול ומתלבט איזה מים לרכוש. או אז, משתלט עליך האימפקט העצום שלו, ובאותו הרגע ברור לך לגמרי שנביעות הוא המוצר שברצונך להעניק לגוף ולנשמה. 

 ואם בעידן הגוף והנפש עסקינן - עומד הקמפיין החדש של פריגת על גשר, ליד השלט של נביעות, ואומר "תבוא טבעי". עוד שורה מוחצת שמתחברת היטב לרוח התקופה הפוסט-פוסט-פוסט-וודסטוקית, שעוברת, כמובן, על כולנו. הבה נצאה לכרמים, נצבע את מפעלי ים המלח בצבעים, ונאזין לתקליט ישן וטוב של צביקה פיק מהמחזמר המצמיח - שיער. אין ספק שמסרי אהבה ושלום הם נחמדים, אבל העיתוי  מפוספס מעט, שכן מלחמות תופסות עכשיו חזק בשוק. 

 אחת מהמלחמות המסוקרות והפופולריות ביותר היא מלחמת היוגורטים, שגם בה, כמו במלחמת פפסי נגד קוקה קולה, מדובר במערכה של כחולים מול אדומים. 

 ביופלה ממשיכים לעשות מטעמים פרסומיים מקונספט גדול, שדווקא האדפטציה שלו למוצרי הדיאט היא הענקית האמיתית, ונכס מותגי שלימים יהפוך לסמל, ממש כפי שהפך פרצופה של "דודה ג'מיימה" מהפנקייקים הנמכרים ביותר באמריקה, לחותמת מותגית. 

 העניין המצער ביותר הוא שכל המהפכה הזו מתרחשת תחת קרניה היוקדות של השמש, כשבצלה יושבת דוגמנית חיוורת ואנורקטית ומנסה לגנוב משאית של דנונה (כי פשוט אין להשיג בחנויות). ואף על פי כן, אין לדנונה מה לדאוג.  עוד שלושים שנה דנונה יוכלו לנכס לעצמם את סמל המאמא של יופלה, או את הלשון, או אולי אפילו אם יהיה להם מספיק אומץ - את הצבע האדום  עוד שלושים שנה הם יוכלו לנכס לעצמם את סמל המאמא של יופלה, או את הלשון, או אולי אפילו - אם יהיה להם מספיק אומץ - את הצבע האדום. כי אם אפשר לקחת מקלינקס את גור הלברדור הלבן, הכל אפשרי. 

 מעבר לקמפיינים הסטנדרטיים, דואגים הפרסומאים לרענן את עסקיהם ותדמיתם בקמפיינים עצמיים.הספתח של הקיץ יצא בדמות סוגיית רענון מסדרונות רגב-קויצקי, שהיוותה סוג של רעש תקשורתי שלילי שאמנם התרוצץ בתעשייה שעות בודדות בלבד, אך עדיין שייך לקטגורית יחסי הציבור. 

 לאחר מקרה עצוב זה, ובהמשך לקו המינימליסטי של קיץ 2002, רכש גדעון עמיחי עמוד שלם ב"נמר של נייר" והותיר אותו ריק, למקרה שמי מהמפוטרים של קויצקי או כל דכפין קריאטיבי אחר, ירצה לשלוח לו רעיון מבריק וע"י כך להצטרף לשורותיו. עוד מהלך נכון מבית עמיחי. 

 מה לעשות שכשיוני סער פירסם את מודעתו בנמר - קריאת הידד למפוטרי קויצקי בחסות פרומרקט (במסווה של הצעת עבודה), הוא פיגר בטיימינג ונראה חיוור ומאובק מהשובל שהותיר אחריו עמיחי. 

 כל אלה אינם אלא צלילי רקע לחביבת הקהל - קטגוריית המבצעים. אמנם קטגוריה ונדליסטית, אבל מהם שערוריית גניבת פקקים בקיבוץ, הריסת מבני איסוף למיחזור בקבוקים וצריכת המבורגרים ברמה המסוכנת לבריאות, לעומת שלושים ג'יפים שרודפים אחריך, קוד סודי של חופשה בסיישל ושייקרים של קפה קר שגורמים רק נחת לנו ולמחזורי יולי-אוגוסט?