בתקופה בה קיימת אי ודאות רבה בתחום הכלכלי-מדיני-פוליטי וכמעט בכל תחום שתעלו על דעתכם, קיימים תסריטים שונים ומגוונים לגבי העתיד לבוא. כלל פעילי שוק ההון ערים לתסריטים השונים  והקיצוניים האפשריים, וההבדלים בשיקולי ההשקעה, וההשקעה בפועל, נובעים מההסתברויות השונות שניתנות להיתכנות תסריטים אלו. 

 בתקופה זו, הגורם הפסיכולוגי והעדרי חזק יותר, בטווח הקצר, מהשיקולים הכלכליים הקרים. הפחד להפסיד, כידוע, משתק. במצב מעין זה מהווה, לצערי, גם שוק האג"ח קרקע פורייה לניצול חוסר השכלול של השוק הישראלי, ולביצוע מניפולציות ע"י גופים המנצלים את גודלם היחסי להשגת רווחים מהירים. 

 הרצון לגרום למשקיעים זרים להשקיע בישראל נכון, ראוי ומקובל. מאידך, כניסתם של ספקולנטים פיננסיים אשר מהווים חלק אינטגרלי משוק ההון הגלובלי, יחד עם אלו המקומיים, יוצרת בעיה חמורה בשווקים המקומיים, עקב היעדר פיקוח מתאים. 

 לשחקנים אלו אין כל רצון להשקיע, מדובר במקרים רבים בספקולציות מהירות עם הרבה כסף, על מטבעות, מניות, איגרות חוב וכל נכס שניתן ליצור בו תנודה משמעותית, כולם ביחד וכל אחד לחוד. כאשר פועלים בו זמנית במספר שווקים, קל לשתק את המשקיע הישראלי למוד הסבל, שזוכר בכאב רב את הדולר ב-5 שקלים ואת תשואות השחרים ב-12%, ועוד ידו נטויה. 

 כלכלה לחוד, ופאניקה מהפסדי הון לחוד. קל מאוד להגיע לשווקים מבוהלים, שבעי הפסדים ותשואות שליליות, לרכב על אפקט הפאניקה ולחמם את השווקים. מי שנפגע מכך הם המשקיעים המקומיים, וכלל הציבור, אשר סופגים הפסדים בטווח הקצר, חלקם מתייאש ומוכר (בדרך כלל נקודות השבירה הן הרעות ביותר) ובכך מעצים את המגמה. קל מאוד להבעיר אש, ולכבותה, אך יש פעמים שהאש לא תהיה בכלל שליטה. בשלב זה הספקולנטים כבר נמצאים במדינה אקזוטית אחרת עם כלכלה אשר לה בטן רכה, מטבע עצבני ופעילי שוק הון שלא ממהרים לקנות או למכור, כי הרי הכל יכול לקרות, וכבר ראינו את הסרט הזה. 

 שכלול השווקים ויצירת מכשירים פיננסיים הם דבר חשוב מאוד ליצירת שוק הון בריא, אך יש לזכור כי על מנת שנוסחת הפלא הנקראת מכשירים פיננסיים ומשקיעים זרים תעבוד, יש לדאוג למבנה שוק רחב, שוויוני דיו ומפוקח, אשר ימנע ניצול מבנה השוק ע"י משקיעים לרגע, שלמעט עמלות לא תורמים כלל לשוק ההון בפרט ולכלכלה בכלל. 

 במקום ששוק ההון יהווה מקור להשקעות פיננסיות וביצוע הגנות למשקיעים ריאליים, אי שכלול השוק הוביל למצב בו מספר פעילים מועט קובע את סדר היום הכלכלי דרך שער החליפין, איגרות החוב ומניות, והמשקיעים הישראלים עומדים מנגד ומסתכלים,גם כיצד הציבור ממשיך בשל כך להתרחק משוק ההון, וגם כיצד חדשות "שגרתיות" יוצרות טלטלה מכוונת בשוק, לאחר שכל משקיע ישראלי הבין שטיל קסאם אחד כבר לא ממש גורם לפאניקה, ולהסתערות של הציבור על סניפי הבנקים. 

 לאחרונה פורסמה כוונה לסחור באופציות על השחרים. יש לחשוב כיצד לדאוג שהפעילות בשוק זה תהיה לצרכי השקעה, וחשיפה למכשיר זה, ולא ככלי נוסף ליצירת תנודות, ומניפולציות בשוק ההון, על מנת להשיג רווח מהיר. הנזק יהיה רב מהרווח. 

 השילוב הקטלני של שער חליפין ואפיקים שקליים יוצר פעילות בו זמנית אשר מתוזמנת להפליא, ומנצלת חששות שהישראלים כבר לא ממש מתרגשים מהם, מצד שני השווקים כה שבירים שניתן עם סכומי כסף גבוהים פרופורציונאלית לשוק המקומי לעשות ככל שעולה על רוחם.מוכרים שקלים, קונים דולר, קונים שוב שקלים בזול, מוכרים דולר, וכך הלאה. 

 הכל במסגרת החוק, בדומה לשווקים בעולם, חלק מהכפר הגלובלי שכה רצינו להיות חלק ממנו. שכחנו רק שכמו בכל מועדון שמכבד את עצמו, יש לשלם דמי חבר, צריך רק לוודא שהתשלום שאנו משלמים הגיוני, מועיל ולא יוביל אותנו אל פי תהום.