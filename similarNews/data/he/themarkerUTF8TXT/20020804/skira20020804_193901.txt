גם מי שאינו מתמצא בפרטי פרשת פלד-גבעוני תמה בוודאי מדוע הבקשה לשחרור בערבות של רפי פלד מבוססת רק על הטענה, שכמה חברות בקבוצה לא פירסמו את דו"חות הרבעון הראשון של 2002 "על מנת שלא להביא לידיעת הציבור את מצבן האמיתי". היעדרם של חשדות לגבי נכונותם של דו"חות כספיים שכבר פורסמו מעורר מיד שאלות, כגון האם הרשות בדקה אותם ולא מצאה בהם פגמים מהותיים? והאם יש לה ביטחון סביר כי הדו"חות משקפים את "מצבן האמיתי" של החברות? 

 בארה"ב, כשמתגלים חשדות בדבר יושרם של מנהלים וכוונתם להטעות משקיעים, מיד בודקים את אמינות הדו"חות הכספיים שכבר פורסמו. הדירקטוריון בודק, רואה החשבון בודק וכך גם הרשויות. אם מנהלים שיקרו ברבעון מסוים, אין ביטחון כי הם לא עשו זאת קודם לכן. 

 ואולם באופן מוזר למדי נראה כי רשות ניירות ערך בישראל לא מיהרה לבחון מחדש דו"חות שכבר הוגשו לה, וכי אין לה כוונה לעשות זאת בקרוב. 

 מנהל באחת מקופות הגמל אמר ל"הארץ", יממה לאחר פניית רשות ני"ע לבית המשפט, כי "לא ייתכן שהרשות, אשר ראתה מה מתרחש בחברות, ישבה ולא עשתה כלום - ורק כאשר יש איחור בהגשת הדו"חות היא פותחת בחקירה". נגד טענה זו ודומות לה הגיבה הרשות: "החקירה נפתחה משום שהיה בידי הרשות חשד סביר כי מדובר באיחור בכוונה להטעות, שנועד להסתיר הפסדים כבדים". 

 מעיון שטחי בדו"חות 2001 של שתיים מחברות הקבוצה,  פויכטונגר השקעות  (  פוכט1  [11]  : ת"א)  (פכטה"ש)  ויסקל (  יסקל  [12]  : ת"א)  , עולה כי גם המאזנים שלהן ל-31 לדצמבר, שהוגשו לרשות כבר באפריל, הסתירו הפסדים לא קטנים. לכן, מן הראוי לשאול מדוע הסכימה הרשות לקבלם כמו שהם, והאם אין היא מתחרטת על כך? 

 בתמצית מאזן יסקל לסוף 2001 (המובא כאן) ניתן לראות כי הנכס העיקרי של החברה הוא מניות בחברת פורמולה - 84% מסך נכסי יסקל. בביאורים כתבה יסקל כי "ליום 31 בדצמבר 2001, מחזיקה יסקל בכ-12.2% מזכויות הבעלות וההצבעה", וכי "ערך השוק של ההשקעה בפורמולה, בהתבסס על מחיר הבורסה לאותו מועד, הגיע ל-91.5 מיליון שקל". המאזן שבו נרשמה ההשקעה, 134.2 מיליון שקל, הסתיר אם כך הפסד של כ-42.7 מיליון שקל, מכיוון שהציג את ההשקעה לפי 106.4 שקל למניה, בכ-50% יותר משוויה של מניית פורמולה בבורסה באותו מועד - 72.6 שקל למניה. 

 בין 31 בדצמבר לבין מועד החתימה על דו"חות יסקל באפריל, ירד מחיר הבורסה של מניית פורמולה ב-27% נוספים, ל-52.8 שקל. למעשה, בשבעת החודשים שלפני 8 באפריל (מועד החתימה על דו"חות יסקל) רק במשך שישה ימים נסחרה מניית פורמולה במחיר הגבוה מ-72.6 שקל. לכן, לפי הנחיות שהרשות פירסמה בנובמבר 2001, הירידה במחיר פורמולה מ-106.4 ל-72.6 שקל נשאה בלא ספק אופי שאינו זמני - כך שיסקל היתה צריכה לרשום את ההפסד מההשקעה בפורמולה בדו"חות 2001. 

 רישום כזה היה מעביר אותה לגירעון של כ-41 מיליון שקל בהון העצמי, שבוודאי היה מדליק נורה אדומה גם אצל המשקיעים הפחות מתוחכמים. ואולם, כידוע, הרשות התקשתה לאכוף את הנחיותיה (כור וכלל תעשיות, למשל, מציגות במשך תקופה ארוכה את השקעתן באי.סי.איי בערכים הגבוהים פי 3-2 מערך השוק). 

 כשמסתכלים על מאזן יסקל, רואים מיד כי אם ההשקעה בפורמולה היתה נרשמת בערך מציאותי של 91.5 מיליון שקל, היתה מתעוררת מיד השאלה איך תפרע יסקל הלוואה ואג"ח בסך של 141 מיליון שקל, שעמדו לפירעון ב-2002. די מפתיע, לכן, שדו"חות יסקל ל-2001 פורסמו ללא האזהרה כי קיים ספק באשר ליכולתה של יסקל להמשיך ולהתקיים כעסק חי - כפי שפורסמו דו"חות הרבעון הראשון של 2002, כעבור חודשיים. 

 פויכטונגר השקעות (פכטה"ש) היא החברה שמאז אוגוסט 2001 מנסה בדרכים עקלקלות לרכוש 50.1% ויותר מזכויות הבעלות וההצבעה ביסקל, בינתיים בלא הצלחה. בתמצית מאזנה לסוף 2001 (המובא כאן) ניתן לראות כי כ-81% מהנכסים של פכטה"ש ו-184% מהונה העצמי, קשורים ליסקל. ב-31 בדצמבר החזיקה פכטה"ש רק 11.49% מההון המונפק של יסקל (325,247 מניות) - אך היתה מחויבת לרכוש, בצורה זו או אחרת, עד כ-70% מההון המונפק במחיר של 65.6 שקל למניה. המחיר בבורסה של מניית יסקל באותו מועד היה 10 שקלים. ההפרשה להפסד במאזן בסך של כ-27.3 מיליון שקל, מייצגת הפסדים על התחייבות לרכוש 745 אלף מניות יסקל. 

 סכום ההפרשה להפסד על 745 אלף המניות וסכום ההשקעה ב-325 אלף המניות חושב, לא להאמין, לפי מחיר מניה של 29 שקל - פי 3 ממחיר הבורסה של מניית יסקל ביום המאזן. עד לפרסום הדו"חות של פכטה"ש באפריל נחתכה מניית יסקל בכ-50%, ל-5.1 שקלים. 

 מהיכן נלקח הערך המיוחל של 29 שקל למניה? כל מה שפכטה"ש מגלה בדו"חות הוא כי יתרות ההשקעה והפרשה "חושבו לפי הערכת שווי שניתנה על ידי מעריך חיצוני לחברה לפי מחיר מניה של יסקל בסך של 29 שקל, ולא לפי השווי בבורסה של מניית יסקל - הואיל ולהערכת פכטה"ש השווי בבורסה של יסקל אינו משקף את שווי יסקל". 

 פכטה"ש לא פירסמה את פרטי הערכת השווי של יסקל שעליה הסתמכה, כך שהמשקיע הפשוט לא יכול היה לבדוק את סבירותה בעצמו. רשות ניירות ערך אינה נוהגת להתייחס לבעיות שהתעוררו בדו"חות של חברות ספציפיות, כך שאין לדעת אם איתגרה את הערכת השווי, ומדוע לא דרשה את פירסומה, כפי שדרשה מכמה חברות אחרות במקרים דומים. 

 אם מניית יסקל היתה נרשמת בספרי פכטה"ש לפי ערך הבורסה בסוף 2001, ההון העצמי שלה היה נחתך בשליש - כ-20 מיליון שקל. 

 זה כנראה לא ההפסד היחידי שהוסתר במאזן 2001. כפי שראינו, מאזן יסקל מצביע על סכנה ברורה להמשך קיומה של יסקל כעסק חי, ולכן כבר ב-31 בדצמבר 2001 היה צפוי שבנק לאומי יחלט ב-2002 את הפיקדון שפכטה"ש שיעבדה להבטחת ההלוואות שלקחה יסקל לרכישת מניות פורמולה, כפי שאכן קרה ביוני. 

 מדוע אם כך לא בוצעה הפרשה בספרי פכטה"ש בגין ההפסד הצפוי על הפיקדון כבר בדו"ח 2001, כפי שהרשות דורשת כעת לעשות בדו"חות הרבעון הראשון? כשהדו"חות מבוססים על מחירים של "עליסה בארץ הפלאות", שאלות כאלה בכלל לא עולות על הפרק. לפחות לא עד שמתברר כי פכטה"ש מאחרת להגיש את דו"חות הרבעון הראשון של 2002. 

 יסקל ופכטה"ש הן רק פינה אחת בבסיס של פירמידת פלד-גבעוני. הערך המנופח של מניות פורמולה במאזן יסקל תמך בערך המנופח של מניות יסקל במאזן פכטה"ש, שתמך בערך המנופח של מניית פכטה"ש במאזני חייל ומשב; וכך הלאה והלאה. הרשות צפתה מן הצד בבלון המתנפח ובחרה לא לנעוץ בו סיכה. בחלוף הזמן התפוצץ הבלון מעצמו. 

 בימים אלה, עסוקים בכירי רשות ני"ע במתן הרצאות על הכשלים במערכת הדיווח הכספי בארה"ב שאיפשרו שערוריות חשבונאיות, כגון וורלדקום ואנרון. יש לקוות כי בין כנס לכנס הם מוצאים גם זמן לנתח את התרומה הצנועה של אי-אכיפת ההנחיות לרישום ירידת ערך השקעות, למקרה הביש של קבוצת פלד-גבעוני. 


 מאזן פויכטונגר השקעות 


 ל-31 בדצמבר 2001 (אלפי שקל) 

 הלוואות מבנקים לזמן קצר - 83,015 

 מזומנים וחייבים שונים - 4,531 

 התחייבויות שוטפות אחרות - 1,726 

 הפרשה להפסד מהתחייבות לרכישת מניות יסקל - 27,267 

 פיקדון משועבד לבנק לאומי בגין הלוואה לרכישת מניות פורמולה שנתן ליסקל - 96,387 

 פקדון שניתן למאיר חן להבטחת התחייבות לרכישת מניות יסקל - 28,864 

 השקעה במניות יסקל - 9,432 

 הלוואה ליסקל - 5,237 

 הון עצמי - 61,305 

 נכסים אחרים - 28,862 

 סה"כ 173,313 


 מאזן יסקל 


 ל-31 בדצמבר 2001 (אלפי שקל 

 הלוואות מבנקים ואג"ח לזמן קצר - 141,501 

 נכסים שוטפים - 7,321 

 התחייבויות שוטפות אחרות - 10,289 

 השקעה במניות פורמולה - 134,163 

 התחייבויות לזמן ארוך וזכויות מיעוט - 6,696 

 השקעה בחברות אחרות - 11,916 

 הון עצמי - 1,276 

 נכסים אחרים - 6,362 

 סה"כ 159,762