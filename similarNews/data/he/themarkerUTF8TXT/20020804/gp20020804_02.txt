לפני שבוע בדיוק נודע לבעלי המניות של חברת  נטרו  (  NTRO  [10]  : NASDAQ)  כי החברה קיבלה הצעת רכש למניותיה אולם כי היא אינה טובה בשבילם. "נודע", אנחנו אומרים, שכן נטרו עצמה לא הודיעה על כך לבעלי מניותיה, אלא החליטה עבורם כי ההצעה אינה מתאימה. רק בעקבות שאלות של משקיעים בשיחת הוועידה, שקיימה לאחר פרסום הדו"חות הכספיים שלה, נודע כי בכלל קיימת הצעה כזו. היתה זו שיחה נטולת אנליסטים אך מלאת משקיעים זועמים. 

 בתשובה לשאלה של משקיע אמר סמנכ"ל הכספים של נטרו, סנג'י קאהרה, כי על שולחן החברה הונחה הצעת רכש שאותה בחן הדירקטוריון ואולם הוא החליט כי ההצעה לרכישה עצמית, זו המציעה רכישת 38% מהון מניות החברה תמורת 100 מיליון דולר, היא טובה יותר. 

 מתי, אם כן, נטרו הודיעה לבעלי מניותיה על הצעת הרכש בצורה רשמית ולא אגבית? היה זה ב-30 ביולי במסגרת מסמך 8-K שהוגש לרשות לניירות ערך האמריקאית. שם, הכותרות של שיחת הוועידה קיבלו שמות: התברר כי נטרו דחתה הצעת רכש של חברת Wyndcrest הולדינגס מפאלם ביץ', פלורידה, שכללה רכישת כל מניות החברה תמורת 4.01 דולרים למניה. המניה נסחרת כעת ב-3.2 דולרים, והמזומן שבקופתה - 178 מיליון דולר - מהווה 4.55 דולרים למניה. היתה זו הצעה חסויה שהוגשה לנטרו. 

 לנטרו, המתמחה בתקשורת אלחוטית רחבת פס, יש היום 287 מיליון דולר במזומן. היא שרפה 16.6 מיליון דולר ברבעון השני ומתכוונת לשרוף 15-20 מיליון דולר ברבעונים הקרובים אל רמת האיזון תגיע בהכנסות רבעוניות של 35 מיליון דולר בעוד אלה של הרבעון השני היו 5.7 מיליון דולר. 


 לא לוקחים סיכונים ומדווחים לבד 


 ובכן, ב-Wyndcrest לא לקחו הפעם סיכונים. החברה דיווחה בעצמה לבורסה ביום שישי האחרון במסגרת הודעה לעתונות, כי החליטה להגדיל את הצעת הרכש ל-4.05 דולרים במזומן לכל מניית נטרו, מה שמשקף שווי של 247 מיליון דולר לחברה. "הצעה כזו מהווה את המשכו של מאמץ לנהל דיאלוג בונה עם הנהלת נטרו והדירקטוריון שלה", הסבירו ב- Wyndcrest. כותרת ההודעה לעתונות היתה כי החברה "מזמינה את הנהלת נטרו לנהל שיחות 'ידידותיות'". המרכאות במקור. 

 "ידידותי"? לא יהיה מופרך לומר כי מדובר בהצעת רכש עוינת ו"מסוכנת" עבור החברה 

 "ידידותי"? לא יהיה מופרך לומר כי מדובר בהצעת רכש עוינת ו"מסוכנת" עבור החברה. מנכ"ל Wyndcrest מסביר בהודעה: "המחיר הקודם שהצענו, 4.01 דולרים, הוגש בצורה חסויה לחברה עם הזמנה לדבר על חלופות לביצוע הרכישה העצמית של מניות החברה. הצטערנו לגלות, באמצעות הודעה לעתונות, שהדירקטוריון דחה את ההצעה שלנו מבלי לדבר איתנו. במידה שההזמנה הנוכחית שלנו לקיים שיחות עם הנהלת החברה תתקבל, אנחנו מאמינים שנוכל לשפר את ההצעה שלנו בהמשך". 

 Wyndcrest גם מסבירה מה היא מתכוונת להשיג: "אנחנו לא מעוניינים במזומנים של החברה, רק בפיתוח של עתיד טוב יותר לנטרו, ובסופו של דבר גם לטכנולוגיה שלה. המטרה שלנו היא להתמקד בהבאת ערך לבעלי המניות בטווח הקרוב, כך שיישמרו גם ההזדמנויות לטווח הרחוק. ההזדמנויות האלה יוכלו להתממש באמצעות טכנולוגיית הליבה של החברה". כלומר, מעבר להצעת הרכש מתכוונת Wyndcrest להמשיך ולהפעיל את החברה בפורמט זה או אחר, ולהוביל את החברה - לשיטתה - קדימה באמצעות שינויים שתערוך בחברה כבעלת השליטה בה. 


 השתלטה על רשת מסעדות 


 Wyndcrest ביצעה מספר מהלכים בתקופה האחרונה בהם הצעת רכש לחברת מקסיקן רסטורנטס בגובה של 20 מיליון דולר - חברה בה טקסטור עצמו היה בעבר חבר דירקטוריון. ההצעה המקורית היתה לתשלום 4.5 דולרים למניה (3.5 מיליון מניות) ורכישת כל כתבי ההתחייבות של החברה, המפעילה 55 מסעדות, בגובה של 2 דולרים למניה, כמו גם כיסוי של חוב בנקאי בגובה 8.1 מיליון דולר. "יש לנו את האיזון הייחודי בין השקעות פאסיוויות ובין כאלה שהינן פעילות", מעידה Wyndcrest על עצמה. השקעות בהן היא בעלת שליטה או מחזיקה בחלק הגדול ביותר: X3D טכנולוגיות, המתמחה בפיתוח ממשק משתמש דינמי, ו-BabyUniverse, החברה למסחר אלקטרוני במוצרים עבור ילדים. 

 בנטרו אמרו במסמך ה-8-K על הצעת הרכש בפורמט של השבוע שעבר, כי "הדירקטוריון החליט שההצעה אינה משקפת ערך אמיתי וגבוה לטווח ארוך לבעלי המניות ולכן היא אינה בהתאם לאינטרסים שלהם. בהתאם לחובת הנאמנות של הדירקטוריון, נמשיך לעקוב בצורה צמודה על התפתחויות הקשורות לפרויקט 'אנג'ל' (שנרכש מ-AT  וויירלס, ג.פ.), ומוצר ה-AirStar כמו גם התוכנית העסקית שלנו. אנחנו מתכוונים להמשיך ולבצע פעולות בעתיד שאנחנו מאמינים כי הן לטובת בעלי המניות שלנו". בעלי המניות הגדולים של החברה: גלובל טלקום של קארסל סלים האלו (15.5%); AT  וויירלס (13.5%); גדעון בן אפריים (6.1%); ויצחק תשובה, שהגיע ככל הידוע להחזקה של 4.9%. 

 בינתיים, הפעולה המרכזית שמנסה החברה להוביל היא קבלה של הצעת הרכש שלה לרכוש עד 23 מיליון מניות בערך נקוב של 0.001 דולר במחירים שלא יעלו על 4 דולר אך לא ירדו מ-3.5 דולרים למניה. החברה תבצע זאת במסגרת מכרז הולנדי ותקדיש לצורך כך 100 מיליון דולר מקופת המזומנים שלה. 23 מיליון המניות מהוות 38% מהון מניותיה של החברה. 

 "מבלי להצטרף למקהלת הביקורת סביב החברה בתקופה האחרונה, האסטרטגיה שלה ואפילו מנהליה, אני מופתע שהנהגת החברה לא הפכה את עניין הכיוון שלה לנושא ציבורי", אומר טקסטור ומכוון לכך שנטרו הותירה את המידע בידיה בלבד על הצעת הרכש מכיוון Wyndcrest, מידע שהגיע למשקיעים בדרך עקיפה. 

 בהערת אגב נציין כי חברה אחרת ששיחות הוועידה שלה התפרסמו במשקיעים שמעוניינים לקבל תשובות היא  ואיו (  VYYO  [11]  : NASDAQ)  , ואולם בעת פרסום הדו"חות האחרונים שלה היא לא טרחה כלל לקיים שיחת ועידה. נכון שאין יותר אנליסטים שמכסים את החברה, ואולם חברה ציבורית שמרכזת עניין כמו Vyyo של דווידי גילה ומחזיקה מזומנים בגובה של 66 מיליון דולר נטו בקופה (77 מיליון דולר כולל חובות), ראוי שתמשיך ותקיים את שיחות הוועידה גם בתקופות מעט פחות זוהרות ותקבל את ההדים מכיוון המשקיעים. 

 מכל מקום, טקסטור אינו נשמע כמי שחושב שהנהלת נטרו תוכל לטרפד את העסקה. מקסימום לעכב את הוצאתה לפועל: "בסופו של דבר, בעלי המניות של החברה הם אלה שמחליטים על גורלה של החברה. מאמצה של ההנהלה לחסום את הזכות המאוד בסיסית של בעלי מניותיה - להצביע - רק יוביל לעיכוב התהליכים, אם כי לא ימנע את הרצון לחלוקת הכסף של החברה לבעלי מניותיה. ככל שהזכויות הללו יוכרו בצורה מהירה יותר, כך גדול יותר הערך שיגולם לבעלי המניות של נטרו. סירובים נוספים של נטרו לענות על הזכויות הללו מגדילים את כמות הכספים שנשרפת בפעילות, או את זו שמופנית לשכר עורכי דין". 

 עד ה-16 באוגוסט ניתן יהיה להחליט במסגרת המכרז ההולנדי מהו אחוז המניות שמעוניינים למכור, אם בכלל, ובאיזה מחיר. נטרו טרם שיגרה תגובה לעניין הצעת הרכש הנוכחית של Wyndcrest.