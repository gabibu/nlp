בשבועות האחרונים לא נצפתה יציבות בשווקים: ירידות שערים חדות ועליות מרשימות נאבקו אלו באלו. אולם, הנתונים הכלכליים והדו"חות הרבעוניים הצפויים להתפרסם השבוע עשויים לשים סוף לתנודתיות. 

 לאחר התחלה מבטיחה הסתיים השבוע הקודם בקול ענות חלושה לנוכח מספר נתונים כלכליים מאכזבים, בהם דו"ח התמ"ג ודו"ח התעסוקה. הדו"ח הרבעוני העגום של  דיסני (  DIS  [10]  :NYSE)  העיב גם הוא על השוק. 

 מדד הדאו ג'ונס עלה בשבוע הקודם ב-0.6%, מדד ה-S  500 הוסיף 1.3% ואילו הנאסד"ק רשם ירידה של 1.1%. 

 השבוע יקבלו המשקיעים מגוון רחב יותר של נתונים כלכליים, בהם נתונים עדכניים לגבי מצבו של הצרכן האמריקאי. בנוסף, צפויים השבוע להתפרסם כמה דו"חות רבעוניים חשובים, בהם הדו"ח של  סיסקו (  CSCO  [11]  :NASDAQ)  והדו"ח של  פרוקטר אנד גמבל (  PG  [12]  :NYSE)  . 




 החלטת הריבית תלויה בצריכה הפרטית 


 למספר נתונים כלכליים המתפרסמים השבוע תהיה השפעה לא מבוטלת על שוקי המניות והאג"ח. ביום חמישי יתפרסם מדד המחירים לצרכן ליולי - אומדן חשוב לאינפלציה. כלכלנים צופים כי המדד יעלה ב-0.1%, שיעור זהה לזה שנרשם בחודש יוני. 

 "פרסום המדד איננו סיפור גדול משום שהאינפלציה לא מהווה כרגע איום", אמר סטן שיפלי, כלכלן ראשי במריל לינץ'. "החשיבות שלו היא שהבנק הפדרלי יכול לעשות כרצונו". 

 ביום שישי יתפרסמו הנתונים הראשוניים של סקר סנטימנט הצרכנים של אוניברסיטת מישיגן לחודש אוגוסט. "אם שוב ייפול המדד בחדות, עולה הסיכון למיתון בעל 2 נקודות שפל", אמר שיפלי. 

 הנתונים האחרונים הנוגעים לסנטימנט הצרכנים עוררו חשש לגבי עמידותה של הצריכה הפרטית בחודשים הבאים. הירידות בשוק המניות ביולי עירערו את המשקיעים ותרמו לירידה בסנטימנט הצרכנים במחצית השנייה של החודש. 

 נתונים נוספים שצפויים להתפרסם הם הנתון השבועי של מספר תביעות האבטלה החדשות, מכירות קמעוניות ומדד מנהלי הרכש של מגזר השירותים. לצד מדד סנטימנט הצרכנים ירמז דו"ח המכירות הקמעוניות על מצבה של הצריכה הפרטית על רקע ההאטה. 

 "הבנק הפדרלי יוריד את שיעור הריבית בהתאם למצב הצריכה הפרטית", אמר סטיבן סטנלי, כלכלן שוק ראשי בגריניץ' קפיטל מרקטס. "אני לא חושב שהבנק יוריד את הריבית אם יראה שהצרכנים מוציאים כסף". 

 מסקר שנערך ע"י רויטרס עולה כי מרבית הסוחרים העובדים ישירות עם הבנק הפדרלי מאמינים כי שיעור הריבית ייוותר ברמה הנמוכה של 1.75% למשך כל השנה. גולדמן סאקס, לעומת זאת, מעריך כי הבנק הפדרלי יקצץ את הריבית ב-0.75% עד סוף השנה. 


 האטה בצמיחת השכר 


 מספר מומחים צופים נתוני צריכה פרטית חלשים, ומעריכים כי לשוק צפויות נפילות נוספות. סטנלי מגריניץ' מעריך כי לפני ההתייצבות יירד השוק שוב לרמות השפל שרשם בסוף יולי. 

 שיפלי ממריל מסכים כי השוק טרם יצא מטווח הסכנה. "השוק נמצא אומנם במצב של הערכת חסר, אך הסנטימנט דובי בטווח הקצר ואנו עשויים ליפול שוב לרמות שפל", אמר. 

 רון נפיאר מחברת נפיאר אינווסטמנט אדוויזרס, המספקת שירותי ייעוץ למשקיעים מוסדיים, מעריך כי הצריכה הפרטית תצנח בשל החולשה בשכר. הוא מזכיר כי לפני מספר שנים עלה השכר בקצב שנתי של 5%-7%. עתה, לא זו בלבד שהצמיחה בשוק העבודה מאכזבת - למשק התווספו ביולי רק 6,000 משרות חדשות - קצב הצמיחה של השכר האט. 

 "לא מדובר כאן בבטחון צרכנים, אלא בשכר", אמר נפיאר. "אני לא חושב שלצרכנים יש משכורת המאפשרת להם להמשיך להוציא כסף". 

 הפסימיות עשויה להתפוגג במקצת אם יותר מנהלי חברות יתחילו לחתום על הדו"חות הכספיים שלהם ולערוב להם, כפי שדורשים עתה הרגולטורים. המנכ"לים והסמנכ"לים של 950 חברות אמריקאיות גדולות יחויבו לערוב לדו"חות הכספיים של החברות שלהם עד 14 באוגוסט, אולם עד עתה אימצו מנהג זה מעטים בלבד.