חברות שנסחרות בבורסה ואינן מעוניינות שתוצאותיהן הכספיות יזכו לתשומת לב רבה נוהגות לפרסם את מאזניהן ביום חמישי, מאוחר ככל האפשר. אין לחשוד בבנק ישראל בשיקולים מסוג זה ובכל זאת העובדה שדו"ח האינפלציה למחצית הראשונה של 2002 פורסם ביום חמישי האחרון, כנראה לא הגבירה את החשיפה התקשורתית שלו. ניתן להניח כי בבנק המרכזי לא יצטערו על כך. המחצית הראשונה של 2002 שהחלה למעשה בסוף דצמבר 2001, מועד הפחתת הריבית ב-2%, היא אחת מנקודות השפל של בנק ישראל בעשור האחרון. 

 הבנק רמז בעבר שאינפלציה גבוהה מהיעד שנקבע על ידי הממשלה היא טעות חמורה יותר מעליית מחירים שנמוכה מהיעד, והנה הוא נדרש להסביר בדיוק טעות מסוג זה: כיצד תחרוג האינפלציה מהגבול העליון של היעד ל-3%-2%) 2002) ב-2%. 

 גם הצורך למסור דו"ח על עלייה חריגה של 22% באמצעי התשלום בין יוני 2001 ליוני 2002, שאליו מתייחס הבנק המרכזי בהערת שוליים, לא ייחשב כנראה לאחד מרגעי השיא שלו. דו"ח האינפלציה מנתח את הגורמים לקפיצת המדרגה במחירים במחצית הראשונה של 2002, מנקודת ראותו של הבנק המרכזי. 

 העובדה שהפעם נדרש הסבר לכישלונו של הבנק להשיג את מטרתו העיקרית, אם לא היחידה, הופכת את הדו"ח לסובייקטיווי מתמיד. הגורם המרכזי לעליית המחירים ולהחטאת היעד היה פיחות של 14.5% בשער השקל מול הדולר, ממועד ההכרזה על התוכנית הכלכלית ב-23 בדצמבר 2001 ועד לשבוע האחרון של יוני 2002. 



 הבנק מזכיר כי התוכנית כללה עדכון של יעד הגירעון ל-2002 ל-3% וחזרה למסלול יורד של גירעון, עד ל-1% תוצר ב-2005. בנוסף, מזכיר הבנק כי התוכנית כללה פחתה חריגה של הריבית ב-2%, הסרת המגבלות על הנפקת מק"מ, הורדה והשטחת הגבול התחתון של רצועת הניוד של סל המטבעות, וכן העלאה של שיעור ההשקעה המותר בחו"ל לגופים מוסדיים ל-20% מתיק הנכסים והסרה מוחלטת של המגבלות בסוף 2002. 

 בבנק ישראל ציפו כי התוכנית תביא לחריגה חד פעמית מיעד האינפלציה ולפיחות מואץ - אך העריכו שיישום מלא של התוכנית ישיב את היציבות. 

 המציאות עלתה על ציפיותיו של הבנק: השקל פוחת בשיעור חד ומתמשך, התשואות של איגרות החוב הממשלתיות עלו חדות בעיקר בטווח הארוך, האינפלציה הצפויה עלתה בכל הטווחים וכמוה גם האינפלציה בפועל. העלאות ריבית מתונות בשיעור מצטבר של 1.8% ואישור הכנסת לתיקון תקציב 2002, לא הועילו. 

 עליות המחירים חילחלו ממוצרים ושירותים הקשורים ישירות לשער החליפין, הפיחות בשקל נמשך בקצב מהיר, ציפיות האינפלציה הנגזרות משוק ההון והערכות החזאים המשיכו לעלות והאמינות של המדיניות המקרו כלכלית כורסמה. רק שתי העלאות ריבית בשיעור מצטבר של 3.5% בשבועיים האחרונים של יוני 2002, השיבו רגיעה יחסית לשוק המט"ח - כך שהסתמנה חזרה של האינפלציה הצפויה לתחום היעד. 



 עליית האינפלציה בשיעור של 6.3% במחצית הראשונה של 2002, היא האינדיקטור הבולט ביותר, אך לא היחיד, לכישלון המדיניות המקרו כלכלית. 

 על כישלון המדיניות מעידים גם עלייה של 0.8% בשכר הריאלי במגזר הציבור בינואר-אפריל 2002; גידול של 13 אלף עובדים במגזר זה; וכן התנודתיות של הריבית הריאלית הצפויה מ-4% במחצית השנייה של 2001, ל-0.4% במאי 2002 ול-6.6% בסוף יולי 2002. גם התחזקות התמסורת בין שער החליפין למחירים (מ-25%), כלומר הקשר בין הפיחות בשקל לעליית המחירים, וכן העלייה בחלקו של הרכיב קצר הטווח (עד 3 חודשים) בפיקדונות השקליים חזרה לרמתו (78%) ב-2000 - מעידים על כך. 

 בנק ישראל אינו מתחמק לגמרי מחלקו בפיאסקו של 2002, אבל מהדו"ח עולה כי להערכתו החלק של משרד האוצר בו גדול יותר. הבנק קובע כי עליות חדות במדד המחירים, בציפיות האינפלציה ובתשואות באפריל-יוני נגרמו כתוצאה מהתחזית לאי עמידה ביעדי הגירעון ל-2002 ולשנים הבאות לנוכח תחזית הצמיחה הנמוכה של התוצר, אי מימוש ההסכמות לביטול החוקים הפרטיים, וההצעה לתיקון חוק בנק ישראל שיש בו כדי פגיעה בעצמאות הבנק המרכזי בניהול המדיניות המוניטרית. 

 טענות אלו הושמעו יותר מפעם אחת על ידי הבנק המרכזי. החידוש בדו"ח הוא בנכונותו של הבנק המרכזי להודות, גם אם בלשון רפה, בטעויותיו. 

 הבנק אינו סבור שטעה כאשר הפחית את הריבית ב-2%, אף כי הוא מציין שהצעד גרם לגידול בהערכת הסיכון לגבי שער החליפין. הסיבה לכך היא שהערכת הסיכון לא התיישבה עם התנהלות המדיניות המוניטרית בשנים האחרונות ויצרה אי ודאות באשר למנגנון, שיעצור את הפיחות המהיר בעיקר לנוכח ההערכה כי בנק ישראל לא יתערב ישירות בשוק המט"ח. העובדה "ששיעור הריבית המוניטרית בתחילת השנה היה נמוך מהנדרש, כדי להבטיח את חזרתה של האינפלציה לתוואי המתיישב עם היעד", נובעת להערכת הבנק מההידרדרות הפיסקלית; אף כי הבנק מודה שבשוק יעצו לו שלא לחתום על עסקת החבילה. "ייתכן שעלייתו של שיפוע עקומי התשואות של האג"ח הממשלתי כבר בדצמבר 2001, מבטאת את ספקות הציבור לגבי הצלחת התוכנית של דצמבר בהשגת מטרתה". 

 נגיד בנק ישראל, דוד קליין, לא שעה גם לעצות מבית שהורו לו להגיב במהירות רבה יותר ולהעלות את הריבית: "במהלך התקופה הנסקרת הראו מודלים אקונומטריים שפיתחו כלכלני הבנק כי בלא ירידה בצורכי גיוס ההון של הממשלה למימון הגירעון הצפוי, תוך ירידה בתשואה של האג"ח הממשלתי לטווח ארוך, רמתה של הריבית נמוכה מן הנדרש להשגת יעדי האנפלציה ל-2002 ול-2003". 

 קליין העדיף על פני הערכות אלו את ציפיות האינפלציה שעלו בינואר-פברואר 2002 אל סביבת הגבול העליון של תחום יעד האינפלציה, ובאפריל 2002 ירדו למרכז תחום היעד בעקבות העלאת הריבית ב-0.6% במארס 2002. הירידה בציפיות האינפלציה חיזקה את ההערכות בבנק ישראל שלפיהן עליית המחירים מתחילת 2002 לא תתפתח לעלית מחירים מתמשכת. 

 בנק ישראל מסביר כי מאחר שהמודלים שפותחו על ידי כלכלני הבנק נבנו על סמך נתונים מהעבר, הם לא מתאימים בהכרח למצבים שבהם מתרחשים שינויים מבנים או תפניות חדות בתנאים המקרו כלכליים. 

 נימוק זה נשמע בעייתי לנוכח העובדה שהבנק עצמו ציין לא אחת את אופיין המסתגל של ציפיות האינפלציה; אותו אינדיקטור שהועדף על פני המודלים של כלכלני הבנק, והוליך שולל את הנהלת הבנק. 

 בנק ישראל מסכם את מחצית השנה העגומה: "בראייה לאחור תגובת המדיניות המוניטרית להשלכותיה של ההידרדרות הפיסקלית על השווקים, היתה מתונה מהנדרש". 

 בבנק רומזים כי ההחלטה שלא להעלות את הריבית לאפריל 2002 היתה מוטעית, וכי ההעלאה של הריבית למאי (0.2%) היתה "בשיעור נמוך שבראייה לאחור לא הצליח להחזיר את היציבות". מבין השורות עולה כי אחד הגורמים שהביאו את הבנק המרכזי להתעשת ביוני היתה העובדה שברבעון השני של 2002, לראשונה, עלו גם ציפיות האינפלציה לזמן ארוך וחרגו מהגבול העליון של היעד ארוך הטווח. המדכא בדו"ח האינפלציה, מעבר לכישלון בהשגת היעד ל-2002, הוא הפער בין ציפיות בנק ישראל מהשינויים המבניים לבין המציאות. 

 הבנק מסביר כי הסרת תקרת המק"מ נועדה לפתח את שוק הכספים ולהגביר את התחרות במערכת הבנקאות. הסרת תקרת, כך מסתבר מהדו"ח עצמו, לא סייעה רבות במחצית הראשונה של 2002 שכן תקרת המק"מ היתה צמודה לעלייה באמצעי התשלום או לעליית המדד - ולכן גם לולא הוסרה היתה עומדת ברמה של 41.6 מיליארד שקל, לעומת יתרה של 40.8 מיליארד שקל בסוף המחצית הראשונה של 2002. 

 אשר למערכת הבנקאות, נראה כי מעולם לא היתה כה ריכוזית. הבנקים הקטנים קרובים לשיתוק מבחינת יכולתם להעמיד אשראי ומנהלים שיחות על מיזוג; ואילו בנק ישראל, שקיווה להגביר את התחרות בין שני הבנקים הגדולים, נאלץ להסכים בשם היציבות הפיננסית להעלאת עמלות באושה ומחוצפת.