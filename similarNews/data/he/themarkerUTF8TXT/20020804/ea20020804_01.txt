כדרכו בכל פעם שהממשלה מקבלת את דעתו, שוב תיאר היום שר האוצר סילבן שלום בדרמטיות יתרה את החלטת הממשלה לאשר את דו"ח ועדת מראני להפרטת  בנק לאומי (  לאומי  [10]  : ת"א)  . "מדובר במהפכה אסטרטגית של ממש, שינוי חיובי במדיניות הממשלה בנוגע להפרטת הבנקים, שיגרום לחיזוק ושכלול שוק ההון הישראלי", כך סילבן שלום. 

 מסקנות ועדת מראני, לאחר שיקבלו את אישור הכנסת ויהפכו לחוקים, לא ישנו כמובן את דמותו של שוק ההון הישראלי, אבל משמעותן לגבי מבנה השליטה העתידי של בנק לאומי, שהוא כיום הארגון הכלכלי החזק והמשפיע במדינה, בהחלט משמעותיות. 

 ועדת מראני התכנסה על מנת לבנות מסגרת חוקית שתאפשר את המשך ניהולם התקין של הבנקים הממשלתיים גם בזמן שרוב מניות הבנקים ייסחרו בבורסה ולא יהיה בהם גרעין שליטה מאושר ורשמי. לשם כך, קבעו חברי הוועדה סדרה ארוכה ומפתיעה בקשיחותה של הגבלות בכל הקשור להחזקת מניות הבנק על ידי יחידים ומוסדות, וכן סדרת הגבלות לגבי מינוי דירקטורים, מינוי מנהלים והניהול השוטף של הבנק. המצב החדש משנה את מאזן הכוחות סביב בנק לאומי וסביב האפשרות שאי פעם ייווצר בו גרעין שליטה חדש. 

 המרוויח מס' 1 הוא שלמה אליהו. התקנה הבולטת ביותר של ועדת מראני קובעת שבמקרה של בנק ללא גרעין שליטה, יידרש מי שקונה מניות לדווח על כך כבר בעת אחזקה של 2.5%, ואילו מי שיגיע ל-5% יידרש לאישור בנק ישראל - במקום 10% כיום. לעומת זאת, מי שכבר מחזיק במניות לא יידרש למכור אותן, אך יוגבלו רכישות נוספות. שלמה אליהו הוא בעל העניין הפרטי הגדול ביותר בבנק עם כמעט 10%. התוצאה היא שאיסוף שקט של מניות בל"ל בבורסה הופך לכמעט בלתי אפשרי, כך שאליהו ימשיך להיות בעל העניין הגדול בבנק לתקופה לא קצרה נוספת. 

 אלא שאליהו עצמו עדיין רחוק מהשתלטות על הבנק: ראשית, הוא בעל מניות שליטה בבנק אגוד, ובפיקוח על הבנקים לא ירשו לו לעשות דבר בבל"ל כל עוד לא מכר את מניותיו באגוד - וכרגע אין לו קונה.  שנית, גם אם ירצה, יתקשה אליהו לרכוש גרעין שליטה כל עוד לא תרד המדינה באחזקותיה גם מעבר ל-7% שהיא מעוניינת למכור בבורסה בקרוב. ושלישית, כנראה שהוא עצמו לא בדיוק החליט אם הוא מעוניין להיות חבר בגרעין השליטה בבנק. נכון להיום, מופסד אליהו הרבה מאוד כסף על הפוזיציה שבנה במניות בל"ל - כ-25% מסך ההשקעה שלו - וירידת המניה ביומיים האחרונים לא משפרת את מצב רוחו. 

 המרוויחה השנייה ממסקנות מראני היא גליה מאור, מנכ"לית הבנק. עקב התקנות החדשות, נהיה כמעט בלתי  איסוף שקט של מניות בל"ל בבורסה הופך לכמעט בלתי אפשרי, כך שאליהו ימשיך להיות בעל העניין הגדול בבנק לתקופה לא קצרה נוספת  אפשרי לגוף פרטי או מוסדי להשתלט על הבנק, ולכן צפוי להמשיך בבל"ל שלטון המנהלים לעוד תקופה ארוכה. בהעדר בעלי מניות הממנים דירקטורים ובעלי השפעה - הבנק יהיה בשליטת המנהלים. 

 ויש עוד מישהו שמעמדו מתחזק מאוד, למרות שהוא עצמו לא עובד ולא משקיע בבנק לאומי - המפקח על הבנקים יצחק טל. כמעט בכל הסעיפים והתקנות שהציעה ועדת מראני, מקבל המפקח על הבנקים סמכויות גדולות על רכישת מניות, מינוי דירקטורים ומינוי נושאי משרה בכירים - מעבר לזכות הוטו שממילא יש לו בכל בנק (חוץ מהבנק לפיתוח תעשייה) על מינוי מנכ"ל ויו"ר. גליה מאור אומנם תמשיך לנהל את הבנק, אבל בכל מינוי של מנהלים חשובים היא תדווח וגם תמתין לאישור של המפקח על הבנקים, אשר במידה רבה ייכנס לנעליים הווירטואליות של בעל השליטה.