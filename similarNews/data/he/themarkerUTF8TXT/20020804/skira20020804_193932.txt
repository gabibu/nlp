ביום חמישי בשבוע שעבר הרשיע בית משפט השלום בתל אביב את עו"ד טובי שלום בעבירות מס, שיבוש הליכי משפט והדחה בחקירה. במשפט ישב השופט ד"ר עמירם בנימיני שתוך כדי ניהול המשפט קודם, ונבחר לשופט מחוזי בתל אביב. עו"ד שלום עוסק בעיקר בענייני אישות וביטוח. 

 הנאשם ביצע את עבירות המס ב-95-'90'. בית המשפט קבע כי הנאשם העלים הכנסות של כ-367 אלף שקל ועוד כמה אלפי דולרים. השופט אימץ את טענת התובעת, עו"ד מינה זמיר, שהדגישה כי הנאשם נהג להעלים הכנסות בצורה שיטתית וקבועה הואיל והעלמות נעשו לגבי 33 לקוחות. 

 הנאשם יוצג על ידי כמה עורכי דין, ובחלק מהמשפט ייצג את עצמו. שניים מסניגוריו, בהם עו"ד אורי עיטם, עבדו בעבר באותה פרקליטות שבה עובדת התובעת בתיק זה. 

 האישום החמור ביותר שבו הורשע הנאשם קשור לניסיונותיו לגרום לכמה מלקוחותיו למסור דבר שקר בחקירה שהתנהלה נגדו או להניאם מלמסור הודעה בחקירה. אחת מלקוחותיו של הנאשם סיפרה בחקירתה: "הוא דיבר אתי ברבנות. אמרתי לו שאני מפחדת להסתבך עם מס הכנסה. הוא אמר לי שאין לך מה לפחד (...) עו"ד שלום ביקש ממני לשקר במצח נחושה, ולהכחיש שנתתי כספים במזומן. הוא אמר שהוא נתן הוראה לכל הלקוחות לשקר במס הכנסה. הוא אמר לי שאין צורך להגיד את האמת למנוולים האלה במס הכנסה". 

 השופט קבע כי עדותה של עדה זו היא מהימנה, מפורטת ועקבית. עם זאת, הוסיף, העדה לא ניגשה להתלונן על ניסיון ההדחה, וגם לא חשפה אותו ביוזמתה, אלא רק לאחר שנשאלה על כך בחקירתה. גם מפי הנאשם עצמו באה, למעשה, הודאה כי ניסה להשפיע על חקירת מס הכנסה: לדבריו, הוא שילם לשני אנשים 20 אלף דולר כדי להביא להשתקת החקירה נגדו. 

 משפטו של הנאשם חשף פן חמור נוסף בהתנהגתו: פעילותו נעשתה תוך זלזול בזכות הבסיסית של הלקוח לדעת בכל שלב של הטיפול המשפטי כמה שילם, וכמה נותר לו לשלם. הנאשם לא הותיר בידי לקוחותיו העתקים מהסכמי שכר הטרחה. 

 השופט כתב כי אצל לקוחות רבים חזרה התופעה המבישה שבה קיזז הנאשם לעצמו סכומי שכר טרחה מכספים של הלקוח המופקדים בנאמנות, בלי שהלקוח קיבל על כך דין וחשבון או חשבונית. על רקע זה, מטבע הדברים, העלו כמה לקוחות טענות של גזל וגניבה. לדעת השופט, טענה זו הוכחה בוודאות בשני מקרים. 

 השופט מתח ביקורת על החלטת מחלקת החקירות של מס הכנסה להתעלם מן העדויות שהיו בפניה בעניין גזילת כספי הלקוחות ו"להיצמד לחקירה בענייני מס הכנסה, בלי לערב בעניין את משטרת ישראל למעט בנושא השיבוש וההדחה". 

 השופט גינה את התנהגות הנאשם גם בהיבט נוסף: בעת שחקר הנאשם שתיים מלקוחותיו, הטיח בהן טענות הנוגעות לפרטים אינטימיים בחייהן. "לצורך כך לא בחל הנאשם אף בשימוש בפרטים אינטימיים וחסויים, אשר ידועים לו בתוקף תפקידו כעורך דינן לשעבר של אותן עדות". 

 השופט ציין כי התנהגות כזו מצד נאשם מקוממת שבעתיים, אם מביאים בחשבון את העובדה שהנאשם, בתור עורך דין המייצג לקוחות בענייני מעמד אישי, נחשף לצדדים הכמוסים ביותר בחייהם של העדים. "תפקיד זה מחייב מטבעו רגישות אנושית והגינות כלפי לקוחותיו", אמר השופט. 

 בעת שמיעת הראיות התברר כי הנאשם קיים יחסים אינטימיים עם לקוחה אחת, ולטענתו גם עם לקוחה אחרת, אשר האשימה אותו בניסיון לניצול מיני. התמונה החמורה שנחשפה בתיק זה הביאה את השופט להסב את תשומת הלב של לשכת עורכי הדין כדי שזו תבחן האם יש מקום לאסור על קיום יחסים אינטימיים בין עורך דין ללקוח בדומה למשל לאיסור המוטל על פסיכולוגים לקיים יחסי מין עם מטופליהם. גזר דינו של הנאשם נדחה למועד מאוחר יותר.