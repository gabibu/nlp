שוק האג"ח ירד מהפסים - על כך אין ויכוח. השאלה המעניינת היא מה גרם לכך? השאלה החשובה היא מהי משמעות התנהגות פרועה זו של "השוק הסולידי"? 

 בכל מקרה, מי שמייחס חשיבות להתפתחויות בשווקים הפיננסיים, אינו יכול להישאר אדיש לנעשה בשוק האג"ח. במדינות בעלות שוק הון מפותח, גם בימים כתיקונם, שוק האג"ח הוא האלמנט החשוב ביותר בשוק ההון - הרבה יותר מאשר שוק המניות, אף שזה מרכז סביבו את הכותרות והעניין הציבורי. 

 אבל ישראל אינה מדינה בעלת שוק הון מפותח, לא בימים כתיקונם (אם יש כאלה במקומותינו), ובוודאי לא בימים אלה. לכן היה ניתן לחשוב שצניחת השערים בשוק האג"ח והזינוק ברמת התשואות שבו, אינם חשובים מבחינת כלל המשק. 

 בסך הכל מדובר במספר מצומצם של מנהלי כספים גדולים שנכנסו להיסטריה ו/או ביצעו צעדים שגויים. אמנם מדובר בכסף שלנו המופקד אצלם, אבל - לפי גישה זו - מאחר שאין שוק, הרי שאם מישהו ירד מהפסים, אלה הם אותם מנהלים. מדובר בתאונה מצערת, אבל לא בקריסה מערכתית. 

 אם נמשיך את קו המחשבה הזה, ניתן לומר גם כי לנוכח תפקודו המוזר של שוק האג"ח, עבר מרכז הכובד של המערכת הפיננסית, לפחות בדיעבד, לשוק המט"ח. שוק זה מאופיין, בתקופה שבה שוק האג"ח הולך ומתמוטט, בעצבנות רבה - אבל בהחלט לא בהתמוטטות. 

 יש הסבורים כי האופציה היחידה השפויה היא למכור את כל הנכסים השקליים, כל הניירת שהנפיקה ממשלת ישראל, ולברוח כל עוד הדבר אפשרי 

 חוסר יכולתו של שער השקל לעלות אל מעבר לרמת ה"חמשקל" מצביע על היעדר פאניקה כללית ואף על מיתון מסוים בעוצמת המשבר המשקי. בכך נוצר ניגוד חד בין אותות המצוקה הקשה המשודרים בעוצמה גוברת מכיוון שוק האג"ח, לבין היחלשות אותות אלה מכיוון שוק המט"ח. 

 טבעה של כל סתירה כזו בין שני שווקים פיננסיים קשורים, שלא להאריך ימים. אחד הצדדים יצטרך להיכנע בפני השני, ובמקרה הנוכחי, סביר שהכרעה זו תיפול בימים הבאים, כלומר, השבוע. 

 לפני שנבחן את שתי האופציות ליישוב הסתירה בין שוק האג"ח לשוק המט"ח, מן הראוי להוציא מהדיון את שוק המניות. אמנם נכון שגם שוק זה צונח בימים האחרונים, אבל אין לקשור התפתחות זו לשוק האג"ח או למערכת המקומית בכלל. הגורם העיקרי המשפיע על שוק המניות הישראלי הוא שוק המניות העולמי. מאחר ששוקי העולם נמצאים במצב של מפולת כללית, אין להניח ששוק המניות המקומי היה מתנהג בצורה אחרת מזו שבה התנהג בפועל, גם אם שוק האג"ח היה מתאפיין ביציבות או אפילו בעליות. 

 נחזור, אם כן, לפעילות בשוק האג"ח. האם אפשר להסיק שהמנהלים השתגעו, התבלבלו או סתם שגו בגדול - כלומר שלא מדובר במשבר מערכתי, אלא בעניין טקטי? או שמא המנהלים אינם אלה שירדו מהפסים, אלא דווקא הממשלה וסוכנויותיה בשוק ההון (כלומר, משרד האוצר ובנק ישראל)? האין זה נכון שהשחקנים בשוק - ובראשם מנהלי המשקיעים המוסדיים - מביעים, דרך התנהגותם בשוק, את חוסר אמונם המוחלט בניהול הכלכלי של המשק? אלה שתי פרשנויות אפשריות להתנהגותו של שוק האג"ח. לכאורה, יש הבדל תהומי ביניהן, כמו ההבדל בין תקלה חמורה, אך חולפת, לבין משבר מערכתי בעל פוטנציאל אפוקליפטי. למעשה, ייתכן כי ההבדל אינו תהומי, ואולי אינו קיים כלל, לפחות מבחינת המשקיע השפוי. 

 נקודת המוצא בהתייחסות לשווקים הפיננסיים היא שיש לקבל החלטה בסיסית בנוגע למערכת הפיננסית הישראלית הנגזרת מהערכת עתידה של המדינה: האם היא הולכת להתמוטט? אם התשובה היא כן, אין כל משמעות למניעים של השחקנים בשוק האג"ח. האופציה היחידה השפויה היא למכור את כל הנכסים השקליים, כל הניירת שהנפיקה ממשלת ישראל, ולברוח כל עוד הדבר אפשרי. 

 משבר שוק האג"ח של 96', בראשית ימי ממשלת נתניהו, הביא לגיבוש הקיצוץ התקציבי הגדול ביותר, שבוצע בשנה אחת, בתולדות המשק הישראלי  אופציה זו זכתה לדיון נרחב בחודשים האחרונים, לפחות בפורומים בלתי-רשמיים. ואולם הנתונים על אודות העברת כספים ורכישת נכסים פיננסיים בחו"ל מוכיחים כי אין לה תומכים רבים; כל השוואה עם ארגנטינה נשארת נטולת בסיס עובדתי. 

 מי שמעריך כי המדינה, על אזרחיה ומוסדותיה, מתכוונת ומסוגלת לשרוד, חייב להסכים כי ריביות ריאליות ברמות הנוכחיות לא יכולות להימשך לאורך זמן. המערכת הפיננסית, ובוודאי המערכת הריאלית, לא יוכלו לתפקד מול מערך ריביות כזה. זה מוביל למסקנה בלתי נמנעת שעל פיה, שיעורי הריבית - לכל הטווחים - יירדו. 

 מסקנה זו נכונה במיוחד, אם מה שקורה בשוק האג"ח מהווה תקלה טכנית או ניהולית. במקרה זה, מובן מאליו שיש לחטוף את המציאות המוצעות בשוק. אבל היא נכונה גם אם פשר המשבר בשוק האג"ח הוא שמדובר בהפגנה מאסיווית של אי-אמון בממשלה. כדאי להיזכר במשבר הקודם בשוק האג"ח, שהתרחש בדיוק לפני שש שנים, בקיץ 96'. המשבר ההוא היה חמור יותר, בכך שבעטיו היתה בריחה המונית של הציבור מקופות גמל ומחסכונות אחרים. ואולם אז לא היה משבר ביטחוני/מדיני המתקרב בחומרתו למשבר הנוכחי. הצד השווה של שני המשברים הוא בכך ששניהם מבטאים חוסר אמון קשה ביותר כלפי ההנהגה הכלכלית. 

 ב-96' היה נהוג לכנות את מנהלי הכספים הגדולים בוול סטריט - ובמיוחד את סוחרי האג"ח המרכזיים - בכינוי "אדוני היקום". מאז זרמו מים רבים בנהר ההאדסון ששטפו את מרבית היוהרה של וול סטריט אל הים. אבל מאחורי היוהרה והשחצנות עמדה, ועדיין עומדת, עובדה מוצקה: האדונים האמיתיים של ממשלה בעלת גירעון גדול הם סוחרי האג"ח. עובדה זו נכונה לגבי ממשלת ארגנטינה, אך גם לגבי ממשלת ארה"ב - אם היא רוצה לקיים גירעון גדול. היא בוודאי נכונה לגבי ממשלת ישראל במצבה הנוכחי. 

 למעשה, מדובר בכלל ברזל של עולם המסחר, הקודם בהרבה למערכת הפיננסית המודרנית: פסוק בספר "משלי" מתמצת אותו בצורה פשוטה להפליא: "עבד לווה לאיש מלווה". 

 משבר שוק האג"ח של 96', בראשית ימי ממשלת נתניהו, הביא לגיבוש הקיצוץ התקציבי הגדול ביותר, שבוצע בשנה אחת, בתולדות המשק הישראלי. רובו היה קיצוץ, ומיעוטו היה הגדלת נטל המס. הוא סימן וגם אישר את מעבר המשק משנות הגאות להאטה ומיתון - שנמשך, בצורה זו או אחרת, מאז ועד היום. 

 עם זאת הטיפול התקציבי שנכפה על הממשלה מצד השווקים היה אפקטיווי. הבעיה העיקרית של המשק אז - הגידול המהיר והמסוכן בגירעון במאזן התשלומים - מצאה פתרון הולם. כיום הבעיה העיקרית שונה - ונוגעת לעצם גודלו של הגירעון התקציבי וגם למבנה הגירעון ומבנה הוצאות הממשלה. 

 כידוע, הממשלה מנסה להתחמק מהטיפול הקשה והכואב בבעיה זו. מאחר ששוק האג"ח הוא זה שיצטרך לשאת בעול של הגירעון הגדל, הוא מודיע לממשלה, בצורה הכי ברוטלית והכי כוחנית, כי אין בכוונתו לשחק את התפקיד שהעבד מעז להציע לאדון. 

 בקיצור, אנו עדים למאבק כוחות בין בעלי הכספים ללווה הגדול במשק. לא יכולה להיות אלא הכרעה אחת, והיא כניעתה של הממשלה. ואולם המאבק משתרע על פני כמה סיבובים, ואין לדעת כמה זמן יידרש וכמה עוצמה תצטרך להיות מופעלת, עד לסוף הבלתי נמנע. 

 ברמה הפרסונלית, השווקים דורשים גם את החלפתו של שר האוצר, ואולי גם את זו של נגיד בנק ישראל, לפני שירגישו יותר בנוח בבואם לספק את צורכי הממשלה. יש להניח שגם דרישה זו תסופק בהמשך; השאלה היחידה היא האם ראש הממשלה יהיה צד לעסקה או חלק ממנה. בכל מקרה, לצורך ייעוץ בטיפול במשבר בשוק האג"ח כדאי לו לפנות לא רק לפרופ' יעקב פרנקל, אלא גם לבנימין נתניהו.