הנתונים הכלכליים עדיין אינם מבשרים שינוי קרוב. להיפך - נראה כי אלו ילכו ויחמירו בחודשים הקרובים. לצערי, אין כל סיבה נראית לעין להניח שהרע מכל מאחורינו. 

 היום תועלה הריבית במשק בשיעור חד של 1.5%-2%, צעד שעיקרו בלימת הדולר והתאמה לריבית שכבר עלתה חדות בנכסים השקליים הסחירים. לשם השוואה, שימו לב שבאופן יחסי השווקים מובילים יותר מתמיד את החלטת הריבית, וכן לעובדה שהשוני בהערכות לגבי גובה השינוי בריבית אינו בפערים של עשיריות אחוז כפי שהיה לפני מספר חודשים, אלא בנקודות אחוז שלמות. 

 פער הריביות שייווצר מקטין את כדאיות ההשקעה בדולר, וללא אירוע אקסוגני חריג, סביר להניח כי יקשה על הדולר את מסעו צפונה. אך יש לזכור שהבעיה מורכבת יותר, ורבות כבר נכתב, ובצדק, על יחסי הגומלין בין מצב בטחוני ירוד והתפוררות ערכית, לכלכלה. 

 אמנם המפנה הכלכלי אינו נראה באופק, אך נכון לנקודת זמן זו נראה שבאפיק השקלי הגענו לשלב תגובת היתר, וזאת על סמך התמחור היחסי הנוכחי של נכסים אלטרנטיוויים בשוק איגרות החוב, ובהינתן הערכות האינפלציה הרווחות. עם זאת, יש להתייחס לנעשה באפיק השקלי בפרספקטיווה נוספת. 

 המחצית השנייה של שנות ה-90 היתה שייכת ללא ספק לתעשיית הקרנות השקליות. הגידול המשמעותי של תעשיית קרנות הנאמנות בישראל נובע מאפיק זה. כל עוד תוואי האינפלציה ובעקבותיו הריבית, היו במגמה יורדת,  המח"מ הקצר יחסית של הנכסים השקליים בתחילת הדרך יצר להם זהות ברורה בציבור של נכס ברמת סיכון נמוכה - "תחליף פיקדון" בצורה זו או אחרת  האפיקים השקליים נהנו באופן בולט מתשואה ריאלית גבוהה, ויחד עם פטור ממס ורמת נזילות גבוהה, טבעי שנפח הקרנות יגדל ויתפתח, כמגמה ארוכת טווח, בתיק נכסי הציבור. 

 הנכסים השקליים בשוק היו בתחילה לטווח של שנה, אח"כ הונפקה שחר "ארוכה" לשנתיים, וכך באופן טבעי, ובריא יש לומר, נמשך תהליך של הורדת אינפלציה וריבית, הסטת נכסים לקרנות שקליות, ומיקוד הנפקת החוב של המדינה באפיקים שקליים. בכך אין כל בעיה. 

 המח"מ הקצר יחסית של הנכסים השקליים בתחילת הדרך יצר להם זהות ברורה בציבור של נכס ברמת סיכון נמוכה - "תחליף פיקדון" בצורה זו או אחרת. במונחי תיק השקעות שקלי, ההבדל בין מח"מ של מספר חודשים לחודש בודד אכן אינו משמעותי ברמת הסיכון. 

 יחד עם ירידה חדה באינפלציה בפועל מול האינפלציה הנצפית לאותה תקופה, תשואות אטרקטיוויות בנכסים השקליים מול הפקדונות בבנקים ותחילת תהליך הורדות הריבית, כספי הפקדונות לא אחרו לעבור לקרנות השקליות, ובצדק. הבעיה היא שזיהוי הנכסים השקליים כתחליף פיקדון, נותר גם כאשר השחרים הונפקו לטווחים ארוכים יותר, וכמובן שבמקרים אלו מדובר על נכס אחר לחלוטין מתחליף פיקדון. 

 כל עוד הריבית יורדת ורווחי הון נרשמים לאורך זמן, כולם שמחים וצוהלים - מנהלי הקרנות והמשקיעים גם יחד. כאשר יש תשואה לא שואלים שאלות, ונוטים לייחס את ההישג למנהל הקרן, שהצליח להשיג תשואה מדהימה ברמת סיכון של פיקדון. השאלות נשאלות תמיד בירידות, ובטח בתקופה שהמונח "השחר העולה" הוא אך ורק שם של ממרח שוקולד. שנת 2002 תאלץ את מערך השיווק של הקרנות לעשות עבור הלקוחות את ההבחנה הברורה בין הנכסים השקליים השונים, ורמות הסיכון הכרוכות בהשקעה בהם. 

 ראוי שהמכשירים השקליים יתפסו מקום מרכזי בתיק נכסי הציבור, אך גם בתחום זה יש להתאים בין אופי הנכס לאופי הלקוח. העובדה כי תאום זה לא נעשה באופן מספק, יוצרת כיום את גל המתאכזבים מקרב הציבור, שלא מבינים איך תחליף הפיקדון יורד ב-2% ביום.