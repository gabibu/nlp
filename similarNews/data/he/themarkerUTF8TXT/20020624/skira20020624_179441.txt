ההשקעה בקרנות הנאמנות השקליות נתפשה אצל לא מעט ישראלים כחלופה עדיפה לפיקדון בנקאי, שהציע לאחר הפחתת הריבית בדצמבר 2001 ריבית אפסית. יש לשער שלא כל המחזיקים בקרנות השקליות היו מודעים לאפשרות שיפסידו חלק ניכר מכספם באפיק השקעה זה. 

 מבט בטבלאות התשואה של השבועות האחרונים גרם לאחרוני המשקיעים התמימים להכיר בטעותם. תשואה שלילית של עד 7% ביוני בקרנות השקליות המשקיעות באיגרות ארוכות טווח האיצה את יציאת הכספים מקרנות אלה לקצב של כ-500 מיליון שקל ויותר ליום. 

 קרנות הנאמנות חושפות את תשואתן מדי יום, אך יש יסוד להאמין שמצבן של פוליסות הביטוח המשתתפות ברווחים ומצבן של קופות הגמל לא טוב הרבה יותר. 

 מניות המעו"ף ירדו ב-7% מתחילת יוני עד לסוף השבוע שעבר, איגרות חוב מסוג שחר לטווח בינוני ירדו ב-6% והאג"ח הצמוד לטווח של 8-5 שנים ירד ב-4%, כך שדו"ח התשואות שיפיקו קופות הגמל בסוף יוני עלול להיות מסמך שיגרום לזעזוע קל בקרב העמיתים. 

 בהנחה שתגובתם לא תהיה שונה באופן משמעותי מתגובת מחזיקי קרנות הנאמנות השקליות לטבלת התשואות המתפרסמת מידי יום, ייתכן שגל הפדיונות יימשך בעתיד הקרוב ושבאמצע יולי 2002 ייאלצו מנהלי קופות הגמל לתת הסברים דומים לאלו שהשמיעו אתמול מנהלי קרנות הנאמנות. 


 "אני לא מבין את ההתנהגות של בנק ישראל ומשרד האוצר" 


 מאיר מזוז, המשנה למנכ"ל לאומי פיא מקבוצת לאומי, סבור שהרקע למפולת בשוק איגרות החוב אינו כלכלי, אלא פסיכולוגי. לדבריו, הירידות החדות בשוק איגרות החוב החלו כאשר המחזיקים בקרנות הנאמנות השקליות קצו בהפסדים הכבדים שנגרמו להם והחליטו לפדות את הקרנות ולהעביר את הכספים לפיקדונות שקליים. הצד הפיסקלי, דוגמת הפארסה סביב הקיצוץ של 2 מיליארד שקל בגירעון 2002 שבוטל יומיים לאחר שהוכרז, לא תרם להרגעת השוק. 

 לדברי מזוז, הירידות החדות באיגרות החוב הלא צמודות בריבית קבועה מסוג שחר פגעו בביטחון של גופים מוסדיים כמו חשבונות נוסטרו של בנקים, שאינם נמדדים על בסיס הרווחיות החודשית שלהם. להערכתו, אפשר היה למנוע את המשך המפולת לו משרד האוצר היה מפסיק להנפיק איגרות חוב צמודות ולא צמודות. 

 "אני לא מבין את ההתנהגות של בנק ישראל ומשרד האוצר", אומר מזוז, "מחיר הכסף עלה בחדות, ולמרות זאת מתכוון האוצר להנפיק שחרים במחיר מינימום הגבוה ממחיר השוק". לדעתו, השוק יכתיב את ביטול ההנפקה, וחבל שבמשרד האוצר לא רואים את מה שכולם מבינים. 

 לדבריו, שוק הכספים היה נרגע לו היה האוצר מנפיק איגרות חוב צמודות לדולר מסוג גלבוע ומגדיל בכך את היצע הנכסים צמודי המט"ח. מזוז מותח ביקורת על סירובם של משרד האוצר ובנק ישראל להנפיק גלבועים, בנימוק של חשש לפגיעה בדירוג האשראי של מדינת ישראל. לדבריו, הנפקת הגלבועים אינה מגדילה את החוב החיצוני של המדינה. 

 מזוז גם שולל את ההסבר הנוסף לסירובה של המנהיגות הכלכלית להנפיק גלבועים: הרצון להפסיק להנפיק איגרות חוב צמודות למדד או לדולר. לדבריו, התוצאה היא גיוס הון בעלויות לא סבירות. 

 לדבריו, בצד הנפקת הגלבועים יש להפסיק את הנפקת האיגרות צמודות המדד והשקליות, כדי לגרום לירידת התשואות ולהחזיר את הביטחון לגופים המוסדיים. מזוז מעריך כי הפדיונות בקרנות הנאמנות השקליות הסתכמו ב-4 מיליארד שקל מתחילת יוני 2002, וכי אתמול הסתכמו ב-500 מיליון שקל. 

 מזוז מקווה שמשרד האוצר יגמיש את ניהול המדיניות התקציבית. לדבריו, שוק הכספים מצפה לטיפול יסודי בתקציב, ותשובות כמו "לא נוכל להביא לאישור הכנסת קיצוץ עד יולי 2002" אינן מספקות, משום שלנוכח הבהלה שאחזה בציבור המשקיעים יש צורך בתשובות מיידיות של המנהיגות הכלכלית. 

 למרות האווירה הקודרת בשוק והירידה החדה במחירי האיגרות, החלו קרנות לאומי פיא לנצל הזדמנויות לרכישה בקרנות גמישות ולרכוש איגרות חוב ארוכות טווח בכספים ממכירת מק"מים ואיגרות קצרות. 

 מזוז נזהר מלהעריך אם רמת תשואות של 12% שאליה גלשו השחרים במסחר אתמול מציינת נקודת שפל. "אם היית שואל אותי לפני שבועיים אם התשואות יגיעו ל-11%, הייתי אומר שהסבירות לכך נמוכה ביותר. כיום כל מספר זוכה, מפני שההסבר היחיד לאירועים הוא פסיכולוגי". 


 "לא האמנתי שימי 1994 העליזים יחזרו" 


 "לא האמנתי שימי 1994 העליזים יחזרו", אומר שי ברק, מנכ"ל אילנות דיסקונט. "הפניקה הגיעה לשיא ועתה יש בעיה נוספת: המוסדיים פשוט יושבים בצד. גופים אלה, כמו קופות גמל וחברות ביטוח, שנמדדים כל חודש לפי התשואה שלהם, חשבו שהם עושים את עסקת חייהם כאשר התשואות של השחרים הארוכים היו ברמה של 8%. כשהשוק נפל לרמות הנוכחיות הם החליטו לזוז הצדה, מפני שיש גבול ליכולת לספוג ירידה בתשואות". 

 ברק, המנהל 3 מיליארד שקל בקרנות שקליות, אינו משוכנע ששוק הכספים ראה את הגרוע מכל. "בעבר היתה תחושה שכאשר השוק מגיע לשבירה בשל אירועים כלכליים, אז בשלב מסוים המגמה משתנה, אלא שהפעם, נוסף על משבר כלכלי יש חשש אמיתי מהאירועים הביטחוניים". 

 ברק: "שוק הכספים קורס וחבל שהשלטונות מתעלמים מהדבר, מפני שבטווח הארוך הבריחה מקרנות הנאמנות השקליות תתורגם לביקושים לנכסים פיננסיים מט"חיים ונדל"ן בחו"ל ותאיץ את הפיחות". 

 הוא סבור שבשלב זה אין גורם שיכול לשנות את התמונה, במיוחד כאשר תנאי הסביבה כמו מצבו של שוק ההון האמריקאי, אינם תומכים בהתאוששות. 

 ברק מעריך שמתחילת יוני נפדו מקרנות הנאמנות השקליות 6 מיליארד שקל, כ-600 מיליון שקל מתוכם נפדו אתמול. לדבריו, כל הקרנות ספגו פדיונות, למעט הקרנות המתמחות בהשקעות בנכסים הצמודים ליורו שגייסו 500 מיליון שקל ביוני, וקרנות האג"ח הבינלאומי שגייסו ביוני 100 מיליון שקל. ברק אחראי לאחת הקרנות היחידות שייצרה תשואה חיובית למשקיעיה: אילנות חשיפה לירידת ת"א 25, המשקיעה באופציות ובחוזים עתידיים ומיועדת למשקיעים המעריכים שמדד המעו"ף יירד. הקרן, שהונפקה באפריל 2002, הניבה תשואה של 7% עד אתמול, אך גייסה סכום צנוע של 10 מיליון שקל, כך שנראה שהרעיון של רווח מהירידות בבורסה פחות מושך את המשקיעים מאשר רכישת מניות בשוק עולה. 


 קובעי המדיניות במשרד האוצר יורים לעצמם ברגל 


 שי צוקר, מנכ"ל קרנות הנאמנות של נשואה זנקס, שייך לאחד הגופים המוסדיים שכבר נאלצו להודיע על הפסדים מהשקעותיו באיגרות החוב בחשבון הנוסטרו שלו. ההודעה נועדה להזים שמועות על הסתבכותה של החברה בעסקות מעו"ף. 

 צוקר סבור שקובעי המדיניות במשרד האוצר יורים לעצמם ברגל כאשר הם מחליטים לקיים כרגיל את ההנפקה של איגרות החוב על אף שהמחיר שבו הסתיים אתמול המסחר בסדרה 2666, אחת הסדרות של איגרות החוב מסוג שחר שיונפקו מחר - 87.3 - נמוך ממחיר המינימום בהנפקה. 

 לדעתו עדיף היה לבטל את ההנפקה ולחסוך את המבוכה שתיגרם כאשר יתברר שאף לא גוף מוסדי אחד ניגש למכרז והיה מוכן לרכוש איגרות חוב של ממשלת ישראל. 

 צוקר אינו משוכנע שהמשבר הגיע לסיומו. לדבריו, כאשר החלה המפולת, ההערכה הרווחת היתה שהדבר נובע מהפיחות בשער השקל, אלא שהמשבר נהפך לפסיכולוגי, כאשר התברר שאיגרות החוב השקליות אינן מגיבות לפיחות, אלא לנפילה בתשואות. "אני מקווה שלא נתגלגל לסוג זה של משבר, משום שנראה לי שקופות הגמל לא יציגו בסוף החודש תשואות מדהימות", הוא אומר. 

 צוקר נוקב בהערכה נמוכה יחסית לגבי הפדיונות בקרנות השקליות מראשית יוני -3.5-3 מיליארד שקל. להערכתו אתמול נפדו מהקרנות 700 מיליון שקל. 

 למרות חוסר הוודאות לגבי הנקודה שבה נמצא המשבר והספקות בדבר הצלחת ההנפקה של השחר מציין צוקר כי בשער הסגירה של המסחר באיגרת 2666 שתונפק היום היה ביקוש של 24 מיליון שקל שלא סופק, כך שייתכן שיש בכך איתות לכך שהמשבר בשוק מתקדם לקראת סיומו. 

 צוקר מציין שבכמה סדרות שבהן היו מחזורים גדולים יחסית ניתן לזהות שהמסחר בוצע מתוך מצוקה של המוכר ובתשואות לא כלכליות למוכר. כך למשל המסחר בשחר מסדרה 2660 לטווח של שנה, המזוהה עם אחת הקבוצות הבנקאיות הגדולות, נסגר בתשואה של 11.3%, לעומת תשואה של 10.7% למק"מ מאותה סדרה. 

 להערכתו של צוקר, על האוצר לנקוט צעד מיידי ודרסטי ולא להסתפק בהכרזות על קיצוץ בתקציב 2003. "גם אם מדובר במראית עין, צריך לזכור שכך שווקים פועלים", אמר.