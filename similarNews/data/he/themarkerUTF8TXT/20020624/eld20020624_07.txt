האנליסט קובי פינקלשטיין מבנק אינווסטק מפרסם היום עדכון רבעוני למניות סקטור הבנקאות. בעקבות הירידה החדה שרשמו מניות הבנקים במהלך השנה האחרונה, פינקלשטיין מעריך כי ב-12 החודשים הקרובים הן צפויות להניב תשואה עודפת על השוק, ובהתאם מעלה פינקלשטיין את דירוג הסקטור ל"תשואת יתר". 

 פינקלשטיין מציין כי ב-12 החודשים האחרונים רשמו מניות הבנקים תשואת חסר של 12.6% לעומת השוק - ירידה של 22.4% לעומת ירידה של 9.8% במדד המעו"ף, ויחס שווי השוק להון העצמי בסקטור זה צנח ל-0.65, רמת שפל של 10 השנים האחרונות. 

 על רקע זה פינקלשטיין סבור כי ההידרדרות המהירה במצבן של מספר חברות גדולות בתחומי התקשורת והטכנולוגיה, חברות שפעלו ברמת מינוף גבוהה, יצרה חששות מופרזים לגבי איכות הנכסים של הבנקים. בהקשר זה מזכיר פינקלשטיין כי הגידול בהיקף ההפרשות אינו ייחודי לבנקים הישראליים, וכי במערכת הבנקאות האמריקאית נרשם גידול של כ-44% בהיקף ההפרשות במהלך שנת 2001. באשר לרמת ההפרשות כאחוז מתיק האשראי בבנקים הישראליים, הרי זו דומה לרמה המקובלת בשווקים מפותחים אחרים. 

 פינקלשטיין אינו מתעלם לחלוטין מהחשיפה לענף התקשורת, ומציין כי חוב זה מהווה בעיה במערכת הבנקאות המקומית, במיוחד בבנק  הבינלאומי (  בנלמ5  [10]  : ת"א)  ובבנק  לאומי (  לאומי  [11]  : ת"א)  , אם כי בעיה זו ניתנת לכימות. 

 הגיוון במקורות ההכנסה של הבנקים ויכולת התמחור שלהם, מעריך פינקלשטיין, יאפשרו להם להיחלץ מהמשבר הנוכחי ולהשיג תשואה על ההון בשיעור של כ-8% השנה וכ-10% בשנת 2003. בעניין זה מציין פינקלשטיין כי הגיוון במקורות ההכנסה בולט במיוחד בשני הבנקים הגדולים, כאשר בבנק  הפועלים (  פעלים  [12]  : ת"א)  היה זה המגזר הקמעוני אשר קיזז באופן חלקי את ההרעה במגזר העסקי ואילו בבנק לאומי היו אלה החברות הבנות הנסחרות בחו"ל אשר היוו כרית ביטחון. 

 בהתייחסו לבריחת הפקדונות - ברבעון הראשון דיווחו חמשת הבנקים הגדולים על ירידה של 18.8 מיליארד שקל בהיקף הפקדונות מהציבור, בעוד שגידול בנכסי קרנות הנאמנות בתקופה זו היה רק 7.1 מיליארד שקל, כתוצאה מיציאה של פקדונות לבנקים זרים לאור אי הוודאות המדינית והכלכלית. מגמה זו צפויה להתגבר ברבעון השני, עקב הסלמת המצב הבטחוני, אולם ההשפעה של מגמה זו על הרווח מפעילות מימון מוגבלת, שכן, על פי הערכות, הפקדונות שיצאו מהמערכת הם בעיקר פקדונות גדולים של לקוחות בעלי יכולת מיקוח, הנושאים מרווח פיננסי נמוך יחסית. 

 המעבר לדיווח נומינלי, הצפוי להתבצע ב-2003, עתיד לגרום לשחיקה מסוימת של ההון העצמי של הבנקים, אך בה בעת הוא יגדיל משמעותית את הרווח המדווח ואת התשואה להון. לדברי פינקלשטיין, אם ייושם השינוי החשבונאי, עשויה להיות לו השפעה על תמחור מניות הבנקים בדומה לזו שהיתה לשינוי החשבונאי בענף הביטוח ב-1999. 

 פינקלשטיין סבור כי הבנקים הזרים, אשר בעבר הלא רחוק נתפשו כאיום, אינם מהווים תחרות משמעותית, והם טרם ביצעו רכישות של בנקים מקומיים. בנקים אלה, נותרו שחקנים זניחים ובלתי מורגשים בענף ולאור המצב הגיאו-פוליטי באזורנו, לא צפויות רכישות של בנקים מקומיים בעתיד הנראה לעין. 

 החדשות הרעות וגורמי הסיכון כבר מגולמים במחירי המניות, אומר פינקלשטיין, ועל כן הוא צופה כי ב-12 החודשים הקרובים יניבו מניות הבנקים תשואה עודפת על שוק המניות. פינקלשטיין מוסיף כי גורמי הסיכון המרכזיים כיום הם הרעה נוספת במצב המשק, אשר תביא לגידול בהפרשות או פיחות חד שיביא לגידול בלתי רצוי בהיקף האשראי. גם הירידות החדות באפיקים הסולידיים, הצפויות לשחוק את ההון העצמי, עלולות ליצור בעיה בנושא הלימות ההון - במיוחד אם יתוסף להן פיחות חד שיביא לגידול בנכסי הסיכון. 

 המניה המועדפת על פינקלשטיין בסקטור הבנקאי היא מניית בנק  המזרחי (  מזרחי  [13]  : ת"א)  , אשר זוכה להעלאת המלצה מ"קנייה" ל"קנייה חזקה", במחיר יעד של 14 שקל למניה, המשקף מכפיל הון של 0.95. להערכתו, למעילות שהובלטו בעיתונות בחודש האחרון אין השפעה מהותית על הפעילות העסקית של הבנק. 

 מניית  דיסקונט (  דסקנט  [14]  : ת"א)  זוכה להעלאת המלצה מ"החזק" ל"קנייה בסיכון גבוה", במחיר יעד של 4 שקלים. פינקלשטיין מאמין כי ההפרשות החריגות של הבנק בתחום הנדל"ן נמצאות מאחוריו ובעיית הלימות ההון עומדת בפני פתרון יצירתי בשעה שהבנק בודק אפשרות לביצוע עסקה שבמסגרתה תימכר חבילה של נכסי נדל"ן של הבנק ושל לקוחות שהסתבכו. עסקה שכזו, אם תצא אל הפועל, תפתור את בעיית הלימות ההון של הבנק, תקטין את היקף החוב הבעייתי, וייתכן שאף תיצור רווח הון חד פעמי. להערכת פינקלשטיין, הבנק יעבור לרווח כבר ברבעון השלישי של השנה. 

 המלצתו של פינקלשטיין כלפי מניית בנק הפועלים נותרה בעינה - "קנייה" במחיר יעד של 9.4 שקלים, מחיר המשקף מכפיל הון של 0.90. לדברי פינקלשטיין, לבנק הפועלים כיוון אסטרטגי ברור שיאפשר לו צמיחה בטווח הארוך, כאשר צפוי שיפור בתוצאות כור השנה - פינקלשטיין סבור כי כור תהיה מאוזנת בהמשך 2002, וביחד עם הגידול בהכנסות התפעוליות והקיטון בהוצאות תשתפר התשואה להון בשנים 2003-2002. 

 מניה נוספת הזוכה לשדרוג היא מניית בנק לאומי. פינקלשטיין מעניק לה המלצת "קנייה" - במקום המלצת "החזק" - במחיר יעד של 7.9 שקלים, מחיר המשקף מכפיל הון של 0.85 בלבד. העלאת ההמלצה נובעת מהדפנסיוויות הנגזרת מתרומת החברות הבנות בחו"ל, כאשר פינקלשטיין מדגיש כי רווח של כ-100 מיליון שקל לרבעון, מוגן כמעט לחלוטין מהנעשה בשוק המקומי ומהווה עבור הבנק כרית ביטחון בעתות משבר.