שוק האג"ח ציפה בימים האחרונים להעלאת ריבית משמעותית. ההערכות התחילו להתפרסם מיד לאחר העלאת הריבית המפתיעה שהיתה לפני כשבועיים, כאשר ההערכות הראשונות דיברו על העלאה של 0.5%. עם התברר המצב העגום לפיו גם פער ריביות של 6% אינו מספיק, השוק העלה את פער הריביות בשוק לכ-8% ובכך, למעשה, לקח את ההובלה של מדיניות הריבית. 

 השווקים פעלו בימים האחרונים תחת הנחה כי הריבית תועלה היום בשיעור שבין 1.0% ל-2%. הפעילים בשוק האג"ח, אשר סבלו בתקופה האחרונה מתגובה מינורית ולא מספקת של הנגיד, המתינו בציפייה דרוכה להחלטתו, ציפייה אשר לוותה בחשש כבד כי גם הפעם הנגיד יכוון נמוך מדי. 

 אבל, למוד ניסיון מר באכזבת השווקים, קליין כיוון גבוה ולפי התגובה הראשונית של שוק האג"ח, הוא כנראה כיוון טוב. 

 המסחר בשוק האג"ח נמשך דקות בודדות בלבד לאחר ההודעה של הנגיד ובמהלך דקות אלה ובמעט הדקות שקדמו להן, השוק העריך כי הפעם הנגיד ירחיב את הצעד. 

 במצטבר, הריבית עלתה בצעדים הולכים וגדלים בחודש האחרון - 1%, 1.5% ו-2% היום, סה"כ העלאת ריבית מצטברת של 4.5% בחודש אחד ושוק האג"ח אומר: תודה. 

 מוזר לומר, אבל שוק האג"ח מקבל בברכה את העלאת הריבית של הנגיד בתקווה שזו תצליח לבלום את המתקפה המתמשכת על השקל הישראלי ולהקטין את חוסר הוודאות, כפי שהיטיב לתאר זאת אחד הסוחרים בשוק האג"ח: "הבעיה העיקרית שלנו עד היום היתה שהפרמטרים בשוק, בעיקר הריבית והדולר, לא נמצאים בשליטה וכולנו עוסקים בניחושים. ניחושים לגבי הדולר וניחושים לגבי החלטות בנק ישראל. בנק ישראל חייב להיות מתואם עם השווקים בכדי לצמצם את חוסר הוודאות". אמירה זו מסבירה במידה רבה את החולשה של השוק בשבועות האחרונים ומרמזת, אולי, על מגמה של התייצבות אשר עשויה לבוא עלינו לטובה בימים הקרובים. 

 רמז מעשי לכך ניתן, כאמור, לראות בפעילות בשוק האג"ח בדקות המסחר שהיו סביב ההודעה. העליות במחירי אגרות החוב השקליות, אשר הסתכמו לכ-1% בשעות הצהריים, התחזקו והגיעו לעלייה ממוצעת בשיעור של כ-2%. השחר הארוך הגדיל לעשות ורשם עלייה של כ-2.5%, אשר מקזזת את הירידה אשר נרשמה בהן אתמול. 

 בנוסף, לאחר סגירת שלב הרצף ובמסחר בשלב הנעילה בו השערים לא משתנים והמשקיעים יכולים לבצע עסקאות במחיר הסגירה, הופיעו על המסכים ביקושים לשחרים, שהסתכמו לכ- 150 מיליון שקל, סכום בולט לאור עודפי ההיצע שאיפיינו את השוק בצורה בולטת בימים האחרונים. 

 גם צמודות המדד הארוכות, אשר נסחרו מרבית שעות היום כמעט ללא שינוי במחירן, עברו לעליות שערים סביב מועד הודעת הנגיד אולם התגובה בהן היתה דלה ביחס לתגובה בשחרים. הדינמיות של השקליות בולטת לעומת זו של הצמודות וניתן להניח כי גם כאן התגובה לא תאחר לבוא. 

 למעשה, לפי התנהגות העקום הצמוד בימים האחרונים, הפעילים צפו כי העלאת הריבית הקרובה תסייע רבות לריסון מגמת הפיחות ותגרור ירידה באינפלציה ועלייה בריבית הריאלית החזויה, מה שגרם להיפוך העקום הצמוד. יש להניח כי העלאת הריבית תשנה גם את הערכות האינפלציה של השוק בפועל ותבסס את ההערכות הללו. 

 וכמו תמיד בתקופה האחרונה, יש לסיים בשאלה לגבי הבאות, שהרי מצבים של חוסר ודאות מוחלטת לא הפוכים לתמונה ברורה בבת אחת. אמנם, לא ברור אם הסתיימה תקופת המשבר החריף של השקל והאם נראה ירידה של העקומים, אולם דבר אחד ניתן לומר לאור המהלך של קליין: השוק יתחיל להאמין בנגיד וברצונו לייצב את שוק האג"ח ע"י תיאום ציפיות. תודה קליין.