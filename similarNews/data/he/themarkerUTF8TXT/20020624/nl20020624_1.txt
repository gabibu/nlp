איגרות החוב השקליות מתאוששות היום אחרי יומיים של ירידות חדות. גם השקל מתאושש מעט בשוק המט"ח, ואפילו המניות מתייצבות. 

 אפשר לנתח ולומר שזה מכיוון שהתשואות שאליהן האמירו האג"חים הפכו כבר לאטרקטיוויות, אפשר להסביר שהעלאת הריבית הצפויה של בנק ישראל הופכת את השקל ליותר אטרקטיווי ביחס לדולר ואפשר גם להסביר שמחירי המניות נמוכים מאוד בהשוואה למה שהחברות צפויות להרוויח בעתיד. 

 כל אלה הם ניתוחים כלכליים - תשואות, מחירי הון, הכנסות, רווחים, תיקי השקעות. אבל כלי הניתוח האלה אינם מתאימים לתיאור המציאות הכלכלית הנוכחית, שכן מה ששולט היום הוא משבר אמון עמוק בין הציבור לבין הכלכלה. לאן שלא תפנו, כל מערכת יחסים וציפיות שתבחנו, גם בישראל וגם בחו"ל - תמיד תגלו שמשבר האמון הוא המסביר הטוב ביותר של המציאות הכלכלית: 

 משבר אמון בשקל  . במשך כמעט עשור עמל נגיד בנק ישראל הקודם יעקב פרנקל על הפיכת השקל למטבע יציב. הוא עשה זאת כמעט בכפייה - על ידי הנהגת ריבית נשכנית שפרשה רצועת הגנה עבה סביב המטבע הישראלי במחיר של העמקת המיתון. תוך כדי התהליך, האינפלציה ירדה, כלי ההשקעה צמודי המדד איבדו ממעמדם, וגם הדולר של השכן נראה פחות ירוק. ואז, בדצמבר 2001, בעקבות הורדת ריבית תמוהה, בנק ישראל קילף באבחה אחת את שארית רצועת ההגנה סביב השקל וגרם לפיחות, שגרם לאינפלציה, שגרמה לערעור האמון בשקל. מי שהחזיק בדצמבר 2001 בשקלים ספג עד היום הפסד נומינלי של עד 30% ואינפלציה של יותר מ-5%. וזה עוד בהשקעה באיגרות חוב של ממשלת ישראל - לא במניות מסוכנות.  בשנה ושלושה חודשים שסילבן שלום מכהן כשר האוצר, הוא כמעט לא החמיץ הזדמנות לבצע מהלכים שהיו מנוגדים למה שנדרש ממנו, לגרום לתהליכים שהוא עצמו יצא חוצץ נגדם ולזרוע אי ודאות 

 משבר אמון באוצר  . בשנה ושלושה חודשים שסילבן שלום מכהן כשר האוצר, הוא כמעט לא החמיץ הזדמנות לבצע מהלכים שהיו מנוגדים למה שנדרש ממנו, לגרום לתהליכים שהוא עצמו יצא חוצץ נגדם ולזרוע אי ודאות: הוא איחר באופן כרוני בעדכון תקציב הממשלה, כשכבר קיצץ - לא קיצץ מספיק ואף הנהיג "רפורמות" גרעוניות. צעדיו הביא לעלייה חדה בריבית לטווח ארוך, עודדו פיחות ואינפלציה והציבו את האוצר כמי שפועל כמעט תמיד נגד הכלכלה. 

 משבר אמון בממשלה.  שלום אינו הפוסק האחרון - גם במדיניות כלכלית. יש מעליו ראש ממשלה, שלצדו ממשלה רחבה. אבל משום מה, ראש הממשלה והממשלה לא עשו הרבה כדי לרסן את שר האוצר, וכשכבר עשו זאת - זה היה מעט מדי ומאוחר מדי. הממשלה של שרון אף הגישה לכנסת חוק מועצת נגידים שערורייתי ואישרה את התקציבים ששלום רקח - כולל התקציב האחרון, שהוא התגלמות האטימות והציניות. 

 משבר אמון בבנק ישראל.  במשך כמעט עשור הציבור התרגל לכך שיש לפחות שומר אחד שלא יירדם על משמרתו ושאף ייחלץ להגנת המשק כשהגופים הממשלתיים האחרים נהגו בבזבזנות והפקרות תקציבית. נכון, המשק נאנק תחת עול הריבית, אבל התמורה - תחושת הביטחון הפיננסי - היתה הולמת. בחצי שנה של הססנות ואפילו ניתוק ויוהרה, דוד קליין הפקיר גם את העמדה הזאת. מה הפלא שהמשקיעים מעדיפים לתת את אמונם בנגידים של מדינות אחרות ומזרימים מאות מיליוני דולרים אל מחוץ למדינה? 

 משבר אמון בכנסת.  חברי הכנסת מתנהגים כחבורת מופקרים שאין להם כלום עם אחריות לאומית: חוקים פרטיים, התנהגות סקטוריאלית, בורות כלכלית, יוהרה - בכל אלה הם חוטאים מדי יום. בוועדות הכנסת הם משלמים את האתנן לבוחריהם החזקים, לחברי מרכזי המפלגות, לרבנים ולאנשי השררה העסקית. התנהגותם מעלה מחשבות נוגות בנוגע ליתרונות הדמוקרטיה וחסרונות השיטות האחרות. 

 משבר אמון במנהלי החברות.  בישראל זה קורה בצורה מוגבלת בלבד, לפחות לעת עתה, אבל בארה"ב זאת מחלה כרונית - בשנה האחרונה גילו המשקיעים עד כמה מנהלי החברות הציבוריות מושחתים ומסוגלים לשקר בסכומי עתק ולאורך זמן. השאלה אם וול סטריט - על מנהלי החברות הנסחרות בה ועל בנקי ההשקעות המשרתים אותם - מושחתת, כבר אינה שאלה. ואלה שלא שיקרו - הובילו את חברותיהם להפסדי ענק וצברו חובות שמאיימים לעתים למוטט עשרות שנים של היסטוריה עסקית ועשרות אלפי עובדים. 

 משבר אמון בדו"חות הכספיים.  במסעי השקרים שלהם, הפכו מנהלי החברות את הדו"חות הכספיים למצגי שווא: הכנסות אינן הכנסות, רווחים אינם רווחים, נכסים אינם נכסים והתחייבויות אינן התחייבויות. דו"חות כספיים הפכו לחלונות ראווה שמאחוריהן מסתתרים עסקים מפסידים, מלאים מתים, מעט קונים והרבה מנהלים שמקבלים שכר שמגיע לעתים למאות מיליוני דולרים בשנה. 

 משבר אמון ברשויות האכיפה.  וכל זה קרה ממש מתחת לאפן של רשויות האכיפה, ובמיוחד רשות ניירות ערך האמריקאית. למרות הדימוי שהיה לה ולמרות הפחד שהטילה, למראית עין, על מנהלים ועל ברוקרים, היא לא הצליחה למנוע את השערוריות של אנרון, טייקו ואלה שעוד לא התגלו. 

 כשמחירי המניות יורדים, הורדת הריבית יכולה לסייע; כשהריבית עולה, מדיניות תקציבית אחראית יכולה להקל; כשהאינפלציה גואה, צמצום פיסקאלי ומוניטרי יכולים לייצב; כשהאבטלה עולה, השקעה בחינוך ובתשתיות יכולים לרפא; אבל כאשר האמון מתרסק - כאשר זה קורה, ההתאוששות הופכת ארוכה יותר, כואבת יותר ויקרה יותר.