נחמה: הפתגם קובע כי זו נחמת טיפשים, ובכל זאת אפשר לנסות ולהתנחם בכך שכולם הפסידו במפולת הנוכחית. קרנות הנאמנות השקליות, קופות הגמל, חברות הביטוח, המשקיעים בשוק המניות, חשבונות ההון העצמי (נוסטרו) של הבנקים, הציבור. כולם הפסידו, מי יותר ומי פחות. 

 היו מי שחזו שחורות לאחר הורדת הריבית בתחילת השנה ועוד יותר לאחר מבצע חומת מגן, והתבצרו באפיקים הגנתיים למיניהם. האג"ח מסוג גילון, שאמור לספק הגנה בתקופה של ריבית יורדת, נהפך ללהיט בקרב מנהלי הנוסטרו של הבנקים. יחד עמו הם להטו בירידות של 4.5% מתחילת השנה. מתוחכמים אחרים מכרו את שוק האג"ח מכירה בחסר (שורט), אלא שהם סגרו את פוזיציות השורט שלהם הרבה לפני שהשחר ירד לתשואה של 12%. 

 בעת הזאת המרוויחים הם רק מי שהפסידו פחות מאחרים. עם אלה נמנים מי שהשקיעו באג"ח צמודות קצרות, ובעיקר הציבור. כן, הציבור שלא הספיק להסיט את מרב כספו מהפיקדונות השקליים, שבהם הפסיד את האינפלציה אך לפחות מרבית הקרן נותרה שלו. 

 סכינים: "לא תופסים סכין במעופה", ציטט בצער מנהל ותיק של קרן נאמנות שקלית גדולה, ובהשאלה מלעז: The Trend Is Your Friend. מנהלי ההשקעות בשוק טעו כמעט כולם בזיהוי המגמה ועוצמתה, וזהו המקור להפסדים הגורפים בשוק. קרנות הנאמנות השקליות צימצמו את רכיב הנזילות שלהן מוקדם מדי. מנהלי הקרנות סברו כי מגמת הירידות באג"ח מיצתה את עצמה, ומהר מדי עברו לממן את הפדיונות בקרנות באמצעות נזילות. התוצאה התבטאה בשוק בימים האחרונים, כשבהיעדר נזילות לממן פדיונות נוספים נאלצו הקרנות למכור בשוק כל פדיון שקיבלו - גם בירידות דרסטיות. 

 מנהלי קופות הגמל וחברות הביטוח סברו כי תפקידם לפעול נגד המגמה ולנצל את הירידות לקניית אג"ח בזול. הם עשו כן בתשואות של 9%-7%, אבל הירהרו שנית כשהתשואות חצו את רף ה-10%. בימים האחרונים מיעטו המוסדיים לקנות, וזאת היתה אחת הסיבות להאצת הירידות. 

 כהפקת לקחים, אומרים בשוק, טעות לנסות ולהילחם במגמה, ועל כן אסור היה לקרנות או לגופים המוסדיים להתפתות ולקנות מוקדם מדי. מצד שני, לפעמים דווקא תקופות של אי ודאות מייצגות את הזדמנות הקנייה הטובה ביותר. ובכלל, אם תפקיד המוסדיים הוא לפעול כנגד המגמה, אולי הטעות של המוסדיים היא שהפסיקו לקנות בימים האחרונים, ולא העובדה שקנו בתשואות גבוהות למדי עוד קודם. 

 דולר: מקור הבהלה, להזכיר, היה הדולר, שהביא להאצת האינפלציה. דווקא הדולר נרגע בשבועיים האחרונים, וקרנות המט"ח אף סופגות בימים אלה פדיונות. מדוע, אם כן, ממשיכות האג"ח לצנוח? 

 אפשרות אחת היא כי הן לא ימשיכו. התייצבות הדולר צריכה להביא בסופו של דבר להתייצבות באג"ח - בהיעדר סכנה אינפלציונית, גם הריבית צריכה להתייצב ואחריה השוק כולו - וזאת שאלה של ימים עד שזה יקרה. המחזורים הנמוכים באג"ח בימים האחרונים עשויים לרמז כי מגמת הפדיונות נמצאת על סף סיום. 

 אפשרות אחרת היא כי הבהלה הציבורית התנתקה כבר מזמן משיקולי מט"ח, אינפלציה או כל שיקול כלכלי רציונלי אחר, וכי כרגע הציבור רוצה פשוט מזומנים. בכל מחיר. אם האפשרות הזו היא הנכונה, קשה להעריך עד להיכן תגיע המפולת.