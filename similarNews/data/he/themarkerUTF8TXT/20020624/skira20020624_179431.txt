המשבר שפוקד בימים אלה את שוק הכספים הישראלי, בעיקר התנודות בדולר והתמוטטות המחירים של האיגרות החוב השקליות, הפך את רוב הישראלים למשקיעים ספקולטיוויים. גם מי שלא מעוניין בכך מהמר כיום בכל רגע נתון על משהו. יש לכם קרן נאמנות שקלית? בחודשיים האחרונים הפסדתם הרבה כסף, נטו, ועכשיו אתם צריכים להמר אם לחתוך הפסדים, למכור את הקרן ולעבור לאפיק השקעה אחר, או דווקא להישאר עמה ולקוות להתאוששות של המק"מים והשחרים. 

 הייתם זריזים וקניתם דולרים לפני כמה חודשים? במקרה זה הרווחתם יפה מהפיחות עד כה, אך היום אחר הצהריים יעלה נגיד בנק ישראל דוד קליין, את הריבית השקלית פעם נוספת - וקשה לכם להחליט לאן יילך עכשיו הדולר. על פי הציפיות בשוק, יעלה קליין את הריבית ב-2.0%-1.5%, כך שכל עלייה נמוכה יותר אמורה לחזק את הדולר, ואילו עליית ריבית חדה יותר תחזק דווקא את השקל. מאותו רגע ייפתח גם פער ריביות של יותר מ-7% בין הריבית השקלית לריבית הדולרית. האם הוא יעצור את ריצת הדולר? 

 רבים חושבים שהדולר ימשיך לעלות, בהם בנק ההשקעות ג'יי.פי מורגן, שכתב בשבוע שעבר ללקוחותיו כי הדולר יגיע בתוך חודש ל-5.1 שקלים,  שלושה חודשים ל-5.4 שקלים ועד לסוף השנה ל-5.5 שקלים - פיחות של כ-11% ביחס לשערו הנוכחי. 

 לעומתם, כמה גופים פיננסיים ישראליים חושבים דווקא שהדולר יירד: אחד מהם הוא הכלכלן הראשי של בנק הפועלים פתיחה בר-שביט, שכתב כי הדולר יתייצב סביב 4.90 שקלים. באופן מעט מפתיע ונגד האווירה הכללית הגיעו ביום שישי סמוך לשעה 12:30 כמה בנקים זרים ומכרו דולרים, ובכך הורידו את שער הדולר לרמה של 4.965 שקלים - שער שלא השתנה אתמול גם במסגרת המסחר באופציות השקל-דולר בבורסה. 

 היקפי ההימורים הפיננסיים האלה מדהימים: איש אינו יודע במדויק בכמה הם מסתכמים, אך על פי נתוני בנק ישראל הסתכם המסחר בחוזי הסוואפ בחדרי העסקות בתל אביב בכ-24 מיליארד דולר מתחילת החודש 

 מעט יותר מסובך הוא ההימור על הריבית. נניח שאינכם חשים ביטחון עם הימור על כיוון הדולר או על המגמה בבורסה, שרשמה אתמול שפל נוסף, אך ברור לכם שהריבית השקלית תמשיך לעלות. לכאורה, הדרך הפשוטה היתה צריכה להיות מכירה בחסר ("שורט" בלשון בורסאית) של איגרות חוב שקליות מסוג מק"מ ושחר, אלא שבשוק ההון התל-אביבי זו פעולה קשה לביצוע, והיא שמורה באופן מעשי רק לבנקים ולקומץ משקיעים מוסדיים. 

 אלא שיש עוד חלופה להימור על כיוון הריבית, ומתברר שהיא הפכה לפופולרית מאוד בחודש האחרון: ביצוע עסקת סוואפ על הריבית. בניגוד למסחר הדליל באיגרות חוב, כלי פיננסי זה מציע למהמרים הן נזילות גבוהה שלא קיימת בשוק איגרות החוב, הן מגוון של כיוונים וטווחי השקעה. למשל, בעזרת עסקת סוואפ ניתן להמר על עליית הריבית שתהיה מבעוד חצי שנה עד לעוד שנתיים. אפשר גם, כמובן, לעשות את ההפך ולהמר על ירידת ריבית שתתחיל רק בעוד שנה - אם כך אתם חושבים. הסכומים שבהם ניתן לסחור הם גדולים מאוד, ואין בעיה לבצע עסקה מהירה כזו בהיקף של 50 מיליון דולר, סכום שלא ניתן אפילו לחלום עליו בשוק המק"מים. 

 על אף שכל לקוח של חדר עסקות מט"ח באחד הבנקים המקומיים הגדולים יכול לבצע עסקות כאלה, מתברר שרוב המשתתפים בהן הם הבנקים הגדולים עצמם. מישראל - מדובר בעיקר בבנק הפועלים, לאומי והבינלאומי; השחקנים החצי ישראליים הם השלוחות המקומיות של סיטיבנק ושל דויטשה בנק; ואילו מחו"ל בולטים בעסקות סוואפ הבנק האמריקאי צ'ייס מנהטן, הבנק הגרמני דרזנר וגם בנקים להשקעות, כגון מורגן סטנלי וגולדמן סאקס, הפועלים בדרך כלל בעבור לקוחותיהם ופחות בעבור עצמם. 

 מול אותם בנקים עומדים לקוחות עסקיים ומשקיעים מוסדיים, ובמקרים של בנקים ישראליים גם חטיבות של הבנק עצמו: למשל, חדר עסקות מט"ח יכול לבצע עסקת סוואפ מול תוכניות חיסכון או פיקדונות של הבנק עצמו. 

 רוב הבנקים אכן הימרו על המשך עליית הריבית בישראל גם בשנתיים הקרובות, והראיה לכך היא שרוב עסקות הסוואפ שנעשו בשבועיים האחרונים היו לטווחים של יותר משנה. מחירי עסקות הסוואפ-ריבית משקפים באופן טבעי את ציפיות השוק לכיוון הריבית: חוזה סוואפ נמכר כיום במחיר של 3,500 פיפסים, מחיר המשקף ריבית שקלית של כ-10.5% לשנה, לאחר שרק לפני 5 חודשים נמכר אותו חוזה במחיר של 800 פיפסים בלבד. 

 אם יימשכו הציפיות לעליית ריבית גם לאחר החלטת בנק ישראל היום - ירשמו לעצמם הבנקים רווח נאה על הימורים אלה. אז תיוותר בידם רק ההחלטה אם להמשיך להמר באותו כיוון או דווקא לממש את הרווח על ידי רכישת חוזי סוואפ הפוך. 

 היקפי ההימורים הפיננסיים האלה מדהימים: איש אינו יודע במדויק בכמה הם מסתכמים, אך על פי נתוני בנק ישראל הסתכם המסחר בחוזי הסוואפ בחדרי העסקות בתל אביב בכ-24 מיליארד דולר מתחילת החודש. על פי אותם נתונים, נרשם ביום חמישי מחזור שיא של כ-2.1 מיליארד דולר, מול מיליארד דולר בלבד בשוק המטבע ה"רגיל". וכמו תמיד במצבים אלה, נפוצו בשבועיים האחרונים הערכות לפיהן הבנקים שהימרו על עלייה חדה בריבית, מנסים גם להאיץ בקליין לבצע העלאת ריבית גדולה על ידי קניית דולרים בשוק ויצירת פיחות מהיר. שחקני המטבע המעורבים במסחר בחוזי הסוואפ דחו את החשדות וטענו כי השוק נזיל וגדול, ואין גוף אחד או שניים היכולים או מעוניינים לקבוע בעצמם את מגמת המטבע.