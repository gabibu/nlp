השבוע צפוי להיות הפעיל ביותר בשוק ההנפקות הראשונות מתחילת השנה. לפחות שבע חברות מתכננות לגייס 2.7 מיליארד דולר מידי הציבור. ההנפקה הבולטת של השבוע תהיה של חטיבת מדקו הלת של מרק (סימול MRK), שתנסה לגייס 1.1 מיליארד דולר תחת צל שערורייה חשבונאית. 

 העיתוי שבו מוגש היצע גדול זה של הנפקות לא היה יכול להיות גרוע יותר. בשבוע החולף שקעו מדדי וול סטריט לרמות שנמצאות כפסע מהשפל שרשמו ב-11 בספטמבר. בשבוע שעבר התקיימו רק שתיים מתוך ארבע הנפקות מתוכננות, ואחת מהן נפלה ב-20% עם צאתה לשוק. אחד מסימני הקשיים הוא צבר ההנפקות ההולך וגדל משבוע לשבוע, ככל שחברות דוחות את הנפקותיהן בשל תנאי שוק קשים. עתה ממתינות 82 חברות ברשימת ההנפקות המתוכננות. 

 השבוע הקרוב יתאפיין בריבוי של הנפקות גדולות: 

 מדקו הלת (סימול MHS) מתכננת לגייס 1.1 מיליארד דולר בבורסת ניו יורק ביום חמישי. מדקו מנהלת תוכניות להפצת תרופות בקרב מבוטחים, ורשמה בשנת 2001 רווח של 256.6 מיליון דולר על הכנסות של 29.07 מיליארד דולר. אולם בשבוע שעבר נקלעה מדקו למרכזה של שערורייה, כאשר התברר שהחברה האם, מרק, ניפחה את רישום ההכנסות של מדקו במיליארדי דולרים. מניית מרק נפלה לשפל של חמש שנים בעקבות פרסום הפרשייה. 

 ברוקר ביטוח המשנה פלטינום אנדרייטרס (סימול PTP) ינסה לגייס 980 מיליון דולר היום. פלטינום רשמה רווח של 11 מיליון דולר על הכנסות של 415 מיליון דולר. 

 חברת הייעוץ היואיט אסושיאייטס (סימול HEW) מקווה לגייס 218 מיליון דולר. בשנת 2001 רשמה הכנסות של 1.48 מיליארד דולר (אין נתוני רווח). 

 מכנה משותף לשלוש ההנפקות הנ"ל הוא לא רק גודלן, אלא החתם - גולדמן סאקס. 

 ההנפקות הקטנות יותר שמתוכננות להתבצע השבוע הן: 

 רשת מוצרי הספורט ביג 5 (סימול BGFV) מתכננת גיוס של 115 מיליון דולר היום. ביג 5 היא חברה רווחית שגרפה 14.9 מיליון דולר ברווח על הכנסות של 622 מיליון דולר ב-2001. 

 יצרנית הציוד הרפואי NOMOS (סימול NMOS) מתכננת לגייס היום 40.3 מיליון דולר. בשנת 2001 הפסידה 1.15 מיליון דולר על הכנסות של 24.5 מיליון דולר. 

 MTC (סימול MTCT), קבלנית טכנולוגיה צבאית, מתכננת לגייס 80 מיליון דולר ביום רביעי. החברה רשמה רווח של 7.7 מיליון דולר על הכנסות של 92.6 מיליון דולר ב-2001. 

 Inveresk Research (סימול IRGI) תנסה לגייס 180 מיליון דולר ביום חמישי. החברה, המספקת שירותי פיתוח תרופות, רשמה הפסד של 5.1 מיליון דולר על הכנסות של 156.3 מיליון דולר בשנת 2001. 


 קישורים נוספים 
 שערורייה חשבונאית בענף התרופות: מרק ניפחה הכנסות במיליארדי דולרים  [10]