למה כדאי לקנות מניות ואג"חים דווקא עכשיו? 

 כי רק עכשיו ניתן לקבל את המניות של הבנקים הישראליים במחיר מציאה, במחירים הנמוכים ב-20% או 30% מההון העצמי. 

 כי הציבור נמצא בפאניקה ומוכר מניות בלי הבחנה, וזהו הסימן הבדוק ביותר לכך שהגיעה העת להתחיל ולרכוש מניות בזול. ממש כפי שבולמוס הקניות של סוף 99' ותחילת 2000 שימש תמרור אזהרה שצריך לברוח מהשוק. 

 כי רוב החברות הישראליות לא השתוללו בימי הבועה כמו החברות האמריקאיות, ולכן, באופן יחסי, מצבן נראה יציב יותר. 

 כי למרות הכל, הסבירות שנראה בישראל שערוריות חשבונאיות נוסח אנרון, נמוכה למדי, בעיקר מכיוון שהבועה האחרונה שהתנפחה בבורסה של תל אביב כבר התנפצה לפני שמונה שנים. 

 כי חלק גדול מהחברות שהיו זקוקות לכך, כבר ביצעו סבבי "רה-ארגון", "פיטורי ייעול" ו"תוכנית הבראה", כך שהן אמורות להיות חסינות יותר לקראת הבאות. אלה שעשו זאת, כבר ספגו הפסד גדול בשנה שעברה, ולכן קיים סיכוי סביר שהן יוכלו להציג רווחים ברגע שהמצב יתייצב וישתפר. 

 כי לקנות אג"חים צמודות בתשואה (ריבית) של 6% זו הזדמנות של פעם בדור. אפילו האג"ח המיועדות, המונפקות במיוחד עבור קרנות הפנסיה, אינן מתקרבות לתשואה כזו. 

 כי קניית אג"חים לא צמודות בתשואה של 12%, כאשר המשק נמצא במיתון קשה, וכאשר הציפיות לאינפלציה עדיין נמוכות יחסית, אינה נראית כמו סיכון גבוה. לעומת זאת, הסיכוי לרווחי הון בעקבות ירידה אפשרית בריבית נראה מעניין ביותר. 

 אז למה בכל זאת לא לקנות מניות ואג"חים עכשיו? 

 כי לממשלה אין יכולת לכפות משמעת קואליציונית, ולכן יהיה קשה להעביר את התקציב, וקיים סיכון שהגירעון יהיה גבוה מ-4%. במקרה כזה סוכנויות הדירוג לא יהססו להפחית את הדירוג של המשק הישראלי, ואז אפילו אג"ח הנותנות תשואה שקלית של 12% עשויות לצנוח כמו מניה של חברה חדלת פירעון. 

 כי כשהטנקים דוהרים במשעולי ג'נין, וכשהסורי מחמש תותחים בצפון, וכשהמחבל המתאבד הבא כבר נהפך מהתרעה לא נקודתית להתרעה חמה, המצב יכול להיות גרוע יותר. 

 כי הקצב שבו מתגלות השערוריות והשחיתויות בוול סטריט, מפחית את הסיכוי להתאוששות קרובה במשק האמריקאי ומגדיל את הסיכוי להמשך המיתון שם. ועם משק אמריקאי המצוי במיתון - יקשה מאוד על היצוא הישראלי להתאושש. 

 כי היקף החובות המסופקים של הבנקים יכול לגדול עוד יותר, והטעויות שנעשו בשנות הגאות עדיין לא נחשפו במלואן. 

 כי תעשיית ההיי-טק הישראלית, ה"קטר" שאמור למשוך את המשק החוצה מהמיתון, לא תתחיל להתאושש כל עוד שוק הטכנולוגיה העולמי מדשדש במקום. 

 כי הבורסה שונאת אי ודאות, וכמו שמדינת ישראל נראית בחודשים האחרונים, אי ודאות היא הגורם היחיד שניתן לסמוך עליו שיישאר עמנו תקופה ארוכה.