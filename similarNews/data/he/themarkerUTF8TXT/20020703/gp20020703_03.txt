מה קורה  בטי.טי.איי טלקום (  TTIL  [10]  : NASDAQ)  ? אתמול ירדה המניה בכ-9%, ובכך השלימה צניחה של 50% מאז תחילת יוני, עד כי שווי השוק שלה כיום הוא כ-155 מיליון דולר בלבד - שווי בו נסחרה לאחרונה בנובמבר 2001. האם השוק טועה או צודק? האם באמת מסורת צמיחה של 21 רבעונים תיפסק ברבעון השני של השנה? ומה לגבי העתיד? 

 השוק בהיסטריה. המניה נופלת מבלי שהחברה תפרסם אפילו שבב של הודעה שלילית. נהפוך הוא: במצגת שערך נציג האצ'יסון 3G בשבוע שעבר בכנס הלקוחות של החברה הוא אמר שלמעשה כל המדינות ששותפות ליזמות החליטו להפוך אף הן ללקוחות של TTI, פרט לאיטליה, שתבצע חלק מהפרויקט בכוחות עצמה - כלומר, 7 מדינות. 


 לא משנים הדרכה להמשך 


 חדשות חיוביות ביותר עבור החברה, אולם לא קל בשוק הטלקום, ו-TTI חוטפת. "TTI לא פירסמה שום הודעה שלילית, ואנחנו ממשיכים בתוכניות העבודה שלנו", אומר היום מאיר ליפשס, מנהל העסקים הראשי של החברה, "יש לנו די הרבה מכרזים שאנחנו עובדים עליהם ובחלקם אנחנו בטוחים שנזכה. על בסיס הפייפליין שלנו והערכת ההזדמנויות, אנחנו לא חושבים שצריך לשנות משהו בהדרכה". 

 הוא הוסיף ואמר כי "שוק הטלקום בכלל נמצא במצב של חולשה, וזה דבר ידוע וגם אנחנו מרגישים את זה. בתקופה זו הזמן לחתימת הסכמים התארך והאופרטורים זהירים בהשקעות שהם מבצעים". ליפשס אומר כי הוא מקווה שהרבעון השני יהיה ה-22 ברציפות בו החברה צומחת. החברה הנחתה להכנסות של 19 מיליון דולר ברבעון השני ורווח של 37 סנט למניה (4.4 מיליון דולר). "הדאגה של המשקיעים והאנליסטים נובעת מהחולשה הכללית בשוק הטלקום ולא ממשהו ספציפי לנו". 

 מניית טי.טי.איי מתחילת השנה 

 כשליפשס מדבר על "אנליסטים", הוא מכוון לכך שחלק מבתי ההשקעות המכסים את החברה, בהם סלומון סמית ברני, קיצצו את התחזיות והדירוג של המניה. סלומון, למשל, חתך את הדירוג של המניה מ"קנייה" ל"נייטרלי", הוריד את מחיר היעד מ-34 דולר ל-18 דולר (גבוה ב-32% ממחירה היום) וקיצץ את התחזיות להמשך, לרבעון השלישי והרביעי של השנה וכתוצאה מכך גם לשנה כולה. 

 הם מעריכים כי החברה תדווח על הכנסות של 79.2 מיליון דולר ב-2002 ועל רווח של 1.21 דולרים למניה (14.8 מיליון דולר) לעומת תחזית קודמת להכנסות של 83.3 מיליון דולר ורווח של 1.46 דולרים למניה (17.3 מיליון דולר). 


 התוכנות של מיקרומיוז דומות בפונקציונליות לאלה של TTI 


 ואולם, בתי השקעות אחרים - כמו HSBC, פייפר ג'פרי ואינווסטק - משוכנעים כי ההיסטריה אינה מוצדקת וכי השוק פשוט טועה. כך או אחרת, מבט על מתחרותיה של TTI מראה כי המצב אצלן אינו פשוט. TTI מפתחת, משווקת ומספקת מערכות תמיכה ומערכות ניהול ובקרה, ושתיים ממתחרותיה, במהלך שנראה כמו תיאום מופלא, פירסמו אמש אזהרות: Micromuse וקונקורד. 

 מיקרומיוז (סימול MUSE), הנסחרת בבורסת הנאסד"ק לפי שווי שוק של כ-310 מיליון דולר, הודיעה אתמול כי ההכנסות יהיו נמוכות מהתחזיות ועל רקע בקרת הוצאות טובה היא תצליח לעמוד בתחזיות לשורה התחתונה - רווח של 770 אלף דולר (פרופורמה). האנליסטים ציפו להכנסות רבעוניות של כ-37 מיליון דולר וצפונה, והחברה הודיעה כי הן יסתכמו ב-35 מיליון דולר. 

 75% מהכנסות החברה נובעות משוק הטלקום. "למרות שצוות המכירות שלנו המשיך ליצור פייפליין חזק, אי הוודאות הכלכלית המתמשכת והשינויים המבניים בשוקי היעד שלנו פוגעים בצורה ברורה בדרישה למוצרינו", אמר יו"ר ומנכ"ל החברה. 

 התוכנות שמייצרת מיקרומיוז דומות בפונקציונליות שלהן לאלה של טי.טי.איי, והן מיועדות לתעשיית הטלקום בעיקר ליישומים של OSS - Operations Support Systems ו-NMS - Network Management Systems. ואולם האסטרטגיה שלה שונה מזו של טי.טי.איי. 

 קונקורד (סימול CCRD), ששווי השוק שלה הוא 250 מיליון דולר, התריעה אף היא אתמול מפני חולשה בשוקי היעד שלה. החברה אמרה כי רווחיה ברבעון יהיו בין איזון ל-2 סנטים למניה, מתחת לתחזיות וול סטריט שקיוו לרווח של 6 סנטים למניה ובהשוואה להפסד של 13 סנט למניה שעליו דיווחה ברבעון המקביל. 

 ההדרכה של קונקורד, שניתנה אך לפני חודשיים, היתה לרווח של 5-7 סנטים למניה והכנסות של 25-26 מיליון דולר ברבעון. במאי החברה הותירה את התחזיות בעינן, ואולם כעת היא מדברת על הכנסות של 22.5-23 מיליון דולר ברבעון. אצל שתי החברות מלת הקסם היא תקציבי IT. שתיהן מסבירות כי אלה אינם משתחררים בקצב שציפו, ולכן הן לא הצליחו לספק את הסחורה ברבעון השני. 


 "לא חדשות טובות, אבל החברה תעמוד בתחזיות" 


 "ההשלכה של שתי אזהרות הרווח של אתמול על TTI היא לא אחד לאחד", אומר היום דניאל מירון, אנליסט בית ההשקעות פייפר ג'פרי, המכסה את החברה הישראלית. "חשוב לזכור כי TTI מוכרת כרגע בעיקר לחברות התקשורת הגדולות, ושתי האחרות מתמקדות גם בספקי שירות וגם בארגונים - תחום של עסקות קטנות יותר ממנו החברה יצאה. לדעת שהמתחרות של TTI במצב לא טוב זה לא בהכרח חדשות טובות, אבל אנחנו מאמינים שאם לא ייקרה משהו גדול במיוחד, החברה תעמוד בתחזיות לשנה". 

 באותה נשימה הוא מזכיר, אגב, את העובדה ש"התבדנו עם אמדוקס, אבל אנחנו נוטים להאמין ש-TTI תצליח לקלוע למספרים, ובינתיים היא צומחת גם יחסית וגם אבסולוטית". לדברי מירון, בשלב זה - תחילת יולי - נותרו ל-TTI עוד כ-15 מיליון דולר בלבד כדי לסגור את 2002 כולה, ולכן הוא מעריך שהכנסות של 80-83 מיליון דולר אליהן מכוונת החברה הן יעד בר השגה. יחד עם זאת, 2003 היא שנה לגביה מירון מפגין פחות ביטחון. 

 וכך הסביר לנו אלי עופר, סמנכ"ל הכספים של טי.טי.איי לפני שנה בדיוק, כאשר ביקשנו לברר מה ההשפעה של הורדת התחזיות במיקרומיוז על טי.טי.איי: "בעבר קינאנו מאוד במיקרומיוז, שכן האסטרטגיה שלה לפנות גם ללקוחות קטנים ובעיקר ל-ISP, לחברות הטלפוניה קטנות ול-CLECs הוכיחה את עצמה והובילה את החברה למחזור מכירות גדול ביותר". 

 הוא הוסיף כי "בתחילת 2000 התחלנו להתמקד יותר בארגונים גדולים, שאצלם בעיות המימון אינן שאלה. אין לנו ספק שהמוצר של מיקרומיוז הוא טוב מאוד וקל להטמעה, אבל לאור השינוי האסטרטגי שלנו אנחנו כמעט ולא נתקלים בהם במכרזים לפרויקטים גדולים. מחיר עסקה ממוצעת שלהם הוא 150-300 אלף דולר, בעוד שאצלנו החוזים השכיחים ביותר הם של 3-5 מיליון דולר". דברים דומים אומר היום מירון. 


 אינווסטק נוקט עמדה ברורה: "קנייה חזקה" 


 באינווסטק הגדילו לעשות והעלו אתמול את הדירוג למניית טי.טי.איי ל"קנייה חזקה" לאור מה שהם מגדירים כ"מכירת יתר" של המניה. האנליסט מתיו פירסון ציין בדו"ח בפירוש כי הבעיות של מתחרותיה של TTI אינן קשורות אליה ולא ניתן להקיש מהן. 

 גל הירידות הנוכחי במניה לובה על ידי אזהרת הרווח וההכנסות של אמדוקס, שהתריעה על חולשה בשוק הטלקום. "אמדוקס מספקת שירותי בילינג וטיול בלקוחות לחברות הטלקום, ו-90% מההכנסות שלה מגיעות מתחום השירותים, בעוד שרק 10% מההכנסות מגיעות מרישוי תוכנות", אומרים באינווסטק. "אצל TTI המיקוד הוא בפתרונות תוכנה, ו-90% מההכנסות שלה מגיעות מכיוון זה". 

 הם גם מציינים כי החוזה עם האצ'יסון 3G אינו תלוי בקצב פרישת רשתות הדור השלישי וכי ועידת לקוחותיה הבינלאומיים של החברה שהתקיימה בשבוע שעבר הגדילה את הביטחון שלהם בחברה ובבסיס לקוחותיה. "אין דחייה בפרישת הרשתות מלוח הזמנים המקורי, ואולי אפילו להיפך. נציגי האצ'יסון אמרו כי ייתכן שבחלק מהמדינות תהיה אפילו הקדמה של תחילת ההטמעות", אומר היום ליפשס. 

 "לפי כמות המכרזים אליהם אנחנו חשופים יש לנו סיכוי טוב לעמוד בתחזיות", אומר היום ליפשס. "צריך להבין שלאף חברה אין בתחילת השנה את המספרים המדויקים של החוזים, והיא צריכה לעשות תחזית מושכלת. אני חושב שהוכחנו בעבר שאנחנו יודעים לעשות תחזיות בצורה טובה". 


 קישורים נוספים 
 מאיר ליפשס: TTI לא פירסמה שום הודעות שליליות; אנחנו מקווים שהרבעון השני יהיה ה-22 ברציפות בו אנו צומחים  [11]