בשבוע שעבר הופיעה בעמוד הראשון של "ידיעות אחרונות" כותרת שהרבה חלוצי כדורגל היו שמחים לככב בה - "הנגיד הכניע את הדולר". הכותרת באה בעקבות עלייה נוספת בשיעור הריבית שקובע בנק ישראל, שסיכמה עלייה כוללת של 4.5% בחודש אחד והביאה לעצירת דהירתו של שער החליפין לפי שעה. 

 אין מקום למחוא כפיים לצעד הזה של הנגיד, אף כי לא היה מנוס מפני העלאה חדה של הריבית כדי לגונן ל יציבות המשק. למעשה, ההעלאה מעידה יותר מכל על המידה שבה התערער האמון בהנהגה הכלכלית. ככל שנפגעת אמינות ההנהגה הכלכלית כך נדרשים צעדים חריפים יותר כדי לבנותה מחדש. 

 בתחילת שנות ה-80 עמד תומס סרג'נט, אחד הכלכלנים הבולטים בעולם, על חשיבות אמינותה של ההנהגה הכלכלית בניהול מדיניות מאקרו כלכלית. הלקח הראשי היה שרכישת אמינות, לאחר שזו נפגעה, כרוכה במחיר משקי כבד. תשלום זה הכרחי לחידוש אמון הציבור בהנהגה הכלכלית. 

 אפשר לראות את העלאת הריבית דרך המשקפיים של סרג'נט. באמצעות ההעלאה החדה מאותת בנק ישראל לציבור, כי הוא מוכן לשלם מחיר גבוה כדי לרכוש מחדש את אמינותו. למעשה, מי שישלם את מחיר העלאת הריבית הוא הציבור. שיעור ריבית גבוה יגרום לפגיעה בפעילות הכלכלית, שגם כך נמצאת בשפל. ביטוי קיצוני לכך אפשר למצוא בחשש שהובע בדיוני האוצר ולפיו האבטלה עלולה להגיע בשנה הבאה ל-14%. 

 בדצמבר 2001 רקח נגיד בנק ישראל עסקה עם ראש הממשלה, שכללה הפחתת ריבית בשתי נקודות, הסרת תקרת המק"מ (מלווה קצר מועד) והתאמות ברצועת שער חליפין. הורדת הריבית לוותה בהגבהת יעד הגירעון התקציבי, והציבור פירש זאת כשינוי חד במדיניות הכלכלית. הנגיד טעה בכך שאיפשר לממשלה להשפיע במישרין על קביעת שיעור הריבית וקצב הדפסת הכסף. אפשר היה להבין שהממשלה אינה מסתפקת בהרחבת הגירעון התקציבי אלא גם דואגת להשיג מקום טוב ליד מכונת הדפסת הכסף. 

 כדי לסייע למי שהתקשה בהפנמת השינוי במדיניות, דאג משרד האוצר להביא הצעה לשינוי חוק בנק ישראל שפוגעת בעצמאות הבנק. למעשה ההצעה המקורית הפקיעה מבנק ישראל את הבלעדיות בקביעת שיעור הריבית. רק יד המזל מנעה את העברת הצעת החוק בחופזה. היום, בצל חוסר הרגיעה בשווקים, חושש משרד האוצר אפילו להביא לכנסת הצעה מרוככת יותר. אבל הנזק כבר נגרם. 

 ניתן למדוד את מידת התערערות האמון בהנהגה הכלכלית לפי גובה העלאת הריבית. ככל שהפגיעה באמינות גבוהה יותר כך נדרשת העלאת ריבית גבוהה יותר ומחיר משקי גבוה. בתוך שישה חודשים העלה בנק ישראל את שיעור הריבית מ-3.8% ל-9.1%. 

 אותם הדברים נכונים בנוגע לגובה הקיצוץ התקציבי. הנגיד הציע כי האוצר יקבע את תחזית ההכנסות ממסים לשנה הבאה לפי שיעור צמיחה של עד אחוז אחד, אפילו אם הצמיחה צפויה להיות גבוהה יותר. המשמעות היא קיצוץ תקציבי חד יותר מן הנדרש. הסיבה לכך היא חוסר האמינות שמייחס הנגיד למדיניות התקציבית. גובה הקיצוץ התקציבי הוא כעומק הפגיעה באמינות המקצץ. גובה הקיצוץ התקציבי או העלאת הריבית אינם מדד להצלחה אלא לכישלון. 

 את התערערות האמינות של ההנהגה הכלכלית אפשר לתקן על ידי צעדים כלכליים כואבים שיאריכו את ייסורי המשק הישראלי. שתי האפשרויות הנוספות שעומדות על הפרק כדי למזער את הפגיעה באמינות ההנהגה הכלכלית הן החלפת העם או החלפת ההנהגה.