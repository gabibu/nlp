אף אחד לא מופתע באופן מיוחד כאשר מנהל או פקיד ממשלתי בכיר מדבר בצורה פתוחה וחופשית יותר לאחר שסיים את התפקיד הרשמי שלו. אבל אף אחד לא היה מוכן לפצצה שהטיל הבוקר מי שעד לפני שלושה חודשים כיהן כיו"ר מועצת המנהלים של  בנק הפועלים (  פעלים  [10]  : ת"א)  , הבנק הגדול במדינה. "אם לא קובעים מגבלת זמן לסיטואציה הקיימת, השאלה היא האם לא תיפול רשת מלונות בגדול, האם בנק לא ייפול" - כך אמר עמירם סיון, שלאחר שני עשורים בראשות בנק הפועלים מכיר טוב מכל אדם אחר את המערכת הבנקאית הישראלית. עד כדי כך מפתיעים הדברים, שלא מעט אנשים במערכת הבנקאית הכחישו שהדברים בכלל נאמרו, אולי כי סיון אמר את הדברים במסגרת ראיון שנתן לרדיו ולא במסגרת הרצאתו בכנס קיסריה. 

 מה קרה לסיון? אפשרות אחת היא שהוא ניסה להביע עמדה פוליטית בעד מציאת פתרון מדיני מהיר למצב, ופשוט ביקש להוסיף דרמה להצהרה שלו כאשר העלה את האפשרות של קריסת בנק גדול. 

 האפשרות השנייה מדאיגה הרבה יותר, והיא שסיון חושב באמת שהאופציה של קריסת בנק גדול היא מוחשית במידה שלא תחול במהירות התבהרות במצב הבטחוני, ומאחר שרק מעטים חושבים שהשלום או הרגיעה המדינית נמצאים מעבר לפינה, המשמעות היא שלדעת סיון ישנו בנק גדול שלא רחוק מקריסה. 

 נכון להיום, למרות המחיקות הגדולות לחובות מסופקים שביצעו הבנקים בשנה האחרונה, חמשת הבנקים הישראליים הגדולים עדיין נחשבים לעסקים בטוחים. יש להם תזרים מזומנים חיובי מפעילות ויש להם הון עצמי משמעותי שאמור להגן עליהם מפני עוד גל של פשיטות רגל. בשוק ההון אפילו מעריכים מנהלי השקעות רבים כי הבנקים הישראליים, הנסחרים לפי שווי של 25% עד 50% מתחת להון העצמי שלהם, הם השקעה טובה במחיר הנוכחי. 

 לא כל הבנקים כמובן שווים.  הבנק הבינלאומי  (  בנלמ5  [11]  : ת"א)  איבד בחצי השנה האחרונה את תדמית ילד הפלא שלו, כאשר התברר שרבות מהעסקות המימון הגדולות שיזם תומחרו בנדיבות שלא תאמה את הסיכון הגלום בהן, ועתה הוא נאלץ לעבור להפסד בגלל המחיקות הגדולות שעליו לבצע. בהמשך לתחזית הרווח העגומה של הבנק, שצפוי לדעת האנליסטים להפסיד גם ברבעונים הקרובים, הורידה בתחילת השבוע חברת הדירוג הבינלאומית פיץ' את דירוג איגרות החוב של הבנק ל-BBB, מתחת לדירוג של שני הבנקים הגדולים - לאומי ופועלים. 

 גם  בנק דיסקונט (  דסקנט  [12]  : ת"א)  בצרות מזה תקופה ארוכה, כתוצאה מההלוואות המטורפות שהעמיד לענפי הנדל"ן והמלונאות במהלך שנות ה-90. מזה תקופה נסחר הבנק בבורסה בכ-50% מההון העצמי החשבונאי שלו, וכך הוא גם תומחר על ידי אנשי קבוצת נוחי דנקנר, שאמורים לרכוש כ-13% ממניות הבנק במסגרת ההשתלטות שלהם על קונצרן אי.די.בי. 

 מאחר שהוא כבר נמצא על סף הלימות ההון המינימלית המותרת לו, הפסיק לאחרונה בנק דיסקונט להעמיד אשראים בהיקפים משמעותיים ללקוחותיו, ובצר לו הוא מתמקד עתה בגיוס לקוחות קמעוניים. 

 אלא שהבנק הבינלאומי,  בנק המזרחי (  מזרחי  [13]  : ת"א)  ואפילו בנק דיסקונט הם בנקים בינוניים, וכאשר מדברים על בנק גדול ישנם רק שני בנקים בישראל, שאף אחד אפילו לא מעלה על הדעת את האפשרות שהם יקרסו. הביטחון של המערכת ביציבות שני הבנקים הגדולים מבוסס על ההון העצמי הגדול שלהם - הון עצמי שנראה טוב בדו"חות הכספיים. 

 אלא שבחודשים האחרונים נפתח דיון על נכונותו של המספר הזה, ויש לא מעט אנשים המטילים ספק האם לאחר ניקוי אורוות אמיתי של כל תיק האשראי יתברר שההון העצמי הרשום הוא גם ההון העצמי האמיתי. בנוסף, הניסיון במדינות אחרות, כמו מדינות מזרח אסיה, מלמד כי כאשר מדינה נכנסת למשבר פיננסי עמוק - גם הבנקים הגדולים והטובים ביותר עשויים לפשוט את הרגל. 

 האם עמירם סיון באמת חושב שאחד משני הבנקים הגדולים עשוי לקרוס? כנראה שלא, וכנראה שההצהרה שלו הבוקר אינה משקפת תחזית של בנקאי אלא את תפישתו המדינית - סיון הוא יונה פוליטית ומאוד מאמין בצורך המיידי להביא שלום. אבל זה כמובן לא מונע ממנו לנצל את ההזדמנות ולעקוץ מעט את בנק הפועלים, את ההנהלה החדשה בבנק ואת בעלי המניות שבחרו לסיים את כהונתו בבנק לפני תום החוזה עימו. 


 קישורים נוספים 
 עמירם סיון בכנס קיסריה: ללא אופק מדיני עלולה להתרחש קריסה של בנק או רשת גדולים, שתוביל לירידת רבים מהארץ  [14]