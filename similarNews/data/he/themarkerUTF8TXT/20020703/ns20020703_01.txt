מאת זמיר דחב"ש ונעה שלח-סובול 


 הרבה לפני בהלת האנתרקס שפרצה בארצות הברית בעקבות אירועי ה-11 בספטמבר, נתקפה יצרנית כרטיסי הברכה הגדולה בעולם, Hallmark, בבהלה משלה. ההאטה הכלכלית שאיפיינה את שוק מוצרי המותרות בארצות הברית זה שנתיים היתה רק חלק קטן ממנה. האינטרנט תפס את החלק המרכזי. התברר לחברה שככל שמספר המשתמשים בו עולה - כך יורדות מכירות כרטיסי הברכה המודפסים, שמפנים את מקומם לכרטיסי ברכה אלקטרוניים, הניתנים חינם לכל גולש. 

 החברה הבינה שהבעיה היא ברמת השוק כולו ולא קשורה לעוצמת המותג הולמארק, ולכן החליטה שאין טעם להשקיע בשיווק כרטיסי ברכה מודפסים ובפרסומם. במקום זה היא פנתה לשלוש סוכנויות פרסום מובילות בארצות הברית, שילמה לכל אחת מהן 250 אלף דולר ובתמורה ביקשה תשובה לשאלה אחת: מה עלינו לעשות כדי לשרוד? 

 הסוכנות שזכתה בפרויקט, Euro RSCG MVBMS, המדורגת כיום במקום הששי בארצות הברית, יצאה לשורת מחקרים מקיפים, איכותיים וכמותיים, שביקשו לבדוק את הערכים הנתפשים של המותג הולמארק, ולצדם - את השינויים העיקריים שחלו בתקשורת בין בני משפחה, חברים ועמיתים לעבודה. 

 תוך כדי עבודה על הפרויקט, התגבש בסוכנות המינוח CBI שמשמעו Creative Business Idea - רעיון עסקי יצירתי, שחורג מעבר לגבולות הפרסום המסורתי, שהולך למגרש משחקים אחר ומשנה לחלוטין את כללי המשחק בקטגוריה שבה פועלת החברה. 

 החברה הציעה להולמארק להיכנס לתחום משלוחי הפרחים. כדי ליצור בידול על פני המתחרה הגדולה בארצות הברית, 1-800-FLOWERS, הציעה החברה שמשלוחי הפרחים של הולמארק יכללו פרחים טריים המגיעים מדי יום לארה"ב מהולנד, והמיתוג נעשה בהתאם תחת מספר חינם ארצי. ה-CBI זכה כמובן למסע פרסום רחב שמתח את המותג הולמארק הרבה מעבר לגבולות המסורתיים שלו. 

 על רקע המיתון וההאטה הכלכלית בשווקים שונים בעולם, הפך בשנתיים האחרונות ה-CBI לכלי עבודה מרכזי. כאשר נכנסה אורנג' לאוסטרליה, פעלו כבר שתי חברות גדולות בשוק הסלולרי. אורנג' הבינה ממחקרים שערכה כי הצרכן האוסטרלי אינו שש לעבור לחברה שלישית, אלא אם תציע לו חדשנות שהחברות הקיימות לא מספקות. החברה זיהתה את שוק התקשורת הקוויות כמתחרה משמעותי והחליטה למצב את הטלפון הסלולרי כטלפון ביתי אישי (Personal home phone) תחת המותג Orange One. 

 הצלחת ה-CBI נעוצה קודם כל בזיהוי צרכים בלתי מסופקים של הצרכן (נמצא כי רבים מעוניינים להתקין קו נוסף בשל הגלישה באינטרנט), אחר כך בהגדרת התחרות (הקו הנייח) ולבסוף בגיבוש השיווקי והתקשורתי של המותג 

 יכולות טכנולוגיות הידועות כיום כשירותי Home Zone איפשרו לאורנג' כבר ב-99' לתמחר את השיחות הנכנסות והיוצאות מאזור הבית באופן שיתחרה בקו הנייח. אורנג' חדרה לשוק באמצעות המותג Orange One - מענה אחד כולל ללקוח; ברמת המכשיר, ברמת החשבון, ולעתים גם ברמת המספר. 

 הצלחת ה-CBI נעוצה קודם כל בזיהוי צרכים בלתי מסופקים של הצרכן (נמצא כי רבים מעוניינים להתקין קו נוסף בשל הגלישה באינטרנט), אחר כך בהגדרת התחרות (הקו הנייח) ולבסוף בגיבוש השיווקי והתקשורתי של המותג. הסמל שליווה את כל המהלך התקשורתי היה כדור פורח כתום שסימל את החופש והניידות. הכדור הפורח של אורנג' הפך עם הזמן לסמל הזיהוי של הערים מלבורן וסידני. 

 השירות זכה כמובן לפרסום מאסיווי, אבל משמעות חשובה נוספת היא שמשרד הפרסום הביא רעיון עסקי יצירתי שבא לענות על צורך שיווקי ומכירתי, ולא הסתפק בתפקידו המסורתי כיצרן של מסעות פרסום. הדוגמה הזו ממחישה את מקומם הנכון של משרדי פרסום בתקופות של מיתון והאטה כלכלית. יותר מתמיד, מוטלת על משרדי פרסום החובה להרחיב את מגוון השירותים הניתן על ידם ולתפקד כשותפים מלאים של לקוחותיהם בכל מה שיכול להביא לפריצות דרך: זיהוי שווקים חדשים, מוצרים חדשים, ערוצי הפצה מקוריים, שיתופי פעולה עם מותגים מובילים ועוד. 

 רעיונות עסקיים קריאטיוויים לא רק מחזקים את הקשר של משרד הפרסום עם הלקוח, ממצבים אותו יותר טוב ומגדילים את מקורות ההכנסה שלו, הם גם מהווים את ההצדקה למסעות פרסום רחבי היקף, משום שהמסרים החדשניים שלהם מצמצמים את הסיכון שיש במסעות פרסום המכילים מסרים תדמיתיים בלבד, בעיקר בתקופה של מיתון. 

 זמיר דחב"ש הוא מנכ"ל פרסום צרפתי-שטרנשוס-זמיר RSCG EURO ונעה שלח-סובול מנהלת את מחלקת התכנון האסטרטגי והמחקר.