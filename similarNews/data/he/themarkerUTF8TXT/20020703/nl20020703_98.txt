"כשדוד קליין היה מנהל המחלקה המוניטרית ויעקב פרנקל היה הנגיד", אמר היום מי שהיה באותה עת מנכ"ל משרד האוצר, אהרון פוגל, "קליין ואני נפגשנו להתייעצות. פתאום קליין אמר לי: 'בוא ניקח מטוס, נטוס לבריסל ונצטרף לאיחוד האירופי'. היום אני מצטער שלא הסכמתי". 

 חלום הגלובליזציה וההתכנסות לקני מידה כלכליים מערביים עתיק אפילו יותר מפוגל - הצעדים הראשונים לקראתו ננקטו עוד בשנת 1985 עם יישום תוכנית הייצוב ויותר מאוחר עם חשיפת המשק ליבוא מתחרה והרפורמות בשוקי המטבע. 

 היום, חשים הרבה מבאי כנס קיסריה, חלה עצירה בתנועה ליעד הנכסף הזה. "פעם גם 'הלכנו את ההליכה' (walk the walk) וגם 'דיברנו את הדיבור' (talk the talk)" הגדירה זאת ורד דר, לשעבר כלכלנית בכירה באוצר וכיום יועצת כלכלית בקסלמן וקסלמן פיננסים. 

 הדוגמה של דר היתה טרייה מאוד בזכרונם של שומעיה: "מכריזים על תוואי גירעון יורד לחמש השנים הבאות, חורגים מהתוואי ואז מכריזים על תוואי יורד חדש - ושוב לחמש שנים. פשוט נעצרנו". 

 את החץ הראשון שלה מפנה דר לבנק ישראל - ולא בפעם הראשונה: "כאשר בנק ישראל מפספס את יעד האינפלציה שנה אחרי שנה בעקביות ומשיג אינפלציה נמוכה מזאת שהוגדרה לו על ידי הממשלה - יש כאן בעיה של תרבות שלטונית. הממשלה מודה בכך שהבנק המרכזי בעצם אימץ יעד אינפלציה שונה משלה - ואינה עושה דבר". 

 הביטוי השני לבעייתיות בתרבות השלטונית שדר נקבה בו הוא החקיקה הפרטית. ח"כ אבשלום וילן (מרצ), החבר בוועדת הכספים של הכנסת ומכיר מן הסתם את תהליך קבלת ההחלטות בוועדה החשובה מכולן, אמר: "פעם חצי מחברי הכנסת היו בעיקר סקטוריאליים. היום חצי מחברי הכנסת הם רק סקטוריאליים - וזה התחיל לפני כעשרים שנה, כשהנהגת וועדת הכספים עברה לקבוצת אנשים שלא אנקוב בשמה". 

 הביטוי השלישי על פי דר הוא היעדרה של קואליציה. לדברי דר, ולדעתה בעניין הזה יש שותפים רבים, מערכי ההשפעה הפוליטית שנבנו על ידי חוק הבחירה הישירה הקטינו מאוד את יכולתה של הממשלה לממש את החלטותיה בכנסת, מה שגרם לכך שפחות ופחות חברי כנסת מפעילים שיקולים לאומיים כשהם מקבלים החלטות. 

 הביטוי הרביעי הכיל האשמה יותר חמורה: "שחיתות - שחיתות שמתחילה לפעמים מהפקידים הכי זוטרים ומגיעה עד הדרגים הגבוהים ביותר, וגם רשלנות (incompetence, כפי שדר הגדירה זאת). 

 הדוגמה שדר בחירה בה היא טיפולה של הממשלה בעובדים הזרים והאשימה את המחדלים הקשורים בעובדים הזרים, בהעסקתם, ביבואם, במתן רשיונות ובהיבטים נוספים בעיקר במפלגה אחת שבשמה היא נקבה: ש"ס.דר התעכבה על מה שהיא כינתה "תרבות שלטונית" קלוקלת המעכבת את השגת היעדים הכלכליים הנחשקים. אחרים דיברו על משבר אמון - באוצר, בממשלה ובבנק ישראל. יש אף כאלה שאמרו שכאשר יש משבר אמון כזה, אסור לבצע רפורמות חדשות, והתכוונו אפילו לרפורמת המס האחרונה של רבינוביץ', שכבר נכנסה להליכי חקיקה. 

 אחת המשתתפות הבכירות בכנס סיכמה זאת היטב עבור כולם: "כולם שותפים לתחושה שהמשבר הנוכחי אינו מחזורי".