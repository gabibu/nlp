הנאסד"ק, מעונן המרכזי של מניות הצמיחה, הוא במידה רבה שוק של נגזרות שניות. התמחור של מניות טכנולוגיה רגיש מאוד לנגזרת הראשונה (הצמיחה) ולנגזרת השנייה (הצמיחה של הצמיחה) של ביצועיהן. החשיבות של הסימן והגודל של הנגזרת השנייה עצומה - המשקל הגדול שלה הוא אחד ההבדלים הגדולים בין ניתוח של מניות רגילות לניתוח של מניות צמיחה\טכנולוגיה. 

 עבור הרבה מניות, החשיבות של הנגזרת השנייה אינה נופלת, ואולי אף עולה, על החשיבות של הגודל של מכפיל הרווח. במיוחד באזור של מניות הצמיחה\טכנולוגיה הבינוניות-קטנות. ניתוח של הנגזרת השנייה ושל התוואי העתידי שלה אינו פשוט. הוא חשוף לשונות גבוהה. קביעה אם מכפיל רווח מסוים הוא "גבוה" או "נמוך", לעומת זאת, היא טריוויאלית. 

 למרות זאת, לא מומלץ להתעלם מהנגזרת השנייה - מכפיל רווח עלול להתגלות כבסיס רעוע לניתוח והשקעה. כך, מניה עם מכפיל 30 יכולה להיות מניה "זולה" - אם, בין השאר, הנגזרת השנייה שלה חיובית וגבוהה, מכפיל 10 עלול להתגלות כגבוה עבור מניה שבין השאר עלולה לסבול מנגזרת שנייה שלילית. זאת בנוסף, כמובן, למגבלות המובנות המשמעותיות של מכפיל הרווח. 

 העונה עכשיו היא עונה של חיפוש אחר מחירי רצפה למניות צמיחה. רוב חברות הצמיחה סובלות מזה זמן מהיחלשות\התאדות של הצמיחה. כללית, הפרעות בקצב הצמיחה זה דבר טבעי, כמעט בלתי נמנע. לא סוף העולם. כמו שלא כל שיפור בביצועים הכספיים מלמד על צמיחה, כך גם לא כל הרעה רבעונית מעידה על דעיכה פרמננטית. האתגר המרכזי הוא לאתר את הסיבה לסטייה מתוואי הצמיחה - האם מקורה בעניינים שיטתיים, בלתי ניתנים לפיזור (מצב הכלכלה בכלל וכלכלת הטכנולוגיה בפרט, לדוגמה) או בעניינים ספציפיים; האם היא הפיכה או לא; האם היא משפיעה על נקודת המוצא של מסלול הצמיחה ועל שיפועו או לא. 

 גם למניות הישראליות יש נציגות במשחק הזה, אם כי, לרוע המזל, מספרן אינו גדול - אין היום הרבה מניות צמיחה ישראליות. שתיים בולטות שכן מצליחות להשתתף במשחק בשבועות האחרונים ולרכז הרבה עניין של אנליסטים ושל משקיעים הן TTI  (טי.טי.איי)  (  TTIL  [10]  : NASDAQ)  וצ'ק פוינט (  CHKP  [11]  : NASDAQ)  . 

 שתי המניות האלו נסחרות מזה זמן לפי מכפיל רווח "נמוך". שתיהן רווחיות. TTI גם נהנית, מאז תחילת 2002, ממעמד מפנק ומחייב של המניה הישראלית המומלצת ביותר ע"י רוב הבנקים שמכסים את המניות הישראליות. המכפיל הסביר, גם ברמות מחירים גבוהות יותר, שימש ומשמש כעוגן חשוב של ההמלצות. לטעמנו, מבין כל הגורמים שיכולים לסייע לנתח האם המניות האלו זולות או יקרות, מכפיל הרווח שלהן תופס מקום די משני בחשיבותו. 

 באופן כללי, מכפיל רווח נמוך הוא טריגר בעייתי להמלצה על מניות צמיחה, משני טעמים מרכזיים: ראשית, מניות צמיחה\טכנולוגיה בינוניות וקטנות לא מתאימות בדר"כ לתפקיד של מניות ערך - אין להן, לטעמנו, "מכפיל רצפה" שהופך אותן לאטרקטיוויות גם בלי צמיחה. הסיבה: קשה לייחס הסתברות גבוהה לתרחיש לפיו הן יצליחו לשמור על רווחיותן הנוכחית לאורך שנים - בסיס ההכנסות שלהן קטן מדי, התחרות בדר"כ גדולה, איום ההתיישנות מוחשי, ובכל מקרה, הן לא יחלקו דיווידנד - המשמש כאחד העוגנים העיקריים של חברות ערך. 

 החשיבות של הנגזרת השנייה אינה נופלת, וכנראה אף עולה, על החשיבות של מכפיל הרווח 

 שנית, החשיבות של הנגזרת השנייה אינה נופלת, וכנראה אף עולה, על החשיבות של מכפיל הרווח. לנגזרת השנייה יש תפקיד מרכזי. נגזרת שנייה שלילית זה דבר רע מאוד למניות - נוכחות רציפה שלה עלולה לאדות נתחים ניכרים משווי השוק של החברות; נגזרת שנייה חיובית, לעומת זאת, זה דבר טוב - היא זו שבדר"כ מסייעת, לדוגמה, לחברות טכנולוגיה צעירות להפוך לציבוריות, גם אם ביצועי ההווה שלהן עדיין צנועים. גיוון אימג'ינג היא דוגמה ישראלית בולטת למניה שנהנתה\נהנית מהרגישות שלה לנגזרת השנייה. 

 התוצאה: מכפיל רווח נמוך, לדעתנו, הוא בסיס רעוע מאוד להמלצות קנייה ולהשקעה במניות שהנגזרת הראשונה והשנייה של ביצועיהן מאיימות להפוך לשליליות. למעשה, במצב כזה המכפיל מאבד ממשמעותו. השימוש בו הופך לשרירותי. 

 ההערכה אם מחיר מסוים הוא "זול" או "יקר" חייבת, לטעמנו, לעבור דרך ניתוח ישיר, מפורש, ממוקד של רווחיות המוצא המייצגת, של הנגזרת הראשונה ובעיקר - של הנגזרת השנייה. המשקל של המשולש רווחיות מוצא, נגזרת ראשונה ונגזרת שנייה גדול מהמשקל של מכפיל רווח אריתמטי. רווחיות המוצא יכולה להיות שונה מהרווחיות השוטפת, המדובר ברווחיות ליבה מייצגת, מנוטרלת רעשים והשפעות קצרות טווח. באופן כללי, אפשר להניח כי מניה עם רווחיות מוצא של 60 סנט, לדוגמה, וצמיחה חיובית מואצת של 10%, 15%, ו-20% בשלוש השנים הקרובות תיסחר לפי מחיר גבוה יותר ממניה עם רווחיות שוטפת של 90 סנט ואיום משמעותי על הסימן החיובי של הנגזרות שלה. 

 צ'ק פוינט היא דוגמה למניה של חברה שהתחזיות המתוחות מדי שלה מייצרות סיכון עודף מיותר של נגזרת שנייה וראשונה שלילית. באופן אירוני, דווקא הלהיטות של החברה להראות תוואי של צמיחה רבעונית עוקבת חיובית, מנקודת מוצא גבוהה, מגבירה משמעותית את הסכנה של צמיחה שלילית. הסכנה הזו מצטרפת, כמובן, לרשימת גורמי הסיכון והסיכוי הנובעים מהפעילות הריאלית של החברה. TTI, לעומת זאת, היא דוגמה לחברה שהרגישות של המניה שלה לסימן של הנגזרת השנייה היא גבוהה בהרבה מהממוצע. 

 המסקנה ברורה: כדאי להימנע מהתבססות על "מכפיל רווח נמוך" בחיפוש אחר רצפה של מניות צמיחה בינוניות-קטנות. החשיבות הגדולה של הנגזרת השנייה של ביצועיהן העתידיים של חברות צמיחה\טכנולוגיה אינה מאפשרת להקל בה ראש. מניות שהנגזרת הראשונה והשנייה של ביצועיהן מאיימות להפוך לשליליות הן מניות שכדאי מאוד להיזהר מהן, גם אם "מכפיל הרווח שלהן נמוך" - הצל של נגזרות שליליות גורם ל"מכפיל" לאבד, למעשה, את משמעותו.