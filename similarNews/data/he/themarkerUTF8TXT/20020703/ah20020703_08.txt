בדרך כלל זה לא קורה. בדרך כלל הדברים האלה נשמרים בבית פנימה. אבל לפעמים מגיע רגע בו גם אנשי עסקים גדולים ומוכרים מחליטים שהגיעו מים עד נפש. זה קורה כאשר הם מרגישים שהם לא יכולים להבליג עוד ואז זה פורץ החוצה - בדרך כלל בכתב טענות כזה או אחר לביהמ"ש - ומשם כדור השלג מתחיל להתגלגל. 

 כולם זוכרים את הקרב המתוקשר בין אלפרד אקירוב לבין דוד רובנר, על השקעה בת 20 מיליון שקל בנט2ווירלס (ג'יגמי) שנסגרה בינתיים. המאבק הזה, שטרם הסתיים, הניב בשעתו כותרות לא מעטות ואילץ את שני הצדדים למסור באמצעות תצהירים וחקירות בבית המשפט לא מעט מידע לגבי ההתנהלות של השקעות ההיי-טק בתקופת הבועה העליזה. 

 אתמול  [10]  החליט אחד מאושיות עולם העסקים הישראלי, רו"ח שלמה זיו - ראש משרד ראיית החשבון החמישי בגודלו בארץ זיו את האפט ושות', השותפים בפירמת ראיית החשבון הבינלאומית BDO, להצטרף למעגל כשהגיש תביעה כנגד חברת  גרנית הכרמל (  גרנית  [11]  : ת"א)  , קבוצת בורוביץ' מוזס רוזן ודדי בורוביץ' בעל השליטה בחברות אלה, וכמובן בארקיע, בסונול, ובממן - וזאת באופן אישי. 

 את פרטי התביעה כבר פירסמנו כאן אתמול. בקצירת האומר, טוען זיו - באמצעות עו"ד עודד שטייף ממשרד חיים סמט ושות', כי קיבל הזמנה לבצע עבור גרנית הכרמל בדיקת נאותות לרכישת קו-אופ הרבוע הכחול עבור קבוצת בורוביץ' מוזס רוזן, לאחר מכן החליטה גרנית הכרמל לבחון דווקא את רכישת הקלאב מרקט וכך פעלה חברת הייעוץ של שלמה זיו לביצוע עסקה בין חברת מטכור וקו-אופ צפון, הבעלים של קלאבמרקט לבין גרנית הכרמל. 

 מאוחר יותר, ולאחר שזיו השקיע, לטענתו, כ-800 שעות בביצוע העסקה, הוא שגרנית הכרמל הודיעה לו על הפסקת בדיקות הנאותות לצורך מימוש העסקה. מאוחר יותר, טוען זיו, בוצעה העסקה באמצעות חברה אחרת שבשליטתו של בורוביץ' - חברת בורוביץ' מוזס רוזן (בבעלות בורוביץ רעייתו תמי ויוסי רוזן מנכ"ל החברה לישראל) - וזאת בהסתמך על בדיקות הנאותות שביצע זיו עבור גרנית הכרמל ואפילו באותו סכום - כ-72 מיליון דולר. 

 בכך, טוען זיו, גזל בורוביץ' את פרי עמלו ואת העבודה שהכין לבקשתו לגרנית הכרמל - הוא יישם באמצעות חברה אחרת, ונמנע עקב כך לשלם לו את שכר הטרחה שכלל מרכיב מהותי של "עמלת הצלחת עסקה". 



 לפיכך, טוען זיו בתביעה כי הוא זכאי - מלבד הפרשי שכר בגין שעות עבודה שהשקיע, גם ל"עמלת הצלחה" שנקבעה לטענתו בהסכם בינו לבין גרנית הכרמל בסך של 0.8% מסכום הרכישה ובסך הכל כ-3.5 מיליון שקל. בורוביץ טרם הגיש מטעמו כתב הגנה וכך גם שתי החברות שבשליטתו. 


 חבילת הנספחים 


 עד כאן הטענות שעלו בכתב התביעה. אלא שבתום כתב התביעה צירף זיו חבילת נספחים ובהם חליפת המכתבים בינו לבין הצד שכנגד - גרנית הכרמל ודדי בורוביץ' באופן אישי. 

 קבוצת המכתבים הראשונה, מסוף מאי 2001, מתייחסת להוראה שקיבל זיו ממשנה למנכ"ל גרנית הכרמל - ג'ו פרוילך - להפסיק את בדיקות הנאותות בנושא קו-אופ צפון-מטרו, ולקבל הערכת ההיקף הכספי לביצוע בדיקות הנאותות בשלמותן. במכתב התשובה, אומר זיו כי עלות הבדיקות נאמדת בכ-100 אלף דולר, ומבקש לדעת את הסיבה להפסקת הבדיקות. על כך הוא נענה ע"י פרוילך - "הערכה מחודשת של הנושא". 

 חליפת המכתבים הבאה והמשמעותית יותר המצורפת לכתב התביעה, היא מחודש פברואר 2002 לאחר שבספטמבר 2001 נחתמה העסקה בין קבוצת בורוביץ' מוזס רוזן לרכישת הקלאבמרקט. 



 במכתב מה-24 לפברואר, כותב זיו לגרנית הכרמל ולבורוביץ' באופן אישי כי נעשו מטעמם פניות רבות להסדיר תשלום שכר הטרחה ובכללו מענק ההצלחה בגין רכישת גרעין השליטה, אך נסיונות אלו לא צלחו ולפיכך הם נדרשים לשלם לו סך של 560 אלף דולר ללא דיחוי. 

 למכתב זה קיבל זיו שתי תשובות - האחת מפרוילך מגרנית הכרמל אשר מתייחס למענק ההצלחה הנדרש כך: 

 "לגבי מענק הצלחה, ברור גם לכם שגרנית לא ביצעה שום עסקה, לא לגבי הרבוע הכחול ולא לגבי הקלאב מרקט. אז לאיזה הצלחה אתם מתכוונים? לא היתה הצלחה ולא מגיע מענק הצלחה". 

 אבל מכתב זה מחוויר לעומת מכתב התשובה של בורוביץ' עצמו לשלמה זיו: 

 "שלמה, 

 ברור לי ולך, מאוד, מדוע אתה שולח מכתב זה גם אלי. 

 למרות זאת, לגבי סעיפי מכתבך מסעיף 1 ועד סעיף 8 ועד בכלל, שבסה"כ מראים שלא חל שום שינוי בך, פשוט רק גדלת והתפתחת בשקרים, רמאויות וחוסר היושר שלך ועכשיו עברת לסחיטות. 

 שלמה, היינו ילדים וזה היה מזמן, לא עוד. 

 דדי בורוביץ'                                                (שמתעב אנשים כמוך(בלשון המעטה)) 

 נב1: 

 קשה לי אפילו ברטט ובזעקה נפשית להיזכר בחומר שקיבלת מבנק הפועלים (לפני כחצי שנה) שהוכיח לעצמי כמה לא הבנתי באיזה סדר גודל עשית גם אז מה שאתה מנסה לעשות עכשיו. 

 נב2: 

 אני כותב מכתב זה בשמי ובאחריותי המלאה וגם מציע לך בהזדמנות זו לנסות אותי". 

 אחרי מכתב זה, עוברים הצדדים להידבר באמצעות עורכי דינם. מצד אחד עו"ד חיים סמט בשמו של זיו ששולח מכתב דרישה נוסף לצדדים לשלם תוך 10 ימים את מענק ההצלחה. ומנגד, תגובת גרנית הכרמל שניתנת באמצעות עו"ד רונה ברגמן ממשרד גרוס קליינהנדלר, חודק הלוי גרינברג ושות' ותגובת בורוביץ' באמצעות עו"ד זאב שרף ממשרד בך ארד שרף ושות'. 

 גם במקרה זה כדאי להתעכב על תשובתו של שרף בשמו של בורוביץ'. ולדלות משם מספר פנינים: 

 "מרשי לא יכול היה לערוך שימוש בעבודת מרשתך שכן מרשי מסר לי כי עבודה עלומה זו איש לא ראה את פירותיה, איש לא קיבל את פרטיה ומרשי מטיל ספק בעצם קיומה וזאת בלשון המעטה..... מרשתך, אם ביצעה עבודה כלשהי, עשתה אותה בסתר..". 

 "דרישת 'דמי ההצלחה' הועלתה רק לאחר שנודע למרשתך על העסקה מכלי התקשורת וזאת לא בניסיון לקבל 'דמי הצלחה' אלא רק כניסיון להשיג הסכמה להעביר למשרד רואי החשבון את הטיפול בתיקי חברות חשובות ומובילות במשק ואשר אינן מוכנות להעביר תיקיהן אליו מטעמים שמרשי מסר לי כי הם מוכרים באופן אישי למר שלמה זיו". 

 "מרשי מקווה כי מרשתך תתעשת ולא תבוא בדרישות חסרות שחר", מסכם שרף את תשובת בורוביץ'. "אתמול 'תקוותו' התבדתה". שלמה זיו כנראה החליט, כפי שביקש ממנו בורוביץ', "לנסות אותו" ופתח במלחמה. כעת נותר להמתין לתשובה של בורוביץ'. בכל מקרה יהיה מעניין. 


 קישורים נוספים 
 שלמה זיו תובע מבורוביץ' 3.5 מיליון שקל שכר טרחה בעסקת קלאבמרקט  [12] 

 הסתיים הסכסוך לגבי עסקת קלאבמרקט: מטכור תחזיר לבורוביץ-רוזן 1.5 מיליון דולר  [13]