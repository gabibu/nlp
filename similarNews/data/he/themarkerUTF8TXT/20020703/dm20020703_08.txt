התסבוכת המכוערת של ויוונדי לא משאירה מקום רב למנצחים. לאחר שמאס בניהולו של ז'אן מארי מסייה, שתחת הנהלתו נפלה מניית החברה ב-60% תוך שנה וצברה חובות ענק, הדיח דירקטוריון החברה, בהובלת משפחת ברונפמן, את המנכ"ל המושמץ. בינתיים קרסה מניית ויוונדי ב-25% נוספים תוך יום, ודירוג האג"ח שלה נפל ל"זבל", פשוטו כמשמעו. 

 * מפסיד: ציבור בעלי המניות של החברה ודאי יחרוק בשיניו לאחר הפסדי עשרות מיליארדי דולרים במשותף מנפילת המניה. המשקיעים הם בתחתית שרשרת המזון של עולם העסקים התאגידי, ובמקרים הבודדים שבהם עולות יפה תביעותיהם נגד המנהלים והחברות שבגדו בהם, הם מקבלים כמה סנטים על כל דולר שהפסידו. 

 * מנצח: אחד שייצא כששמו מוכתם וכיסו מרופד הוא מסייה, הצפוי לקבל פיצויי פרישה של 18 מיליון דולר, שיאפשרו לו לכסות את הכתם שדבק בשמו. 

 * מפסיד: משפחת ברונפמן אולי תכנס מועצה משפחתית ותנסה להבין כיצד נמחתה מחצית מהונה תוך שנים ספורות, תנסה למזער נזקים ולהחליט מה לעשות עם החברה. 

 הסיפור של משפחת ברונפמן הוא סאגה של ממש. אימפריה כלכלית שבנה הסבא סם ברונפמן נקלעה להרפתקה מסחררת בהובלת אדגר הבן ודודו צ'רלס. רק ההשקעה במניות ויוונדי, אותם קיבלה המשפחה תמורת החזקותיה בסיגראם, עלתה לה בכ-2 מיליארד דולר. ציטוטים נבחרים של מקורות בשוק ההון המכירים את המשפחה ועלילותיה היטב ממחישים את גודל המפלה: 

 באחריותו של אדגר עתה להראות למשפחה שהוא לא איבד את הכסף לנצח, אמר אחד ממנהלי הקרנות הגדולות המחזיקות במניות ויוונדי. 

 לא לעולם הוא לא יוכל לתקן את הנזק. הוא מחק חצי מהון משפחת ברונפמן, אמר בנקאי אירופי. אני אוהב את אדגר, השתפך הבנקאי, אבל הוא די הרס את העסק בעצמו. 

 * מנצח: מי שייצאו כשידם מחוזקת והמוניטין שלהם לא פגוע מפרשיית ויוונדי הם בנקי ההשקעות שייעצו עתה לחברה בדרכה האסטרטגית החדשה. השאלה היחידה אם יהיה זה אותו בנק שייעץ לוויוונדי במסע הרכש ההרסני שלה, ויעשה עכשיו קופה כפולה על כשלונו, או שמא יימצא בנק אחר שכיסיו ירופדו על ידי ייעוץ לפירוקה של ויוונדי. 

 במהלך ארבע שנות מסע הבזבוזים של מסייה שולמו לבנקי ההשקעות 400 מיליון דולר בדמי ייעוץ. עם עזיבתו של מסייה, ויוונדי תצטרך לקבל החלטות קשות על פירוקם או הפרדתם של נכסי המדיה שלה בארה"ב. מסייה רכש 23 חברות ועסקים בשווי של 77 מיליארד דולר וצירף אותם לחברת שירותי המים הוותיקה: חברת הפרסום האבאס; חברת הטלוויזיה קנאל פלוס; נכסי המדיה של סיגראם, שכללו את יוניברסל. 

 היועץ הראשי במסע הקניות היה לזאר, בנק השקעות פרטי, שיועציו ג'ורג' ראלי ואריק מאריס השתתפו במרבית העסקות. מסייה היה עובד של לזאר במשך חמש שנים, עד שעזב ב-1994 כדי לנהל את ויוונדי. 

 פירוקה הצפוי של ויוונדי, שבשיאה נסחרה לפי שווי של 161 מיליארד דולר, יהיה נחמה מסוימת עבור בנקאי ההשקעות בתקופה של שפל חסר תקדים בשוק. מכירתם של נכסי טלוויזיה באיטליה, פארקי שעשועים של אולפני יוניברסל בארה"ב וחברות הטלפון של ויוונדי בהונגריה ופולין עשויה להכניס שכר של עשרות מיליוני דולרים לבנקאים שייעצו במכירה; מכירת חברת הטלפוניה סגטל, חברת הטלוויזיה קנאל פלוס וחטיבת המים יכניסו אף יותר.