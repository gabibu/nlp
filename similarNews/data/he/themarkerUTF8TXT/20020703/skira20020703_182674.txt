השערוריות בחברות הענק בוול סטריט רודפות זו את זו. חצי שנה לאחר קריסתה של אנרון כבר ברור לכולם כי לא מדובר רק בחברה שנפלה אלא במחלה: לא עובר שבוע בלי פרשה חדשה של זיוף, הונאה או סתם כישלון עסקי ענק בחברה שאך אתמול נחשבה לנזר הוול סטריט והיום היא מתקרבת בצעדי ענק לפשיטת רגל. 

 אתמול עלו לראשונה חשדות כי התופעה חצתה גם את האוקיינוס, כאשר מניות ענקית המדיה הצרפתית ויוונדי החלו לקרוס על רקע קשיים כספיים, הדחתו של המנכ"ל ושמועות על ניסיון "בישול" של דו"חות כספיים. 

 התגובות בישראל לחשיפת ההונאות ולקריסת חברות הענק מתחלקות לשני סוגים עיקריים: יש כאלה שאומרים כי זה רק עניין של זמן עד שקדחת האנרונייטיס תפרוץ בישראל; הם מצביעים על חשדות להונאות וטיוחים בדו"חות הכספיים של החברות גדולות כסימפטומים למחלה הידועה מוול סטריט שעלולה להתפרץ. 

 מנגד, הדעה הרווחת היא כי בישראל לא צפויה קדחת אנרון משום שהמגזר העסקי בישראל יותר שמרן, יותר זהיר, יותר הגון והפיקוח הדוק, ולכן אין סיכוי שנראה הונאת ענק שמוחקת נתחים עצומים מהנכסים של הציבור. השערוריות בארצות הברית, מסבירים לנו, הן תוצאה של שיטת השוק החופשי האמריקאית הכושלת. 

 ובכן, יש לנו חדשות רעות גם לחסידי הגישה הראשונה וגם לחסידי הגישה השנייה: אל תצפו לרצף שערוריות כלכליות ענקיות מהסוג הפוקד עתה את וול סטריט - כאלה שימחקו למאות אלפי ישראלים נתחים ניכרים מהונם או יגרמו להם לאבד את פרנסתם. 

 לא יהיו לנו אנרונים משום שהשיטה הכלכלית הנהוגה בישראל מאפשרת לכל מי שרוצה לבזוז כספי ציבור בהיקפי ענק לעשות זאת מבלי לרמות בדו"חות הכספיים, מבלי להתל בדירקטורים ומבלי להקים שותפויות סודיות או לבצע רישומים כוזבים במאזנים. 

 בישראל אפשר לבזבז מיליארדים ולגנוב מיליונים מבלי להיחשף לסיכונים אמיתיים, בלי תחכום רב, בלי להשתמש בבנקאי השקעות יקרים, בלי לגייס מיליארדים בבורסה ואפילו בלי עזרתם של גדודי עורכי דין ואנשי יחסי ציבור. ומה שהכי טוב: בישראל אין צורך אפילו לרכוש ביטוח דירקטורים או לחפש דרכים להתגונן מתביעות במקרה שנתפסת בגניבה או במחדל ענק. 

 משום שבישראל אין וורלדקומים, אנרונים או טייקואים - חברות ענק שמנהליהן פיתחו שיטות מתוחכמות לבזוז מיליארדים מהציבור האמריקאי. בישראל יש לנו את המגזר הציבורי הישן, הטוב והגדול - את קרן קיימת, מפעל הפיס, הסוכנות, הרשויות המקומיות, חברת החשמל, אל על, העיריות, בתי זיקוק, מקורות, התעשייה האווירית, המינהל, הוועדות המחוזיות, רשות השידור וכל שאר גופי הענק הסמוכים על שולחנו של משלם המסים. 

 בניגוד לאנרון, וורלדקום ושאר החברות האמריקאיות שמצוידות בדירקטוריונים, מפרסמות דו"חות כספיים ותשקיפים תקופתיים, חשופות יום יום לביקורת ציבורית ועל מנהליהן לעשות מאמצים גדולים כדי לטייח, לרמות ולשקר - הרי שבמגזר הציבורי בישראל אין בדרך כלל צורך בכל אלה. 

 אצלנו הכל מתנהל על מי מנוחות: הדיווח לציבור אפסי ולעתים לא קיים כלל, הדירקטורים אינם נושאים בכל אחריות ובחלק מהמקרים אין בכלל דירקטוריונים 

 אצלנו הכל מתנהל על מי מנוחות: הדיווח לציבור אפסי ולעתים לא קיים כלל, הדירקטורים אינם נושאים בכל אחריות ובחלק מהמקרים אין בכלל דירקטוריונים, והפוליטיקאים הממנים בוודאי שאינם יודעים אחריות מה היא - אף שהם גורמים לעתים נזקים במיליארדי שקלים לציבור. 

 אז נכון, מדי שנה מפרסם דו"ח מבקר המדינה ספר עב כרס שבו הוא מספר לנו כיצד התעשייה האווירית חרגה בכמה מיליארדים מתקציבים שאושרו לה על ידי הדירקטוריון, כיצד כצ'לה מחלק את השמנת במפעל הפיס למקורבי המפעל, או כיצד קרקעות במאות מיליונים מופשרות לידידי ראש המועצה. 

 אבל בישראל הדו"ח של המבקר הוא אייטם עיתונאי פיקנטי קצר מועד, ואף פוליטיקאי ישראלי אינו תובע בעקבותיו כי אלה שנתפסו ירצו עונשי מאסר, כפי שאיחל השבוע ג'ורג' בוש למנהלי חברות אמריקאיות שסרחו. למחרת פרסום דו"ח המבקר הוא מתחיל להתפוגג מהדיון הציבורי בחסות קריאות המבוקרים כי "הם למדו את הדו"ח ומפיקים מסקנות". 

 אצלנו, אין פוליטיקאי או מפלגה, שיהפכו את המלחמה בנעשה בשחיתות, בבזבוז ובאדישות לדגל שלהם: לא פוליטיקאים, לא שרים, לא חברי כנסת, לא פקידים במגזר הציבורי ואפילו לא אנשי אקדמיה בולטים - שהרי רבים מהם יודעים כי בבוא היום, עם קצת מזל והרבה קשרים, גם הם יהיו המוטבים של אחד הגופים המבוקרים. 

 בישראל אין אנרונים כי אצלנו כישלונות העתק, ההשקעות הכושלות והגניבות הגדולות מתחבאות ברובן עמוק בתוך תקציביהן הנסתרים או העמומים של הגופים הציבוריים. בישראל הוצאות המגזר הציבורי הרחב מהוות כ-54% מהפעילות במשק - כ-50% יותר מהנתח שלהן ברוב המדינות אליהן אנחנו רוצים להידמות. 

 אצלנו יש כל שנה אנרון וכל יום וורלדקום - מחדלים, גניבות וסתם כישלונות שאותם אנחנו מממנים במסים שאנחנו משלמים. אנחנו פשוט לא רואים אותם, לא שמים אליהם לב ולא עושים מהם עניין - התרגלנו אליהם, זה חלק מההוויה שלנו ומהחיים שלנו. 

 לכן, כשבשנה הקרובה תעסוק העיתונות בעולם ובישראל בכישלון שיטת השוק החופשי האמריקאי, כשבזו אחר זו יתפוצצו שערוריות ויקרסו חברות ענק, אל תחשבו כי מצבנו טוב יותר - מצבנו גרוע בהרבה, אנחנו רק לא נותנים לעצמנו דיווח על כך.