הטלוויזיה היתה לתחביב הלאומי. סקר של מכון רותם שנערך לאחרונה מגלה כי 70% מהישראלים מעבירים את שעות הפנאי שלהם בצפייה בה. ספרים, עיתונים, אינטרנט ורדיו משתרכים הרחק מאחור וחלה ירידה בצריכתם. עוד עולה מהסקר, כי פרסום באמצעות הטלוויזיה יעיל בהרבה משיווק באמצעים אחרים וכי הערוץ השני נתפש בעיני ישראלים כערוץ המוביל, בהפרש ניכר על פני כל מתחריו ובהם הערוץ הראשון, שדבק בו דימוי של כלי תקשורת שולי. ישראלים בכל הגילאים צופים בטלוויזיה, בממוצע, לפחות שעתיים ביום. בני 35 עד 54 צופים במשך יותר משלוש שעות ביום. בני 55 ומעלה הם מכורים קשים: ארבע שעות וחצי בכל יום. והיד עוד נטויה: שיעורי הצפייה בטלוויזיה גדלים בהתמדה. 

 כוחו הכלכלי, התרבותי והחברתי של הערוץ השני הוא עצום. בהיותו גוף מסחרי, נטייתו המובנית היא להשיג אחוזי צפייה ורווחים כספיים מרביים (להלן, "רייטינג"). כשההכנסות גבוהות מצליחים אנשי התוכן של זכייניות הערוץ לשכנע את הבעלים לוותר על כמה מיליוני שקלים לטובת השקעה ביצירות שהשיקול העיקרי בהפקתן אמנותי ולא כלכלי, כגון סדרת "הבורגנים" (להלן, "איכות"). מדובר בנתח מזערי מלוח השידורים, שאין בו כדי להבטיח את ערכה התרבותי של צורת הבילוי הדומיננטית בישראל. את הריק אמור למלא הערוץ הראשון, אלא שלמרבה האירוניה דווקא על הערוץ הציבורי, בניגוד לערוץ השני, לא חלות מכסות חובה של הפקות מקור. כתוצאה מכך הוא מפגין אוזלת יד מוחלטת בתחומי הדרמה, הקומדיה והתעודה, ובנוסף לכך - שקוע עד צוואר, מיום הקמתו, בסבך תקציבי וביורוקרטי, סובל מפיגור טכנולוגי ומתנהל תחת עננה פוליטרוקית עיקשת שממאנת להתפזר. 

 תקווה זהירה נתלתה במכרז להקמת ערוץ 10. יו"ר הרשות השנייה, מוטי שקלאר, פקיד ציבור נאמן לעקרונותיו, ייעד את הערוץ המסחרי החדש לשמש חלופה איכותית להוויית הרייטינג של ערוץ 2. תנאי הזיכיון שניתן למפעילי ערוץ10 נהפכו במהירות מבהילה למסמך שאיננו שווה את הנייר שעליו הודפס. אבל שקלאר בשלו. הוא מאמין שכרגולטור יש בכוחו לאלץ ערוץ מסחרי לנהוג בניגוד לטבעו ולספק תוצרת איכותית. ערוץ 10 קרס לאחר שהציג לוח שידורים בידורי ונחות, ומכאן מסיק שקלאר כי סברתו בדבר אפשרות קיומו של ערוץ מסחרי איכותי טרם הופרכה. בקרוב אמור ערוץ 10 לבקש אישור ללוח שידורים חדש. הובהר לקברניטיו כי חריגה משמעותית מלשון המכרז - כלומר מהדרישה לעמוד במכסות של הפקות איכותיות - לא תתקבל, בין היתר מחשש לפגיעה אנושה בשיטת המכרזים שמבטיחה את סמכויות הרגולטור. 

 מממני ערוץ 10 כבר הוכיחו שסף ההיסטריה שלהם נמוך וסירבו לספוג את הפסדי לוח השידורים הקודם, הבידורי והנחות, שרץ שבועות ספורים. השילוב הנפיץ בין חושיהם העסקיים למיתון המחריף, מבשר רעות. הם רוצים רייטינג ורווחים. קשה להניח שידבקו לאורך שנים באיכות, תוך כדי ספיגת הפסדים נוספים. אך שקלאר לא ישחק באש. ברור לו שערוץ מסחרי תואם ערוץ 2, שיתחרה בו על אותם תכנים וכישרונות, הוא מתכון לאסון. עלויות ההפקה יאמירו, הרמה תרד, מעט הכסף שהופנה לאיכות ייבלע במאבק על מכנה משותף נמוך ושני הערוצים יצללו בביצת הרייטינג. 

 בכירים בערוץ 2 הוגים בימים אלה בפתרון שיסיר מדרכם את האיום הגלום בערוץ10 וייטיב עם התרבות הישראלית. כשערוץ 10 יכזיבו סופית, גם שקלאר יהיה נכון לאמץ את הרעיון. המודל המהפכני, שהצלחתו מוכחת, הוא צ'אנל 4 הבריטי: תחת ערוץ 10 יוקם ערוץ מסחרי-ציבורי, מעין סניף איכותי של ערוץ2 , שלא יתחרה בו אלא ישלימו, ושימומן על ידי זכייניות ערוץ 2 (שיוכלו למכור בו זמן פרסום), כספי ציבור, חסויות וחברות הכבלים, שיפיקו בעבורו חלק מתוכניות המקור האיכותיות שהן חייבות בהוצאה שנתית קבועה עליהן. מנהלי הערוץ החדש ישוחררו כליל מהצורך להתחשב ברייטינג וירכשו את כל תכניהם מהשוק הרעב לעבודה, ללא הפקה עצמית, וכך תופרח התעשייה השוממה. צ'אנל 4 ישראלי גם ילחיץ את רוממה: להשתקם, או להתקפל ולהפנות אליו את משאביה. 

 ערוץ 10 מתכנן להשתית את לוח השידורים החדש על כדורגל וכדורסל. רייטינג טהור. שקלאר יסכל מגמה מסוכנת זו. אם זכייניות ערוץ 2 ינפנפו לנגד עיניו בצ'ק שמן שמוטבו ערוץ נוסח צ'אנל 4, ייתכן שעוד יצמח משהו חיובי מפארסת "ערוץ 10, בשביל זה יש טלוויזיה". רק על חורבות ערוץ 10 ורוממה תוקם פה טלוויזיה מקומית שלמצער לא תטמטם את האוכלוסייה המתמסרת לה בהתלהבות  כזאת. אם יאבד הסיכוי הזה - לנצח נזפזפ בין דודו טופז לחנן עזרן.