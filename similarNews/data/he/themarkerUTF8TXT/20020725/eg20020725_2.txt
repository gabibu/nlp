הסדר החובות ב-UPC לא יגרום לחברה להשקיע בתבל, כך מעריך היום גורם המעורה בנעשה בחברה. לדעת אותו גורם, ההסדר ב-UPC לא יסיט את החלטת הנהלת החברה שלא להמשיך ולהשקיע בחברת הכבלים תבל, בה היא מחזיקה ב-46.5%, וצפויה על פי תוכנית ההבראה של נאמן החברה, צבי יוכמן, שלא להידלל. 

 אותו גורם מציין כי למהלך אין השלכה ישירה על תבל, שכן עוד בטרם נקבע הסדר החובות ב-UPC מה שהנחה את החברה ההולנדית היה לא האם יש לה כסף אלא האם נכון מבחינתה להמשיך ולהשקיע בתעשיית הכבלים הישראלית, והשיקולים, לדבריו, נותרו עסקיים נטו. 

 ההערכות בשוק הן שהמפנה בהסדר החובות ב-UPC הוא חיובי עבור תבל, אך עשוי לעכב את תהליך מיזוג שלוש חברות הכבלים. גורמים בשוק מעריכים שהמהלך ב-UPC ייתכן שיוביל לאחד משני תרחישים: קבלת החלטה על ידי החברה להידלל/להשקיע בתבל, או להצליח לעכב את תהליך ההבראה ובכך את תהליך המיזוג בכבלים מעמדת כוח גדולה יותר כעת. 

 רן ישראלי, אנליסט התקשורת של אילנות בטוחה, מעריך ש"החדשות הן טובות ובכל מקרה הסדר החובות ב-UPC יקדם את מיזוג הכבלים, גם אם לא בטווח הזמן הקצר. בכל מקרה עד שחברתת הכבלים הממוזגת תעלה על פסים חיוביים ייקח עוד כ-2-3 שנים". 

 השאלה הגדולה היא האם הנאמן של תבל, צבי יוכמן, עשוי, בעקבות ההסדר ב-UPC, לבחון שינוי בתוכנית המימון שהציע בבית המשפט המחוזי להבראת תבל וכמפתח למיזוג הכבלים. 

 יוכמן החליט באחרונה שהפתרון המימוני של תבל יתאפשר באמצעות מכירת חלק מנכסי החברה - כ-10%-15% ממניות תבל בחברה הממוזגת שיוצעו במכרז פתוח; מכירת החזקות החברה בגלובקול (50%) ומכירת החזקות החברה בנטוויז'ן (46%). יוכמן ציין בפני בית המשפט הערכה ראשונית למחיר הנכסים המוצעים למכירה ונקב בסכום של כ-300 מיליון שקל שניתן לגבות בעבורם. עם זאת, ידוע שיוכמן מגבש הערכת שווי לנכסים, במקביל להערכת שווי אחת נוספת שתוצג בפני בית המשפט של חברת ח.מר, אחת הנושים הבלתי מובטחים הגדולים בתבל. 

 דבר אחד הוא בטוח - יוכמן כבול בלוח זמנים צפוף להליך המיזוג. הנאמן נדרש להציג את תוכנית המימון הכוללת שלו להבראת תבל בפני השופטת ורדה אלשייך בדיון שיתקיים ב-10 בספטמבר, כך שלמעשה, באם יבחן יכומן ויחליט שיש מקום לשנות את מודל המימון למשבר האשראי בתבל הוא ייאלץ לבצע זאת בתוך כחודש - פרק זמן כמעט בלתי אפשרי. 

 אם יבקש יוכמן ארכה נוספת מהשופטת אלשייך לגיבוש הסכמות בין הנושים השונים של תבל - סביר שזו תאפשר לו להאריך את צו הקפאת ההליכים העומד לתבל אך לוח הזמנים ימשיך לדחוק בו. 

 ל-TheMarker נודע שהבנקים ובעלי המניות בחברות הכבלים עושים כל מאמץ לסיים את מיזוג הכבלים עוד השנה, שכן בראשית 2003 הם יידרשו לקבל אישור למיזוג מחודש בכל הקשור לחבות המס. 

 עד היום אבן הנגף העקרית של תהליך ההבראה בתבל היתה UPC ואם כעת, כדברי אחד האנשים המעורים בנעשה בחברה, החברה לא תחליט להשקיע כ-200 מיליון שקל בתבל, בדומה  לדסק"ש (  דסקש  [10]  : ת"א)  , הרי שמעמדת כוח חזקה יותר תוכל UPC לכפות שהיא לא תדולל בהחזקותיה בתבל. 

 ידוע כי הבנקים מביעים תרעומת מכך שבעלי המניות - למעשה דסק"ש - מזרימים סכומי כסף נמוכים להבראת החברה ולא מידללים בהחזקותיהם. בעבר ציין גורם בנקאי בכיר כי הבנק לא יסכים ש-UPC לא תזרים כסף ותשמור על החזקותיה במלואן. 

 אם התרחיש השלילי, לפיו UPC לא משקיעה בתבל ובמקביל מעצימה את כוחה נגד דילול אפשרי בהחזקותיה, יתקיים, הרי שהמרוויחה הגדולה מעיכוב בהליך מיזוג הכבלים יכולה להיות חברת הלוויין YES. 

 כמו כן, גם אם UPC תחליט שהיא מוכנה להשקיע בתבל, הרי שסביר כי יוכמן והבנקים ייכנסו לדיון מחודש עם UPC ומיזוג הכבלים ימשיך להתעכב.