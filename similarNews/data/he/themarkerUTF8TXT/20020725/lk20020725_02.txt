מאיר זיילר התקשה להירדם בחודשים האחרונים. זה לא היה המצב הביטחוני שגרמם לו לנדודי שינה, וגם לא בעיות במפעל הבדים שלו בקריית מלאכי. זיילר התקשה להירדם כי חברי ועדת רבינוביץ' עמדו להגיש לשר האוצר רפורמה, המבטלת את הפטור הקיים מזה שנים על הכנסות ישראלים בחו"ל. לזיילר מתברר, יש הרבה הכנסות כאלה - שעליהן הוא היה אמור להתחיל לשלם מס, כמו כל הישראלים. 

 אם לזיילר, חסיד חב"ד, לא היו עסקים ונכסים רבים בחו"ל, הוא לא היה מטריח את עצמו בימים חמים אלה לעלות לירושלים על מנת לעשות לעצמו לובי. אם לא היו לו עסקים ונכסים רבים בחו"ל, הוא גם לא היה מנסה לאיים על חברי הכנסת כי יזרוק את מפתחות המפעל על השולחן, יפטר את 100 עובדיו ויעזוב את המדינה אם לא יכניסו תיקון שיפטור אותו מתשלום מס. 

 אתמול זיילר כבר נרדם היטב בלילה. מאמציו נשאו פרי. יחד עם הרפורמה כולה עבר גם תיקון קטן שלא נוגע לאוכלוסיה כולה. למעשה, הוא נוגע רק לאדם אחד - מאיר זיילר. לפי התיקון, "יחיד שהיה לתושב ישראל והינו בעל שליטה ומנהל במפעל מאושר, יהיה פטור ממס בשנות המס 2003-2006, על הכנסות מריבית, דיווידנד ודמי שכירות שאינן הכנסות מעסק ושמקורן בנכסים מחוץ לישראל, אשר היו לו לפני שהיה לתושב ישראל, או נכסים אחרים שבאו במקומם ושנותרו בידיו לאחר שהיה לתושב ישראל. כמו כן יהיה פטור ממס על רווח הון ממכירת אותם נכסים". 

 אז כמה אנשים בישראל הם יחידים, שהפכו להיות תושבי ישראל, והם בעלי השליטה וגם מנהלים במפעל מאושר? כנראה רק אחד. קוראים לו מאיר זיילר. אחד מחברי ועדת רבינוביץ' אמר כי "חוץ מלרשום את שמו של זיילר בתיקון לחוק, הכל נרשם". לדבריו, ניתן היה להחליף את המילה יחיד, בצמד המילים מאיר זיילר. 

 איפה היו חברי ועדת רבינוביץ'? מדוע הם לא זעקו כשנודע כי הרפורמה תכלול את "חוק זיילר"?  עכשיו, לאחר שהתיקון לחוק, שלשם פשטות נקרא לו "חוק זיילר", פורסם ב"ידיעות אחרונות" וקיבל לאחר מכן חשיפה בתקשורת, החלו המעורבים בפרשה לזרוק את האשמה אחד על השני. חבר ועדת הכספים מאיר קליינר מחירות, שהיה בין התומכים ב"חוק זיילר", היתמם הבוקר. לדבריו, מדובר בתייר שפתח מפעל בישראל, והחוק מיטיב איתו ועם כל האוכלוסיה שעונה לקריטריונים שכתובים בתיקון לחוק. 

 זיילר אולי היה השבוע תייר בכנסת, אבל בטח שלא בישראל. זיילר מתגורר בישראל זה 30 שנה. יש לו משפחה בישראל וגם מפעל לייצור בדים. המפעל הוא "מפעל מאושר", כך שעל הכנסותיו הוא משלם מס מופחת. ניתן להניח גם כי הוא וילדיו רשומים בקופת חולים, יש לו חשבונות בבנק בישראל, הוא מקבל שירותים מהעירייה, ובטח גם מחזיק קופות גמל. כך שתייר הוא שלא. 

 אז מדוע ח"כ קליינר טוען שזיילר תייר? כי לפי משרד הפנים, מי שנהיה תושב ישראל, ועוזב את הארץ פעם בשלושה חודשים, נחשב לתייר. אם קליינר היה בקיא בעובדות, הוא היה יודע כי לצורך תשלום מס, זיילר הוא תושב ישראל לכל דבר, שכן מרכז חייו הוא בישראל. עובדה זו מחייבת את זיילר לשלם מס כמו כל תושב ישראל. 

 אחד מחברי ועדת רבינוביץ' אמר כי "חוץ מלרשום את שמו של זיילר בתיקון לחוק, הכל נרשם" 

 איפה היו חברי ועדת רבינוביץ'? מדוע הם לא זעקו כשנודע כי הרפורמה תכלול את "חוק זיילר"? יו"ר הוועדה לרפורמה במס, יאיר רבינוביץ', אמר ל"ידיעות אחרונות" כי הוא המום, וכי חברי ועדת הכספים הם שהכניסו תיקון לחוק שמיטיב עם אדם אחד בלבד. "ידינו לא היתה במעל הזה", אמר רבינוביץ'. הבוקר כבר סירב רבינוביץ' להגיב. 

 נציבת מס הכנסה, טלי ירון-אלדר, אמרה ל-TheMarker, כי היוזמה לתיקון הגיעה מחברי הכנסת. "הם באו עם סיטואציה מסוימת, לפיה צריך לפטור משקיע, שהקים מפעל בארץ והפך להיות תושב, מתשלום מס על הכנסותיו בחו"ל. "לא ידענו שמדובר בחוק לאדם ספציפי", אומרת ירון-אלדר. 

 רבינוביץ' וירון-אלדר רצו בימים האחרונים רק דבר אחד - להעביר את הרפורמה. הם ידעו שהזמן אוזל, שכן הכנסת יוצאת לפגרה. הם ידעו שאי אישור הרפורמה במושב הקיץ נוכחי עשוי להכניס אותה ל"מגירת הרפורמות הגנוזות" - מקום אחד מעל רפורמת בן בסט. אחרת, אי אפשר להבין מדוע לא הקימו קול זעקה. לומר עכשיו "ידינו לא היתה בזה", זו לא חוכמה גדולה. 

 למי שחושב שמדובר במעידה חד פעמית, או בכשל של הכנסת, מצפה הפתעה. אין זו הפעם הראשונה שנתפר חוק לאיש אחד. לפני מספר שנים הצליח חבר הכנסת אברהם שפירא המנוח להעביר תיקון בחוק, הנוגע ל"מומחים מאושרים". מדובר באנשי מקצוע שמוגדרים "מומחים" לפי מרכז ההשקעות, ובכך זכאים להטבות מס על שכרם. שפירא שבחברה שלו, שטיחי כרמל, היו מספר "מומחים" הצליח להאריך את תקופת ההטבות מ-3 שנים ל-5 שנים, זאת בהיותו יו"ר ועדת הכספים. 

 חברי ועדת הכספים שדיברנו איתם היום לא נשמעו מופתעים. אין זו הפעם הראשונה שבה הם נתקלים בחוקים מהסוג הזה. מתברר שלובי טוב בכנסת יכול לעשות הכל. גם להעניק פטור מתשלום מס לאדם עלום שם מקריית מלאכי. מי אמר רפובליקת בננות? 


 קישורים נוספים 
 חילופי האשמות בין קליינר לרבינוביץ' על  "  חוק זיילר  "  - חוק ש  "  נתפר  "  כדי לתת פטור לתעשיין חרדי  [10]