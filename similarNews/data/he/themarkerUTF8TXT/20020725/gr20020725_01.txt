"אישור הרפורמה במס הכנסה הוא יום חג למדינת ישראל... מי שייהנה מהפחתות ממס הוא מי שקם לעבודה" (שר האוצר, סילבן שלום, אתמול). 

 * אני משה, שכיר במפעל טקסטיל  , עם משכורת של 5,000 שקל ברוטו בחודש. קמתי כרגיל בחמש בבוקר לעבודה, לאחר ששמעתי אתמול ברדיו כי שר האוצר אומר שמי שקם בבוקר ייהנה מהרפורמה במס הכנסה. 

 כשהגעתי למפעל אמרו לי שלא אבלבל את המוח, שלא יהיה שום שינוי בנטו שלי השנה, שהמצב במשק מידרדר ושאגיד תודה אם לא יפטרו אותי. 

 אני לא יודע איך אני סוגר את החודש, אחרי ששכר הדירה עלה עם הדולר, והחשבון בסופר עולה בכל שבוע בחודשים האחרונים. 

 אבל אני מחכה ליהנות בגדול - כי בשנה הבאה, כך ראיתי בטבלה שהיתה בעיתון, יגדל הנטו שלי ב-2% לפי רפורמת המס של שר האוצר, וב-2006 הנטו שלי יגדל ב-4%. וכמו שאמר סילבן: יום חג למדינה - יום חג למשה. 

 * אני יעקב, סוכן מכירות של מכונות כביסה  , ויש לי משכורת של 11 אלף שקל ברוטו בחודש. קמתי בבוקר לעבודה, אשתי אמרה לי שהתייקרו הלחם, התחבורה, מחיר המנוי לכבלים והעמלות לבנקים. 

 לחו"ל כבר לא נוכל לטוס השנה לאחר העלייה בדולר, והמשכנתא, שסוף סוף התחילה לרדת לאחר 5 שנים של תשלומים, חזרה והתנפחה השנה ב-7%, והיא כבר יותר גדולה מהקרן המקורית. 

 אבל שר האוצר אומר לי שאני איהנה בגדול לקום לעבודה: היום המס השולי שלי הוא 45%, לפני מס בריאות וביטוח לאומי, אבל ב-2005 כשאהיה בן 58 הוא יירד ב-4% - כלומר הנטו שלי יגדל ב-500 שקל. יום חג. 

 * אני איציק, עובד בקומברס  , ועדיין לא פוטרתי. המשכורת ברוטו שלי היא 20 אלף שקל בחודש. אחרי מס של 50%, ועוד מס בריאות, ביטוח לאומי ותשלום משכנתא נשאר לי בערך 6,000 שקל נטו. בחודשים האחרונים כל דבר שאני קונה התייקר, הריבית על האוברדראפט שולשה והארנונה עלתה. 

 ואני שואל את עצמי: איציק, מה קורה כאן, אתה הרי אחד מ"עובדי ההיי-טק" שכל היום כתוב בעיתון כמה הם גדולים ומצליחים ומרוויחים, אז איך זה שאתה לא גומר את החודש? משהו דפוק אצלך, איציק. 

 אבל שר האוצר אומר לי שעוד אקום בבוקר עם שיר בלב: כי ב-2005 אקבל עוד 3% לנטו וב-2006 עוד 3% לנטו. כל זה בתנאי שתהיה צמיחה של 4% כל שנה בשנים הבאות. קראתי בעיתון שלאף אחד אין מושג ירוק מה תהיה הצמיחה ברבעון הבא ושיש סיכוי טוב ששנה הבאה תהיה צמיחה של משהו סביב אפס אחוז, אבל סילבן הבטיח שמי שקם בבוקר לעבודה ייהנה. 

 אז אני מחכה. בכל זאת זה יום חג. 

 * אני פיני, עורך דין המתמחה בתחום המסים  . קמתי בבוקר וקראתי בעיתון ששר האוצר אמר שמי שקם לעבודה ייהנה בגדול. נו טוב, אני לא צריך את שר האוצר בשביל לדעת את זה - הוא הרי שואל אותי כשהוא רוצה לדעת מה יהיה. 

 שלשום ביום עיון בעניין מיסוי העברתי מסר ברור לכל הלקוחות שלי דרך העיתון, כשהכרזתי קבל עם ועדה כי "צריך לבדוק מחדש את כל תכנוני המס שביצענו", שהרי כולנו מתכנני מס - או לפחות כל המולטי-מיליונרים שבינינו. 

 שהדי במרומים - הלקוחות אכן קלטו את המסר ובדרך למשרד, עוד מהאוטו, אמרה לי המזכירה בפלאפון שחצי מהלקוחות שעשינו להם תכנוני מס בשנים האחרונות התקשרו מבוהלים כי הם קראו שוועדת המיסוי, בה הייתי חבר, סגרה חלק מהפרצות בתחום המיסוי הבינלאומי. אמרתי לה שתירגע, שתזמין הרבה משקאות קלים, שיהיו במשרד, ובעיקר תדאג שיהיה לנו מלאי של ספרי חשבוניות. הודעתי בבית שבחודשים הקרובים אגיע הביתה מאוחר, אבל הרגעתי אותם שזה יום חג. 

 * אני יאיר, רואה חשבון  . בחודשים האחרונים קרה לי משהו שבדרך כלל לא קורה לאנשים מהמקצוע שלי - הפכתי לסלבריטי. 

 אתמול קמתי בבוקר והרגשתי שזה הולך להיות עוד יום גדול, עברתי על העיתונים, וראיתי ששוב הכניסו את התמונה מהפרופיל הימני, שהוא פחות מוצלח לדעתי. 

 הגעתי למשרד, ובדרך כבר דיברתי עם חמישה עיתונאים, שלושה עורכים ושני פרשנים. הסברתי להם שאתמול היה יום היסטורי במדינת ישראל. המטומטמים לא הבינו דבר. זה לא מפתיע, כי מיסוי זה תחום מסובך, מיסוי בינלאומי עוד יותר מסובך, והרפורמה במס הכנסה שעשינו מסבכת את הכל כפליים. הם כל הזמן חזרו ושאלו אותי שאלות טפשיות, כגון מאין תמומן הרפורמה במס, מה יקרה אם לא תהיה צמיחה של 4% בשנה, מדוע שיעורי המס על עבודה יורדים משמעותית רק ב-2008, בעוד ששיעורי המס על חסכונות עולים כבר בשנה הבאה, ושאר דברים שמציקים לאנשים שלא מבינים דבר במיסוי ולא מבינים את הגאונות בהקמתן של "חברות שקופות". 

 אבל אמרתי לעצמי, יאיר, זה המחיר שצריך לשלם כשאתה מתגייס לשירות מילואים למגזר הציבורי - זאת הרי מדינה שבה איש לא מפרגן, כולם רק מחפשים את השלילי. בינינו, זה הכל שטויות, עוד חודש כל העיתונים ישכחו מהכל, ואצלי בביזנס לעומת זאת 2002 ו-2003 הולכות להיות השנים הכי טובות שהיו אי פעם. ב-2008 כבר אוכל לפרוש לפנסיה. מעולם לא נהניתי כל כך לזנק בבוקר מהמיטה. 

 * אני אבי, עו"ד וגם ד"ר, ואני מומחה במיסוי  . קמתי מוקדם בבוקר כרגיל, ועוד לפני שפתחתי עיתון ידעתי שזה הולך להיות עוד יום חג במשרד. כבר בדרך באוטו התקשרו אלי שלושה בכירים מענף הפיננסים וחמישה מההיי-טק וביקשו שאעזור להם להקים חברת ניהול כדי לנסות ל"תכנן" קונסטרוקציה, שתמנע מהם את הצורך לשלם את ה-10% הנוספים של מס בריאות וביטוח לאומי שאושרו במסגרת התוכנית הכלכלית. 

 שניים מהם כבר עלו על התרגיל החדש של מיסוי מופחת לאופציות שאישרנו שלשום בוועדה, ושאלו אם הם יוכלו להמיר כבר בשנה הבאה שכר באופציות, ובינתיים למשוך הלוואות בעלים. 

 אמרתי להם - חבר'ה תירגעו, מס לא מתכננים בטלפון, זה עסק רציני. תקבעו פגישה מסודרת, הקפה עלי, יהיה בסדר. 

 אבל צודק סילבן - כמה טוב לקום בבוקר לעבודה.