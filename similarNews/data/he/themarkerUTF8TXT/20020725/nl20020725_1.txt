1. עמירם סיון 


 מה קרה לו, למי שהיה עד לא מכבר יו"ר ההנהלה של בנק הפועלים? מאז שהשתחרר מהתפקיד, עמירם סיון לא מחמיץ הזדמנות לומר דברים פזיזים ואף תמוהים, כאילו בכל השנים שבהן כיהן כאיש החזק בבנק של המדינה אסרו עליו לדבר - ועכשיו הוא נותן סוף-סוף דרור לדעותיו האמיתיות. 

 רק לפני כשלושה שבועות הזהיר בכנס קיסריה מפני התמוטטות אפשרית של בנק או רשת גדולה, יצר מהומה וקומם עליו את ראשי בנק דיסקונט, שהוצף בקריאות של לקוחות שחששו שהכוונה אליו - ואתמול הוא היכה שוב: "אני לא מבין איך נתנו אשראי כזה גדול. יש לי הרגשה שהיה רצון של ההנהלה הקודמת של בנק קונטיננטל להראות פעילות נמרצת ולכן איפשרה את מתן האשראי לקבוצת פלד-גבעוני. אחרת אני לא יכול להבין את זה" - אמר אתמול ל"ידיעות אחרונות". 

 אכן, מלים כדרבנות. כבר בימיה הראשונים של קבוצת פלד-גבעוני הצביעו מנתחים רבים על הבעייתיות שבה היא רוכשת חברות ועל המחתרתיות שבה היא מתנהלת, וכבר אז הביעו תמיהה על המימון הבנקאי שקיבלה - יותר מחצי מיליארד שקל. קונטינטטל היה בנק הראשון שהעניק לקבוצה הלוואות ובכך היה הגוף שבעצם אפשר לה להניף את עצמה לגבהים העצומים שאליהם הגיעה. המחיקות שהבנקים המלווים יידרשו להן עכשיו היו כתובות על הקיר כבר הרבה זמן. 

 את הטענות האלה יש להפנות כמובן למי שעמדו אז בראש בנק קונטיננטל - אלה שלסיון יש הרגשה שהיה להם "רצון להראות פעילות נמרצת" ולכן איפשרו את מתן האשראי, אלה שקיבלו מקבוצת פלד-גבעוני ביטחונות שכבר כמה זמן שווים הרבה פחות מההלואה, אלה שלא מנעו את מתן ההלוואה חרף הקשר המיוחד שיש לראשי הקבוצה עם דן הלפרין, המשמש כדירקטור בבנק. 

 אבל רגע, מי שהיה אז יו"ר הבנק ועודנו משמש בתפקיד הזה הוא... עמירם סיון. האם ייתכן שסיון לא היה מודע לכמעט 100 מיליון שקל שבנק קונטיננטל הלווה לקבוצת פלד-גבעוני? ואם לא ידע - איך זה שבעל משרה כה בכירה אינו יודע, ואף מאשר, העמדת אשראי בהיקף כה נכבד? תשובות לסיון. 


 2. מיכאל קליינר 


 עוד כשהתברר שחברי הכנסת מכניסים תיקונים לרפורמת רבינוביץ' היה ברור שטוב לא ייצא מזה.היום בבוקר נתן כתב "ידיעות אחרונות" גד ליאור דוגמה מאלפת לכיצד זה קורה: איש עסקים חרדי מקריית מלאכי, מאיר זיילר, הצליח לשכנע כמה חברי כנסת לכלול בחוק סעיף שנתפר במיוחד בשבילו, הפוטר אותו ממסים על הכנסותיו מחו"ל. 

 אחד מחברי הכנסת שסייעו לזיילר היה מיכאל קליינר (חירות), שהסביר את מעשיו ואמר: "אז מה אם עזרתי ליהודי? לא קיבלתי שום תמורה לזה". 

 באמת אז מה. אז מה אם באותה הזדמנות גרם נזק לאלפי יהודים אחרים שיצטרכו לממן מכספם את הכסף שייגרע מקופת המדינה בגלל ההקלה שניתנה לזיילר? מדוע נזקם של אלה קטן בעיניו מהתועלת העצומה של זיילר? 

 ובכלל - לאיזה עוד יהודים עזר קליינר באותה תואנה? והאם גם בפעמים האחרות, אם היו, עזר ליהודים עשירים ובעלי השפעה על חשבון אלה שאינם מגיעים לכנסת כדי לפגוש אותו ולנסות להשפיע עליו, מכיוון שהם עסוקים בלהרוויח את לחמם בעבודה קשה? 

 וכיצד מעשיו של קליינר פעלו לטובת עשרות היהודים (ואולי גם לא יהודים, אבל אלה כנראה אינם מעניינים את הח"כ) העובדים במפעל הבדים של זיילר בקריית מלאכי? 


 3. שלמה פיוטרקובסקי 


 ההפסדים המתמשכים והגדלת דרישות הנזילות גרמו לכמה בנקים להפסיק להיות בנקים - הם ממעטים לתת אשראי. ראשון היה בנק דיסקונט ואחריו באו בנקים בינוניים נוספים. 

 אי לכך העלה יו"ר הבינלאומי שלמה פיוטרקובסקי רעיון מקורי: שהממשלה תציע אשראי ממקורותיה למי שיהיה מוכן לקנות ממנה חברות במסגרת ההפרטה. זה בדיוק הזמן לעשות זאת: כשהממשלה מקצצת מיליארדי שקלים מהתקציב ומנסה לפנות יותר ויותר מקורות לסקטור העסקי כדי שיאיץ את החזרה לצמיחה. 

 פיוטרקובסקי אינו הראשון שמציע את הרעיון הזה - עשו זאת קודם גורמים שהיו מעורבים בהפרטת בזק - אבל פיוטרקובסקי הוא הבנקאי הבכיר הראשון שאומר את זה, ושבמקרה הוביל מדיניות אשראי אגרסיווית כששימש כמנכ"ל הבינלאומי ושבעקבותיה הבנק נאלץ עתה לבצע מחיקות ענק. 

 פיוטרקובסקי עושה מה שעשו רבים לפניו: כשהסקטור העסקי נתקל בהפסדים גדולים, במקום לממנם מכיסו הוא מציע את כיסו של משלם המסים. במקרה הזה הוא מציע שהממשלה תהפוך לבנקאית - משימה שאינה מוכשרת לה - ושתישא בסיכון של אי עמידה בפירעון ההלוואות, הסיכון שפיוטרקובסקי הכניס את הבינלאומי אליו. 


 קישורים נוספים 
 האם ייתכן משבר במערכת הבנקאות?  [10] 

 עמירם סיון נבהל מעצמו: מנסה להסביר את ההתבטאותו על מערכת הבנקאות  [11] 

 מאיר זיילר - האיש שהצליח לקבל חוק מיוחד ולפטור את עצמו ממס במסגרת ועדת רבינוביץ'  [12] 

 מסימני המצוקה: פיוטרקובסקי מציע למדינה לתת אשראי למימון הפרטת חברות ממשלתיות  [13]