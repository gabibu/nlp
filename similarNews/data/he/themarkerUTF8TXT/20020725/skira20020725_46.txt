משבר האמון בכל הנוגע לדו"חות הרווח של חברות ולאמינות מנהליהן מוצדק. זה שנים רבות היה לי אמון מועט בנתוני הרווח של מרבית החברות. איני מדבר על אנרון ועל וורלדקום - דוגמאות של רמאות גלויה. אני מתייחס לשיטות חשבונאות שבהן משתמשים מנכ"לים כדי לנפח את דיווחי הרווחים שלהם. 

 ההונאות הבוטות ביותר התרחשו בדיווח על חשבונאות אופציות למניות ובתשואות על קרנות פנסיה. בחישוב הוצאות הפנסיה, אשר משפיעות במישרין על רווחיהן, חברות ב"מדד המניות סטנדרד אנד קוק 500" מניחות היום תשואות על השקעות המטפסות גם עד 11%. השיעור שנבחר חשוב. במקרים רבים שינוי כלפי מעלה באחוז אחד ויחיד יגדיל את הרווחים השנתיים בדו"חות החברה ביותר מ-100 מיליון דולר. אין זה מפתיע איפוא שמנכ"לים רבים בוחרים בהנחות שהן אופטימיות מעל ומעבר גם כאשר הביצועים בנכסי הפנסיות שלהם גרועים. הם פשוט מתעלמים מהמציאות הלא נעימה, ואקטוארים ורואי חשבון נותנים את ברכתם לכל שיעור שהחברה בוחרת. 

 כל זה רע, אבל החטא הגדול יותר הוא חשבונאות אופציות. אופציות הן הוצאה אדירה לחברות רבות ותגמול אדיר למנהלים. אין פלא איפוא שהם נאבקו בחירוף נפש כדי להימנע מהפרשות כנגד רווחיהם. בלא להסמיק, כמעט כל המנכ"לים אמרו לבעלי המניות שלהם שאופציות הן נטולות עלות. 

 מנכ"לים טוענים לא אחת שאופציות אינן כרוכות בעלות, משום שאינן כרוכות בתשלום מזומנים. אבל כאשר הם עושים זאת, הם מתעלמים מהעובדה שמנכ"לים רבים כוללים דרך קבע הכנסות פנסיה ברווחים שלהם, אם כי פריט זה אינו מניב גם סנט שחוק לחברות שלהם. הם מתעלמים ממציאות נוספת: כאשר החברות מחלקות מניות מוגבלות למנהליהן, אלה מחושבות כהוצאות, כפי שראוי לעשות, אף כי כסף לא עבר מיד ליד. כאשר חברה מעניקה דבר מה בעל ערך לעובדיה בתמורה לשירותיהם, זוהי עלות העסקה. ואם מקומן של עלויות אינו בדו"חות הכספיים, אז היכן כן? 

 כדי לבצע בדק בית בחזית זו, מנכ"לים אינם זקוקים לדירקטורים "בלתי תלויים", לוועדות פיקוח או לרואי חשבון המשוחררים לחלוטין מניגוד אינטרסים. הם פשוט צריכים לעשות את הדבר הנכון. כפי שהכריז נגיד הבנק המרכזי, אלן גרינספאן, בשבוע שעבר - הגישות והפעולות של מנכ"לים הן הקובעות את התנהגות החברות. 

 פעולות של הקונגרס ושל רשות ניירות הערך עשויות להוריד מסך עשן שימנע רפורמה אמיתית בחשבונאות. הסנאט עצמו הוא הסיבה העיקרית לכך שחברות הצליחו להימנע מלראות באופציות הוצאה. ב-3 במאי 1994 הסנאט, בראשות הסנאטור ג'וזף ליברמן, גרם למועצת התקינה החשבונאית ולארתור לוויט, אז יו"ר רשות ניירות הערך, לסגת מהחובה להתייחס לאופציות כאל הוצאות. לרוע המזל, ראשי הרשות כיום אינם מעוניינים בתיקון הדבר. משום כך מוטל על הסנאט לסגור את השער שפתח. 

 מנכ"לים רוצים שיכבדו אותם ויאמינו בהם. זה יקרה רק כאשר יהיו ראויים לכך. באחרונה כמה מנכ"לים אימצו שיטות חישוב ישרות. אבל רובם ממשיכים להוציא את הכספים של בעלי המניות שלהם על שדולנות נגד רפורמה אמיתית. 

 לטובת בעלי המניות ולטובת המדינה, מנכ"לים צריכים לומר למחלקת החשבונות שלהם להפסיק לרשום הכנסות דמיוניות של קרנות פנסיה ולהתחיל לתעד את כל עלויות ההעסקה. הם אינם זקוקים למחקרים או כללים חדשים כדי לעשות זאת. עליהם רק לפעול.