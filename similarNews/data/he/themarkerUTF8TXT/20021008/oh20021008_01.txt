המשבר הכלכלי והבטחוני פוגע בתעשיית ההיי-טק בצורה קשה. עובדים מאבדים את מקום עבודתם בגלל קשיי מימון, וחברות סטארט אפ נסגרות בגלל היעדר תמיכה. משרדי הממשלה, ובעיקר משרד התמ"ס והאוצר, הם כמעט המפלט היחיד לסיוע של אותן חברות קטנות. אלא שדווקא הם, בגלל סיבות ביורוקרטיות ומאבקי כוח, נכשלים ומכשילים את החברות האלו. 

 היום התכנסה לראשונה ועדת המחקר של המדען הראשי במשרד התמ"ס, לאחר ששר האוצר סילבן שלום נטל סוף סוף את העט, וחתם על ההרכב שלה. כמעט חמישה חודשים התעכבו דיוניה של ועדת המחקר, הגוף האחראי על מענקי המדען לחברות הטכנולוגיה, בגלל כשלים בירוקרטיים של משרד האוצר ומשרד התעשייה והמסחר, על גבן של עשרות חברות סטארט אפ קטנות. חברות הסטארט אפ היו האחרונות ברשימת המענקים לאחר שחברות גדולות יותר קיבלו את המענקים שלהן מהוועדה - בהרכבה הקודם בתחילת השנה. עובדי החברות, שחלקן ראו את חבריהם מפוטרים בגלל העיכובים המיותרים באישורה של הוועדה, יכולים עתה, אולי, לנשום לרווחה. 

 עיכוב במימון של חמישה חודשים הוא כמעט נצח בעיניהן של חברות סטארט אפ הזקוקות לכסף בכדי לשרוד. ספק אם כל החברות שביקשו מענקים הצליחו להמתין כל כך הרבה זמן ללא שנדרשו לקצץ בעלויות ולפטר עובדים. בעוד שרת התמ"ס ושר האוצר מצהירים תכופות הצהרות שונות על מצב האבטלה בישראל, הרי שבעיכוב החתימה הממושך שלהם על הרכב ועדת המחקר שלוותה בתירוצים שונים ומשונים של פקידים במשרדים אלו, נוספו כמה עשרות עובדים למעגל האבטלה. כל זה לא זירז אותם לחתום על מסמך. 

 לא היתה סיבה אמיתית לעיכובים במינוי הוועדה. שרת התמ"ס דליה איציק, שתפקידה לעודד השקעות כבסיס לצמיחה תעשייתית מתוך התקציב שקיבל משרדה, עיכבה את הרכב הוועדה בגלל מאבקי כוח שלה מול המדען הראשי הקודם, כרמל ורניה. 

 ספק אם כל הסטארט אפים שביקשו מענקים הצליחו להמתין כל כך הרבה זמן ללא שנדרשו לקצץ בעלויות ולפטר עובדים 

 הוועדה הפסיקה את פעילותה לפני יותר מארבעה חודשים, בעקבות חילוקי דעות ומאבי כוח התגלעו בין איציק לבין ורניה, לגבי הרכב הוועדה. איציק טענה, כי ורניה מינה חברים לוועדה בלי להתייעץ עמה והורתה לו להפסיק את פעילותה. לאחר עזיבתו של ורניה האריכה איציק את מינוי חברי הוועדה בשבועיים בלבד, וקבעה כי המינוי הקבוע של חברי הוועדה ייעשה על ידי המדען הראשי החדש אופר. 

 החלטה זו עיכבה בעוד כמה שבועות את בחירתה של הוועדה. ב-25 באוגוסט חתמה איציק על כתב המינוי של הוועדה שהרכיב המדען הראשי החדש של התמ"ס, אלי אופר ושמות החברים - יוסי רוקח, משה אורטס, אהוד גלר, שוקי אברמוביץ, משה אורון, שאול פרייריך ויוסי גורדון, רכז תעשייה באגף התקציבים במשרד האוצר, פורסמו ב"הארץ". 


 גם באוצר לקחו את הזמן 


 מאז חיכו בתמ"ס לאוצר. אלא ששם, כמו בתמ"ס, הפקידים והממונה עליהם לקחו את הזמן ופעלו לאט. שלא לציטוט ולייחוס, אמרו לאחרונה גורמים באוצר כי שר האוצר, סילבן שלום, פשוט שכח לחתום על המסמך. "יש לו כל כך הרבה על הראש עתה. דליה איציק היתה צריכה להזכיר לו על מידת הדחיפות של הנושא", אמר אחד מהם. יועצי התקשורת של שר האוצר, שנשאלו לפני שבועיים מדוע חתימתו של השר ממשיכה לעכב את מינוי הוועדה. במשך כחודש  טענו כי למרות הפרסום בעיתון של הרכב הוועדה בסוף אוגוסט, הם קיבלו את המכתב רק באמצע חודש ספטמבר. הפרסום בעיתון של חברי הוועדה, טענו, לא היה בו די, והם היו זקוקים למכתב הרשמי. כשנשאלו כיצד אחד החברים בוועדה שהרכיב התמ"ס הוא בכיר באגף התקציבים באוצר, יוסי גורדון, גמגמו. גם להם היה ברור שגורדון לא הסכים לתפקיד על דעת עצמו, וללא אישור הממונים עליו באוצר. 

 לדליה איציק עיכבה את הרכב הוועדה בגלל מאבקי כוח שלה מול המדען הראשי הקודם, כרמל ורניה 

 עתה נותרו לוועדת המחקר חודשיים וחצי בלבד לדון בעשרות הבקשות שקיבלה במהלך השנה, ולחלק את יתרת ההון שנותר בקופת המדען הראשי. מדובר בעשרות עד מאות מיליוני שקלים של כסף ציבורי. יש לקוות שהוועדה, למרות לוח הזמנים הצפוף לו היא נדרשת עתה, תצליח לעשות את עבודתה לעומק ולא במרתון של טיפול בבקשות ואישורן. אין סיבה שהעיכובים הבירוקרטיים של משרדי הממשלה עד כה בטיפול בוועדת המחקר, יגרמו לחבריה לפעול באופן פחות אחראי מעבודתם לו היו ניתנים להם החודשים האבודים בחזרה.