במסגרת הנסיונות לשוב לשגרה, זימנתי למשרדי את הממונה על מערך ההסברה. באמת שאין צורך להתעכב כאן על חשיבותו של מערך ההסברה, על חשיבותה של התדמית שלנו בעולם, ועל המצב ההסברתי הקשה שאנו נמצאים בו. ולא מדובר רק על אנו כמדינה, גם אנו כפרטים היינו מעונינים בכמה הסברים. 

 הממונה על מערך ההסברה נכנס אל משרדי בחשש. שב רגע, אמרתי לו, אני מיד מתפנה אליך. הממונה על מערך ההסברה הצטנף בכיסא הקטן שבפינה וחיכה שאגמור את שיחת התדרוך היומית שלי עם הממונה על מערך ההכחשה והממונה על מערך ההדחקה. באמת שאין צורך להתעכב כאן על חשיבותם של מערכי ההכחשה וההדחקה - יש הטוענים שהם התשתית לכל מערך הסברה שמכבד את עצמו. כל מדינה, ובמיוחד מדינה כמו ישראל, חייבת להישען על בסיס רחב ומוצק של הכחשה והדחקה, אחרת אנה אנו באים והמבין יבין. 

 הממונה על מערך ההכחשה והממונה על מערך ההדחקה ספגו ממני מנה הגונה. אתם צמד ליצנים שזמנם עבר, גערתי בהם, אבל היה ברור שזה לא יעזור. זה ידחיק את זה, ההוא יכחיש את זה. יש אנשים שממש לוקחים את העבודה שלהם ללב, אם אתם מבינים למה אני מתכוון. העפתי אותם מהמשרד בבעיטה, והתפניתי אל הממונה על מערך ההסברה. 

 מה בדיוק קרה שם, שאלתי. אני יכול להסביר את זה, אמר הממונה על מערך ההסברה: לקחנו את זה בחשבון, התכוננו לזה, אנחנו מצטערים שזה קרה, למרות שאין לנו בעיה עם זה, הם התחילו, אנחנו רק הגבנו, אין ברירה, זה רק צעדים מיידיים, קצרי מועד, לא חשבנו שככה זה ייגמר, אבל אסור לשכוח איך זה התחיל, הם התחילו.  עכשיו תסביר לי את המצב הכלכלי אמרתי. שום בעיה, אמר הממונה על מערך ההסברה: אלה צעדים הכרחיים, אנחנו בדרך הנכונה, זה לא בגללנו, אנחנו נגררנו, הנאסד"ק הזה מאנייק, זה תקציב מאוזן, אין ברירה, בועות מתפוצצות 

 הסבר מצוין, אמרתי לממונה על מערך ההסברה, השתכנעתי. עכשיו תסביר לי את המצב הכלכלי. שום בעיה, אמר הממונה על מערך ההסברה: אלה צעדים הכרחיים, אנחנו בדרך הנכונה, זה לא בגללנו, אנחנו נגררנו, הנאסד"ק הזה מאנייק, זה תקציב מאוזן, אין ברירה, בועות מתפוצצות, אנחנו עושים כל מה שביכולתנו, קצת סבלנות, ואסור לשכוח איך זה התחיל, הם התחילו. 

 הבנתי, אמרתי לממונה על מערך ההסברה. עכשיו תסביר לי את המצב החברתי. בקלות, אמר הממונה על מערך ההסברה: יש ויכוחים, אבל כולנו אחים, יש פערים, אבל כולנו נהדרים, יש בעיות, אבל כולנו אריות, יש קרע בתוכנו, אבל אנחנו עושים כל מה שביכולתנו, וחוץ מזה אסור לשכוח איך זה התחיל, זה הם התחילו. 

 ברור, אמרתי לממונה על מערך ההסברה. עכשיו תסביר לי מה יהיה במקרה של מלחמה עם עיראק. פיס אוף קייק, אמר הממונה על מערך ההסברה: אנחנו מוכנים לכל דבר, דיר באלאק להתעסק אתנו, אנחנו נגיב כשיבוא לנו, העורף חזק, הבטן רכה, יש לנו את הכלים, נקרע אותם, לא יהיה שום דבר, זה לא עסק שלנו, תחזיקו אותנו, חשוב להבין את הסיטואציה, זה הם התחילו. 

 ומה עם כל הילדים הרעבים, שאלתי. זה הם התחילו, אמר הממונה. והעובדים הזרים, התעניינתי. יהיה בסדר, השיב הממונה. ותאונות הדרכים, בדקתי. לא אשמתנו, טען הממונה. לעזאזל, אמרתי לו, אתה בהחלט ברנש שיודע את העבודה שלו על בוריה. הממונה על מערך ההסברה חייך.