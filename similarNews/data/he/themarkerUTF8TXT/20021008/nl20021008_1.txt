הורדת תחזית דירוג האשראי של  לאומי  (  לאומי  [10]  : ת"א)  והפועלים  (  פעלים  [11]  : ת"א)  על ידי סוכנות הדירוג הבינלאומית סטנדרד אנד פור'ס (S  ) גרמה לכך שמניות הבנקים נעלו גם את הרבעון השלישי של 2002 בירידות, אבל דו"חות הרבעון השלישי יהיו כנראה מהטובים השנה. 

 הסיבה אינה ירידה חדה בהפרשות לחובות מסופקים, עלייה חדה ברווחים ממימון או זינוק בהכנסות התפעוליות - כל הפרמטרים שהמשקיעים היו מעוניינים בכך שיחולו בהם שינוי לטובה. 

 הסיבה היא חשבונאית. למען ההגינות, יש לומר כי אותה סיבה חשבונאית פגעה ברווחי הרבעון הראשון והשני, אך באותה מידה של הגינות, ראוי לומר שזו לא היתה הסיבה העיקרית להרעה המשמעותית בתוצאות הכספיות של הבנקים ב-2002. 

 הסיבה היא מה שמכונה, "פערי בגין-ידוע". באופן כללי, על פי הפרקטיקה החשבונאית הנהוגה בבנקים, עודף נכסים פיננסיים צמודי-מדד מוצמד לשינויים במדד הידוע האחרון בעת סגירת הרבעון, ואילו עודף ההתחייבויות הפיננסיות מוצמד לשינויים במדד בגין. 

 לדוגמה, ברבעון השני של 2002 השינוי במדד הידוע הוא השינוי בין המדד הידוע האחרון ברבעון - מדד מאי, שהתפרסם ב-15 ביוני, לבין המדד הידוע האחרון ברבעון הקודם - מדד פברואר, שהתפרסם ב-15 במארס; והשינוי במדד בגין הוא השינוי בין המדד האחרון בגין סוף הרבעון - מדד יוני, שהתפרסם ב-15 ביולי, לבין המדד האחרון בגין הרבעון הקודם - מדד מארס, שהתפרסם ב-15 באפריל. לפיכך, כשיש הבדלים בין השינויים במדדים "הידועים" לבין השינויים במדדים "בגין", יש השפעה חשבונאית על רווחי הבנקים. 


 מדד "בגין" מול מדד "ידוע" 


 כיוון ההשפעה תלוי כמובן בהבדלים בין סך הנכסים הפיננסיים הצמודים להתחייבויות הפיננסיות הצמודות. מכיוון שלבנקים יש יותר נכסים כאלה, בעיקר בגלל תיק הנוסטרו שלהם, הרי שכאשר יש האצה באינפלציה - כאשר השינויים במדד "בגין" גבוהים מהשינויים במדד "הידוע" - רווחי הבנקים נפגעים. 

 זה מה שקרה הן ברבעון הראשון של 2002 והן ברבעון השני: ברבעון הראשון השינויים במדד "בגין" היו גדולים ב-0.59% מהשינויים במדד "הידוע" וברבעון השני השינויים במדד "בגין" היו גדולים ב-0.85% מהשינויים במדד "הידוע". 

 מנהלי בנק המזרחי פירטו באופן מלא את השפעת הבדלי "מדד בגין" ו"מדד ידוע" על הדו"חות הכספיים. לפי חישוביהם, בניכוי ההשפעה, הרווח הנקי של הבנק במחצית הראשונה של 2002 היה מסתכם ב-181 מיליון שקל וללא ניכוי ההשפעה הוא הסתכם ב-146 מיליון שקל - הבדל של 35 מיליון שקל. מנהלי הבנק גם חישבו ומצאו שההשפעה הקטינה את התשואה להון של הבנק מ-11.6% ל-11.3%. 

 ברבעון השלישי של 2002 חלה ירידה מהירה בסביבה האינפלציונית, כפי שהדבר התבטא בירידה באינפלציה החודשית מ-1.3% ביוני ל-0.6% ביולי ולאינפלציה שלילית של 0.4% באוגוסט. 

 כדי להשלים את התמונה יש לדעת כמובן מה יהיה מדד ספטמבר, שיתפרסם ב-15 באוקטובר. 

 התחזית לגבי האינפלציה לספטמבר של החזאים המובילים בשוק נעה סביב 0% כלומר הם חוזים שמדד ספטמבר יהיה דומה לזה של אוגוסט. בהנחה שאכן כך יקרה, השינוי הרבעוני במדד בגין הרבעון השלישי של 2002 יהיה 0.28%. השינוי במדד הידוע כבר ידוע מכיוון שהרבעון נגמר והוא עומד על 1.59%. משמעות הדברים היא שתחת הנחה שהאינפלציה בספטמבר 2002 תהיה 0%, השינוי במדד הידוע, 1.59%, יהיה גבוה ב-1.32% מהשינוי במדד בגין, 0.28%. 

 ואם אכן כך יהיה, הרי שההשפעה החיובית על התוצאות הכספיות של הבנקים ברבעון השלישי תהיה גדולה במיוחד וכמעט שתפצה על הנזקים שנגרמו במחצית הראשונה. ולא מדובר בסכומים מבוטלים: בית ההשקעות מנורה-גאון, המעריך כי מדד ספטמבר ירד ב-0.2%, צופה כי עוצמת ההשפעה תביא לעלייה של כ-120 מיליון שקל ברווחי כל אחד מהבנקים הפועלים ולאומי. 



 ההבדלים בין מדד בגין למדד ידוע, אינם הגורם היחיד הצפוי כמובן להשפיע על דו"חות הבנקים לרבעון השלישי. גורם נוסף הוא רווחיהם או הפסדיהם מניירות ערך. 

 הרבעון השני של 2002 התאפיין בירידות חדות במחירי האג"ח השקליות הלא-צמודות לרמות שפל שניכרו דווקא בסוף הרבעון. בתחילת הרבעון השלישי חלה אומנם התאוששות במחירן, אבל לקראת סופו הן שוב צללו. התוצאה היתה שגם ברבעון השלישי נרשמו ירידות באג"ח האלה, אם כי פחותה מעוצמתה מברבעון השני. לפיכך, תוצאות הרבעון השלישי של הבנקים יושפעו לרעה מפעילותם בשוק ההון - אבל באורח מתון מזה שהיה ברבעון השני. 

 הניתוח הזה מתעלם כמובן לחלוטין מהשפעת הגורם שהיה החשוב ביותר בשנה האחרונה - ההפרשה לחובות מסופקים, אבל אם לא יהיו הפתעות משמעותיות, דו"חות הבנקים ברבעון השלישי של 2002 יהיו טובים מאלה של הרבעון השני.