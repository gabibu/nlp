ניו יורק. וול סטריט עוקבת בימים אלה בדאגה אחרי התהפוכות בכלכלה האמריקאית, המתרחש במזרח התיכון והציפייה למלחמה נגד עיראק. ואולם אם תשאלו פעילים בוול סטריט מה הדברים שהכי מעניינים אותם בכנות, הם יגידו: מי יפוטר ומה תהיה רמת הבונוס שיקבלו השנה, או יותר נכון - לא יקבלו השנה אלה שבכל זאת ימשיכו לעבוד. 

 המצב בוול סטריט בכי רע. עסקי ההנפקות, המיזוגים והרכישות בצרות. אלה הם מקורות ההכנסה החשובים ביותר. צחוק הגורל - פעילות הברוקראז' הוותיקה, שמספקת עמלות צנועות על מכירה וקנייה של מניות - הפכה לפתע ללחם, ואפילו החמאה, של וול סטריט. לפחות עד שהמצב ישתפר. 

 בוול סטריט אין רחמים. כשהמצב גרוע מפטרים מהר. לפי "וול סטריט ג'ורנל", מאז סוף 2000 פיטרו חברות וול סטריט יותר מ-32 אלף עובדים - כמעט 9% מכלל המועסקים בתעשיית ניירות הערך. אנליסטים המכסים את וול סטריט אומרים שבתי השקעות וחברות הברוקרים יפטרו עוד 5%-10% מכוח העבודה עד סוף השנה. 

 בין בתי ההשקעות שהרבו לפטר נכלל בית ההשקעות הגדול מריל לינץ, שפיטר יותר מ-17 אלף איש, שהם 25% מכוח העבודה שלו. כל יום יש דיווחים חדשים על פיטורים. מורגן סטנלי מפטר כ-200 מעובדיו. גולדמן סאקס, שפיטר בשנה האחרונה 2,800 עובדים (12% ממצבת כוח האדם שלו), צפוי לפטר עוד כ-20% מבנקאי ההשקעות שלו: בערך 200-150 בנקאים. אפילו ליהמן ברדרס, בית ההשקעות שנמנע מלפטר עובדים עד כה ואף המשיך לגייס עובדים חדשים בניסיון לשפר את מעמדו בשוק הפיננסים, עשוי להיכנס למעגל המפטרים. על פי פרסומים שונים בניו יורק, עלול ליהמן להיפרד מכ-10%-15% מעובדיו, כ-2,000 איש. שינוי הכיוון של ליהמן נובע מההחמרה במצבו של שוק האג"ח, אשר הצליח לספק לו עד כה פרנסה נאה, למרות המשבר בשווקים. 


 לא עוד צ'קים של 20 מיליון דולר 


 המצב בכי רע. ועם זאת, משקיפים בוול סטריט טוענים שהיה יכול להיות גרוע יותר. וול סטריט תימנע מלפטר המוני עובדים בדרך כואבת במיוחד. עובדי בתי ההשקעות יזכו השנה לבונוסים נמוכים מאוד. הבכירים והמקושרים ביותר ימשיכו לזכות לשכר ולבונוס של יותר ממיליון דולר. רוב האנשים יביאו הביתה צ'קים רזים במיוחד, אם בכלל. כמה? בשלב זה מוקדם לומר. 

 קברניטי הבנקים בוול סטריט נזהרים מפיטורים, אבל לא מטוב לב. ההערכות סביב עתיד שוק ההון סותרות. אם הכלכלה תידרדר, פיטורים מסיוויים יהיו צעד חכם. החשש הגדול ביותר של כל בית השקעות הוא שהכלכלה תשנה כיוון במהירות, ואז בית ההשקעות ייתקע עם צוות מצומק. במקרה כזה צריך לגייס עובדים חדשים, אבל אז צריך לשלם הרבה מאוד כסף. הרבה בתי השקעות היו בסרט הזה בתקופת הבועה. 

 מרכיב הבונוס בשכר של עובד וול סטריט הוא משמעותי. אנליסט או בנקאי השקעות ברמה בינונית יקבל שכר של 200 אלף דולר לשנה, אבל עיקר הכסף יבוא מחלקו בהבאת עסקות בנקאות השקעות. במצב הנוכחי, כשאין הנפקות ואין עסקות רכישות ומיזוגים, רבים בוול סטריט יקבלו שכר בלבד או בונוסים מצומקים להפליא. מנהלי בתי ההשקעות מבינים שלעובדיהם אין ברירה. הם יקבלו את הדין. ואם לא - בשוק יש היום המוני אנליסטים ובנקאי השקעות המתחננים לעבודה. הם יוותרו על הבונוס, ובלבד שיקבלו משכורת. גם 150 אלף דולר, שכר בסיסי עלוב במושגים של ימי הגיאות, נשמעים היום מפתים בעבור מי שאין לו עבודה. 

 בנובמבר תתחיל התמונה להתבהר. זה הזמן שבו בתי ההשקעות מתחילים לחשב כמה כסף יקבל כל אחד כבונוס. אלא שהפעם תקופת הבונוסים תהיה מעניינת במיוחד. לגבי בנקאי ההשקעות המצב יחסית פשוט. כל בנקאי יקבל, פחות או יותר, את מה שהוא "צד". הביא עסקה, יקבל יותר. לא הביא, לא יקבל (אלא אם כן הוא קשור פוליטית לאנשי מפתח בחברה). 


 תמרוץ בעייתי לאנליסטים 


 אצל האנליסטים העסק יהיה מורכב יותר. וול סטריט נמצאת היום תחת מתקפה בכל מה שקשור לדרך שבה מקבלים האנליסטים את הבונוס שלהם. עד לאחרונה קיבלו האנליסטים את הבונוס בהסתמך על ההנפקות שהביאו לבית ההשקעות שלהם. ביצועיהם כאנליסטים שיודעים לבחור מניות מנצחות עבור לקוחות הבנק לא ממש שינו. 

 השנה הדגשים השתנו. בתי ההשקעות חוששים היום ממתן בונוס לאנליסט על עסקות שהביא. היום, כאשר אנליסטים כמו ג'ק גרבמן והנרי בלודג'ט נחשדים כי נתנו המלצות לחברות שהביאו עסקים לבנק ההשקעות ולא בגלל שהאמינו בהן, בונוס לאנליסטים נראה מעט בעייתי. 

 המנהלים יכולים לנצל את ההזדמנות ולומר לאנליסטים שלהם: "סליחה, עכשיו אי אפשר". מצד שני, אנליסטים לא אוהבים להיות פראיירים. אם הם הביאו עסקה, הם רוצים לקבל עליה בונוס. בוול סטריט שואלים כיום אם ניתן יהיה לתגמל אנליסטים בכל זאת, למרות הכותרות שתפסו הפרשות האחרונות. 

 אם תגמול האנליסטים יופחת, הם עלולים להיות יותר ביקורתיים כלפי החברות שהם מכסים. מבחינת המשקיעים זו אולי בשורה טובה, אבל המשמעות עבור בית ההשקעות היא פחות עסקות חיתום מהחברה המבוקרת. המנהלים בוול סטריט מודעים למלכוד הזה. הם גם יודעים שאנליסט טוב ומוערך תמיד יוכל למצוא עבודה אצל המתחרה. 

 על פי ההערכות בוול סטריט, חלה ירידה בחבילות השכר של האנליסטים ברמות הבינוניות בשנה שעברה בשיעור של 50%. גם השנה צפויה ירידה של כ-50%. מספר האנליסטים שיקבלו מעבר למיליון דולר יהיה גם הוא זעום. מה שבטוח שהשנה לא יהיו עוד אנליסטים שיביאו הביתה חבילות שכר של 20 מיליון דולר כמו שקיבל גאק גראבמן, אנליסט הטלקומוניקציה של סלומון סמית' ברני, בימי הבועה העליזים של וול סטריט. הימים האלה חלפו, כנראה לבלי שוב. 


 בישראל יש "מחויבות", אבל אין כסף 


 בנקאי השקעות הפועלים בישראל נמצאים גם הם בצרות. כמעט שאין עסקות המגיעות מישראל שיצדיקו תשלומי שכר ובנוס גבוהים לבנקאים הפועלים מישראל בתוכה באופן קבוע ולאלה הבאים אליה כמבקרים. מספר ההנפקות של הישראליות בבורסות בעולם ובמיוחד בארה"ב הוא אפסי. אמריקאי הפעיל בשוק הישראלי אומר: "משעמם מאוד להיות בנקאי השקעות המתמחה בישראל. יש לך המון המון זמן פנוי". 

 יש בנקאי ההשקעות המנסים בכל זאת להכניס לעצמם ולבית ההשקעות שלהם כסף על ידי עסקות מיזוג ורכישות. אלא שגם כאן יש בעיה. מספר המיזוגים והרכישות קטן ביותר. ומי שמצליח לארגן עסקה קוצר פירות עלובים למדי. המדובר בחברות קטנות מאוד ובהיקפי עסקות זעירים יחסית לשוק האמריקאי. מקור המצוי בשוק הישראלי אמר לפני זמן מה: "כאשר אתה מחבר אפס לאפס אתה מקבל אפס". המשמעות היא שגם כאן כמעט שאין דרך להביא כסף הביתה. 

 לא צריך לרחם על אנשי בתי ההשקעות המתמחים בישראל. בימי בועת ההיי-טק הם הרוויחו סכומי כסף נאים. איש מהם לא יגיע לפת לחם. הבעיה היא שבתי ההשקעות של וול סטריט הם מוסדות חסרי סבלנות. הם רוצים לראות תוצאות מדי רבעון ומדי שנה. יש בנקאי השקעות שלא עשו השנה אפילו עסקה אחת. 

 מה שמעניין, אומר פעיל בשוק המכיר את המתרחש בתחום, הוא שבתי ההשקעות לא סגרו את הפעילות שלהם בישראל. כמעט כולם קיצצו. רובם ממשיכים להתהדר בהצהרות נוסח: "אנחנו חשים מחויבות לישראל". הצהרות הרי לא עולות כסף. 

 בפועל, אלה שהחליטו לשמור על קשר עם ישראל ביצעו קיצוצים משמעותיים בשכר הצוות שמתמחה בחברות ישראליות. הם מקווים, כמו כל תעשיית הכספים הניו יורקית, שהמצב הכלכלי ישתפר, ושהעסקים יחזרו לקדמותם.