KPMG, אחת מ-4 פירמות רואי החשבון הגדולות בעולם, טרקה את הדלת מאחורי  חברת ביוטכנולוגיה כללית  (  BTGC  [10]  : NASDAQ)  הישראלית כחודשיים בלבד לאחר שהחלה לערוך את דו"חותיה. מה היא מצאה? ומעניין לא פחות - האם אקצו-נובל "הריחה" שמשהו קורה בביוטכנולוגיה ודרשה תשלום במזומן בלבד על החברה הבת שמכרה בשבוע שעבר, רוזמונט? 

 הרבה שאלות עולות, אולם תשובות רשמיות אין. בביוטכנולוגיה כללית לא מדברים וגם לא מתכתבים עם רשות לניירות ערך האמריקאית. עד לרגע זה החברה לא שיגרה מסמך המתאר את הפרישה של KPMG ואת השתלשלות הפרשה. 

 בחודשים האחרונים, אין ולו רגע דל במחלקת הכספים של חברת ביוטכנולוגיה כללית. אך חודשיים עברו מאז הודיעה החברה על החלפת פירמת רואי החשבון הקורסת, אנדרסן שהיתה מעורבת בפרשת אנרון המיתולוגית, וזמן קצר מאוחר יותר הודיעה החברה כי היא מתקנת לאחור את דו"חותיה. הסתבר בזמנו, כי ארתור אנדרסן "אישרה" לביוטכנולוגיה כללית לסווג חלק מהעלויות הקשורות בהקמת מתקני ייצור חדשים לתרופת האוקסנדרין בתור נכסים, בעוד לשיטת KPMG היו עלויות אלה צריכות להיחשב כהוצאות. 

 וכאילו זה לא מספיק, ביום שישי האחרון גם KPMG הלכה והודעה רשמית על כך למשקיעים סיפקה החברה אתמול - שיהוי שגם עליו לא התקבל הסבר מניח את הדעת. העזיבה של פירמת רואי החשבון המובילה לוותה בהודעה פושרת משהו של ביוטכנולוגיה כללית לפיה KPMG, "החליטה שלא להמשיך בביקורת של דו"חותיה הכספיים" - מה שלא שפך אור על הסיבות העומדות מאחורי המהלך הזה. 


 עיתוי מעורר תמיהה 


 למותר לציין שעיתוי העזיבה של רואי החשבון לאחר 5 חודשים בתפקיד ולאחר שרק לאחרונה סיימו לערוך מחדש את דו"חותיה של החברה לשנים 1999-2001, מעורר תמיהה. מה הם מצאו שם? ואם מצאו, מדוע KPMG בעצם לא נסוגה מחתימתה על הדו"חות המתוקנים או מתקנת את המעוות? 

 למרות שהסיבות נותרות לפחות כעת בסימן שאלה, הרי שהעניין לא נראה כמבשר טובות לבאות. למעשה, ניתן לומר כי העזיבה הפתאומית של רואי החשבון מדליקה כעת נורה אדומה מעל טיב הנתונים הפיננסיים של החברה ומטילה צל על אמינות ההנהלה. את ההשפעה המיידית של הודעת החברה ניתן היה לראות אתמול, כאשר המשקיעים של ביוטכנולוגיה כללית הפילו את המניה ב-30% במחזור גבוה. הירידות הללו נמחקות בדקות אלה כלא היו, שכן המניה מזנקת 33% במחזור גבוה יחסית לשעה. 

 מה KPMG מצאה שם? ואם מצאה, מדוע בעצם לא נסוגה מחתימתה על הדו"חות המתוקנים או מתקנת את המעוות? 

 בסומך חייקין, שותפתה הישראלית של KPMG שאינה קשורה לעריכת דו"חות ביוטכנולוגיה כללית, סירבו לומר היום מהי הסיבה לעזיבה, אולם גורמים בענף אומרים כי אין מנוס - מדובר בהכרח בתגליות שעליהן עלתה KPMG. כאלה, שגם אם אינן נוראיות, היא אינה מעוניינת להיות חתומה על הדו"חות. אפשרות אחת שהועלתה היום היתה הרישום המתירני של החברה בכל הנוגע לאופציות של העובדים, או אי הסכמות על השכר המגיע ל-KPMG. 


 "היחידה שמצליחה להציג רווחיות" 


 חברת ביוטכנולוגיה כללית נסחרת בבורסת הנאסד"ק לפי שווי שוק של כ-130 מיליון דולר והיא נושאת בתואר המחייב "חברת הביוטכנולוגיה הישראלית היחידה שמצליחה להציג רווחיות". ממש כך. ברבעון השני החברה דיווחה החברה על הכנסות של 25 מיליון דולר שלוו ברווח נקי של 2.2 מיליון דולר. 

 מניית ביוטכנולוגיה כללית בשנים האחרונות 

 מוצר הדגל של החברה, האוקסנדרין, לטיפול באובדן משקל לא רצוני, הוא גם המוצר האחראי לחלק הארי של הכנסותיה ומכירותיו הסתכמו ברבעון השני ב-12 מיליון דולר. יחד עם זאת בהשוואה לתקופה המקבילה מדובר בצניחת מכירות האוקסנדרין ב-30%. 

 אם כך, בשנים 1999-2001 לא עברו הדו"חות של ביוטכנולוגיה ביקורת חיצונית על ידי רואי החשבון של אנדרסן, והגילוי הזה כמעט וגרם למניית החברה להימחק מהרשימה הראשית של המניות הנסחרות בנאסד"ק. הדו"חות המתוקנים של KPMG אומנם הורידו את הרווח הנקי עליו דיווחה החברה בשנים הללו, אך עדיין, בשורה התחתונה, היא נותרה רווחית. 

 הדו"חות המתוקנים של KPMG אומנם הורידו את הרווח הנקי עליו דיווחה החברה בשנים 1999-2001, אך עדיין, בשורה התחתונה, היא נותרה רווחית 

 ביוטכנולוגיה כללית הכירה לאחרונה בכך שהיא חייבת לגוון את סל המוצרים שהיא מציעה, ולא להיות חברה של מוצר אחד עיקרי - האוקסנדרין. החשיבה הזו הובילה את החברה לרכוש את חטיבת רוזמונט - הפרה החולבת של חברת התרופות ההולנדית אקצו-נובל, העוסקת בפיתוח תרופות נוזליות (סירופים) עבור חולים שאינם יכולים לבלוע כדורים. 


 הפרה החולבת מהולנד 


 לכאורה, נראה כי הרכישה הינה תוספת מבורכת לביוטכנולוגיה כללית, שכן היא אמורה לתת את אותותיה כבר בדו"חות הרבעוניים הקרובים של החברה, ולהעשיר את השורה התחתונה בטווח הבינוני והארוך. רוזמונט היא חטיבה רווחית וצומחת: הכנסותיה בשנת 2001 הסתכמו ב-20.3 מיליון דולר ושיעור הצמיחה בשלוש השנים האחרונות עמד על 15%. כמחצית מההכנסות בשנה זו נוצרו על ידי מכירת מוצרים ייחודיים שאין להם תחליף כיום בשוק הבריטי בו פועלת כיום החברה. בנוסף, במחצית הראשונה של 2002 צמחו הכנסותיה של רוזמונט ב-16% בהשוואה לתקופה המקבילה. 

 ואולם, גם אנליסטים המכסים את החברה העלו שאלה חשובה - שאלת המחיר ששילמה ביוטכנולוגיה על החטיבה. האם 94 מיליון דולר, בניכוי קופת המזומנים של רוזמונט שהכילה 5 מיליון דולר, הוא סכום זול או יקר? אצל ביוטכנולוגיה כללית, הקנייה הותירה את קופת המזומנים מצומקת מתמיד, עם 19 מיליון דולר בלבד. 

 האם 94 מיליון דולר, בניכוי קופת המזומנים של רוזמונט שהכילה 5 מיליון דולר, הוא סכום זול או יקר? 

 קופת המזומנים של כל חברה היא כרית הביטחון שלה לימים סגריריים הממתינים אולי מעבר לפינה, אולם בשיחת הוועידה שקיימה החברה לאחר ההודעה על העסקה אמר סים פאס, יו"ר החברה, כי מדובר במהלך מצוין וכי אין הוא חושש כלל מאובדן המזומנים שכן החברה מייצרת מזומנים מפעילות בכל רבעון. שריפת מזומנים לא תהיה, אמר. למזלה של החברה ההולנדית העסקה לא בוצעה במניות: אלה, איבדו כ-30% מאז הודעת החברה על רכישת רוזמונט באמצע ספטמבר ועד אתמול, ההודעה על עזיבת KPMG.