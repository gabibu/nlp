מבקר המדינה השופט בדימוס אליעזר גולדברג, אינו מסתפק בפרסום דו"ח ביקורת שנתי אחד וכמה דו"חות קטנים במהלך השנה, כפי שנהגה קודמתו מרים בן פורת. גולדברג החליט לפני שלוש שנים על שינוי במדיניות פרסום הדו"חות. 

 כבעבר, באפריל-מאי מפרסם המבקר את הדו"ח השנתי על משרדי הממשלה, הנחשב לדו"ח העיקרי. ואולם, החידוש שהנהיג גולדברג הוא שבאוקטובר הוא מפרסם דו"ח נוסף המתייחס בעיקר למערכת הביטחון ולאיגודים סטטוטוריים. בכך הוא מבקש להעניק טיפול מיוחד למערכת הביטחון ולא להטמיע את ממצאי הביקורת בדו"ח השנתי. 

 זאת ועוד, מאז אפריל 2002, ועד היום הספיק גולדברג כבר לפרסם עוד שני דו"חות כבדי משקל. בסוף יוני 2002 הוא הגיש דו"ח הממצאים. דו"ח הביקורת על מרחב התפר הוא דוגמה בולטת לרצון המבקר לחשוף את המחדלים ולתקנם עוד בעת הקמת הגדר, לפני שיהיה מאוחר מדי. 

 שינוי נוסף בעבודת המבקר קשור בבחירת נושאי הדו"ח. בניגוד לדו"חות הראשונים של גולדברג, שכללו נושאים חשובים שהתפוגגו מיד לאחר פרסומם, הרי שהמבקר הצליח לברור בדו"חות האחרונים נושאים אקטואליים ומעוררי עניין ציבורי שזוכים לתשומת לב תקשורתית ולדיון ציבורי זמן ממושך לאחר פרסום הדו"ח. 

 במאי 2002, בעקבות ממצאי דו"ח 52ב, החזיר נגיד בנק ישראל לשעבר, פרופ' יעקב פרנקל, 238 אלף שקל ששולמו לו עם פרישתו. ממצאי הביקורת בדו"ח שפורסם לפני חמישה חודשים לגבי השופט בדימוס צבי טל, נמצאים בחקירת משטרה. טל שעמד בראש ועדת העזבונות חשוד שהעביר הקצבות לארגונים מקורבים, תוך ניגוד אינטרסים. גם ממצאי הביקורת מסוף יוני 2002 על הבנק לפיתוח תעשייה היוו נדבך חשוב להבנת המתרחש בבנק ואופן פעילותם של נציגי הממשלה בבנק. 

 כעת ממתינים במערכת הכלכלית לפרסום ממצאי הביקורת על מידת פיקוחו של בנק ישראל על הבנק למסחר שהתמוטט בעקבות מעילת הענק של אתי אלון. ההערכה היא שהדו"ח הזה יגרום לטלטלה קשה מערכת הפיקוח על הבנקים, וישפיע על סוגיית המשך הכפפתו של המפקח על הבנקים לנגיד בנק ישראל. נראה שגולדברג ינסה להוכיח בדו"ח המתגבש, שביקורתו אפקטיווית וחשובה, ואין לטאטא אותה מתחת לשטיח.