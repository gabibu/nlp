מנייתה של  נייס (  נייס  [10]  : ת"א)  הישראלית, המתמחה בהקלטות דיגיטליות וניהול אינטראקציות עסקיות, סבלה במהלך השבועות האחרונים ממומנטום שלילי בגינו איבדה למעלה מ-35% מערכה למחיר של 7.14 דולרים בלבד, המשקף לה שווי הנמוך מ-95 מיליון דולר. סיבות לכך, לא היו חסרות. 

 כך, בשוק ההון רווחה בימים האחרונים ההערכה לפיה החברה עלולה לפרסם אזהרת רווח. תימוכין לכך היוותה האזהרה אותה פירסמה בשבוע שעבר חברת וויטנס (Witness) האמריקאית, הנחשבת למתחרה של נייס. וויטנס הודיעה אז כי הכנסותיה לרבעון השלישי יסתכמו בכ-15 מיליון דולר - 17% פחות מהתחזיות המוקדמות. בהתייחסה לשורה התחתונה שלה, העריכה החברה האמריקאית כי היא תציג הפסד של 944 אלף דולר עד 1.2 מיליון דולר, הרחק מהתחזית המוקדמת לרווח של כ-780 אלף דולר. 

 הסבר אחר לחולשה שתקפה את המניה היה החשש וחוסר הוודאות בנוגע לרכישתה של חברת TCS - Thales Contact Solutions, המוחזקת על ידי Thales Group, בתמורה ל-55 מיליון דולר במזומן ובמניות, עסקה עליה הודיעה החברה עוד בסוף יולי. לזכותה של נייס ייאמר כי כבר במועד פרסום העסקה היא העריכה כי יחלוף זמן עד להשלמתה וכי תהליך הרכישה צפוי להסתיים רק ברבעון הרביעי של השנה, כל זאת בעיקר בשל הצורך בקבלת אישורים רגולטוריים. 

 ולא רק זו. בקרב האנליסטים המסקרים את החברה, רכישת TCS לא נחשבה ל"עסקת המאה" בלשון המעטה. חלקם סברו כי היא מגדילה את הסיכון בפעילות החברה שכן היא תוביל לריכוז פעילות בתחום אחד - הקלטות קול, ואחרים העריכו כי "עיכולה" של TCS ייגבה מחיר מנייס באופן ששיפור מהותי בתוצאותיה לא יחול ברבעונים הקרובים. 

 מניית נייס בשנה האחרונה 

 טיעון נוסף שנזרק לחלל האוויר היה שהמשקיעים בנייס מביטים קדימה אל הצפוי ברבעונים הבאים. לאור מצבו הקשה של השוק תתקשה החברה להציג צמיחה דומה לזו שהציגה במחצית הראשונה של השנה - גידול של כ-24% בהכנסות שהסתכמו בכ-74.3 מיליון דולר, גם בשנה הבאה. אמנם נייס דיווחה בחודשים האחרונים על מספר עסקות חדשות, אך העובדה שהיא נמנעה מלנקוב בהיקף הכספי שלהן, לא תרמה לשקט של המשקיעים. 


 הודעת ההרגעה הטובה ביותר 


 למרות כל האמור, נייס הסתפקה היום בהוצאת דיווח לקוני אותו בו היא ציינה כי דו"חותיה לרבעון השלישי של השנה יפורסמו ביום רביעי ה-30 באוקטובר. מעבר לכך, החברה לא הוסיפה. 

 וזו מסתבר, היתה הודעת ההרגעה הטובה ביותר אותה נייס יכלה לשחרר, שכן מבחינת המשקיעים, אם החברה לא טרחה למסור אזהרת רווח או כל תחזית אחרת, חדשות שכאלה כבר לא יגיעו בשלושת השבועות שנותרו עד לפרסום הדו"חות. ביטוי לדרך בה פירשו המשקיעים את הודעת החברה ניתן היה לראות במהלך המסחר בבורסה - מניית נייס עלתה היום ב-5.5%. 

 ראוי להזכיר כי נייס איננה החברה הישראלית הראשונה אשר הודעה לקונית בדבר מועד פרסום הדו"חות הכספיים שלה, שילחה אותו מעלה כאילו נורתה מלוע של תותח. סיטואציה דומה היתה לפני כשלושה חודשים, וליתר דיוק ב-2 ביולי 2002, כאשר  צ'ק פוינט  (  CHKP  [11]  : NASDAQ)  שלחה לאנליסטים המסקרים אותה הזמנה לשיחת הוועידה שלה בה היא התכוונה לפרסם את תוצאות הרבעון השני שלה. מהודעה זו הבינו האנליסטים כי צ'ק פוינט אינה צפויה לפרסם אזהרת רווח, והמשקיעים, עבורם הם פועלים, הגיבו בהתאם. מניית צ'ק פוינט אשר החלה את אותו יום מסחר בירידה של למעלה מ-14% סיימה אותו בעלייה של כ-4%. 

 כפי הנראה, בנייס למדו את מקרה צ'ק פוינט והפנימו אותו. התוצאות בבורסה לא איחרו לבוא.