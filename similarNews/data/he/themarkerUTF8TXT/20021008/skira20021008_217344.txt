מיליארד שקל. זה כל גיוס ההון, נטו, שנותר למשרד האוצר לגייס עד סוף 2002 - בהנחה שיעד הגירעון בתקציב נשמר על 3.9%. ברוטו, מדובר בהיקפי גיוס של כ-8 מיליארד שקל בנובמבר-דצמבר. הפער בין הנטו לברוטו הוא הפער בין מחזור של חוב קיים לבין גיוס של חוב חדש. מרבית הגיוסים עד לסוף השנה, כלומר, מקורם בחובות ישנים, ולא בחובות חדשים שנצברו ב-2002. 

 ההסבר לכך הוא המהלך המרשים שביצע משרד האוצר ברבע הראשון של השנה. כמו ספקולנט טוב, האוצר ניצל את התנופה שנרשמה בשוק האג"ח בתחילת השנה בעקבות הורדת ריבית בנק ישראל, כדי להאיץ את קצב הנפקות האג"ח. מתוך גירעון של כ-20 מיליארד שקל (3.9%), שהיה על האוצר לממן השנה, 10 מיליארד מומנו עד לסוף מארס. האוצר הצליח לנצל את בהלת השוק כדי לבצע גיוסי ענק, ולעשותם בריביות אטרקטיוויות במיוחד מבחינתו. את המחצית השנייה של גיוס החוב הנטו הוא פרש על פני תשעת החודשים הנותרים של השנה, כשהפעם הוא כבר נאלץ לשלם ריביות גבוהות בהרבה. 

 ההצלחה של האוצר במימון מרבית הגידול בגירעון בתנאים הנוחים של תחילת השנה הקלה מאוד את הלחץ עליו בהמשכה. לכאורה, היא צריכה היתה גם להקל את הלחץ על שוק האג"ח. זה כמה חודשים קצב הגיוסים בשוק האג"ח הוא 4-3 מיליארד שקל - במונחים היסטוריים, קצב מתון. ניתן היה לצפות שהפחתת קצב הגיוסים של האוצר, משמע הקטנת ההיצע של אג"ח מדינה בשוק, תביא לעליות מחירים בשוק האג"ח. בפועל, קרה ההפך המוחלט. 

 באוצר מנופפים בצמד הנתונים הסותרים - היצע ההנפקות ירד, אבל גם המחירים ירדו - כדי להסיר מעליהם את האחריות למפולת האחרונה בשוק האג"ח. אלה לא ההנפקות של המדינה, משוכנעים שם, שלחצו את השוק והביאו לירידות החדות. מה כן הביא לירידות החדות, אין לאוצר תשובה. שם מעדיפים להסתפק בקביעה כי אין צידוק כלכלי לירידות, וכי השוק נוהג כיום בצורה לא רציונלית. 


 הגיוסים בחו"ל עשויים לגדול 


 מן התפישה הזו נגזר כי אין מקום לצפות לשינוי בגישת משרד האוצר כלפי שוק איגרות בחוב. המפולת הביאה לשינוי בתמהיל הנפקות האג"ח - הנפקות אג"ח צמודות גדלו על חשבון אג"ח לא צמודות, הנפקות של אג"ח לטווח בינוני גדלו על חשבון הפסקת הנפקות של אג"ח לטווח ארוך - ובכך מסתפק האוצר בינתיים. 

 האוצר עשוי להגדיל את היקף הגיוסים בחו"ל לשם הקלת היקף הגיוס בישראל. באוצר לא פוסלים את האפשרות הזו, בין השאר משום שאין כרגע הבדל מהותי בעלויות הגיוס של שתי החלופות. ההערכה היא כי המדינה תוכל לגייס בחו"ל, לעשר שנים, בריבית דולרית של כ-6%. בישראל המדינה מגייסת בריבית צמודה למדד כמעט זהה (5.8%). בשל היעדר יכולת לקבוע מה יעלה יותר בעשר השנים הקרובות - הדולר או האינפלציה - נראה כי שתי ההלוואות זהות מבחינת המדינה. 

 המדינה אדישה בבחירה בין גיוס בישראל ובחו"ל, אבל מהאדישות הזו נובע גם שהמדינה אינה ממהרת לשום מקום. כך או כך ההנחה היא שאין קשר בין המפולת באג"ח לבין גיוסי המדינה, ובכל מקרה היערכות להנפקה בחו"ל אורכת חודש וחצי לפחות. לכן הנפקה בחו"ל, אם תצא לפועל עד לסוף השנה, לא תשמש כנראה חלופה של ממש לגיוסים הנדרשים בשוק האג"ח בישראל.