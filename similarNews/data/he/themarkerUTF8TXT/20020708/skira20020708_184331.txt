בשבועיים האחרונים התפרסמו שלוש ידיעות בתחום הבנקאות, שיש טעם לבחון אותן במשותף: 

 * ביפאן נמסר כי סוכנות הדירוג הבינלאומית מודיס הורידה את הדירוג של ששת הבנקים הגדולים. במרבית המקרים מדובר בהורדה מרמה E+ לרמה E, הנמוכה ביותר במדרג. 

 * באוסטריה נפתחה חקירה נגד ראשי שמונה מוסדות בנקאיים. על פי החשד, נהגו השמונה להתכנס בקביעות בבית מלון וינאי, לאכול שטרודל ולתאם עמדות, עמלות ועניינים עסקיים אחרים. 

 * בישראל דווח כי המפקח על הבנקים שינה את עמדתו בעניין רכישת בנקים קטנים על ידי בנקים גדולים; המפקח נוטה לאפשר לבנק הפועלים, הגדול במערכת, לרכוש את בנק הספנות, בין הקטנים בה, לאחר שהשתכנע כי צעד כזה לא יפגע בתחרות במערכת. 

 מה ניתן ללמוד מאוסף ידיעות זה? 

 ראשית, ליפאן. מדובר בכמה מוסדות בנקאיים בין הגדולים בעולם, שלדעת מודיס איתנותם דומה לזו של בנקים בארגנטינה, בה מערכת הבנקים חדלה לתפקד. מתברר כי לבנקים הורד דירוג האיתנות הפיננסית, המודד את חוסנו הפנימי של כל מוסד. זאת, להבדיל מדירוג האשראי של בנקים אלה, העומד עדיין על רמה A-, בדומה לדירוג של יפאן, שגם הוא הורד באחרונה. כלומר, מבחינה עסקית צפוי כי הבנקים יתמוטטו, אבל באותה מידה צפוי שהמדינה תציל אותם. לכן הלוואה לבנק יפאני (פיקדון) מסוכנת כמו הלוואה לממשלת יפאן (אג"ח). 

 השווקים, חשוב להדגיש, כלל לא התרגשו מהורדת הדירוג ומההשוואה בין בנקים יפאניים לבנקים ארגנטינאיים, כשם שלא התרגשו מהורדת הדירוג של יפאן לזה של בוצואנה (ושל ישראל). המצב האומלל של המשק היפאני בכלל ושל הבנקאות היפאנית בפרט מוכר היטב. אדרבה, ההידרדרות ההדרגתית ביפאן נמשכת זמן כה רב עד שלכולם נמאס לדבר עליה ועל תוצאותיה. 

 הבנקים ביפאן הם אפוא סכנה גדולה. אם יתמוטט אחד הבנקים היפאניים הגדולים, תתרחש רעידת אדמה פיננסית כלל עולמית. ואולם, לנוכח הקריאות "זאב, זאב" שנשמעו אינספור פעמים, כבר אי אפשר להבחין בין איום רציני לחשש רחוק. בינתיים השמש זורחת כל יום ביפאן. 

 מתברר שאפשר להמשיך ולהתקיים, גם בתנאים שעל הנייר הם בלתי אפשריים. מערכות אינן קורסות בקלות. עובדה, היפאנים מכרסמים בשיטתיות באיתנות מערכת הבנקים שלהם זה 15 שנים, ועדיין לא התרחשה קטסטרופה מוחלטת. כלומר, אין צורך להיתפס לפאניקה רק מפני שגורם מוסמך אומר שהעסק עומד בפני התמוטטות. 

 במקרה של אוסטריה, הלקח פשוט הרבה יותר. הוכח שוב כי על אף הרצון העז להאמין שאין מתחרה לכישרון של הישראלים להרע ולהועיל, אין להם בלעדיות בשום תחום. נכון שבישראל היו אלה ראשי חברות הביטוח שנהגו להתרועע יחדיו ובאוסטריה מדובר בבנקאים - אך זהו פרט שולי. 

 כלומר, אין צורך להסיק מסקנות מרחיקות לכת לגבי מערכות הבנקאות, הביטוח, המיסוי או הבריאות בישראל. נדיר מאוד, אם בכלל, שתתגלה תופעה ייחודית באמת לישראל, לפחות בכל הקשור לעסקים, פיננסים ומינהל ציבורי. 

 ועכשיו ל"מהפכה" המסתמנת בפיקוח על הבנקים. הדיון הציבורי והמקצועי בענייני מיזוגים ורכישות בין בנקים וגם בין בנקים לבין מוסדות פיננסיים אחרים, מתנהל בישראל כבר יותר מעשר שנים. ברקע, בעולם, מתקיים לא רק דיון ערטילאי, אלא פעילות בהיקף נרחב שמטרתה עיצוב מחדש של מערכות פיננסיות. 

 אמנם, לא בכל מקום מתנהלת הפעילות על פי אותן תפישות ולקראת אותם יעדים. קיימת שונות בולטת בין מדינות הן ברמה הרעיונית הן ברמה המעשית. עם זאת מדינות רבות נוקטות צעדים כתגובה לכוחות כלכליים ועסקיים רבי עוצמה, הדוחפים את המוסדות ואת רשויות הפיקוח שמעליהם להתאים את עצמם למציאות המשתנה. בין כוחות אלה בולט הצורך להשיג יתרונות לגודל; במקביל, הולך ונחלש מצבו של המוסד הקטן. 

 לא בישראל. את הדיון בעניין מיזוגים ורכישות בישראל ניתן לתמצת בשאלה אחת: האם בנק הספנות נמכר? על גורלו של בנק זעיר זה, שהיקף עסקיו כסניף בינוני של אחד הבנקים הגדולים, נכתבו מאות כתבות, ועניינו נדון במשך שעות ארוכות בפורומים רבים. 

 מבחינת המשק, אין כל משמעות לקיומו או להיעלמותו של בנק הספנות. טענה זו יכולה היתה להיות נכונה גם בעניין בנק למסחר, עד שהתברר כי בנק קטן יכול להפוך לצרה גדולה אם נותנים לו הזדמנות נאותה לכך. בעקבות פרשת בנק למסחר נפל דבר בפיקוח על הבנקים, לפחות על פי השמועה: הוא מוכן להסיר את התנגדותו למכירת בנקים כמו בנק הספנות. 

 אז מה? סילוקם של בנקים אלה לא ישנה דבר במערכת, כפי שמודה עתה בנק ישראל. כל הדיון הממושך בעניין בנק הספנות היה חסר תכלית. ואולם במשך העשור שבו המשיכה המערכת לעקוב אחר אופרת הסבון הפיננסית ששמה בנק הספנות, התרחשו כמה דברים בבנקאות הישראלית. 

 למשל, בנק שהיה הרווחי ביותר במערכת, והתאפיין לפני עשר שנים ברמת הלימות הון גבוהה מאוד - שאיפשרה לו להתפתח בכל כיוון שהיה בוחר בו - דורדר בשיטתיות למצב שבו הוא מפסיד. סוכנות הדירוג פיץ' מתלוננת עתה כי רמת הלימות ההון שלו כבר אינה מספיקה להיקף פעילותו. הבנק שאך לפני שנים ספורות כונה היהלום שבכתר, נהפך לשק החבטות של האנליסטים. 

 דוגמה נוספת: בנק אחר, שהיה סמל לסולידיות, התפתה לפתוח במסע צמיחה רחב היקף, שהתמקד במתן אשראי לסקטור העסקי הישראלי. לאחר כמה שנים התברר כי מדיניות  זו הסבה לו הפסדים עצומים. אלה חברו לחולשות מבניות נוספות, שבעקבותיהן הפך מצבו לרעוע. 

 במקרה או שלא במקרה, אותה אסטרטגיה עסקית - הרחבת האשראי לסקטור העסקי - היא זו שהפכה את הבנק הראשון מרווחי ללא רווחי. במקביל להתפתחויות אלה, שני הבנקים הגדולים במערכת, אלה שהמדיניות הממשלתית שאפה להקטין את חלקם, נהפכו לדומיננטיים בכל תחומי הפעילות הבנקאית אף יותר מבעבר. 

 לסיפור עצוב זה יש גם היבט קומי. באחד העיתונים צוטט בכיר בחברה עסקית גדולה, שקבל על כך שהבנק הסולידי לשעבר מסרב להעניק לחברה שלו אשראי. הבנק נימק את גישתו, על פי העיתונות,  ברצונו לצמצם את חשיפותו לעסקים גדולים ולהתמקד בעסקים קטנים ובמשקי בית,  שכן בשוק הישראלי אי אפשר להרוויח מהלוואות לגופים גדולים. 

 ואולם בעלי זיכרון ארוך יודעים כי על בסיס אסטרטגיה זו נהפך הבנק הראשון לרווחי ביותר במערכת, ולאחר שנטש אותה חל מהפך במצבו. המצחיק בכך הוא שמנהלים בכירים בחברות עסקיות עדיין מאמינים כי זכותם לדרוש - ולקבל - מימון מבנקים ישראליים בתנאים המבטיחים למלווים תשואה נמוכה על ההון, ובשנות מיתון גם הפסד ממשי. 

 אם המערכת הממשלתית והפיקוח על הבנקים בראשה, היתה מפסיקה כבר לפני שלוש, חמש או שבע שנים את עיסוקה חסר התכלית בבנקים כמו בנק הספנות, ומדרבנת את המערכת הפיננסית לעצב את עצמה מחדש באמצעות הליך של רכישות ומיזוגים - קשה להאמין שמצבה של הבנקאות היה גרוע יותר ממה שהוא היום, הן מבחינת הריכוזיות הן מבחינת רווחיות. 

 במקום זאת הרשויות חושבות במונחים של מעקב אחר הפעילות בבתי קפה, שמא תאתר התכנסות של בכירים למטרת תיאום עמלות. במקביל מתרחשת לאטה הידרדרות עסקית ניהולית, שציוני הדרך בה הם הורדות דירוג מדי פעם. איך קוראים "זאב, זאב" ביפאנית?