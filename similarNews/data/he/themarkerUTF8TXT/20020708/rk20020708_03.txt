בתוך ים המלים שנשפך על עלילות ערוץ 10, כמעט נשכח מלב שלא מעט עיתונאים, יוצרים ושחקנים יצאו קירחים מכאן ומכאן. רבים מהם ויתרו על מקום עבודה מכניס ומעמד בכיר בגופי השידור השונים לטובת ג'וב מובטח בערוץ מסחרי חדש ומסקרן, וגילו עד מהרה שלא רק שמעמדם נפגע אנושות, אלא שההבטחות בדבר תלושי שכר שמנים ומענקי זכייה למיניהם אינם שווים את הנייר עליהן נכתבו ונחתמו ברוב טקס. 

 התחרות העזה בין הקבוצות שהתמודדו על הזכייה במכרז על הערוץ תרמה לא מעט לכאוס ששרויים בו היום אותם עיתונאים ויוצרים. הרשות השנייה, שאמנם הצהירה כי לא יינתן ניקוד במכרז עבור שמות וכוכבים - או "טאלנטים" בלשון התעשייה - הכניסה את מרכיב הכוכבות בדלת האחורית. היא הבטיחה שבמעמד בחירת הזוכים יינתן משקל של 70% לתוכן מושקע ואיכותי, עם דגש על ניסיון מקצועי וטלוויזיוני של דרג המנהלים בקבוצות. כיוון שנדרש מן הקבוצות לפרט לוח שידורים מוצע ולהגיש שתי תוכניות פיילוט, ברור היה לכל מי שרצה לזכות, שבלי שמות המעידים על הניסיון הטלוויזיוני שמאחוריהם - אין טעם להגיש הצעה. 

 כך מצאו עצמם מחוזרים כל מי שאי פעם כיכבו או ערכו תוכנית טלוויזיה, עשו כתבת תחקיר וביימו סרט תעודה או סדרת דרמה שהוקרנו בפריים טיים (האחרונים היו מחוזרים במיוחד, בשל התדמית האיכותית ששיווקה הרשות השנייה). התחרות, בדומה לתחרות על התוכן בין הכבלים והלוויין ערב עליית YES לאוויר, הקפיצה את המחירים בשוק. באותה תקופת היערכות, שנראית במבט לאחור רחוקה מאי פעם למרות שהתרחשה לפני פחות משנתיים, כל שאלה לאחד מהעוסקים בענף בעניין המשך דרכו גררה תשובה כגון "יש לי כמה הצעות ואני צריך לבחור ביניהן". גם שתי העתירות לבג"ץ שהגישו זכייניות ערוץ 2, וזעקות השבר בדבר האסון שיביאו עליהן השמיים הפתוחים, עשו את שלהם. בסופו של המירוץ, ה"טאלנטים" שהוחתמו בקבוצות המתמודדות קיבלו התחייבות שמנה תמורת שירותיהם פלוס הבטחה למענקי זכייה וחוזי העסקה ארוכי טווח. 

 והיום? חלקם משדרים במסגרת ישראל 10 ו"חדשות ישראל" ועדיין מקבלים שכר של עשרות אלפי דולרים בשנה, על אף הקיצוצים שנעשו זמן קצר לאחר עליית הערוץ לאוויר. בין אלה ניתן למנות את יעקב אילון, עמנואל רוזן, בן כספית, יעל דן, פנינה דבורין, רמי ורד, גיל ריבה וכמה נוספים. על השאלה האם כדאי להרוויח יפה ולשדר לחלל ריק אפשר להתווכח, אבל יש רבים שלא זכו אפילו לזה. בדרג הביניים נמצאים עשרות יוצרים, שחקנים ומפיקים שהתוכניות שהיו מעורבים בהם ירדו זמן קצר לאחר שהתבררו מימדי הכישלון. כדי שהחוזים שחתמו עמם יכובדו, הם נאלצו לקבל את ההתנצלויות וההסברים וגם לחכות בסבלנות לפריסת התשלומים שהציעו להם אנשי יוסי מימן, יו"ר דירקטוריון ישראל 10. 


 בקצה שרשרת המזון 


 במעמד הרעוע ביותר נמצאים רבים מאלה שבזכות כשרונם ונסיונם המקצועי נבחרה קבוצת שידורי עדן להיות הזכיינית השנייה שתפעיל את הערוץ. בין אלה ניתן למנות את מוטי קירשנבאום - שהיה אמור להיות מנכ"ל הקבוצה, יואב צפיר - שהיה אמור להיות מנהל התוכניות, רינו צרור - שהיה מועמד לנהל את מחלקת האקטואליה, דורון צברי וג'ולי שלז - שני במאים מוערכים שהיו אמורים לביים כתבות תחקיר, ואחרים. הכרעת ביהמ"ש העליון על זהות מפעילי הערוץ הסתיימה רק כחודש וחצי לפני העלייה לאוויר, והותירה אותם בין הכיסאות בעצם עד עצם היום הזה. 

 בעיניים כלות הם צפו בערוץ עולה ומתרסק כמעט באותה מהירות, ואת הסיכוי לעליית שידורי עדן כזכיינית עצמאית הולך ומתרחק. חלקם השכילו להבין מהר שטוב לא ייצא מזה, ומצאו עבודה במקום אחר. אחרים עדיין תלויים באוויר. ארבעת הבכירים ביותר בקבוצה, בהם מנהל הכספים והמפיק הראשי, נשלחו לחופשה ללא תשלום. גם היום לא ברור באיזה תפקיד ישמש למשל מוטי קירשנבאום, עיתונאי רב זכויות ומנכ"ל רשות השידור לשעבר, בקבוצה הממוזגת ישראל 10-שידורי עדן. יוסי מימן הרי כבר בחר במודי פרידמן לתפקיד המנכ"ל. בחברה הממוזגת, שכרגע עסוקה במציאת פתרונות למשבר המימון ובחלוקת המניות, מספרים שלקירשנבאום יימצא תפקיד בכיר שיהלום את מעמדו. 

 לעיתונאים וליוצרים האחרים לא הבטיחו כלום, ונראה ששכחו לקיים גם את ההבטחות הקודמות. לצרור הבטיחו בנוסף לתפקיד הבכיר מענק זכייה בסך 75 אלף דולר, ושכר חודשי של 18.5 אלף דולר למשך שנה; לצברי ושלז הבטיחו מענק של 20 אלף דולר ושכר חודשי של 5,000 דולר למשך שנה. בתמורה, הבטיחו העיתונאים לשמור על נאמנות ולא להתחרות בקבוצה, ועבדו קשה על הכנת המכרז. עתה כל אחד מהם נאלץ לפנות לבית המשפט ולתבוע את חובו ועלבונו. 

 הסכומים שהובטחו היו מנופחים בלי שום ספק, מה גם שחלקם שולמו, ורוב המעורבים בפרשה באמת לא זקוקים לרחמים. אבל איש לא דואג לכל אלה שתש כוחם ממאבקים משפטיים או שאין בהישג ידם אפשרות לממן מאבק כזה. מצד שני, עם יחס כזה, לא בטוח שלשידורי עדן יישאר מה לתרום ללוח השידורים החדש שמתוכנן לערוץ 10. 


 קישורים נוספים 
 דורון צברי תובע משידורי עדן סך של כ-730 אלף שקל  [10] 

 שידורי עדן הוציאה את ארבעת בכיריה לחופשה ללא תשלום  [11] 

 הצרור היפה של רינו  [12]