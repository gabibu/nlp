הפרטת בזק תקועה, הפרטת לאומי תקועה וגם הפרטת צים לא ברור לאן היא מפליגה. לפיכך, ההערכות שבנק  דיסקונט  (  דסקנט  [10]  : ת"א)  מעוניין לעשות עסקה בדיסקונט ניו יורק (הבנק גם הצהיר בהזדמנויות רבות על כוונתו המפורשת להגדיל את בסיס ההון שלו) מספקת תעסוקה ואפילו עניין אצל הבנקאים להשקעות. 

 בנק דיסקונט נמצא בבעיית נזילות. הוא עדיין עומד בדרישות הנזילות של בנק ישראל, אבל שולי הביטחון שלו צרים במיוחד. על פי נתוני בנק ישראל, יחס ההון המזערי של דיסקונט בסוף הרבעון הראשון - 9.1% - הוא הנמוך ביותר בקרב חמשת הבנקים הגדולים. 

 כדי להתרחק מגבול יחס ההון המזערי, על דיסקונט לשפר את נזילותו. תיאורטית, הוא יכול לעשות זאת על ידי הנפקת מניות, ואולם הממשלה חסמה בפניו את הדרך הזאת. 

 דרך נוספת היא על ידי מכירת נכסים במחיר העולה על מחירם בספרים. בנק דיסקונט כבר מכר כמה נכסים. הוא גם ניסה להגיע לעסקה עם קבוצת מוקי שניידמן בקשר לדיסקונט למשכנתאות, ואולם המגעים לא הבשילו לכדי עסקה. 

 הנכס החשוב ביותר של דיסקונט הוא דיסקונט ניו יורק, המייצר לו לאורך זמן שיעור תשואה של 14%. 

 לולא נזילותו של הבנק היתה נמוכה ולולא הוצאות החיסוי שלו בגין דיסקונט ניו יורק היו כה גבוהות, יש להניח כי לא היה בוחן כלל את האפשרות למכור את דיסקונט ניו יורק - כולו או חלקו. 

 רווחיותו של דיסקונט ניו יורק היא גם זאת שהופכת אותו למחוזר על ידי גורמים רבים, בעיקר בנקים, אבל לא רק. יש אף בתי השקעות שהיו מוכנים בשמחה להנפיק את מניות הבנק בניו יורק. 

 דיסקונט ניו יורק הוא לפיכך הנכס הכי חשוב של דיסקונט והנכס הכי נחשק שבבעלותו. זה מה שמציב אותו במרכז מאמצי הבנק לשיפור נזילותו. 

 לדיסקונט יותר מדרך אחת להגדיל את נזילותו באמצעות דיסקונט ניו יורק. הוא יכול כמובן להנפיק את מניות הבנק. דרך זו נבחנה ועדיין נבחנת אך לא יצאה לפועל. 

 היא לא נטולת בעיות. בעיה אחת היא כמובן המצב הקשה בשוק הראשוני בארה"ב. גם אם ההנפקה היתה יוצאת לפועל, לא ברור איזה מחיר דיסקונט היה מקבל בעבור מניותיו בדיסקונט ניו יורק. ברור שככל שהמחיר יהיה קרוב יותר להון העצמי של דיסקונט ניו יורק, רווח ההון של דיסקונט יהיה קטן יותר ולכן התרומה לנזילות תהיה צנועה יותר. 

 המחיר בהנפקה יכול להיות תת-אופטימלי מהיבט נוסף: גם אם דיסקונט היה מוכר חבילה שאינה מאפשרת שליטה בדיסקונט ניו יורק, הרי די ברור שאם היתה נמכרת בחטיבה אחת למשקיע בודד ייתכן שהמחיר שהיה מוכן לשלם היה גבוה ממחיר שהיו מוכנים אלפי משקיעי מיעוט לשלם יחד. 

 דיסקונט יכול למכור את דיסקונט ניו יורק - שוב, חלקו או כולו. המועמד האחרון הוא בנק  הפועלים (  פעלים  [11]  : ת"א)  , אבל האם בנק הפועלים רוצה לעשות זאת? האם הוא מסוגל? 

 רצונו של הבנק הגדול במדינה להתרחב לחו"ל אינו חדש. גם העובדה שהמאמצים האלה מובלים על ידי היו"ר שלמה נחמה אינה בלתי ידועה. מאז שנחמה התחיל לפעול בכיוון זה, בנק הפועלים כבר השקיע משאבים רבים בנסיונות להרחיב את האופק העסקי שלו, בין היתר על ידי השקעה של 350 מיליון שקל בבנק שהקים בעצמו בניו יורק - בנק סיגנצ'ר. 

 כדי לרכוש את דיסקונט ניו יורק ייאלץ בנק הפועלים לוותר על נזילות. מצב הנזילות של בנק הפועלים טוב יחסית - על פי נתוני בנק ישראל, יחס ההון המזערי שלו הגיע בסוף הרבעון הראשון ל-9.7%. גם נסיגתו של יוסי מימן מהכוונה לרכוש שליש ממניות תעשיית מלח מקילה על קבלת ההחלטות בפועלים. 

 בנק הפועלים אינו כמובן הגוף היחיד שיכול להיחשב למועמד לרכישת דיסקונט ניו יורק, אבל על כל גוף שיהיה מעוניין בכך יהיה למצוא מקורות מימון זמינים ואף מיידיים ולהיות מסוגל להניע את גופי קבלת ההחלטות שלו במהירות רבה. 

 ומדוע שדיסקונט לא יתמזג? בנק ישראל הרי ריכך רבות מההתנגדויות שהעלה בעניין בעבר. עם מי דיסקונט יכול להתמזג? ראשית, הוא יחפש כמובן בנק שיש לו שולי נזילות גדולים על מנת שיוכל לקלוט לתוכו את בעיית הנזילות של דיסקונט עצמו. בנק לאומי, שיחס ההון המזערי שלו הוא הטוב במערכת - 10.2% בסוף הרבעון הראשון, על פי נתוני בנק ישראל - הוא מועמד אחד. 

 ללאומי גם אין בעיה לכנס מיידית את הדירקטוריון, שכן הוא נשלט על ידי המדינה. השליטה של המדינה מהווה יתרון נוסף מכיוון שמיזוג דיסקונט, שגם הוא נשלט על ידי הממשלה, עם בנק פרטי, עשוי להצטייר כבעייתי בעידן של הפרטה. הבעיה היותר גדולה היא כמובן הנזק העלול להיגרם לתחרות בענף הבנקאות. 

 בנק המזרחי הוא מועמד פחות טוב - איכות תיק האשראי שלו היא טובה, אך יחס ההון המזערי שלו בכל זאת נמוך: 9.2% בסוף הרבעון הראשון. וכמו בבנק הפועלים, גם השליטה במזרחי נמצאת בתהליך של שינוי ועדיין לא ברור מתי וכיצד תתייצב. 

 נזילותו של הבינלאומי טובה יותר והשליטה בו מגובשת יותר, אבל תיק האשראי שלו הרבה יותר בעייתי. הוא בעייתי אפילו במידה שבעיניהם של כמה משקיעים מקשה על עמידה מדויקת על מצב נזילותו. 

 עד כה התייחסנו רק לאפשרויות לעסקה בתוך ישראל, אבל ברור שדיסקונט יכול למצוא פרטנרים מחוץ לישראל - ושם מגוון האפשרויות עצום. 

 יש הרבה הזדמנויות ויש לא פחות בעיות, אבל המוטיווציה קיימת. ולכן, בין אם בנק הפועלים יקנה מידי בנק דיסקונט את דיסקונט ניו יורק, כולו או חלקו, בין אם יעשה זאת בנק מקומי אחר או אם תיכרת עסקה עם גוף זר - אפשר להעריך במידה רבה של ביטחון שתהיה בעתיד הלא רחוק עסקה בדיסקונט. 


 קישורים נוספים 
 מגעים למכירת דיסקונט ניו יורק לבנק הפועלים  [12]