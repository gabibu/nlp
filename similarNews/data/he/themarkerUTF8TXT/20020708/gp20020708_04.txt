"אי.סי.איי היא חברה מעניינת ביותר אם מסתכלים על תחום ההיי-טק בארץ ובעולם. אני עוד לא יודע אם זה הזמן לדבר על תקופת 'פוסט משבר' בחברה, אבל אין ספק  שאי.סי.איי  (  ECIL  [10]  : NASDAQ)  מתחילה להראות סימנים חיוביים" - כך אומר היום גיורא ביתן, עד מארס האחרון שותף תחום התוכנה והתקשורת בקרן ההון סיכון גיזה, והחל מה-1 באוגוסט משנה למנכ"ל אי.סי.איי טלקום וסמנכ"ל הכספים שלה. 

 את מרבית ההכרה הציבורית שלו קיבל ביתן החל משנת 1982, בה הצטרף לסאיטקס ושימש במספר תפקידים ניהוליים. ב-9 השנים האחרונות, עד שעזב ב-1996, הוא היה בתפקיד סמנכ"ל כספים. סאיטקס היא כבר מזמן ספינת דגל טובעת, וכעת מצטרף ביתן לספינת דגל ישראלית נוספת, שמשתדלת שלא להצמיד לתואר שלה את המלה "טובעת" - אי.סי.איי טלקום. המשברים בחברה בשנתיים האחרונות - חלקם מבית וחלקם מחוץ - הובילו את רמת ההכנסות שלה להתכווץ (צפויה למכור השנה בכ-815 מיליון דולר), את הרווחים להפוך להפסדים קשים בהכללת הוצאות חד פעמיות, ואת שווי השוק שלה לקטון לרמה של כ-280 מיליון דולר. 

 "כאשר עזבתי במארס את גיזה, לא ידעתי מה אני מתכוון לעשות", אומר היום ביתן, "זו השיטה בה נקטתי גם בעבר וכך עשיתי הפעם: אני תמיד לוקח חופשה, ובראש שקט חושב על ההמשך. אי.סי.איי פנו אליי בחודשים האחרונים, בדקתי את החברה בצורה יסודית ומאוד התרשמתי. אני רואה פוטנציאל גדול אצל אי.סי.איי, שמיתרגם למכירות של יותר מ-800 מיליון דולר בשנה, ומורכב גם מנוכחות שוק רחבה, טכנולוגיה טובה ואנשים. אני מקווה שלא טעיתי". 

 בגיזה היה אחראי ביתן על עסקת מכירת ליבית לטקסס אינסטרומנטס ב-360 מיליון דולר, והשקעות נוספות שביצע היו באם סיסטמס ופריסייס. ביתן מוסיף כי "כל עוד שוק התקשורת נמצא במצבו הנוכחי, אי אפשר לצפות מאי.סי.איי לניסים ונפלאות. למעשה, עד שהלקוחות לא יתאוששו המצב לא יהיה פשוט - וזה לא חשוב אם קוראים לך אי.סי.איי, נורטל או אלקטל". 

 במארס 2001 נכנס שמואל גיטלין לתפקידו כסמנכ"ל כספים של החברה, וכעת הוא עוזב. תחלופת סמנכ"לי הכספים באי.סי.איי היא בהחלט מרשימה: מדורון ענבר, נשיא ומנכ"ל החברה, דרך אבי בן אסייג וכלה בגיטלין. למעשה, ביתן "הוצנח" מעל גיטלין, והתגובה הרשמית של אי.סי.איי היא ש"גיטלין שוקל את האופציות העומדות בפניו, ביניהן להישאר באי.סי.איי". 

 מניית אי.סי.איי בשנה האחרונה 


 "המשרה שלי היא אינה במקום זו של גיטלין" 


 ביתן אומר כי גיטלין בינתיים נשאר בחברה. "גם אם היה עוזב - מישהו אחר היה מחליף אותו, מה שמדגיש שהמשרה שלי היא אינה במקום זו של גיטלין. הוא ימשיך להתעסק באותם הדברים - העניינים השוטפים הכספיים של החברה - והעבודה שלי תהיה בניית הארגון ברמה העליונה שלו (Corporate)". 

 "השינוי היחיד הוא שגיטלין ידווח מעתה אלי ואני לענבר, ולא גיטלין ישירות לענבר. אני אתעסק יותר בייצוג החיצוני של החברה, בכל הנוגע לאנליסטים ובנקים - תחומים בהם היום עוסק בעיקר ענבר. המטרה היא להוריד מענבר את היקף הפעילות שקשורה בענייני הכספים. הוא עובד היום 24 שעות ביממה ואני מקווה לעזור לו לרדת ל-18 שעות", אומר ביתן. 


 - יש תחושה שיש הרבה מאוד מנהלים באי.סי.איי, הן ברמת הארגון והן ברמת החטיבות. אולי אפילו יותר מדי. בעבר, מישהו אמר שהתשובה לשאלה אל מי על עובד לפנות כדי לקבל העלאה במשכורת - אינה כה ברורה. האם יש צורך בכלל במנהל נוסף בחברה? 


 ביתן: "מי שמסתכל על הדברים בצורה כזו טועה. כידוע, לפני כשנתיים הוחלט לחלק את החברה ל-5 חטיבות עיקריות ועצמאיות, מה שיצר מצב שהנהלות החברות עומדות בפני עצמן כגופים מאויישים היטב. דווקא הסמכויות בהחלטה על העלאה, אם להתייחס לדוגמה שנתת, ירדו כעת לרמות נמוכות יותר - בדרג הניהול של החטיבה. מה שקרה בשנתיים האחרונות הוא שבעבר גוף ההנהלה הראשית אמור היה להיות זמני, עד שהחטיבות יצאו לדרך חופשית. המצב השתנה והיום, ביולי 2002, החלומות הללו כבר לא רלוונטיים. לכן, מועצת המנהלים החליטה לפני כשנה לעבות דווקא את הנהלת הארגון, והפניה אלי כעת היא חלק מהראייה הזו של ענבר והדירקטוריון". 


 - ומה אתה חושב על חילופי סמנכ"לי הכספים בחברה? 


 "אני לא מרגיש שיש לכך קשר אלי, בין השאר מאחר שסמנכ"ל הכספים הוא רק אחד התפקידים שלי, כאשר תפקיד נוסף הוא משנה למנכ"ל. לא מדובר רק בכותרת - אני אהיה אחראי על פעילות החברות הבנות שאינן בליבת העסקים של החברה, וכן על תחומי הכספים, התפעול והאדמיניסטרציה  של אי.סי.איי. אני לא חושב על העניין הזה של תחלופת המנהלים, אבל חשוב לזכור שכל חברה שעוברת משברים - יש בה מטבע הדברים גם חילופים של אנשים. משרת המשנה למנכ"ל היא משרה שלא היתה קיימת קודם לכן". 


 - מהם הדברים שמוגדרים "בליבת העסקים" של החברה עליהם לא תהיה אחראי? 


 "מה שבליבת החברה הן החטיבות לייטסקייפ ואינוויה. לגבי אנאוויס עוד לא הוחלט סופית המיקום שלה, ובהתאם להחלטה כך תהיה גם ההכרעה האם היא בתחום אחריותי או לא. אם כך, אני אתעסק בעיקר באינווייב, NGTS, וכל מה שקשור בתפעול, כ"א וייצור בזווית של האופרציה כולה". 


 - בתקופה האחרונה אפשר לראות לא מעט מעברים דומים לזה שאתה ביצעת - מהון הסיכון לתפקידים ניהוליים בחזרה. כך למשל, אלי עופר הפך למדען הראשי ואתה שב כעת להיות שכיר בחברה שנסחרת בנאסד"ק. 


 "האמת היא ששני הכיוונים הם קרובים מאוד בעיני, שני צדדים של אותו המטבע, אם תרצי. בהון סיכון יש הרבה מאוד אנשים שבאו מן התעשייה ולא מעט כאלה ששבו אליה. כשעברתי לגיזה לא חשבתי שאני משנה את העולם, זה היה ברור לי שמדובר בשלב בקריירה שלי. היום, תעשיית ההון סיכון מייצרת פחות הזדמנויות, ובהסתכלות קדימה ברור שכאשר תבוא ההתאוששות היא תגיע קודם לחברות הגדולות יותר". 


 - אחרי הכניסה של קבוצת דוברת-עופר לחברה היתה המתנה להכרזה על תוכנית אסטרטגית חדשה. התחושה התחזקה עם מינויו של דיוויד בול ליו"ר החברה. זה יקרה בתקופה הקרובה עם כניסתך לתפקיד? 


 "זה סופר יומרני מצדי לענות על שאלה כזו, ועוד כמה חודשים אני אוכל לענות על זה. בינתיים אני יושב בבית ועוד לא נכנסתי לתפקיד".