1. שוק המט"ח נרגע - בינתיים. לאחר השיא של 5 שקלים לדולר הצליחה העלאת הריבית האחרונה לא רק לייצב את השוק, אלא גם להוריד את הדולר מעבר לכל הציפיות. מכירות גדולות של בנקים זרים הפילו את הדולר אל מתחת ל-4.80 שקלים, שם התייצב. בשבוע שעבר נע הדולר בטווח מחירים צר, וגם היקפי הפעילות ירדו בשוק ה"ספוט" ובזירת האופציות ועסקות ההחלף (סוואפים). 

 2. נאום קליין לא השפיע על השוק. ביום שישי קפץ הדולר בכ-0.6%, והיו פעילי מט"ח שמיהרו להסביר כי הנאום התקיף של נגיד בנק ישראל, ד"ר דוד קליין, בכינוס של המרכז הישראלי לדמוקרטיה אחראי לכך, משום שהוא פתח את המאבק הישן בינו לבין שר האוצר סילבן שלום. ואולם, הסיבה האמיתית לעליית הדולר בחמישי ושישי היתה שונה: עקב מכירות דולרים גדולות בתחילת השבוע מצאו את עצמם הבנקים הישראליים בפוזיציית שורט על הדולר, וכשהגיע לפתע קונה אחד גדול של מט"ח נאלצו הבנקים להתחיל לקנות דולרים אחד מהשני תוך העלאה מהירה של השער. 

 הבנק שהתחיל את גל הקניות היה  לאומי (  לאומי  [10]  : ת"א)  . הוא מיהר להתכסות על עמדת החסר שלו על ידי קניות מבנקים אחרים - תופעה המוכרת בשוק בשם הלועזי Short Squeeze. למעשה, נאום הנגיד גם כלל דגשים אחרים, חשובים יותר ממערכת היחסים בינו לבין שר האוצר. הכותרות בתקשורת התמקדו אמנם בסגירת החשבונות וחידוש המתיחות בינו לבין שר האוצר, לאחר שהנגיד הפיל את האשמה למשבר הפיננסי על הממשלה שלא ביצעה את חלקה בהסכם של דצמבר 2001. ואולם, קליין גם אמר באופן חד משמעי כי תפקיד השמירה על היציבות הפיננסית מוטל עליו - והוא יעמוד בו. בתרגום למעשים, קליין מצהיר שלא יסמוך יותר על הממשלה, ויפעל על ידי העלאות ריבית נוספות בכל פעם שהדולר ירים את הראש. בהצהרה זו יש דווקא תמיכה לשקל, וירידת הדולר אתמול במסגרת המסחר באופציות ל-4.79 שקלים היא ראיה לכך שנאום קליין לא גרם לשינוי מגמה. 

 3. יש עודפים גדולים של שקלים במערכת. סוחרי המטבע מדווחים בשבוע האחרון על תופעה יוצאת דופן: הצטברות עודפים גדולים מאוד של שקלים במערכת הבנקאית, בהיקפים של מיליארדי שקלים, ובנקים המנסים בכל דרך למצוא להם אפיקי השקעה. המקור של שקלים אלה הוא מכירות גדולות של הציבור, בעיקר של קרנות נאמנות מט"חיות, והפניית הכספים לפקדונות שקליים קצרים, כמו פיקדון יומי ופקדונות שבועיים מתחדשים. 

 את התוצאה של עודפי השקלים ניתן לראות בעליית המחירים של המק"מים הקצרים, שנסחרו אתמול בתשואה של 8.8% לסדרה לחודש, מתחת לריבית בנק ישראל, 9.1%. ואולם, בניגוד למצב לפני חודש, שבו עליית התשואות שיקפה בעיקר ציפייה לעליית הריבית, אין ברמת התשואות הנוכחית ציפייה לירידת ריבית - מדובר בתוצאה של עודפי ביקוש נקודתיים לאפיק השקעה מסוים. 

 4. ההימור כנגד השקל הפך לפעולה יקרה. על אף שפעילים רבים ממשיכים להאמין שבטווח הבינוני והארוך גורלו של השקל הוא לשוב ולהיחלש, גרמה העלאת הריבית של קליין למצב שבו ההימור נגד השקל עולה הרבה כסף. בפער הריביות הנוכחי, המשמעות של הימור ספקולטיווי נגד השקל, כלומר נטילת אשראי בשקלים ורכישת דולרים, היא תשלום של 3.5 אגורות לחודש על כל דולר. במצב זה, בכל יום עסקים שבו השקל אינו יורד, מאבד הספקולנט כעשירית האגורה. רבים מהבנקים הזרים נשברו כתוצאה מעלות גבוהה זו - ולדעת רבים זו הסיבה העיקרית שבגינה הם היו המוכרים העיקריים בשבועיים האחרונים. 

 5. אנשי עסקים מנסים לחזור להלוואות מט"חיות, אבל הבנקים לא ששים לספק אותן. רבים טענו בימים האחרונים שבריבית השקלית הנוכחית אין איש עסקים שיכול לפעול, להשקיע או לקנות נכסים. שכן במציאות הכלכלית העכשווית בישראל אין נכסים שיש להם פוטנציאל לצמיחה או תשואה של 15% לשנה. 

 מה עושים? חלק מאנשי העסקים ניגשים לבנק ומבקשים הלוואה דולרית לטווח של 2-5 שנים, אך אז הם מגלים שהבנקים מתקשים לספק אותה כי להם עצמם יש מצוקת קווי אשראי במטבע חוץ. למי שיש בכל זאת בטחונות טובים מתברר שהתוספת שדורשים הבנקים מעבר לשער הליבור עלתה מאוד, לרמות של 2%-3%, על פי טיב הלווה וזהות הבנק. פעילי מט"ח ואנשי עסקים מדווחים כי לאומי הוא במצב הטוב ביותר מבין הבנקים הישראליים מבחינת נגישותו למקורות מט"חיים, כנראה כתוצאה מפקדונות תושבי החוץ העצומים שברשותו. 

 6. מאזן תנועת המט"ח הוא עדיין החוצה. בשבוע האחרון התרבו מאוד אנשי העסקים הטוענים שכיוון השקל הוא מעלה, והוא צפוי להתייצב בין 4.5 ל-4.6 שקלים - עלייה של כ-4% ביחס לשערו הנוכחי. לעומתם, המקצוענים בחדרי העסקות עדיין מצפים לחידוש הפיחות: הם אומרים כי מהלך הבלימה של בנק ישראל אמנם הצליח לייצב את שוק המטבע, אבל הוא לא שיכנע איש בארץ או בחו"ל לשוב להשקיע בישראל. כיוון תנועת ההון הוא עדיין מישראל החוצה, ולכן הלחץ על השקל יימשך בטווח הבינוני, בעיקר אם וכאשר יתחדשו הפיגועים.