עסקת מכירת דיסקונט ניו יורק לבנק  הפועלים (  פעלים  [10]  : ת"א)  הפתיעה רבים ממערכת הבנקאות הישראלית, אך לא את אנשי בנק הפועלים. בבנק הבינו כבר מזמן שפוטנציאל הגידול שלהם בארץ נמוך מאוד, והצמיחה העתידית תבוא מפיתוח הפעילות בחו"ל. בכירים בבנק ידעו לספר כי כבר שנתיים וחצי מדברים על רכישת הנכס הטוב ביותר של מערכת הבנקאות הישראלית בחו"ל - בנק דיסקונט ניו יורק. 

 את הרעיון לרכישת דיסקונט ניו יורק העלה דרג ההנהלה הבכיר בפועלים, אך יש כאלה שאומרים כי המפקח על הבנקים דחה את ההצעה בתוקף בעבר. במערכת הבנקאות מעריכים היום כי על רקע המצב הקשה של בנק  דיסקונט  (  דסקנט  [11]  : ת"א)  המפקח לא יתנגד לעסקה מסוג זה. 

 מכירת דיסקונט ניו יורק משתלבת היטב גם עם האסטרטגיה של בנק הפועלים, וגם עם ההצהרות של בנק דיסקונט כי הוא בוחן אפשרות למכירת נכסים. דיסקונט, ש"מגרד" בימים אלו את המינימום ביחס הלימות ההון (9.1% לעומת 9% בהוראות בנק ישראל), מחפש דרכים להגדלת הלימות ההון. בעוד שמהאחזקה בבנק הבינלאומי הוא כנראה מתקשה להיפטר, דיסקונט ניו יורק הוא נכס אטרקטיווי שרבים לוטשים עיניים אליו. 


 השווי 


 למעשה, אין כיום משא ומתן, אלא מתנהלות רק בדיקות ראשונות של הצדדים. בכיר במערכת הבנקאות העריך כי ייתכן שהדיבורים על העסקה התבצעו עד כה במסגרת ארוחת צהריים ותו לא. בכל אופן, בתקשורת דיברו היום על מחיר של 750-800 מיליון דולר. 

 ההון העצמי של בנק דיסקונט ניו יורק קרוב ל-500 מיליון דולר, ומדובר בבנק מרוויח (230 מיליון דולר ב-5 השנים האחרונות) עם תשואה של כ-13.5% על ההון העצמי. נתונים אלו, בצירוף העובדה כי הבנק לא מושפע לרעה מהמצב בישראל, מעלים את הסברה כי מחיר של 750-800 מיליון דולר הוא נמוך, ואולי הוא מבטא את רצונו של בנק הפועלים. 

 בכירים במערכת הבנקאות מדברים על שווי של 1-1.2 מיליארד דולר לבנק דיסקונט ניו יורק, ויש כאלו שאומרים כי בתקופה טובה יותר היה ניתן להשיג מחיר טוב יותר. בכל אופן, התקופה הנוכחית, והלחץ בו נתון בנק דיסקונט יכולים לשחק לטובת בנק הפועלים. 


 בנק דיסקונט 


 אין ספק שעסקה מסוג זה תשחרר הרבה לחץ בבנק. בנק דיסקונט כבר לא מהווה בימים אלו פונקציה עבור החברות הגדולות במשק - הוא פשוט לא מסוגל להעניק להן אשראי. סגירת העסקה תגדיל את יחס הלימות ההון ותאפשר לבנק מרחב תמרון גדול יותר. 

 אולם בכירים במערכת הבנקאות סבורים כי גם אם העסקה תכניס סכום כסף גדול לדיסקונט, זה לא פותר את הבעיה. מדובר באנשים המכירים היטב את המערכת, הסבורים כי הבנק "ישרוף" את הכסף במהרה על הוצאות שכר או הוצאות מנופחות אחרות, ולאחר מכן ייוותר ללא מקור הרווח העיקרי שלו. 

 למעשה, מכירת בנק דיסקונט ניו יורק תרחיק את בנק דיסקונט מהבנקים הגדולים. במערכת הבנקאות סבורים כי ללא דיסקונט ניו יורק, הבנק ייוותר עם כמה עשרות סניפים מפסידים בארץ, ויתחרה מול בנקים קטנים יותר בישראל כמו בנק  אגוד (  אגוד  [12]  : ת"א)  . 


 בנק הפועלים 


 מבחינת בנק הפועלים מדובר בעסקה מצוינת שהכפיל את הפעילות הנוכחית של הבנק בחו"ל. בנק הפועלים יעשה עסקה מצויינת עם הוא ינצל את הלחץ בבנק דיסקונט, וירכוש ממנו את הנכס הטוב ביותר שלו תמורת 800 מיליון דולר. 

 הרכישה תעמיד את בנק הפועלים בעמדת תחרות טובה בהרבה מול בנק לאומי, ובכך תתיישב עם התוכנית להגדלת נתח הפעילות בחו"ל עד לשיעור של כ-40% מפעילות הבנק. לאומי פועל בחו"ל זה שנים רבות, והוא זוכה ליתרון מסורתי בהשוואה לבנק הפועלים שהחל לפתח את הפעילות הבינלאומית רק בתקופה האחרונה. 

 בבנק הפועלים יודעים לספר כי העסקה תבוצע רק במידה והיא תכלול את מלוא המניות. "או הכל או כלום", אומרים בבנק. להערכת בכירים בבנק, אם יהיה קושי הוא יהיה בהיבט התפעולי  איחוד המערכות של שני הבנקים. לגבי הכסף מסכימים כולם שלא צריכה להיות בעיה. בבנק מונים כמה אפשרויות, אחת מהן היא הנפקה פרטית לבעלי המניות הקיימים, אחרת היא גיוס באמצעות הנפקת זכויות. 

 מי שמכיר את הנהלת דיסקונט, יודע שהיא הצטיינה יותר בדיבורים מאשר במעשים. "אם היא היתה מבצעת את כל העסקות שנכתבו בעיתונות, הבנק כבר מזמן לא היה בצרה", אומר בכיר במערכת הבנקאות. לדבריו, אם ההנהלה היתה פועלת במרץ להנפיק את הבנק לפני שנה וחצי, היא היתה פותרת חלק מהמצוקה הנוכחית שלו. 

 בינתיים עולה השאלה האם מכירת בנק דיסקונט ניו יורק לא אמורה להתבצע בדרך של מכרז. הרי דיסקונט הוא עדיין בנק ממשלתי, כך שמכירת נכסיו אמורה להתבצע מתוך ראיה של מיקסום הרווח לבעלי המניות. האם מינטקביץ' ימהר לוותר על הנכס המצוין הזה רק משום שיש לו הצעה קונקרטית על הפרק? הרי כל הצדדים מעריכים כי המחיר שעליו דובר בכלי התקשורת הוא נמוך בהרבה מהשווי של דיסקונט ניו יורק. 

 או שאולי אין בכלל בכלל ממה להתרגש. הרי רוב הצעדים האחרונים שתיכננה הנהלת הבנק הסתיימו רק בכותרות גדולות בעיתונים. 


 קישורים נוספים 
 תהיה עסקה בדיסקונט  [13] 

 בנק הפועלים: מתקיימות בדיקות ראשוניות לרכישת דיסקונט ניו יורק  [14]