שתי סוגיות מסעירות נדונו היום באתר TheMarker ובמקומות אחרים. נראה כי לישראלים אכפת ששינו את תסרוקתה של פרת השוקולד החביבה עליהם לא פחות משאכפת להם אם יוקרנו סרטי פורנוגרפיה בערוצי הטלוויזיה עליהם הם משלמים ממיטב כספם. 

 הסוגיה הרצינית יותר, לכאורה, היא סוגיית הפורנוגרפיה. חוטא לאמת מי שעוצם עיניו ואוטם אוזניו לעובדה המתועדת היטב - פורנוגרפיה לא רק שהיא מעודדת פשיעה, היא מושתתת במקרים רבים עליה. חקירות רבות, משטרתיות כמו גם אקדמיות, הוכיחו כי חלק רב מתעשייה זו מבוסס על ניצול לא חוקי של ילדים, נשים ועובדים. גישת "זה כבר קיים, אז לא יזיק אם נשתמש בזה" היא טמינת הראש בחול. 

 תקצר היריעה מלסכם, ולו בראשי תיבות, את המחלוקת הממושכת בנושא הפורנוגרפיה. היא מערבת ממסדים דתיים - שהגדול והמצליח בהם עומד בימים אלה מול האשמות מזעזעות על ניצול מיני של קטינים - היא מערבת ארגונים הנאבקים לחירויות אזרח, היא מערבת יצרים לגיטימיים, ויכוח על פניה של תרבות מקומית ועולמית, ומה לא. 

 אולם להעמיד פנים כי המחלוקת הנוכחית היא סוג של דיון בשאלת פני התרבות הישראלית - היא צביעות, ועל כך הצביע שגיא חמץ בטורו. היכן נמצאים כל אנשי החוק הנכבדים, כל השדולות המעוניינות, בשעה שתחת אפם נמכרות נשים לעבדות ומשמשות כמטבע עובר לסוחר בידיהם של פושעים אלימים, כאשר "מועדוני בריאות" בלתי חוקיים נפוצים בכל פינות העיר ופוליטיקאים לגיטימיים דנים בשאלת מיסוד ההימורים. המאבק האמיתי של אנשי החוק והצדק צריך להיות נגד מי שעושה פורנוגרפיה נצלנית ובלתי חוקית ופוגע בחלשים ונגד המגמה שהופכת את ישראל לדמויית נווה מדבר למאפיונרים, מלביני כספים ורועי זונות. מניעת הקרנתה של פורנוגרפיה בערוצים פומביים - עניין חשוב לדיון תרבותי וחברתי שמקומו בהחלט נפקד בזמנים אלה מסדר היום - רק תייקר את הפרמיה המשולמת על סחורה זו בערוצים הלא חוקיים, גם כשלמעשה היא קיימת בזול במקומות אחרים. 

 המאבק האמיתי של אנשי החוק והצדק צריך להיות נגד מי שעושה פורנוגרפיה נצלנית ובלתי חוקית ופוגע בחלשים ונגד המגמה שהופכת את ישראל לדמויית נווה מדבר למאפיונרים, מלביני כספים ורועי זונות  כי כן, פורנוגרפיה היא דווקא עניין המצוי בכל פן של חיינו. הפורנוגרפיה של הצגת האלימות מרטשת האיברים במהדורות החדשות; הפורנוגרפיה של הפוליטיקה ההפכפכה; הפורנוגרפיה הנפשית של כל לא יוצלח שמציג לראווה את קרביו, פצעיו וחטטיו על גבי מוספי סוף השבוע של העיתונים; הפורנוגרפיה אותה בולעים בשקיקה נהגים המאטים ליד זירת תאונת דרכים. ובל נשכח את הפורנוגרפיה המרומזת כמעט בכל פרסומת שאנחנו נחשפים לה. הפרה של עלית אולי התעדכנה בגווניה וגזרתה הוקטנה כדי להתאים אותה לעידן בו דוגמניות נראות כמו מכחולי ציור שהועמדו על ראשם, אולם יש איבר אחד בגופה שהוגדל מאוד ביחס לפרה המפא"יניקית הישנה והטובה. אל תתפלאו אח"כ אם יש סיליקון בחלב.