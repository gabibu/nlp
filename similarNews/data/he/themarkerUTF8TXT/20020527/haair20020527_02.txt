בוקי נאה רומז 

 ביום חמישי האחרון, ערב חג שבועות, התפרסמה על גבי שליש מהעמוד הראשון של "ידיעות אחרונות" (במהדורתו השנייה) הפניית ענק בעלת ניחוח מסתורי, שזכתה לכותרת "מתהדק המצור אחרי מקסימוב".  בידיעה עצמה, מאת בוקי נאה, נכתב כי "מתרחבים החיפושים ברומניה אחרי 'האח השווה מיליונים'". רק ביום ראשון השבוע, כאשר התפרסמה פרשת לכידתו של עופר מקסימוב, אחיה של אתי אלון, הנאשמת במעילת הענק בבנק למסחר, התברר למה רמזו אנשי "ידיעות" וכי מקסימוב היה עצור כבר שעות לפני הפרסום.  דבר מעצרו של מקסימוב, שהתרחש כבר ביום רביעי בלילה, נאסר תחילה לפרסום על ידי בית משפט השלום בתל אביב, אחרי שהמשטרה גילתה שהלכידה עומדת להתפרסם ב"ידיעות". 

 נאה, למה לרמוז?  "אני לא מוסמך להגיב". 

 גדי בלום יערוך 

 בתקופה הקרובה צפויים חילופים ב"עיתון תל אביב" מרשת "ידיעות תקשורת". זרי חזן, עורך החדשות, יעזוב את העיתון ביוני לטובת סטאז במשרד עורכי דין המתמחה בענייני מסחר. עודד קרמר, עורך המגזין ואחד מ"שני גברים שמנים", מבקרי הטלוויזיה של העיתון, יחליף את חזן. גדי בלום, המשנה לעורך, יחליף את קרמר כעורך המגזין וימשיך לערוך גם את מדור הספורט של העיתון. 

 קרמר, חילופי עורכים? 

 "יש לי בוסים, אתה מוזמן לדבר איתם. תודה רבה ושלום". 

 זאב ליאונד מתלונן 

 עו"ד זאב ליאונד, מפרקליטי "הארץ", שלח לאחרונה מכתב נזעם לאנשי גל"צ רביב דרוקר ועמית סגל.  השניים דיווחו בתוכנית "מה בוער" על מכתב ששלחה מפלגת תקומה לעיתונאי "הארץ" נדב שרגאי, ישראל הראל ויאיר שלג. במכתב כונה "הארץ", בין השאר, "שופר השמאל האנטי ציוני, שאפילו עתה ממשיך לתמוך, לסייע ולעודד את המרצחים הפלשתינאים". ליאונד טוען כי מדובר בהוצאת דיבה וכי "הארץ" ינקוט באמצעים משפטיים אם גל"צ לא תתנצל. "ברור וגלוי כי הפרסום הוא זדוני, מכוון ונואל, ונועד לבוא חשבון עם מרשתי שהרהיבה עוז למלא את תפקידה העיתונאי בחברה דמוקרטית, שכל ניסיון לקשור בינו ובין עידוד רוצחים לטבח של נשים, ילדים וגברים חפים מפשע, משולל יסוד... הפרסום האמור אינו אלא עלילה נוראה המייחסת למרשתי תמיכה, סיוע ועידוד למעשי פשע חמורים מאין כמותם". 

 גלי צה"ל בתגובה: "את התשובה ל'הארץ' נמסור ל'הארץ' ולא ל'העיר'". 

 עופר שני מחוזר 

 עופר נמרודי, בעל השליטה ב"מעריב", פנה לאחרונה לסמנכ"ל התוכן של וואלה, עופר שני, ולעורך וואלה תרבות, גיא אסיף, והציע להם להקים צוות חדש שישדרג ויצעיר את "מעריב אינטרנט". כיום מספק האתר בעיקר את התכנים של "מעריב" המודפס ושל שאר העיתונים בקבוצה. ההצעה היא ששני, שעבד בפורטל המנוח נטקינג, ימלא תפקיד ניהולי. לאסיף, שערך בעבר את "תרבות מעריב", מיועדת משרת עריכה בכירה.  השניים טרם השיבו על ההצעה. 

 שני, נמרודי מחזר? 

 "אין לי עניין להגיב". 

 אייל הראובני מתפטר 

 אייל הראובני, הכתב המוניציפלי של "כל העיר" בעשר השנים האחרונות ומוסד תקשורתי ידוע בירושלים, התפטר לפני שבועיים מתפקידו. בשנים האחרונות ביקר הראובני ב"כל העיר", באופן חריף במיוחד, את ראש עיריית ירושלים, אהוד אולמרט. אולמרט, מצידו, הגיש נגד הראובני תביעת דיבה ותלונות למועצת העיתונות. 

 דפנה ברעם, עורכת החדשות ב"כל העיר", מה קרה? 

 "אייל הראובני תרם תרומה גדולה ל'כל העיר' בעשר שנות עבודתו והפך לסמל של העיתון ושל מאבקו בשחיתות. אנחנו גאים מאוד בעבודתו ומצטערים על לכתו. אין כל אמת בשמועות שהופצו השבוע בעיריית ירושלים על כך שהראובני פוטר". 

 הראובני שהה השבוע בחופשה בחו"ל ולא ניתן היה להשיג את תגובתו. 

 אוריה שביט מצנזר 

 בגליון "סופשבוע" האחרון התפרסם סיפור קצר מאת איתמר בן כנען, עורך בהוצאת הספרים של "מעריב".  בגירסה המקורית של הסיפור היה תיאור גרפי מפורט של האופן שבו צורך גיבור הסיפור סמים קשים.  אוריה שביט, עורך "סופשבוע", החליט לצנזר את הקטע כדי לא לפגוע בקוראי המוסף. גורמים ב"סופשבוע" ביקרו השבוע את ההחלטה ואת הסכמתו של בן כנען לפגיעה ביצירתו.  שביט ובן כנען סירבו להגיב. 

 מתי כהן פורש 

 מתי כהן, כתב החרדים של ערוץ 2, הודיע השבוע כי הוא עוזב את חברת החדשות. בחברת החדשות אומרים כי בתקופה האחרונה הביע כהן חוסר שביעות רצון מהיחס שהוא מקבל מהנהלת החברה, ובעיקר מהעובדה שלא מונה לכתב לענייני מפלגות או לכתב בכנסת. בחצי השנה האחרונה שובצו לשידור כתבות של כהן בתדירות פחותה, בעיקר בגלל ההידרדרות במצב הבטחוני. 

 שלומית אברהם, דוברת חברת החדשות, כהן עוזב? 

 "איננו מגיבים על יחסינו עם עובדינו מעל דפי העיתון". 


 אלקבץ התמנה 


 שמעון אלקבץ, סמנכ"ל "מעריב" בארבע השנים האחרונות, התמנה למנכ"ל רשת המקומונים של נמרודי, "זמן תקשורת". בשבוע הבא יחליף אלקבץ את ברק אצילי (זיידנר), המנכ"ל הראשון של הרשת, שפורש מהתפקיד ומהחברה. זיידנר, לשעבר מנהל "זמן תל אביב" ומנהל "ערים" ברשת שוקן, עבד ב"מעריב" במשך כשמונה שנים. 

 בינתיים, טרם פורסמה זהות מחליפו של אלקבץ בתפקידו היוצא כמנכ"ל כתבי העת של "מעריב". לפני כן שימש כעוזרו האישי של עופר נמרודי והוא נחשב אחד מבני טיפוחיו. אלקבץ, משפטן בהשכלתו, מילא בעבר תפקידים עיתונאיים שונים ב"חדשות", ערך יומנים בגל"צ, הקים את רדיו דרום ושימש כסגן העורך הראשי של רשת המקומונים "ידיעות תקשורת". 

 גיל ריבה מוחתם 

 גיל ריבה, מנחה התוכנית "לימוזינה" בערוץ 10, הוא הטאלנט הראשון של הערוץ שהוחתם השבוע לעונה שנייה. העונה החדשה של ריבה, שזכה לחיזורים גם מערוץ 2, תכלול 12 תוכניות חדשות. במערכת התוכנית מספרים כי פורמט התוכנית ישתנה בעונה החדשה.