קשה לנחש מה הוביל את הנהלת עלית "לוותר" על הנכס התדמיתי אולי הגדול ביותר שהיה לה. שמא היתה זו קוראת בקפה שטענה שהפרה מביאה נאחס לעלית, או אולי היה זה משרד הפרסום שהגיע עם הוכחות חותכות ממספר קבוצות מיקוד שטענו פה אחד שהפרה צריכה לצאת לפנסיה מוקדמת. 

 נכון ש"ויתור" היא מלה קצת קיצונית, כי הרי בעלית, על פי הדיווחים בעיתונות, ביקשו להעניק לפרה מתיחת פנים. שינוי ב"ברנד קרקטר" הוא כנראה עניין פעוט לחברה שהפרה היוותה עבורה סמל מסחרי ביובל האחרון. 

 וככה בלי טקס הלוויה ובלי הרבה רעש בעיתונות, נבחרה פרת המזל החדשה. היתה זו יכולה להיות פרה מתוחכמת, קצת אסרטיווית כזאת שמזכירה מעט את המקור, אבל בעלית החליטו ללכת על משהו יותר עממי ומחוטב, דמות שתשתלב היטב גם אצל אמנון לוי. 

 בשלב זה נותר רק לומר את דברי ההספד על אותה פרה אייקונית, סמל גנרי לשוקולד, שסימלה ערכים רבים, מסורת והיסטוריה ארוכה ומפוארת כפי שבאה לידי ביטוי בסלוגן שכבר אינו רלוונטי: "יש טעמים שנשארים איתך כל החיים". 

 כחלק מאותו הספד, יש בהחלט מקום להזכיר שמותו של האייקון לא היה טבעי וייתכן שמדובר בטעות אנוש כמו במקרים רבים אחרים בהם ויתרו חברות על נכסים תדמיתיים מסיבות שונות. הדוגמה המוכרת ביותר הוא המקרה של הניו קולה שניסתה להחליף את הקולה הישנה והמוכרת וגרמה לעם האמריקאי לצאת לרחובות ולדרוש את השבתו של בקבוק הזכוכית הישן והמוכר. 

 אומנם, קשה לי לראות את עמך ישראל מפגין בכיכר רבין ודורש את השבתה של הפרה המקורית; אולם כמי שגדל על ברכי הפרה וזלל כמות לא מבוטלת של שוקולד, אני הייתי בהחלט שוקל מרד צרכנים הקורא להחזיר עטרה ליושנה. 

 למי שבכל זאת חשקה נפשו בקצת נוסטלגיה, מוזמן לגלוש לאתר האינטרנט של "עלית", שם הפרה הישנה עדיין מככבת, ובגדול.