כיצד מודדים ביצועים של מנכ"ל? 


 יש האומרים שמחיר המניה הוא הקובע; המניה אמורה לשקף את כל הפרמטרים הכלכליים שהחברה מציגה ולבטא את הערך האמיתי שהמנכ"ל ייצר למשקיעים. 

 ואולם מחיר המניה נתון לתנודות השווקים, ואירועי השנתיים האחרונות לימדו אותנו כי מניות יכולות לשקר - ולאורך תקופות זמן לא קצרות. 

 יש הטוענים שהרווח הנקי הוא חזות הכל - בניגוד למניה, הוא מצביע על ערך אמיתי שהחברה מייצרת. אלא שבשנתיים האחרונות למדנו כי כללי החשבונאות מתירים לעתים לרשום "רווחים" שאינם רווחים אמיתיים. 

 המחמירים יגידו איפוא כי תזרים המזומנים של החברה הוא המדד האולטימטיווי: המנכ"ל נמדד ביכולת החברה לייצר כסף של ממש - כזה שנערם בקופה, ולא רק "רווח" חשבונאי שלעתים רחוק מאוד מהמזומן שהחברה מייצרת. 

 אולי, אלא שגם בתחום זה כבר היו לא מעט הפתעות בשנים האחרונות: ראינו חברות שהתזרים שלהן לא היה חופשי אלא משועבד כולו להשקעות חדשות באופן שיטתי, וגם ראינו חברות שבהן תזרים חזק לא הצביע על כך שיש לחברה אסטרטגיה ארוכת טווח. 



 ולכן רבים לא יסתפקו במחיר המניה, הרווח או התזרים או כל נתון כמותי אחר, ויגידו שהדרך הטובה ביותר למדוד מנכ"ל היא בירושה שהוא משאיר כשהוא עוזב את החברה. 

 מנכ"ל  טבע  (  TEVA  [10]  : NASDAQ)  לשעבר, אלי הורביץ, עמד בכל הקריטריונים הכמותיים שאפשר להציב למנכ"ל: מניית טבע והרווח הנקי של החברה עלו באלפי אחוזים בתקופת כהונתו. 

 מה שיותר מרשים הוא שבשלוש השנים האחרונות, כשהחברה היתה כבר גדולה במונחים בינלאומיים, היא המשיכה להציג ביצועים יוצאי דופן: המניה עלתה ביותר מ-200% והחברה שילשה את רווחיה. 

 ואולם המבחן הגדול ביותר של הורביץ, זה שיהפוך אותו למנכ"ל המצליח ביותר שידע המשק הישראלי עד היום, הוא הירושה שהוא השאיר לבא אחריו, ישראל מקוב. 

 חילופי המשמרות בטבע, שהוכרזו לפני יותר משנה ובוצעו לפני 6 חודשים יצרו אצל משקיעים רבים חששות גדולים. לא פלא, אלי הורביץ היה במשך 33 שנה המנכ"ל הדומיננטי של החברה, הביא אותה להישגים - ונעליו נראות גדולות מאוד. 

 אלא שהדרך שבה בוצעה החלפת הניהול בחברה אותתה כי הסיכויים לתסריט המפחיד שבו החברה נקלעת למשבר עם כניסתו של מנכ"ל חדש - אינם גבוהים. 

 בניגוד לחברות כמו בנק  הפועלים  (  פעלים  [11]  : ת"א)  או סלקום, שהחלפת המנכ"ל או לפחות הניסיון להחליף מנכ"ל, נוהלו בצורה חובבנית דרך העיתונות - הרי במקרה של טבע החילופים היו מלאכת מחשבת. שנה לפני עזיבתו סימן אלי הורביץ את יורשו, ובמועד המדויק שנקבע נכנס מקוב לתפקידו. לא היו ישיבות מועצת מנהלים דרמטיות, לא היו הדלפות, לא שמות של מועמדים וגם לא סמנכ"לים ממורמרים המאיימים להתפטר. 

 התנופה העסקית של טבע לא נפסקה מאז נכנס מקוב לתפקידו; החברה ממשיכה לשדר ביטחון גדול בעסקיה, היא אינה עוצרת כדי לעכל רכישות ולמעשה היא אפילו לא משהקת או מגהקת - אלא ממשיכה במסלול כמעט קבוע. 

 ביצועי טבע לא נראו יוצאי דופן לפני שנתיים ושלוש כאשר וול סטריט רתחה וכל מנכ"ל היה כוכב. כיום, לאחר קריסת הטכנולוגיה והתפשטות המיתון לכל כלכלות העולם, טבע מתגלה כיוצאת דופן. 

 אחד העניינים הרגישים ביותר בחברה כמו טבע, שהרוב המכריע של משקיעיה הם מוסדות פיננסיים אמריקאיים ושהמניה שלה היתה בעשור האחרון מטבע חשוב לביצוע רכישות ומיזוגים - הוא הקשרים עם שוק ההון והיכולת לשמור את מחיר המניה גבוה. 

 אלי הורביץ השאיר למקוב את דן זיסקינד, מנהל הכספים הראשי של החברה. זיסקינד ממשיך לשלוט ביד רמה בקהילת האנליסטים האמריקאית, מנהל את הציפיות שלהם ביד אמן, מקפיד להפתיע אותם כל רבעון ו"לחנך" אותם ואת העיתונאים שמעיזים להטיל ספק בתחזיותיו. 

 הביטוי האחרון לכך היה לפני שבוע כשבנק ההשקעות יו.בי.אס, שהוריד את המלצת ה"קנייה"  למניה לפני חודשיים, נאלץ לאחר הדו"חות לבצע פניית פרסה ולחדש את ההמלצה ל"קנייה חזקה". 


 האם השמיים כחולים והאופק בהיר? 


 רחוק מכך: הזינוק של טבע הפך אותה באחרונה למטרד של ממש בעבור חברות התרופות הגדולות. התחרות בכל המגזרים שלה תלך ותחריף, והאויבים יהיו חזקים וגדולים מתמיד. 

 שוק ההון מתייחס כיום בזהירות גדולה מתמיד לחברות מהסוג של טבע, שמרבות לבצע מיזוגים ורכישות לאחר ששורה ארוכה של חברות מהזן הזה הכינו הפתעות לא נעימות למשקיעים. 

 אין זה מקרה שבהודעה לעיתונות היא ציינה כי תזרים המזומנים שלה ברבעון הראשון של השנה הסתכם ב-103 מיליון דולר לעומת 273 מיליון דולר ב-2001 כולה. טבע מבינה כי כיום המזומן הוא המלך בכל הענפים, גם אלו שנחשבו עד היום "בטוחים" יותר. 

 האנליסטים יתעמקו יותר ויותר ביכולת של טבע לייצר תזרימי מזומנים חופשיים, ולא רק גידול במכירות וברווחים. אין זה מקרה שבהודעה לעיתונות של החברה לרבעון הראשון של השנה היא ציינה כי תזרים המזומנים שלה ברבעון הראשון של השנה הסתכם ב-103 מיליון דולר לעומת 273 מיליון דולר ב-2001 כולה. טבע מבינה כי כיום המזומן הוא המלך בכל הענפים, גם אלו שנחשבו עד היום "בטוחים" יותר. 

 בסוף השבוע פירסם האנליסט של מריל לינץ' פול וודהאוס המלצת "קנייה" נוספת למניית טבע. וודהאוס סבור כי פסיקה שניתנה בשבוע שעבר בארצות הברית לגבי תרופת האוגמנטין עשויה להגדיל את רווחיה של טבע בשנה הבאה ב-100 מיליון דולר. 

 וודהאוס, כדרכם של אנליסטים, אולי מפריז: מניות טבע שנושקות לשווי של 8.5 מיליארד דולר נראות יקרות להפליא, והספקנות היא צו השעה כיום בשווקים הפיננסיים. ואולם כשמדובר בטבע צריך להיזהר: החברה הזאת היכתה בעשור האחרון בספקנים שוב ושוב ושוב.