רק לפני שנה וחודש קיבלו חברות הביטוח היתר להשקיע את נכסיהן בחו"ל. עם מתן ההיתר נשמעו תחזיות כי נפתח עידן חדש בשוק ההון בפרט ובמשק בכלל. בין השאר הועלה חשש מפני הוצאה ניכרת של מט"ח לחו"ל בעקבות זאת. 

 על רקע הציפיות, היו לא מעט אכזבות משיעור ההשקעה הנמוך יחסית של חברות הביטוח בחו"ל עד סוף 2001. ההערכות אז היו כי שיעור ההשקעה שלהן בחו"ל עולה רק ב-1%-2% על זה של קופות הגמל, משמע נמוך מ-5% מההון הצבור בפוליסות המשתתפות ברווחים. לא עוד. לפי נתוני בנק ישראל, הגיע בסוף מארס 2002 שיעור ההשקעה של חברות הביטוח בחו"ל ל-10% מהון הפוליסות המשתתפות ברווחים - כמחצית משיעור ההשקעה המקסימלי המותר להן בשנה זו. 

 בתוך שלושה חודשים שילשו חברות הביטוח את היקף ההשקעות הממוצע שלהן בחו"ל. במידה רבה, ניתן לחשוד כי חברות הביטוח הצטרפו בכך למגמת ההסתערות על המט"ח בכלל, ועל השקעות בחו"ל בפרט, במקום להוביל אותה. אלא שאת ההערכה הזו יש לסייג: 

 א. כל מי שהסתער על המט"ח בחודשים האחרונים לא הפסיד מכך, ועל כן, גם אם חברות הביטוח רק הצטרפו למגמה, טוב שעשו כך; 

 ב. בחודשים האחרונים השתנתה מהותית התפישה לגבי כלכלת ישראל והעתיד הצפוי לה, ועל כן בשאלת הכדאיות של ההשקעות בחו"ל חל שינוי יסודי, שהצדיק בנייה מסיווית של תיק השקעות בחו"ל; 

 ג. אחרי חצי שנה של גישושים (אפריל-דצמבר 2001) ניתן לצפות כי בחברות הביטוח יבשילו תהליכים, שיאפשרו להן להאיץ את קצב ההשקעה בחו"ל. זה כנראה מה שקרה בחודשים האחרונים. 

 הנקודה האחרונה ראויה לתשומת לב. בסוף השבוע פורסמה ידיעה על תביעה שהגישו משקיעים ישראלים נגד חברת תיווך נדל"ן ישראלית ששיווקה להם דירות בניו יורק. הישראלים טענו כי הדירות נמכרו להם במחירי עושק.  עד כה לא היו כישלונות משמעותיים בחדירת חברות הביטוח לשווקים העולמיים. עם זאת, הזמן שחלף מאז שהן החלו בהשקעות אלה קצר מכדי לשפוט זאת  מבלי לחוות דעה על התביעה הספציפית הזו, ניתן להניח כי היא לא תהיה האחרונה מסוגה. הנהירה המהירה של הישראלים להשקעות בחו"ל, חושפת אותם לסכנה של ניצול. אי ההיכרות עם השווקים בחו"ל צפוי להוביל לכך שהשווקים יגבו "שכר לימוד" ממשקיעים בלתי מנוסים. הדבר נכון לגבי ישראלים המשקיעים את כספם הפרטי בחו"ל, אבל אי אפשר שלא לחשוש מ"שכר לימוד" דומה שייגבה מהציבור גם דרך כישלונות של המשקיעים המוסדיים בחו"ל. 

 עד כה לא היו כישלונות משמעותיים בחדירת חברות הביטוח לשווקים העולמיים. עם זאת, הזמן שחלף מאז שהן החלו בהשקעות אלה קצר מכדי לשפוט זאת, מה גם שמדובר בתקופה של שווקים מדוכאים ושל בתי השקעות מוכים, הנזהרים כפל כפליים שלא לעבור על כללי האתיקה. 

 חברות הביטוח טוענות כי גם בעתיד הן אינן צופות כישלונות מהותיים, בין השאר מפני שהן חוששות מאוד מכישלונות כאלה. לטענתן, הן נזהרות מאוד בחדירתן לשווקים בחו"ל, והן נוקטות אמצעי זהירות כדי למנוע מהן ליפול בפח. אחד מאמצעי הזהירות הוא לימוד הדרגתי של השווקים, המתבטא בהשקעה בקצב הגדל בשיעור מתון לאורך זמן. את הקפיצה בשיעור ההשקעות בחודשים האחרונים ניתן להסביר על ידי התהליך הזה. האם זהו גידול מתון, או שמא מהיר דווקא, יידעו חברות הביטוח ועמיתיהן רק בדיעבד. 


 קישורים נוספים 
 ישראלים שרכשו דירות במנהטן: מכרו לנו במחיר מופקע  [11]