שופט בית משפט השלום בתל אביב, ציון קפאח, שהאריך אתמול בערב את מעצרו של דוד רוט, התקשה להתאפק. לרגע כאילו הצטער שלפניו רק מנהל מחלקת השקעות בסניף של בנק המזרחי ולא הנהלת הסניף כולה. הוא דיפדף בחומר החקירה שאספה המשטרה עד כה, ולא התאפק: "מצאתי תמונה עגומה ביותר, לפיה ממלאי תפקידים בכירים בסניף - או שידעו או שהעדיפו לעצום עין לנוכח פעולותיו הנפסדות של החשוד". אחר כך הוסיף כי שתי האפשרויות מסבירות אולי את הימנעות הבנק עד היום להגיש תלונה במשטרה על מעשי העובד שסרח. 

 אז מה אם ההיגיון הציבורי אומר כי דווקא הבנק הוא שאמור לרוץ למשטרה בכל מעילה בין כותליו? בנקים מעטים עושים זאת, וגם אלו נוהגים כך רק כאשר העובד-הגנב אינו מסוגל להשיב את הגניבה ואין באפשרות הבנק לסגור את הפרשה בשקט-בשקט בין כותליו. 

 לפתיחת החקירה המשטרתית בפרשה זו הביא אחד מלקוחות הבנק, ד"ר אפים לקח, שגם תבע את הבנק לפני כ-5 חודשים בקירוב ב-79 מיליון שקל. אז אמר מוטי פיין, סגן המפקח על הבנקים ל-TheMarker כי הוא אינו סבור שיש בהימנעות הבנק מהגשת תלונה למשטרה, כל פגם. 

 "את מכירה הרבה גופים שמתלוננים במשטרה?", הוא שאל. "הם פשוט לא רוצים להיות מעורבים בלכלוך. מה את רוצה, שבנק יתלונן נגד עצמו?! את רוצה שבנק יתלונן כדי שייחשף כל מה שהיה שם בפנים?! הנטייה של הבנק היא למזער נזקים: לסגור את החשבון, לשלוח את הפקיד הביתה, ואם הצד שנפגע יתלונן במשטרה, המשטרה תחקור". 

 "מה את רוצה, שבנק יתלונן נגד עצמו?! שבנק יתלונן כדי שייחשף כל מה שהיה שם בפנים?! הנטייה של הבנק היא למזער נזקים: לסגור את החשבון, לשלוח את הפקיד הביתה, ואם הצד שנפגע יתלונן במשטרה, המשטרה תחקור" 

 אז מה אם בנק  מזרחי  (  מזרחי  [10]  : ת"א)  היא חברה ציבורית הנסחרת בבורסה, והמשקיעים במניותיו היו רוצים לדעת מה מתרחש בין כתליו? אז מה אם גם בעלי החשבונות בבנק היו שמחים לדעת מה אופיו של המוסד שבו הם מפקידים את כספם? 


 התלונה הגיעה באיחור 


 אז "הצד שנפגע" כהגדרת פיין - הלקוח לקח שמחשבונותיו הוציא רוט כ- 17.5 מיליון שקל בהעברות בנקאיות ועוד כ-3 מיליון שקל במזומן, אומנם התלונן במשטרה. אבל באיחור של למעלה משנתיים. ולא באשמתו. שכן מתברר כי הבנק הטעה אותו ואת פרקליטיו, ונתן להם להבין כבר במהלך 1999 (בסמוך לחשיפת המעילה) שכבר התלונן במשטרה, בעוד שלא עשה כן. ולא בשל מחסור במידע על השתלשלות המעילה. 

 ל-TheMarker נודע כי הבנק העסיק חוקר פרטי כדי להתחקות אחר כל מעשיו רוט, ובשלב מסוים אף הגיעו כמה מנציגי הבנק ובהם הממונה על הביטחון בבנק יצחק ברעם, לפגישה עם פיקוד מפלג ההונאה במשטרת תל אביב. אבל הפגישה, כמה משונה, היתה בלתי פורמלית, ובסופה אף בחרו נציגי הבנק שלא להגיש תלונה רשמית. 

 בסוף הפגישה בין נציגי הבנק עם פיקוד מפלג ההונאה במשטרת תל אביב בחרו נציגי הבנק שלא להגיש תלונה רשמית. למה ומה בדיוק היתה תכלית הפגישה? גם לקציני המשטרה שנכחו בה ואשר חלקם מצויים בחקירה המתנהלת כיום - אין תשובה לשאלה 

 למה ומה בדיוק היתה תכלית הפגישה? גם לקציני המשטרה שנכחו בה ואשר חלקם מצויים בחקירה המתנהלת כיום - אין תשובה לשאלה זו. 

 אבל אפילו כאן לא מסתיימת התנהגותה התמוהה של הנהלת הבנק בפרשה: במאי 2001 התלונן כאמור ד"ר לקח במשטרה וזמן קצר אחר כך העביר רפ"ק אביעד דור-חי הממונה על החקירה, צו מבית משפט לבנק המורה לו לספק למשטרה מסמכים רבים, שאותם אף ניסה תחילה לקח לקבל מהבנק בכוחות עצמו ונכשל. מדובר במסמכים בנקאיים המוכיחים את הפעולות הבלתי חוקיות שביצע רוט בחשבונות. אבל לבנק לא בער, ולמעשה רק לאחרונה, כלומר כעבור שנה בדיוק, קיבלו החוקרים די חומר מהבנק כדי שאפשר יהיה לחקור את רוט על מעשיו. 

 "סגן המפקח על הבנקים, פיין, ציין בשיחה עם TheMarker כבר לפני כחצי שנה כי, "הבנק חייב לספק מסמכים על פי כללי גילוי נאות, והודיע כי הפיקוח לא ייתן לבנקים, "להתמזמז ולהסתתר אחרי אי אספקת מסמכים" - אז הוא אמר. אבל אפילו היום, אומרים קציני משטרה, לא כל המסמכים הדרושים להם נמצאים בידיהם. 


 התנהלות הבנק מקוממת 


 ואם לא די בכל אלה, אז התנהלות הבנק מול הלקוחות שניזוקו ממעשי רוט, מקוממת לא פחות: בתחילת 1999 פתח כאמור הבנק בבדיקה מקיפה, לאחר שלקוח התלונן על פעולות לא חוקיות שבוצעו בחשבונו. הבדיקה חשפה את כל העברות הכספים הבלתי חוקיות שביצע רוט מעשרות חשבונות אל חשבונות אחרים (לטענתו ממניעים רובין הודיים של לקיחה מעשיר ונתינה לעני). בשלב הזה השיב הבנק את כל הכספים לבעליהם המקוריים. אבל כאן ניזוקו כל אותם לקוחות שאל חשבונותיהם העביר רוט את הכספים. 

 כך קרה למשל ליוסף פריי, לרונן זכריה או ללקוח אחר, ש.א מבני ברק אשר את חשבונותיהם זיכה רוט בסכומים גדולים שמשך מחשבונות אחרים. עם חשיפת המעילה, הוציא הבנק מחשבונותיהם את הכספים שהעביר אליהם רוט או שהקפיא את החשבונות בשלמותם לתקופה ארוכה לצורכי ברור. על ידי כך נגרם לאותם לקוחות נזק כלכלי כיוון שלא ציפו לשינויים הגדולים בחשבונותיהם וחלקם אף הספיק להשתמש בכסף וכעת הפך לפתע חשבונם מחשבון בזכות לחשבון בחובה. על הנזקים שנגרמו להם הם תבעו את הבנק (התביעות עדיין לא החלו להתברר לגופן). 

 אבל הבנק טוען כי רק הם אשמים בנזק שנגרם להם. למה? כי כל אותם לקוחות שחשבונותיהם הרוויחו ממעשי רוט, היו חייבים לדעת שמדובר בכספים שלא מגיעים להם. אז מה אם רוט, מנהל מחלקת השקעות ואחד הפקידים הבכירים והדומיננטיים בסניף באותה עת, אמר להם את גובה יתרתם. אז מה אם במקרים אחדים גם מנהל הסניף עצמו נכח בחדר בעת שהלקוחות דווחו על ידי רוט באשר לגובה היתרה שבחשבונותיהם? היה עליהם לחשוד כי הסכומים שבחשבונותיהם לא הגיוניים ולדרוש בדיקה. בדיוק כפי שעשו ברגע שגילו כי בחשבונותיהם יש פחות כסף ממה שסברו. 

 מעצבן? מאוד. אבל האם משהו שם בפיקוח יכריח את הבנקים לשנות דרכיהם? כנראה שלא. 


 קישורים נוספים 
 דוד רוט נעצר בחשד להונאה בהיקף של 28 מ' ש' בבנק המזרחי  [11]