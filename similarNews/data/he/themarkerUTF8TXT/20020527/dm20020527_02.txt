מאת ג'ייק קיווני 


 רכילות והשמצות הן כלי נשק במאבק על שוק ההנפקות המכניס, ומריל לינץ' מסתמנת כשק החבטות שלו בימים אלו. 

 בנקי ההשקעות המתחרים מנצלים את הנזק למוניטין של מריל, שנגרם כתוצאה ממספר חקירות הבוחנות אם הברוקר מספר אחת בארה"ב פירסם המלצות מוטות ומופרזות על מניות, במטרה להשיג עסקות חיתום. הרעיון הוא שדעתו של מריל מוסחת, והוא לא יעשה את המאמץ הנדרש כדי למכור מניות בהנפקות ראשונות לציבור מחשש שייראה כנוכל. 

 "האם ננסה לנצל את זה ולפגוע בהם קצת? בטח", אמר בנקאי מתחרה. "והם יחזירו לנו באותו מטבע - זה טיב העסק". 

 עד כה מריל עומד איתן במקומו. 

 ריד הייסטינגס, מנכ"ל חברת נטפליקס ומייסדה, אמר כי בנקים רבים בוול סטריט התקשרו אליו והשמיצו את מריל ויכולתו למכור את מניות נטפליקס בהנפקה הראשונה מיד לאחר שהשערורייה פרצה. 

 הייסטינגס ניפנף את שיחות הטלפון ודבק במריל. הבנק הצליח להשיק את ההנפקה הראשונה של ספריית ה-DVD המקוונת ביום רביעי שעבר, והמניה עלתה ב-10% ויותר ביומה הראשון למסחר. 

 בששת השבועות מאז פירסם התובע הכללי של ניו יורק, אליוט ספיצר, את האי מיילים המראים כי אנליסטים של מריל השמיצו מניות טכנולוגיה עליהן המליצו בפומבי, לא היתה ולו חברה אחת שפיטרה את מריל מתפקידו כחתם. מריל יישב את התביעה עם ספיצר בשבוע שעבר, בהסכימו לשלם 100 מיליון דולר ולבצע שינויים במחלקת המחקר כדי להפוך אותה לעצמאית יותר. 

 אם כבר, למריל יש שנה חזקה. הוא ניהל הנפקות ראשונות וחוזרות בשווי 7 מיליארד דולר עד כה, יותר מכל מתחרה חוץ מסלומון סמית בארני, והוביל במספר העסקות, לפי נתוני דיאלוג'יק. 

 עסקות בשווי 4.5 מיליארד דולר שממתינות עבורו בצנרת נופלות בשוויין רק מאלו של גולדמן סאקס וליהמן ברדרס. 

 כוחה של שרשרת ההפצה של מריל נבחן בשבוע שעבר, כשליווה שתי חברות בדרכן לציבור. שתיהן היו חברות סטארט אפ הנושאות הפסדים - לא עניין פשוט בתקופה שלאחר פקיעתה של בועת הדוט.קום, עידן בו המשקיעים פנאטיים בדרישתם לרווחיות. 

 ליקוויד מטאל טכנולוג'י, אשר מקווה ליצור שוק לסגסוגות מתכת חדשות שפיתחה, מכרה מניות ב-75 מיליון דולר ביום שלישי האחרון. ביום הראשון להנפקה מנייתה נפלה. נטפליקס, המשכירה סרטי DVD באמצעות האינטרנט, גייסה 83 מיליון דולר ביום רביעי. 

 "מוניטין של 100 שנה משחקים כאן, ותידרש יותר מאשר חקירה של ספיצר כדי להרוג אותם", אמר הייסטינגס מנטפליקס. 

 מריל לא מנהלת הנפקות השבוע, המתאפיין בפעילות מעטה בשל יום הזיכרון החל היום. ההנפקה הבולטת המתוכננת השבוע היא של קמעונאית האינטרנט אוברסטוק.קום, באמצעות החתם WR המברכט, והיא צפויה להתבצע ביום שלישי. 


 זיכרון קצר 
 היתרון הגדול ביותר של מריל, אומרים אנשים בעסק, הוא שלאנשים יש זיכרון קצר בנוגע לכותרות היום. 

 ב-1998 מריל לינץ' שילם למחוז אורנג' בקליפורניה 437 מיליון דולר באחד מהסכמי הפשרה הגדולים ביותר הקשורים למעללי חברת ברוקרים בוול סטריט. 

 באותה שנה הוביל מריל 15 בנקים בחילוצה בן 3.5 מיליארדי הדולרים של לונג טרם קפיטל מנג'מנס, כדי להגן על לקוחות ועל מנהליו הבכירים שהשקיעו בקרן הגידור המקוללת. 

 היום קשה לזכור את תפקידו בכל אחת משערוריות אלו. עסקי הבנק לא סבלו במיוחד - תחום הברוקראז' הקמעוני שלו הוא עדיין אחד הגדולים בעולם, והוא נותר מוביל בתחום הרווחי של חיתום מניות ואג"ח. 

 "זה לא ייזכר למשך זמן רב", אמר רוי סמית, פרופסור למימון באוניברסיטת ניו יורק, ושותף לשעבר במתחרו של מריל, גולדמן סאקס. "עבור רבים זה יישאר בגדר כמה אי מיילים מתקופת הזוהר של הדוט.קום, כשהרבה דברים אחרים קרו". 


 זווית ראייה 
 כוחו של מריל הוא בשרשרת ההפצה העצומה שלו. רק מספר קטן של מתחרים - כמו מורגן סטנלי וסלומון סמית בארני - יכולים להתקרב לעוצמתה של שרשרת בת 15 אלף ברוקרים. כשמגיעים לתכל'ס זוהי השורה התחתונה עבור חברות רבות - היכולת למכור מניות למגוון הרחב ביותר של קונים, אומרים אנשים בענף. 

 "יש להם כוח הפצה אדיר, וזה נותן להם מעמד ייחודי", אמר סמית. 

 המגזר שנתפש כפגיע במיוחד עבור מריל הוא טכנולוגיה, התחום בו האנליסט לשעבר הנרי בלודג'ט הפריז לכאורה בתהילתן של חברות כדי להשיג עסקות חיתום. 

 בנק ההשקעות לא לוקח סיכונים, והחל כבר לתכנן את בקרת הנזקים. 

 במודעה שפורסמה ב"ניו יורק טיימס" ו"וול סטריט ג'ורנל" תיאר הבנק את השינויים בנוהלי השכר לאנליסטים ואת השקיפות שתידרש מהמחקר שלהם. לא היה כל אזכור ללחץ מצידו של משרד התובע הכללי. 

 לבנק יש היסטוריה של הליכה עד הסוף כדי לנקות את תדמיתו הציבורית. 

 בעקבות פשיטת הרגל בת 1.64 מיליארדי הדולרים של מחוז אורנג', הגדולה ביותר אי פעם ברשות מקומית בארה"ב, מריל הוציא מיליונים על פרויקטים קהילתיים, החל במתן משכנתאות ללא מקדמות לבני מיעוטים ועד מלגות ללימוד במכללות. 

 מריל הואשם בכך שתרם לפשיטת הרגל של המחוז על ידי מתן ייעוץ השקעות פגום. בדומה לפשרה של השבוע שעבר עם ניו יורק, לא הודה בכל אשמה. 

 אין ודאות אם בית ההשקעות יוכל להתאושש מהסיקור השלילי, אמרה לורן סמית, אנליסטית מקיף, ברויט אנד וודס, אשר מסקרת את הבנק. במידה מסוימת יהיה זה תלוי במבול התביעות האזרחיות שהגישו נגדו משקיעים ממורמרים אשר טוענים כי הפסידו ממון בגלל עצתו של מריל. אם התביעות יימשכו, או שהבנק ישלם פיצויים גדולים, עסקיו יסבלו מכך, אמרה סמית. 

 מנגד, ייתכן שהגרוע מכל כבר מאחורי מריל, מכיוון שספיצר מפנה עתה את חקירתו כלפי המתחרים, כמו מורגן סטנלי וסלומון סמית בארני. אולי עכשיו הגיע תור מריל לגנוב קצת מהעסקים שלהם.