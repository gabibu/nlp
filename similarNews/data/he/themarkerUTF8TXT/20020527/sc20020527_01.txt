פורנוגרפיה היא כידוע עניין של גיאוגרפיה ואולי גם של דמוגרפיה, אבל בישראל - כמו בכל דבר אחר - היא בעיקר עניין של פוליטיזציה. מחר, יום שלישי פעמיים כי טוב, תדון ועדת החינוך של הכנסת בסוגייה הרת הגורל, שיש מי שרואה בה כחרב המונחת על גרונו של עם ישראל: שידורי הפורנוגרפיה. 

 שתי הצעות יעלו לדיון: הראשונה, של ח"כ איתן, לפיה יאושר שידור סרטים כחולים על בסיס תשלום לפי צפייה, כלומר כחלק מחבילת הסרטים בתשלום שמציעות היום חברות הכבלים והלוויין (שירות הום סינמה ודומיו), וההצעה השנייה, של ח"כ אורלב וביבי, לפיה יחול איסור גורף על השידורים הפורנוגרפיים. לא תחת קוד אבטחה, לא בחסות החשכה ולא בשירות בתשלום. פשוט "לא" אחד גדול. 

 הדיון בסוגיית הפורנוגרפיה מעורר ארגוני נשים כגון הארגון הדתי "אמונה", הארגון החילוני המכונה "אחותי", שדולת הנשים וארגוני נשים נוספים, כשלצדם גופים חברתיים כמו "הקשת המזרחית", "עמותת שיוויון" ורבות אחרות. כל אלו חוברים הפעם בזעקות שבר נוסח שולמית אלוני למפלגות הדתיות וארגוני השדולה הדתית מכל הסוגים והגוונים - מהליטאים ועד הספרדים, מהאדוקים ועד לחובשי הכיפות הסרוגות - במאבק נגד הפורנוגרפיה. 

 במרבית הדיונים בעד ונגד הפורנוגרפיה, נהוג להציג את חברות הכבלים והלוויין בצידו השני של המתרס, זה היוצא נגד הארגונים הקוראים להחרים את הפורנוגרפיה. חברות אלו, המתמודדות היום עם גלי הפסדים הולכים וגדלים והלוואות כבדות שמועד פדיונן אינו ברור, אמורות להיות הנהנות הגדולות מאישור השידורים - הצפויים להזרים לקופותיהן מיליוני דולרים מדי שנה. 


 הכבלים והלוויין אינם הנציג החברתי או החילוני 


 אלא שהכבלים והלוויין אינן נציג חברתי של איש, ובוודאי שאינן התנועה החילונית שאמורה לייצג את הצופים בשאלה האם לאשר או לא שידור סרטים מסוג מסוים על המסכים בישראל. מנגד, קיימים גם אלה שבחצות בא להם סרט כחול (מה לעשות, יש כאלה שהאור מסנוור אותם...), הם גם נוטים לקום בבוקר לעבודה, לחזור הביתה בערב, לעשות מילואים, לשלם מסים, ואחרי כל אלו, לא נותר להם הרבה זמן לשתדלנות בכנסת. 

 מה לעשות שלאור היום ובמיוחד לעין המצלמה, קצת קשה לכמה מהצופים להודות שאתמול בלילה הם שילמו 12.5 שקל לחברת הטלוויזיה שלהם, ובמקום לצפות ב"מהיום למחר" עם עמנואל הלפרין, צפו ב"בלונדיניות בקאריביים" 

 מה גם שלאור היום, ובמיוחד לעין המצלמה, קצת קשה לאותם אזרחים מן השורה להודות שאתמול בלילה הם שילמו 12.5 שקל לחברת הטלוויזיה שלהם, ובמקום לצפות ב"מהיום למחר" עם עמנואל הלפרין, צפו ב"בלונדיניות בקאריביים". באותו צד, אמורים לעמוד אלו שמתנגדים לכך שוועדה בכנסת מכובדת וחינוכית ככל שתהיה, תבחר עבורם במה יוכלו או לא יוכלו לצפות. קולם לא יישמע מחר בדיון בכנסת, ולא בהפגנות הקולניות מול המשכן. 

 מפתיע לשמוע עד כמה לוהטות הרוחות, ועד כמה נזעמים ולוחמניים הם הארגונים השונים, כשמדובר בפורנוגרפיה, כאילו באמת גורל עם ישראל מונח על כף המאזניים. אתמול, במאמר חריף ב"גלובס", כתבה הכלכלנית לינדה עפרוני מאמר, ממנו ניתן ללמוד כי האלימות כלפי נשים ומעשי אונס רבים נעשים בחסות ובגלל שידורי פורנוגרפיה. עוד היה ניתן להסיק, כי פורנוגרפיה היא זנות, וכי לילדים יותר נגישות לטלוויזיה מאשר למחשב. 


 הראייה הסלקטיווית 


 האם ניתן לתלות כל כך הרבה רעות חולות בכמה סרטים כחולים בתשלום בשעת לילה מאוחרת? היכן היתה עפרוני, ומדוע דממו כל אותם ארגונים, כאשר סימני אלימות ראשונים הופיעו בכנסת ישראל, שם לא אחת הרימו חברי הכנסת, נציגיו הנבחרים של העם, יד זה על זה? היכן הם היו כאשר אביגדור ליברמן, שהורשע באלימות נגד קטין, המשיך לכהן כשר בממשלה? היכן היו כל שוחרי החופש, כאשר ראש הממשלה ואנשיו התערבו באופן בוטה בסיקור החדשותי של הערוץ הראשון ושל רשות השידור? היכן הם היו כאשר אורי שני - עם שתי הרשעות - מונה למנכ"ל משרד ראש הממשלה? האם בעיני כל אותם ארגוני נשים הסיבה לכל הבעיות נעוצה בכמה ישבנים חשופים? 

 ועוד הערה אחת לעפרוני. לילדים הרבה יותר נגישות למחשב מאשר למסך הטלוויזיה בשעות הלילה, השעות בהן אמורים להתחיל שידורי הפורנוגרפיה בתשלום. 

 הפורנוגרפיה עתיקה - כמעט כמו הסקס עצמו. היא היתה כאן מאז ומעולם, כמו שהיא קיימת בכל מדינה בעולם, אפילו האדוקות והקנאיות שבמדינות העולם השלישי - מעיראק ועד מאלזיה. הצבעה בוועדת החינוך, אפילו שתתקבל פה אחד, לא תוכל לחסום את הפורנוגרפיה וגם לא לצמצם אותה. בדיוק כפי שהחקיקה נגד הימורים בישראל, לא רק שלא צימצמה עד היום את מגיפת ההימורים במדינה, היא אפילו הרחיבה אותה והפכה אותה למעין שד אפל המתנהל במאורות חשוכות ובמחסנים ישנים באזורי תעשייה. 

 איסור גורף על פורנוגרפיה לא יעלה ולא יוריד את היקף הצריכה של שידורים ומוצרים פורנוגרפיים. הוא כן יוריד במדרגה נוספת את החופש ואת היכולת של אזרחי ישראל לבחור מה טוב עבורם.