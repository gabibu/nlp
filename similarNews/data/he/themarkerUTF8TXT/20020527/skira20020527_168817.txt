האם הדולר יכול לפתע לרדת בשיעור משמעותי? האם לא ייתכן מצב שבתוך כמה שבועות או חודשים בודדים נמצא את עצמנו עם שוק מטבע חוץ ברמות של 4.6-4.7 שקלים לדולר? היום אחר הצהריים יודיע נגיד בנק ישראל הד"ר דוד קליין על הריבית ליוני, וטווח הציפיות הפעם רחב למדי - בין עלייה של 0.8%, שלהערכת פעילי שוק המט"ח תביא להתחזקות הדולר, לבין עלייה של 1.3%, שתגרום לדעת הסוחרים להתחזקות השקל. האם לא קיים גם תסריט שבו מעלה קליין את הריבית ב-1.5%, אולי אפילו ב-2%, והופך בן-לילה את מגמת המסחר שאפיינה את שוק המט"ח בשנה האחרונה? 

 לאחר חודשים רבים שבהם התמקדנו בסיבות שהביאו להיחלשות השקל, שאלנו פעילים מה צריך לקרות כדי להפוך את המגמה. באוקטובר 98' הצליח נגיד בנק ישראל דאז הפרופ' יעקב פרנקל לעצור פיחות דוהר שהטיס את הדולר מ-3.85 ל-4.5 שקלים בתוך ימים בודדים, על ידי העלאת ריבית של 4%. במהלך החודשים שלאחר מכן נסוג הדולר בחזרה עד לרמה של 4 שקלים, שבה שהה במשך זמן רב. האם התסריט הזה יכול לחזור על עצמו? 


 מהיכן יגיעו הדולרים? 


 "אם הריבית תעלה ל-10% אולי השקל באמת יעבור למגמת עלייה ארוכת טווח", אמר לנו סוחר באחד הבנקים הזרים, שמיהר להוסיף: "אבל אפילו אז עדיין לא ברור מאיפה יבואו הדולרים לישראל". במהלך שנות הגאות של ההיי-טק סיפקו המשקיעים הזרים מטבע חוץ לחברות ישראליות במיליארדי דולרים. ואולם, מקור זה של מטבע חוץ מתייבש במהירות, וזו בעיה בשוק המטבע מקומי: הקושי לזהות מהיכן שוב יזרמו דולרים לישראל. 

 לעלייה בריבית, בעיקר אם תהיה גבוהה מציפיות הפעילים, יש אולי את הכוח לעצור את השקל סביב שערו הנוכחי, ואולי לחזק אותו מעט, אבל היא לא תביא דולרים חדשים לישראל. עליית הריבית לא תחדש את השקעות ההיי-טק, והיא גם לא תוכל להחזיר ארצה את מאות מיליוני הדולרים שהועברו לחשבונות בנקים בחו"ל בחצי השנה האחרונה. פשוט מאוד: האזרחים שהוציאו מאות אלפי דולרים לבנקים הזרים בלונדון, ניו יורק וג'נבה עשו זאת מטעמי חרדות ופיזור סיכונים, ולא כדי להרוויח עוד 0.5% תשואה. את הכסף הם לא יחזירו לישראל עד שתהיה התייצבות בטחונית ממושכת. 

 ואולי לא תהיה להם ברירה? בסוף השבוע הקרוב אמורה ועדת רבינוביץ' לפרסם את המלצותיה לרפורמה במס הכנסה, ובין השאר את הסעיפים המיועדים לסגור את הפרצות המאפשרות כיום לישראלים ליהנות מרווחי ריבית בחו"ל ולא לשלם עליהם מס. אלא שרק מעבר ממס גיאוגרפי למס פרסונלי יכול להביא את התוצאה הזו, וספק רב אם ועדת רבינוביץ', שהדגישה כי תביא רק המלצות קלות ליישום, תלך בכיוון הזה. בנוסף, בהמלצות ועדת רבינוביץ' יש דווקא סיכוי גדול לעודד את ההשקעה במטבע חוץ: מיסוי הבורסה והאפיקים השקליים שקול לחלוטין להורדת ריבית, כי כיום המסלול הדולרי ממוסה ב-35% והשקלי - כלל לא. 

 ומה עם לווי המט"ח? במשך כל המחצית השנייה של שנות ה-90 הלכו והתרבו אנשי העסקים שאימצו פטנט גאוני למימון זול: במקום אשראי שקלי מעיק לוקחים הלוואה צמודה למטבע חוץ שבה הריבית נמוכה מאוד, ולפעמים נהנים אפילו מרווח הון אם אותו מטבע נחלש בעולם. גד זאבי, למשל, מימן כנראה יותר ממחצית ההלוואה שנטל לרכישת 20% ממניות בזק על ידי הלוואה צמודה לין, שבה הריבית הבסיסית היא 0.25%. בתקופה שבה הריבית השקלית עולה והריבית הזרה נשארת נמוכה אולי שוב ינהרו אנשי העסקים להלוואות המט"חיות? מבחינת שוק המטבע, מגמה כזו שקולה למכירת דולרים ויכולה ליצור גל היצעי מט"ח בחדרי העסקות. 

 גם אפשרות זו בלתי סבירה. מתברר שעל רקע מצבה הכלכלי המידרדר של כלכלת ישראל והחששות מפני הפחתת דירוג האשראי שלה, הולכים ומצטמקים גם קווי האשראי של הבנקים המקומיים מול עמיתיהם בחו"ל. להערכת חלק מהבנקים, מדובר במצוקת מקורות מט"חיים אמיתית: הבנקים הישראליים פשוט מתקשים להשיג מטבע חוץ, וגם במערכת הבנקאות הפנים-ישראלית קיצצו כמה בנקים את קווי האשראי המט"חיים שהם מאשרים לבנקים אחרים. 

 מצוקה זו בקווי אשראי מט"חיים אינה צריכה להפתיע איש. לאחר שחברות דירוג האשראי הציבו לישראל ציון של "תחזית שלילית", ברור כי גם איכות האשראי של המערכת הבנקאית הישראלית נשחקה באותה מידה. כשמוסיפים לדירוג את המחיקות הגדולות לחובות מסופקים ואת התמוטטות בנק למסחר, ברור כי הבנקים בחו"ל זהירים יותר ודורשים מעמיתיהם הישראליים ריבית גבוהה יותר ממה שדרשו עד כה. 

 בכמה? תלוי באיזה בנק, באיזה סכום ולאיזו תקופה, אבל העלייה שנרשמה בחודש האחרון נעה בין 0.25% ל-0.5%. את כל העלייה הזו חייבים הבנקים לגלגל אל הלקוח. כך יוצא שקבלן שייכנס כיום לבנק ויבקש הלוואה צמודה לין ייענה אולי בחיוב, אבל הבנק ידרוש ממנו תוספת סיכון של כמעט 3%, ומאחר שעל עלות זו צריך הלווה גם לרכוש הגנות יקרות מפני התחזקות המטבע - רק בשבוע שעבר נסק לפתע הין ב-3% בתוך ימים בודדים - כל העסקה נהפכת לא כדאית. 

 למרות הרצון לחפש צירוף גורמים שיביא היצעי דולרים לשוק המט"ח הישראלי, ספק אם יש כזה במציאות הנוכחית. אם יהיה שינוי לטובה במצב הבטחוני, יתקבלו החלטות כלכליות אמיצות וענייניות וגם יתחדש גל ההשקעות בחברות היי-טק, אולי שוב נראה גלים של דולרים המגיעים לחדרי העסקות בתל אביב. כיום נראה מחזה כזה כלקוח מסרט של מדע בדיוני.