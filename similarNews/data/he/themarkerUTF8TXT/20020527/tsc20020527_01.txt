קיי.סי סוונסון 


 פלורידה קוראת לפנסיונרים, אולם בימים אלה נראה כאילו אנשים שהיו על סף פרישה ייאלצו לחכות לשמיים הבהירים עוד קצת. 

 אנשי תכנון פיננסי אומרים כי משקיעים, שקיוו לפרישה מוקדמת לפני שנים ספורות, יצטרכו לאפסן את תוכניותיהם. לאור הביצועים הגרועים של השוק היום, הם יצטרכו לעבוד יותר שנים משציפו. 

 סקר של UBS/גאלופ שפורסם בפברואר, מצא כי 19% מהמשקיעים אמרו שהם עלולים לדחות את הפרישה בגלל הכלכלה החלשה. בממוצע, הם מצפים לעזוב את כח העבודה 4.4 שנים מאוחר יותר משציפו מלכתחילה. 

 גיל הפרישה הממוצע הצפוי של הנסקרים בפברואר זינק ל-63.8 לעומת 62.9 בסקר של UBS מיוני 1998. 

 עדויות נוספות לשינוי במציאות הפרישה, נמצאו בדו"ח טרי שפורסם על ידי ג'ון הנקוק פייננשל סרוויסס. הסקר שנערך בקרב משקיעים בגילאים 25 עד 65, מצא כי מחצית מאלה שלא החזיקו בתוכניות פנסיה מיושנות עומדים בפני נפילה של 20%-30% בחסכונות הפרישה שלהם, אפילו לאחר שייקחו בחשבון את ההטבות הסוציאליות. 


 נקודת האור: האנשים מתחילים להכיר בעובדה שפרישה מוקדמת אינה מציאותית 


 בשנות השגשוג של שלהי העשור הקודם, "היו הרבה אנשים עם הכנסה בינונית שחשבו שיפרשו מוקדם", אומרת מ. איילין דורסי, מתכננת פיננסית מוסמכת. "איני חושבת שמרביתם הכינו תוכניות ברורות, אולם כשראו את חשבונותיהם ותיקי הפנסיה שלהם תופחים, הם ראו בכך אפשרות לפרישה מוקדמת. עכשיו זה נלקח מהם". 

 כמה לקוחות אמרו לה כי הם מצפים לעבוד שנתיים עד חמש שנים נוספות בגלל תשואות חלשות או שליליות בתיק ההשקעות שלהם, היא אומרת. 



 אולם שעה שהרבה אנשים לא ממש נלהבים להאריך את שנות עבודתם, יש כאלה שאולי בכלל לא הבינו שלא יוכלו לפרוש כמתוכנן. "אני מנחש שיש אנשים שאינם מודעים לירידה בתשואות", אומר וויין גייטס, מנהל כללי של תחום מחקר ופיתוח שווקים בג'ון הנקוק. לפי נתוני הסקר, הוא מציין, המשקיעים עדיין מצפים לתשואות לא ריאליות בשוק המניות. "הם חושבים שהם יוכלו לעבוד פחות ולפרוש מוקדם. הרבה אנשים יתאכזבו". 

 אולי אין הפתעה בכך שהרבה אנשים לא מוכנים היטב לפרישה, בהתחשב בכך שמספר מעורר דאגה לוקה בהבנה בסיסית של השקעות. לדוגמא, הסקר של הנקוק מצא גם כי 80% לא יודעים כי הזמן הטוב ביותר להשקיע באג"ח הוא כאשר שערי הריבית צפויים לרדת. 

 לאחר ירידות רצופות בשוק, 10% מהנסקרים לא ידעו כי הם יכולים להפסיד כסף מהשקעה במניות. 

 גרוע מכל, לאחר מטח של סיקור שלילי בפרשיית אנרון, הנסקרים אמרו כי המניה של החברה בה הם עובדים היא פחות מסוכנת מאשר תיק מניות מגוון. "גישת 'לנו זה לא יקרה' נפוצה בקרב הנשאלים", נאמר בדו"ח שליווה את הסקר של הנקוק. 

 מייקל בון, מתכנן פיננסי מוסמך, אומר כי הוא מודע לתופעה של דחיית פרישה בגלל הפסדים בשוק המניות. למרות שלקוחותיו שלו נוטים להיות שמרנים, "יש לכולם סיפורים ממקום העבודה על אנשים ששמו את כל הונם, על חלומות על לגימת קוקטיילים בהוואי, וכיצד נגוזו. היתה להם אפשרות בחירה והם החליטו להמר על מניית החברה בגלל ביצועים היסטוריים טובים". 

 במקרים אחרים, עובדים שהחזיקו במניות החברה סבלו מנסיבות שמעבר לשליטתם. בון, שעבד עם מספר עובדים ב-US ווסט לשעבר, אומר כי רבים צפו בחוסר אונים כיצד החברה עברה טרנספורמציה בעקבות רכישתה. "US ווסט נחשבה לבלו צ'יפ מחלק דיווידנדים, מניה בטוחה יחסית. אולם כשהיא נקנתה על ידי קווסט, היא הפכה אגרסיווית יותר, והמניה הפכה יותר תנודתית", הוא אומר. "אני חושב שרבים מהם התאכזבו". מניית קווסט נפלה ב-87% בשנה האחרונה. 



 המצב היה מתסכל ביותר עבור עובדים שרצו למכור מניות אולם לא הורשו לעשות כן. "ברגעי החולשה, כעס הוא המילה המתאימה" לגבי מה שהם חשים, אומר בון. "אולם הם מבינים שאין הרבה באפשרותם לעשות בנדון. והם במצב טוב יותר מאשר אנשים שכבר פרשו והחזיקו במניות אלו. לא רק שהם צריכים להתמודד עם קריסה כזו, אלא שאין להם עבודה". 

 במובן הזה, מי שעדיין לא פרש הוא בן מזל, אומר בון. למרות שהפסידו בגדול בשוק, הם לפחות יכולים להמשיך לעבוד עוד כמה שנים ולחסוך.