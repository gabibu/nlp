תסתכלו על המשק הישראלי. מה קרה בו בחצי השנה האחרונה? למי שנרדם או לא עקב אחרי האירועים, אז האבטלה העמיקה, השכר ירד, השקל פוחת ב-15% מול הדולר, המחירים עלו בכ-5%, המניות ירדו והמוניטין הכלכלי של ישראל הידרדר. 

 עכשיו תשאלו את עצמכם: האם בנק ישראל עשה משהו כדי למנוע את זה? האם הוא יכול לומר שלולא הצעדים שבהם נקט המצב היה גרוע יותר? האם הוא יכול לומר בביטחון שצעדיו לא החמירו את המצב? 

 כן, חצי שנה עברה מאז שראש הממשלה גרר את הנגיד ואת שר האוצר באוזניהם למסיבת העיתונאים שבה הראשון הכריז על הורדת הריבית ב-2% והשני, שהתרברב בכך שבא כדי "לוודא" שהנגיד אכן מוריד את הריבית, התחייב לקצץ 6.15 מיליארד שקל מתקציב הממשלה. 

 המלים של סילבן שלום והגישה שהביא איתו לא הפתיעו. אבל דוד קליין הצליח להרים כמה גבות  בהן של כמה מהמגינים הבולטים ביותר של בנק ישראל לאורך השנים. 

 למה הוריד את הריבית בשיעור כה חד? מדוע קילף את שכבת ההגנה מעל השקל כמו שמורידים פלסטר - במשיכה אחת מהירה? מדוע עשה זאת במסגרת דיל מפוקפק עם הממשלה? מדוע נטש את מדיניות השינויים האיטיים והזהירים במדיניות המוניטרית? 

 חצי שנה אחרי ששלום וידא שקליין הוריד את הריבית ב-2%, קליין הספיק למחוק כמעט את כל ההעלאה הזאת. גם אם העלאות הריבית מוצדקות, וקשה באמת לבקר אותן, ההוכחה היא בפודינג: קליין הוריד את הריבית, העלה אותה בחזרה - ומצבנו רק החמיר. 


 נסחף עם הזרם 


 במקום להיות עוגן של שפיות בים של אינטרסים פוליטיים ובריחה מהכרעות קשות, קליין נסחף עם הזרם. עכשיו הוא מתקן, נכון, אבל הנזק כבר נגרם  למשק, שכן המצב הידרדר, וגם לבנק ישראל. 

 בחצי השנה האחרונה קליין פירק רבים מהנכסים שקודמו, יעקב פרנקל, צבר לבנק המרכזי. קליין התחיל את חצי השנה הזאת בפנייה של 180 מעלות ממדיניותו המסורתית של בנק ישראל וסיים אותה גם כן בפנייה של 180 מעלות. למשק לא היה כזה מזל  בחצי השנה האחרונה הוא המשיך לצלול. 

 הריבית דומה לזאת ששררה ערב התוכנית הכלכלית של דצמבר, אבל בנק ישראל אינו אותו בנק ישראל. העלאת הריבית לא תמחק את כשלונו המזדקר לעין של העומד בראשו. 

 קליין נדרש להסקת מסקנות. החשובה היא כמובן שהנכס החשוב ביותר של בנק מרכזי היא אמינותו, שמרנותו ועמידתו המבוצרת ואפילו הדווקנית מול הממשלה והסקטור העסקי. 

 בנק מרכזי הוא כמו מיכלית ענק הנושא בביטנה את המשק כולו. אסור לה למיכלית לבצע פניות חדות מדי  לא במים שקטים ובטח שלא במים סוערים. קליין, בהיותו קברניט המכלית, נתן לממשלה להיכנס לגשר הפיקוד ולהשפיע על מהלכיו. 

 יכול להיות שהעלאת הריבית היום מסמלת את חזרתו של בנק ישראל לתוואי הנדרש. מהבחינה הזאת, מדובר בהתפתחות חשובה. אבל זה לא ימחק את עוצמת הכישלון. וכשזה קורה כשהממשלה מקווה להעביר בכנסת תוכנית כלכלית המספקת מענה לבערך רבע ממה שהמשק באמת זקוק לו  אל תצפו להתאוששות מהירה של המשק. אל תצפו לנסים. 


 קישורים נוספים 
 בניגוד לציפיות הגבוהות: קליין העלה את הריבית ב-1% לרמה של 5.6%; הדולר עולה ל-4.8950 שקלים  [10] 

 מראני: הפיחות הוא לא תוצאה של המדיניות הפיסקאלית; העברת התקציב תאפשר הפחתת הריבית בעתיד  [11]