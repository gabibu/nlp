מאת אבי נוימן ועומרי יניב 


 ישראלים רבים שפתחו חשבונות בנק בחו"ל שואלים את עצמם כיום האם תם עידן תור הזהב של הפטור ממס על רווחיהם מכספי הפקדות בחו"ל לאור המלצותיה של ועדת רבינוביץ' שפורסמו בשבוע שעבר. ואכן, המעבר לשיטת מיסוי פרסונלית על פי המלצות הוועדה תרחיב למעשה את יריעת המס הישראלית ותמסה ישראלים רבים על הכנסתם הכלל עולמית. הוראות המיסוי הפרסונלי ילכדו למעשה ברשת המס הישראלית את כל אותן הכנסות פאסיוויות שהופקו בחו"ל על כספי ישראלים רבים השוכבים בפקדונות בחו"ל שעד כה נהנו מפטור ממס על פי פרשנות לגיטימית של הוראות פקודת מס הכנסה בנוסחה כיום. 

 כאמור, על פי המצב החוקי כיום, וכל עוד המלצות ועדת רבינוביץ' לא יבשילו לכדי חקיקה, על תושבי ישראל לא מוטל מס בישראל בגין פירות השקעותיהם בחו"ל, כגון ריבית על פקדונות חו"ל, דיווידנד המתקבל על ני"ע זרים, תמלוגים המתקבלים בחו"ל ושכ"ד. ואולם, ראוי שוב להזכיר, כי העדר מיסוי כאמור אינו חל על רווחים הוניים ממימוש השקעות אלו (כגון מכירת ני"ע זר), שכן עליהם מוטלת כבר כיום חבות במס בשיעור של 35% ללא קשר למקום הפקדת הכספים. 

 עם יישום המלצות ועדת רבינוביץ', יתבקש שינוי חקיקה בכל הקשור לאופן המיסוי החל על השקעות בנכסים פיננסים וני"ע זרים בחו"ל, שאם לא כן, ייווצר חוסר איזון בין השווקים שיביא לבריחת כספים נוספים מישראל מעבר לכספים שהועברו עד כה לחו"ל. 

 השינויים העיקריים שעליהם המליצה הוועדה ורלוונטים להשקעות ישראלים רבים בחו"ל הם: 

 - הטלת מס בשיעור של 10%-15% על הכנסת ריבית שצמחה מפקדונות בחו"ל. 

 - הטלת מס בשיעור של 25% על דיווידנד שמקורו בחו"ל בידי יחידים תושבי ישראל. 

 - הטלת מס בשיעור של 15% על רווחים שמקורם ממימוש השקעות בבורסה בחו"ל, החל משנת 2006 (עד תום שנת 2005 שיעור המס על רווחים אלו יעמוד על 35%). 

 - הטלת מס על הכנסות מדמי שכירות בגין השקעות נדל"ן בחו"ל בשיעור של 15% (לאחר ניכוי הפחת) או לחילופין מס בשיעור מלא על אותן הכנסות בניכוי הוצאות הכרוכות בהשגת אותה הכנסה. 

 ככל הנראה, המועד הקובע לתחולת הוראות המיסוי הבינלאומי החדשות יהיה 1.1.2003, על פי המלצות הוועדה, אך לא מן הנמנע כי ייתכנו הוראות מיוחדות לגבי תחולה מוקדמת של הוראות החוק אך לא לפני מועד פרסום המלצות הוועדה. 

 על מנת לאכוף את תשלומי המס המתחייבים כתוצאה מהמעבר משיטת המיסוי הטריטוריאלית לשיטת המיסוי הפרסונלית, תוטל חובת דיווח לרשויות המס לכל ישראלי שיש לו הכנסות בחו"ל. ככל שמדובר בישראלים אשר אינם חייבים בדיווח שנתי רגיל על הכנסותיהם בישראל, הרי שאלה יגישו דו"ח מקוצר לגבי הכנסותיהם בחו"ל ובזה תושלם חובת הדיווח שלהם. 


 דרכי פעולה אפשריים עד שנת 2003: 


 השקעות באפיקים שקליים נסחרים בישראל - העדר מיסוי על תשואות כספי השקעה במק"מים בשנת 2003 (פידיון או מכירה) לצד הפטור ממס על רווחי הון ממימוש אג"ח נסחרות בבורסה בישראל עד לתחילת שנת 2004 עשויים להוות אפיק השקעה תחליפי לכספי הפקדונות בחו"ל, אשר הריבית בגינם תמוסה בשיעור של 10%-15% לפי העניין, כבר בראשית שנת 2003. כמו כן, ניתן לאתר אפיקי השקעה באג"חים מסוג גילון או שחר שהונפקו לפני ה-8 במאי 2000, ערב המלצות ועדת בן בסט, אשר הריבית עליהן פטורה ממס בידי יחידים עד למועד הפידיון, שמגיע בסדרות מסוימות עד לשנת 2007. בכל מקרה, במידת האפשר ובהתחשב בעלויות העסקה, מומלץ לבחון ביצוע השקעות כאמור מחשבון הבנק בחו"ל ולא להעבירו לחשבון בנק בישראל על מנת שלא להיקלע בעתיד לוויכוחים מיותרים עם רשויות המס בישראל על שאלת חבות המס בגין תשואות עבר בפקדונות אלו, בייחוד אם מדובר בחשבונות בנק חדשים יחסית שנפתחו בשלהי שנת 2001 ואילך. 

 משיכת דיווידנדים מחברות מקלטי מס - ככל שכספי היחיד מוחזקים בחו"ל באמצעות חברה במדינת מקלט מס (offshore), הרי שיש להקדים ולהשלים משיכת דיווידנדים מחברות אלה עוד לפני תום שנת 2002, שכן אם רווחים אלה יחולקו בשנת 2003 ואילך, הרי שהם ימוסו בידי היחיד בשיעור של 25%. בכל מקרה, יש לוודא קבלתם של כספי הדיווידנד בשנת 2002 לחשבון בנק מחוץ לישראל. 

 ניכיון קופונים על אג"ח חו"ל - על פי המלצות הוועדה, וככל הנראה החקיקה המתגבשת בעקבותיה, המועד הקובע לתחולת הוראות המיסוי הפרסונלי על הכנסות בחו"ל יהיה ה-1.1.2003. כך שככל הנראה, הכנסות ריבית המשתלמות בגין ני"ע זרים החל ממועד זה ואילך יחוייבו במס בישראל בשיעור של 35% (שיעור המס המופחת של 15% על ריבית בגין ני"ע זרים יחול רק על אותם ני"ע זרים שיירכשו משנת המס 2006 ואילך). ואולם, לא מן הנמנע כי תקום חבות במס גם על תשלומי ריבית הקודמים למועד זה, ובלבד שההכנסה הופקה וצמחה בגינם לאחר ה-1.1.2003. לאור זאת, ייתכן ויש מקום לבחון כבר כיום (במהלך שנת 2002) ביצוע עסקת ניכיון על קופוני הריבית העתידיים בגין אג"ח זרות תוך קבלת ערכן הנוכחי של זרם התשלומים העתידי של הכנסות הריבית בניכוי עמלת הניכיון. ככל שעסקה זו תבוצע שלא עם מנפיק האג"ח (כגון מוסד בנקאי) בד בבד עם החזקת האג"ח עד למועד הפידיון, הרי שניתן לטעון כי ההכנסה על הקופונים התגבשה במועד קבלת המזומנים, וככל שאלה יתקבלו לחשבון בנק בחו"ל עד לתחילת שנת 2003, לא תקום בגינם חבות מס בישראל. 

 השקעות בנדל"ן מניב בחו"ל - ייתכן שחלק מהררי המזומנים השוכנים בבנקים זרים בחו"ל ימצאו את דרכם לאפיקי השקעה בנדל"ן מניב בחו"ל. על אף תחולת הוראות המיסוי הפרסונלי גם על הכנסות מהשכרת נדל"ן בחו"ל כאמור לעיל, הרי שתכנון מס נכון של מבנה ההוצאות לצד ההכנסות מדמי השכירות עשוי שלא להקים חבות מס כלשהי על הכנסות שוטפות מדמי השכירות, בייחוד בשנים הראשונות להשכרת הנכס לעומת מיסוי שוטף על הכנסות ריבית מפקדונות על בסיס שנתי. בכל הקשור למבנה ההחזקות האופטימלי של הנדל"ן המניב בחו"ל, כדוגמת נכסים מניבים בארה"ב, הרי שניתן לבחון השקעה בנכסים אלה באמצעות חברות שקופות ישראליות על פי המלצות הוועדה או שותפויות, על מנת להגיע לחבות מס מינימלית בשתי המדינות בעת מכירת הנכס. 


 אחרית דבר 


 כאמור לעיל, אם המלצותיה של ועדת רבינוביץ' יבשילו לכדי חקיקה, אזי ניתן לומר כי מדובר במהפכה של ממש במשטר המס בישראל, אותה דרשו בעבר כל ועדות הרפורמה במס שקמו מאז ועדת רפאל. הערכות מוקדמת כאמור, עד למועד תחולתו של משטר המס החדש, עשויה לחסוך תשלומי מס ניכרים.