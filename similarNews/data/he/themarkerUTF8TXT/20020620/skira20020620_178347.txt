הדו"ח שפירסמה הוועדה בראשות שמואל סלבין לבדיקת עסקת המכירה של שיכון ובינוי אינו שופך אור על אחת הפרשות התמוהות ביותר שיצאו מבית מדרשה של ההסתדרות. הדו"ח אף מעלה חשש שכותביו, פרט לחבר ועדה אחד, מבקשים לטייח עסקה כושלת מבחינת המוכר, ההסתדרות. 

 מכירת שיכון ובינוי לא לוותה במנגנוני הבקרה והנהלים הכרוכים במכירה של חברות ממשלתיות, שהרי היה מדובר בחברה בבעלות חברת העובדים, הזרוע הכלכלית של ההסתדרות, שאינה נמצאת תחת פיקוח מבקר המדינה. השווי שבו בוצעה העסקה, העובדה שלא פורסם מכרז, והעובדה שהמנכ"ל עוזי ורדי-זר היה מעורב בכל שלבי העסקה שהבטיחה לו, לאחר השלמתה, אופציות בסך 40 מיליון שקל - היו אמורים לעורר מלכתחילה סימני שאלה, ובראש ובראשונה אצל חיים רמון, יו"ר ההסתדרות באותה עת שאישר את העסקה,  וחיים אורון, גזבר ההסתדרות באותה עת. 

 ועדת סלבין אטמה עצמה בפני אלה שהתריעו על כך שעסקת המכירה היא מחדל. חבר הנהגת ההסתדרות, גרשון גלמן, כבר טוען שנים כי שלושת הנכסים העיקריים של ההסתדרות -  כור (  כור  [11]  : ת"א)  ,  שיכון ובינוי  (  שוב  [12]  : ת"א)  וחלקה בבנק ה  פועלים (  פעלים  [13]  : ת"א)  - נמכרו במחירים הנמוכים עד כדי 50% מערכם הריאלי. גם עובדה פשוטה ולפיה, שיכון ובינוי, שנמכרה ביוני 96' ב-300 מיליון שקל, החלה להיסחר בבורסה ביוני 98' לפי שווי של 1.25 מיליארד שקל, ובאוקטובר 99' הסתכם שוויה ב-2 מיליארד שקל - לא הרשימה את הוועדה. 

 דומה שסלבין, איש רציני ומקצוען, אך גם מקורב ליו"ר ההסתדרות, ח"כ עמיר פרץ, לקח על עצמו את המשימה כמי שכפאו שד. עיקר נטל הבדיקה של מכירת שיכון ובינוי ייפול על כתפי הוועדה הבאה. 


 ועדת בדיקה: שיכון ובינוי נמכרה במחיר סביר אך היה מקום לפרסום מכרז 


 "המחיר שבו נמכרה  שיכון ובינוי (  שוב  [14]  : ת"א)  מידי ההסתדרות ב-1996, 300 מיליון שקל, סביר בנסיבות העניין" - כך נקבע בדו"ח שפירסמה אתמול ועדת בדיקה מטעם ההסתדרות בראשות שמואל סלבין; הוועדה בדקה את הסוגיה השנויה במחלוקת בנוגע למכירת שיכון ובינוי לעובדיה ולחברת אריסון השקעות. 

 יו"ר ההסתדרות, ח"כ עמיר פרץ, הקים את הוועדה ב-99' בעקבות טענתו של יו"ר מרחב ת"א בהסתדרות, גרשון גלמן, כי שיכון ובינוי נמכרה בפחות משוויה האמיתי, ובעקבות תביעה שהגישו חמישה חברים בהסתדרות, ולפיה, על רוכשי שיכון ובינוי לפצות את ההסתדרות במאות מיליוני שקלים בשל עסקת מכירה זו. שמואל אביטל, לשעבר גזבר ההסתדרות, עמד בראש הוועדה, ואולם עם מינויו לשר בממשלה, לפני שנה, הוחלף על ידי סלבין, המשמש כיום יו"ר החברה לניהול נכסי ההסתדרות. 

 בוועדת הבדיקה חברים גלמן וכן גזבר ההסתדרות, עו"ד יוסי אליהוא, יו"ר ארגון עובדי מקורות, מאיר אלעזרא, ומ"מ יו"ר מרחב ירושלים בהסתדרות,  משה כהן. גלמן ציין ליד חתימתו על דו"ח כי הוא מסתייג מהקביעה כי השווי שלפיו  נמכרה החברה, סביר. 

 ככלל, אין בדו"ח ביקורת על הליכי המכירה של שיכון ובינוי, אך מצוין שהיה מקום לקיים מכרז פתוח או מכרז סגור כדי לבחון אם קיימות הצעות רציניות לרכישת החברה ובאיזה מחיר: "ההצעות היו צריכות להיבדק באופן פומבי, ולא היינו נזקקים להתבסס על שמועות והערכות". 

 על פי הדו"ח, בעת מכירת שיכון ובינוי היו להסתדרות שלוש הערכות שווי לחברה: 300 מיליון שקל, 550 מיליון שקל ו-750 מיליון שקל. בדו"ח מוסבר כי החברה נמכרה לפי הערכת השווי הנמוכה ביותר שהוצגה, על רקע סימני האטה בענף הבנייה, חוב לבנקים בסך 1.2 מיליארד שקל, הון עצמי שלילי של 376 מיליון שקל, משבר כספי חמור, שהביא לוויתור על חוב מצד הבנקים בסך 160 מיליון דולר, וקשיים בגיוס אשראי בנקאי, דבר שיצר סכנה מוחשית לפיטורי מאות עובדים ואף לסגירת החברה. בדו"ח נקבע: "הערכת שווי חברה אינו ערך אבסולוטי ולא הלכה של משה מסיני". כמו כן נקבע כי רוכשים פוטנציאליים אחרים לא האמינו באפשרות של השבחת רווחי שיכון ובינוי. 

 הוועדה נמנעה מלעסוק בטענות, ולפיהן, מנכ"ל שיכון ובינוי, עוזי ורדי-זר, היה בניגוד אינטרסים כאשר תיווך בעסקה למכירת החברה, כמי שעתיד ליהנות מהקצאת מניות נדיבה.דוברו של ורדי-זר אמר אתמול: "הוועדה מצאה שטיעוניו לאורך כל הדרך היו צודקים. 

 ורדי-זר טען כל העת כי המחיר הכלכלי שבו בוצעה העסקה היה הטוב ביותר שניתן להשיג באותה עת, וכי הטענות של התובעים היו מופרכות מיסודן. הדו"ח משיב נחרצות לטרוניות שהעלו העסקה". 


 קישורים נוספים 
 ועדת בדיקה הסתדרותית: שיכון ובינוי נמכרה במחיר סביר אך היה מקום לפרסום מכרז  [15]