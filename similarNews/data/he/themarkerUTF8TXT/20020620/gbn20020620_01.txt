שוק האג"ח מצביע ברגליים. המחירים באיגרות החוב ממשיכים לרדת בחדות והמשקיעים סופגים הפסדים כבדים. בשבועיים האחרונים בלבד, המחירים באיגרות החוב השקליות ירדו בשיעור ממוצע של כ-6%, כאשר בטווחים הארוכים נרשמה ירידה בולטת בהרבה - כ-8.5%. גם צמודות המדד צנחו בשיעור בולט של כ-3%, למרות הפיחות והחששות מהאינפלציה שבעקבותיו. 

 מגמה שלילית זו בולטת עוד יותר אל מול המגמה בשוק השקל-דולר, אשר גילה מעט יותר סובלנות בשבוע האחרון ועצר בכדי לבחון את התנאים. לא כך בשוק האג"ח: בשוק זה לא מתרשמים מקיצוץ צפוי בתקציב או העלאת ריבית אשר עשויה לייצב את שוק המט"ח; מדיווח על התייצבות בהכנסות המדינה או מתוכנית להעלאת המע"מ; מצמיחה ברבעון הראשון או מהערכה רווחת כי הריבית בארה"ב לא תמהר לעלות. 

 כאן העניין הרבה יותר פשוט: השוק לא מעוניין לשמוע על איגרות חוב, בעיקר שקליות. כל מידע, חיובי או שלילי, מיתרגם מיד לירידת מחירים. השקל מתאושש מעט - השקליות עולות במעט מאוד. השקל נחלש מעט - השקליות יורדות בהרבה. ומה קורה כאשר השקל יורד בהרבה? המחירים בשקליות קורסים. תופעה זו מאפיינת גם את המסחר בצמודות המדד, אם כי בצורה מעט יותר מתונה. 

 כל הניתוחים וההמלצות אשר הגיעו לאחרונה אל השוק, כולל המלצה של בנקים גדולים להשקיע בשקליות, לא מצאו בשוק אוזניים קשובות. והשוק - הוא ממשיך להצביע ברגליים. 

 לגבי המצב הכללי, השאלה הנפוצה בראיונות ברדיו בימים האחרונים היא "מה עושים"? בדומה לתשובות המתקבלות לשאלה הנ"ל ברדיו,  השוק נמצא בנטייה שלילית מאוד, ועדיין לא ברור אם מדובר בתופעת "עדר" או במגמה הנובעת מהיגיון בריא של ניהול סיכונים  גם בשוק האג"ח קשה לספק תשובות שעשויות להשפיע על המציאות. השוק נמצא בנטייה שלילית מאוד, ועדיין לא ברור אם מדובר בתופעת "עדר" או במגמה הנובעת מהיגיון בריא של ניהול סיכונים. בכל מקרה, נראה כי לא ניתן לעצור את המגמה הזאת אלא באירוע חריג, שהשוק משווע לו. 

 שריפה בבאר נפט מכבים ע"י פיצוץ מבוקר במוקד השריפה. האם זה מה שצריך לעשות גם בשוק האג"ח? האם העלאת ריבית של 5%, למשל, תרגיע את הפעילים? גם זה לא ברור, אולם דבר אחד חשוב לציין ולהבין: פער הריביות הגבוה אשר כבר קיים, הצליח להביא, ולו לימים ספורים, לייצוב שוק המט"ח. זאת, בעיקר מכיוון שפעילים ריאליים בשוק, כלומר חברות המגזר הפרטי, מושפעים מאוד מפער זה ומפסיקים לקנות מט"ח והגנות מפני פיחות השקל ככל שהפער גבוה יותר. 

 פער הריבית הנוכחי, כ-7.5%, משמעו קנייה של חוזה עתידי לשנה על הדולר לפי שער של כ-5.35 שקלים לדולר, למשל, פעולה הנראית לרבים כבלתי כדאית, אלא אם הם צופים קריסה מוחלטת של השקל. מכאן עולה כי עדיין קיימת אפקטיוויות לכלי הריבית בייצוב שוק המט"ח, אלא אם העדר יעשה את מה שלא עשה עד כה - יתחיל לדהור לכיוון הדולר. 

 בייאושם כי רב, משוועים המשקיעים בשוק לעלייה חזקה בריבית, אשר באופן פרדוקסלי משפיעה באופן חיובי על שוק האג"ח, מזה תקופה ארוכה. המגמה השלילית פשוט נמאסה על המשקיעים, הסוחרים וכנראה גם הציבור הרחב, אשר רואה את כספו הולך ונשחק - ריאלית ונומינלית. 

 בשוק האג"ח לא טועים, על פי הגדרה, שהרי אם הם מעריכים שם כי הדברים הולכים לכיוון מסוים הם פועלים בהתאם, ובכך יוצרים את הצורך באותו שינוי. השוק מעריך כי הריבית חייבת לעלות בעוצמה רבה, וכך סבורים גם רבים מתוך המערכות המנהלות - משרד האוצר ובנק ישראל. הנגיד עצמו הכריז מלחמה על קו ה-5 שקלים לדולר, ונראה כי הקרב הבא יהיה הקרב המכריע, לכאן או לכאן.