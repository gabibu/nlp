בשנה האחרונה פקעה ברעש אימים בועת הטלקום העולמית, והרסה עשרות מונים יותר משהרסה בועת הדוט.קום, שנראית, במבט לאחור, כמו קפצון שפוצצו כמה ילדי אינטרנט חנונים ולא מזיקים. על הקריסה בשוויין ובעסקיהן של חברות כ  נורטל (  NT  [10]  :NYSE)  ,  לוסנט (  LU  [11]  :NYSE)  ו  מרקוני (  MONI  [12]  :NASDAQ)  דובר רבות, ולכותרות הראשיות עלו בחודשים האחרונים גם חברות שנתפסו כחסונות ובריאות יותר, כמו  נוקיה (  NOK  [13]  :NYSE)  . שווי השוק של הנ"ל ואחרות נראה עתה כעולם הולך ונעלם. 

 אם יכולת ההישרדות של כמה מהענקיות לשעבר הללו מוטלת בספק, הרי שמבט על מקום נמוך יותר בשרשרת המזון של עולם ציוד התקשורת מגלה מאבק הישרדות אכזרי יותר. תהליך הניעור והקונסולידציה בענף נראה כאילו נכנס זה עתה לשלבים המעשיים שלו, והוא מזכיר דווקא את מה שעבר על חברות הדוט.קום יותר משהוא מזכיר את קריסתן של חברות התקשורת החלופיות (CLECs). 

 השבוע האחרון היה גדוש חדשות רעות עבור יצרניות ציוד התקשורת הקטנות. במפתיע, עונות ההתרחשויות כמעט אחת לאחת לתרחיש שציירו אנליסטים לפני יותר משבעה חודשים. כנראה שגם לאנליסטים יש רגעים טובים, במיוחד אם הם פול סגאווה מסנפורד ברנסטין. 

 סקר שנערך בקרב אנליסטים  [14]  בנובמבר 2001 חזה את המגמות הבאות: 

 מספר חברות בתחום ציוד התקשורת, ביניהן  סיקמור (  SCMR  [15]  :NASDAQ)  , רדבאק (סימול RBAK), פאונדרי (FDRY)  וקורוויס (סימול CORV),  עלולות להיעלם מהשוק אם באופן סופני ואם ברכישה. 

 חברות נוספות המועמדות להשתלטות הן  סיינה (  CIEN  [16]  :NASDAQ)  , סונוס (סימול SONS) ו-ONI (סימול ONIS). 

 המנצחת הגדולה בקרב החברות הבינוניות ומטה בגודלן (בניגוד לסיסקו ונורטל), צפויה להיות  ג'וניפר (  JNPR  [17]  :NASDAQ)  . 


 תמונת המצב הנוכחית 


 סיקמור הודיעה אמש כי תקצץ שליש מכוח האדם שלה, כ-300 משרות. סיקמור גם מתכננת לבטל כמה קווי מוצרים בעקבות הצניחה בביקוש לציוד תקשורת. במקובל בימים שחונים אלה הזהירה סיקמור גם כי לא תעמוד בתחזיות ההכנסות לרבעון. 

 המצב גם גרם לסיקמור לבטל את קו מוצרי מערכות ההסעה (transport) לרשתות תקשורת נתונים אופטיות, ולהתמקד בפיתוח מתגים אופטיים. כדי לפצות על ביטול קו המוצרים, חתמה על הסכם שיתוף פעולה עם סימנס. 

 אולם סיקמור לא נמצאת במצב בו תידרש לפשוט רגל, שכן בקופתה יש מיליארד דולר במזומנים ונכסים אחרים. מכיוון ששווי השוק הנוכחי שלה הוא 889 מיליון דולר, נכון לסגירה ביום רביעי, הופכת סיקמור למועמדת מושכת להשתלטות. אנליסטים מעריכים כי אחת המועמדות האפשריות להשתלטות היא סימנס. 

 אירוע בולט אחר השבוע היה אזהרת הכנסות של סיינה, חברה מעט יותר גדולה לפי שווי השוק שלה מסיקמור. סיינה הזהירה כי הכנסותיה ברבעון השלישי ייפלו קשות לעומת הרבעון השני בעקבות המיזוג עם חברת ONI סיסטמס. מנכ"ל סיינה, גארי סמית, אמר כי בשל הנפילה בביקוש לציוד טלקום, עלולות ההכנסות המשותפות של שתי החברות ליפול אף מהכנסותיה של סיינה לבד ברבעון השני. 

 סיינה אומנם לא היתה מטרה להשתלטות כפי שצפו האנליסטים, אולם היא רכשה את ONI, והעתיד המשותף שלהן איננו נראה מזהיר. סיינה נסחרת לפי שווי של 1.45 מיליארד דולר, בערך הסכום שיש לה במזומן בקופתה. ONI איננה בדיוק גלולת רעל שתמנע מרוכשים פוטנציאליים להשתלט על סיינה. 

 ג'וניפר - עם מנצחות כאלה, מי בכלל צריך מפסידות. בדומה למרבית הנפשות הפועלות במגזר, סבלה ג'וניפר מצניחה בהכנסות, פירסמה אזהרות רווח ואיבדה נתח שוק למתחרתה הגדולה בשוק הנתבים, סיסקו. אולם מצבה הפיננסי של החברה איפשר לה לרכוש לפני כחודש מתחרה, חטיבה של סימנס בשם יוניספיר,  תמורת 375 מיליון דולר במזומן ו-365 מיליון דולר במניות. שווי השוק הנוכחי של ג'וניפר הוא 2.5 מיליארד דולר, ובקופתה מזומנים בערך של כמיליארד דולר. 

 רכישת סימנס יוניספיר היא עוד נקודה המחזקת את דמותה של סימנס כמשתלטת פוטנציאלית בשוק: התשלום במניות תמורת החטיבה שלה יגדיל את החזקותיה בג'וניפר ל-10%. אולי לחברות הקטנות כדאי להחליף את השלט "סיסקו קני אותי" ב"סימנס קני אותי". היום זה ודאי זול הרבה יותר משהיה לפני שנתיים. 


 הערת שוליים: זהירות בשורה העליונה 


 מעניין לציין, כי מרבית האזהרות הבולטות בימים האחרונים הן אזהרות הכנסה, בעוד שהשורה התחתונה נוטה להישאר מוגנת יחסית. לתופעה יש הסבר שלילי והסבר חיובי. 

 אזהרת הכנסות מעידה חד משמעית על מצבו של השוק: השורה העליונה נפגעת מכיוון שיש פחות קונים לסחורה שמוכרות החברות, הביקוש דועך בגלל "המצב" ובגלל שהלקוחות נעלמים או מתכנסים בבונקר. 

 השורה התחתונה לא נפגעת מכיוון שבשנתיים האחרונות התרחשו תהליכים של צמצום הוצאות, פיטורי עובדים, ובמקרים מסוימים גם התייעלות. אין לרבים ספק כי נוקיה היא חברה יעילה שפועלת בשוק קשה, אולם החסד הזה לא שמור לכל החברות שמזהירות.