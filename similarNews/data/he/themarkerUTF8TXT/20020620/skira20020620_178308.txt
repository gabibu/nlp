האם הבנק המרכזי יעלה את הריבית במשק? 

 זו אחת השאלות העיקריות שבה מתחבטים תמיד כלכלנים בכלל ואנשי שוק ההון בפרט בכל השווקים הפיננסיים בעולם. בחמש השנים האחרונות, שבהן הריבית נהפכה לכלי מדיניות חשוב במשק הישראלי, היא מעסיקה את המגזר העסקי והאנליסטים בשוק ההון המקומי באופן כמעט קבוע. 

 אז האם בנק ישראל יעלה באמת את הריבית במשק? 

 ובכן, שאלה לא טובה; בחודשיים האחרונים נפל דבר בשוק הכספים הישראלי, כמותו לא היה לנו שנים ארוכות. בנק ישראל איבד את השליטה על גובה הריבית במשק. מישהו אחר קובע את גובה הריבית. 

 האם כוונתנו לשר האוצר? לא, הוא עדיין לא קיבל את חוק מועצת הנגידים שבעזרתו הוא מבקש להשפיע על הבנק המרכזי. להחלטות של שר האוצר להגדיל את הגירעון יש השפעה על שער הריבית הארוכה והבינונית במשק - אך את הריבית הקצרה הוא עדיין לא קובע ישירות. 

 אז אולי ראש הממשלה?  מי שיפתח את גיליון שערי הבורסה יגלה שהריבית במשק, כפי שהיא משתקפת ממחירי המלווים קצרי המועד, כבר עברה מזמן את ה-9%  או שמא נגיד הבנק המרכזי האמריקאי אלן גרינספאן? לא, כל אלה משפיעים על הריבית, אבל אינם קובעים אותה. 

 מי שקובע בחודשיים האחרונים את הריבית במשק הוא שוק הכספים הישראלי. 

 נגיד בנק ישראל דוד קליין העלה את הריבית לפני עשרה ימים ב-1.5% לרמה של 7.1% - אבל מי שיפתח את גיליון שערי הבורסה יגלה שהריבית במשק, כפי שהיא משתקפת ממחירי המלווים קצרי המועד, כבר עברה מזמן את ה-9%. 

 לכן, השאלה האם בנק ישראל יעלה את הריבית במשק אינה רלוונטית; הריבית במשק כבר עלתה לרמה של כ-9% בימים האחרונים. למעשה, כל העלאות הריבית האחרונות של בנק ישראל נכפו על הבנק המרכזי על ידי שוקי הכספים וההון, שבניגוד לנגיד הבנק המרכזי לא היססו והעלו את הריבית במהירות. 

 השאלה הרלוונטית היום היא האם בנק ישראל ייאלץ כבר בימים הקרובים להיכנע לשוק ההון ול"התיישר" עם הריבית במשק על ידי העלאה של הריבית המוניטרית ב-1%-2% לפחות. 

 התשובה חיובית;  לא נתפלא אם ריבית בנק ישראל, שאותה הוריד הבנק המרכזי ל-3.8% בדצמבר 2001, תתקרב תוך שבועות מספר ל-10%  קליין ייאלץ להחזיר לעצמו את השליטה על גובה הריבית במשק במהירות, והדרך לעשות את זה כיום היא על ידי העלאת הריבית המוניטרית מעל הריבית ששוק ההון קבע. לא נתפלא אם ריבית בנק ישראל, שאותה הוריד הבנק המרכזי ל-3.8% בדצמבר 2001, תתקרב תוך שבועות מספר ל-10%. 

 בעשור האחרון היו שלושה מקרים שבהם הריבית בשוק הכספים עלתה מעל הריבית של בנק ישראל בשיעור משמעותי, והתגובה של הבנק המרכזי בכל המקרים היתה העלאה חדה של הריבית. 

 הסיטואציה בשוק ההון כיום קיצונית במיוחד: הפער בין הריבית בשוק הכספים לבין ריבית-דוד-קליין הוא כמעט 2%, והוא נשמר כבר כמה שבועות. הרגיעה שהסתמנה בימים האחרונים בשוק מטבע החוץ אינה מספרת את כל הסיפור - הקפיצה בריבית בשוק הכספים מעידה כי המשקיעים עדיין עצבניים מאוד. 

 לכן לבנק ישראל לא תהיה ברירה, והוא ייאלץ להעלות את הריבית כבר בימים הקרובים, ובשיעור חד, כדי לנסות לעקוף את הריבית בשוק לאחר שבשבועות האחרונים היא מקדימה אותו כל הזמן. 

 האם לא ניתן למנוע את העלאת הריבית הזאת? היחידים שיכולים למנוע אותה כרגע הם כנראה המשקיעים בשוקי ההון. אם הם ישתכנעו שהממשלה ובנק ישראל נחושים לפעול יחדיו להחזיר את היציבות למשק - הם ירכשו איגרות חוב ממשלתיות שקליות קצרות מסוג מק"מ ושחר ויורידו את הריבית. 

 נכון לרגע זה הסיכוי שזה יקרה נראה נמוך; קליין ממשיך לצפות ולקוות כי השוק יוריד לו את הריבית, וימנע ממנו את הצורך לרוץ אחריה בצעדי ענק - אבל נכון להיום נראה שאף לא אחד יעשה לו את העבודה.