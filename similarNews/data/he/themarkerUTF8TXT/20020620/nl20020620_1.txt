שני הפיגועים בירושלים אתמול, ההידרדרות ביחסים עם הפלשתינאים וכנראה שיותר מכל אובדן האמון במדיניות הפיסקאלית וגם במידה רבה במדיניות המוניטרית - גרמו היום לירידות חדות באיגרות החוב הממשלתיות הלא-צמודות מסוג "שחר". ככל ששעות המסחר עברו, הירידות הלכו והעמיקו עד לשיעורים של מעל 3%, תוך כדי הזנקת התשואות ל-11% ויותר. 

 האם התשואות האלה, הגבוהות במונחים היסטוריים, הן הזדמנות השקעה? "שחר ב-11% זה אומר שלציבור אין אמון במדיניות הכלכלית", אומר רימון בן-שאול מקבוצת שרם-פודים-קלנר. 

 בן-שאול מזכיר שהתשואה לפדיון על השחרים מגלמת גם תשואה נדרשת על השקעה וגם פרמיית סיכון. ובפרמיית הסיכון הזאת, אומר למעשה בן-שאול, אי אפשר לזלזל: "התשואה הזאת פירושה שהשוק לא מאמין שהממשלה תבצע קיצוץ אמיתי, שלא תעמוד בהבטחותיה ושהריבית תעלה בכמעט 3%. 

 "רק מי שמאמין בממשלה וביכולתה לקצץ בתקציב יהיה מוכן לקנות שחרים. בכל רגע ורגע התשואה בשחרים מגלמת את הציפיות ולכן קשה לדעת. תשואה גבוהה יותר מגלמת סיכון גבוה יותר. באורח אירוני, דווקא אם התשואות יירדו יכול להיות שיהיו קונים לשחרים מכיוון שהסיכון יהיה קטן יותר". 

 גם ויקטור שוחט, מדויטשה בנק, אינו סבור שמדובר בהזדמנות השקעה יוצאת דופן: "יש לנו בעיות קשות מאוד בתחום הפיסקאלי והמדיני. ברמות האלה זה מסוכן. אם יש לך תחזית אופטימית יותר בנוגע לכלכלה ובנוגע ליחסים עם הפלשתינאים, זה אולי כדאי, אבל עדיין מסוכן. אני, מכל מקום ממליץ על גישה דפנסיווית, שזה אומר קצר, קצר, קצר". 

 הראייה של שי וודבוז מאנליסט יותר ארוכת טווח: "אני אף פעם לא האמנתי בשקל עד כדי כך. היו תקופות ארוכות מאוד שבהן אנשים הסכימו לקנות מכשירים שקליים על בסיס חיבור אומדן האינפלציה שלהם לריבית על הצמודים. על פי ההיגיון הזה, כשאתה קונה מכשיר שקלי בתשואה של 11% כשהריבית על אג"ח ממשלתי צמוד-מדד היא 5.5%, סימן שאתה מעריך שהאינפלציה תהיה 5.5%. מה שהניתוח הזה מתעלם ממנו הוא שהצמודים מכילים ביטוח מפני אינפלציה - ביטוח שיש לשלם עליו פרמיה. אם מישהו מעריך שהאינפלציה הרלוונטית לתקופת ההשקעה בשחרים תהיה 2%-3%, אז השחרים מספקים עודף תשואה של כ-3% והשאלה אם זה מספיק בטוח. 

 "אז אותי באופן אישי התשואות האלה לא מפתות. אם יש אג"ח להמרה של מבני תעשייה של פישמן ב-8.5% צמוד זה נראה לי יותר אטרקטיווי. אפשר גם להשקיע בפולאר ב-11% פלוס מדד. בקיצור, אני לא רואה את השחר".