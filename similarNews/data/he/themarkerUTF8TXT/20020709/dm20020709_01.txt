מוסיקה היא אולי השפה האוניברסלית ביותר הידועה למין האנושי. ולמרות זאת, מי שמופקד לכאורה על הבאתה להמונים, אלה חברות התקליטים, נראות כמתגוררות במגדל בבל פרטי שלהן, ואינן מצליחות להבין את השפה שמדברים אליהן חובבי המוסיקה בעולם כולו. בזו אחר זו כושלות החברות בהבנה בסיסית של צרכי הלקוחות שלהן, במציאת דרכים לגרוף רווח מהפצה מקוונת של מוסיקה, בהצטרפות למהפכה הגדולה ביותר שחלה בעולם המוסיקה מאז הקליט אדיסון לראשונה את השיר "למרי יש טלה קטן". 

 המאבק המשפטי שניהלו חברות התקליטים נגד נאפסטר אולי דחק את שירות החלפת הקבצים הידוע לגטו הלא אטרקטיווי של שירותים מקוונים בתשלום, אולם ממשיכות דרכו של נאפסטר עדיין חיות ובועטות, ומאלצות את חברות התקליטים לבלות זמן רב יותר בבתי המשפט מאשר בבחירת אמנים חדשים. אודיוגלאקסי החביבה אולי נאלצה לפני חודש לשלם סכום לא ידוע, אך לא מבוטל, כדי ליישב תביעה, והתחייבה להסיר מהאתר שלה קבצים מוגני זכויות יוצרים, אולם היא איננה האחרונה בתור. 

 גם אם חברות התקליטים יצליחו לתקוע מקלות בגלגלי קאזה ומורפיאוס, יקומו במקומן חברות אחרות שיציעו שירות דומה. גם הניסיון המגוחך לרדוף משפטית את המשתמשים הכבדים המציעים לעמיתיהם הגולשים קבצים רבים נשמע ביסודו כהפרה בסיסית של חרויות האזרח. בקרוב יפרצו שוטרים חמושים לבתיכם ויפשפשו בכונן הקשיח במחשב של ילדיכם בני העשרה. לא ממש. 

 מהפכת נאפסטר לא מתה, וחברות התקליטים נתקעו בערך עשור אחורנית בהבנה הבסיסית של עולם המוסיקה הפופולרית של שנות האלפיים. לפי הערכות מומחים, גדלה פעילות הורדת הקבצים ברשת מאז סגירתה של נאפסטר. בינואר, לפי נתוני חברת התוכנה NetPD, הורדו 3.6 מיליארד קבצים משירות אחד בלבד, 60% מהם היו קבצי מוסיקה והיתר פורנוגרפיה, משחקים וסרטים. לשם השוואה, בשנה האחרונה נמכרו בארה"ב מיליארד תקליטים בפורמט CD - נאמר 10 מיליארד שירים בשנה. 

 חברות התקליטים משלמות ביוקר על הנטיות השיתופיות שפיתחו חובבי המוסיקה באמצעות הרשת. רווחיהן הולכים ויורדים ומספר העותקים הנמכרים ירד בשנה שעברה ב-5%, לראשונה מזה שנים רבות. EMI, חברת התקליטים בה חתומים קיילי מינו ורדיוהד, לדוגמא, סבלה מנפילה של 11% בהכנסותיה בשנה שעברה, והרווח שלה נפל קרוב ל-50%. ובכל זאת, לאף אחד אין אשליה כי הביקוש למוסיקה הוא מה שדעך -  חברות התקליטים צריכות למצוא דרך לעשות כסף מהפצה של מוסיקה באמצעות האינטרנט. המעמסה הזו מוטלת היום על כתפיהן, לא על בתי המשפט, חברות האינטרנט ובוודאי לא על ילדים בני 15 שמבינים של מי הבעיה האמיתית  החברה הבריטית הודתה בגלוי כי לא הצליחה למצוא חלופה ראויה לשירותים הפיראטיים ומאמציה לשבות את לב הלקוחות נכשלו. 

 EMI, כמו מרבית חברות התקליטים הגדולות, מפתחת היום שירות מנויים בשם מיוסיק.נט, יחד עם AOL-טיים וורנר וברטלסמן, בניסיון להגיש למאזינים תחליף אטרקטיווי דיו, כך שהמאזינים יסכימו לשלם על מה שהם קיבלו עד כה חינם. EMI נמצאת גם במיזם Pressplay עם סוני ו-ויוונדי. 

 ניסיון טרי נוסף לשכנע את הקהל לשלם עבור קבצי מוסיקה עשתה יוניברסל מיוסיק לבית ויוונדי, אשר הודיעה אתמול כי תאפשר להוריד 1,000 מ-11 אלף אלבומים שבבעלותה למי שיסכים לשלם מנוי של 10-15 דולר לחודש. יוניברסל תשתף פעולה עם שירות Emusic.com ותעניק לרוכשי הקבצים זכויות לצרוב את הקבצים על דיסקים ולשמוע אותם בנגני מדיה - בניגוד לשירותים חוקיים אחרים. 

 נשמע כמו רעיון מוצלח? כדאי למנהלי השיווק של יוניברסל לבחון אותו מחדש, שכן הקטלוג שהחברה מציעה לגולשים כולל לא את רבי המכר ההיסטריים של החברה, אמינם או יו-2, אלא את האמנים שלא מצליחים להימכר היטב בחנויות. ובשיטת דמי המנוי אפשר למצוא פגמים רבים. יוניברסל אמרה כי היא מתייחסת למיזם כאל ניסוי שיאפשר לה לבדוק אם הפצת מוסיקה ברשת מגדילה את המכירות או שהיא גורמת ל"קניבליזם" של המכירות בחנויות. ניסוי, בדיוק כך. ואנחנו חיות הניסויים. 

 הניסוי של יוניברסל מדגים יותר מכל את חוסר האונים של חברות התקליטים. הצרכים והיכולות של הקהל השתנו, כמו שהשתנו לאחר המצאת ההקלטה ע"י אדיסון, והותירו את צד המוכרים מאחור. ההשלכות החברתיות והתרבותיות של מהפכת המוסיקה באינטרנט אינן מפגרות בהרבה אחרי אלו שהיו להפצה ההמונית של המוסיקה לאחר המצאת התקליט. מי שכן מפגר מאחור הוא המשווק, שלא מבין את צרכי הלקוח ומתעקש לדחוף לו את הסחורה הישנה שלו, שאף אחד לא רוצה בה. 

 ילד בן 15 שרוצה לקנות היום דיסק חדש - וקהל בני ה-25 ומטה הוא הגדול ביותר עבור חברות התקליטים -  מתבקש לשלם בחנויות 80-90 שקל. עם חיבור אינטרנט מהיר הוא יכול להוריד אותו התקליט תוך דקות למחשב שלו ללא סיכונים כלכליים. כפי שנמצאה דרך להפוך את הפצת המוסיקה לכלכלית עבור המוסיקאים וסוכניהם לפני מאה שנים, צריכות חברות התקליטים למצוא דרך לעשות כסף מהפצה של מוסיקה באמצעות האינטרנט. המעמסה הזו מוטלת היום על כתפיהן, לא על בתי המשפט, חברות האינטרנט ובוודאי לא על ילדים בני 15 שמבינים של מי הבעיה האמיתית.