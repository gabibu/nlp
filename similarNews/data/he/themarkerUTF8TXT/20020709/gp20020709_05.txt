תחילת הקריירה של אריה גנגר בזירה העסקית היתה כבר לפני שלושה עשורים, באמצעות קשריו עם המיליונר משולם ריקליס והיום הוא אחד האנשים המקורבים ביותר לראש הממשלה אריאל שרון - יועץ אישי, אם תרצו. 

 למעשה, הוא כל כך קרוב עד שהיום פורסם ב"הארץ" כי אליקים רובינשטיין, היועץ המשפטי לממשלה, העביר חוות דעת לפיה שליחים פרטיים המעבירים מסרים לממשל האמריקאי יופעלו רק במקרים חריגים. חוות הדעת נכתבה לאחר שרובינשטיין נדרש לסוגיית גנגר והיא קובעת כי רק אם יש צורך להעביר מסר בעל פה ואין אף גורם אחר שיכול לעשות זאת, או במידה שהזמן דוחק, יוכלו לעשות זאת שליחים פרטיים. כלומר, גנגר, מולטי מיליונר שמשרדיו ממוקמים ברחוב 57 במנהטן, בין השדרה החמישית לשישית, בואכה סנטרל פארק, קיבל רשות מהיועמ"ש לקצר לשרון מרחקים במקרים מסוימים. 

 הזירה הפוליטית היא לא המגרש הביתי של גנגר - לפחות בינתיים - אלא דווקא זו העסקית, שם הוא קצר הצלחות מרשימות שהובילו אותו להיות איש עשיר מאוד ששומר באדיקות על פרטיות עסקיו ובכלל זה היקפם ומהותם, ואולם מנגד היו גם אפיזודות פחות מוצלחות. 


 שתי חברות מבקשות הגנה מנושים 


 כך, למשל, מסתבר כעת כי שתי חברות שנמצאות בשליטתו של איש העסקים אריה גנגר הגישו במארס האחרון בקשה להגנה מפני נושיהן (Chapter 11) לאחר שחובותיהן האמירו לכ-225 מיליון דולר. "אין לנו אפשרות לעמוד בהתחייבויות שלנו ולהחזיר את כל הכספים לנושים", ציינו החברות סידר כימיקלים (Cedar) ו-Vicksburg Chemical, נרשומות בארה"ב ונמצאות בשליטת חברת TRI של גנגר. 

 התפקידים הרשמיים בהם מחזיק כיום גנגר הם יו"ר TRI, שב-2000 נמחקה ממסחר בבורסה האמריקאית; סגן יו"ר חברת  לומניס (  LUME  [10]  : NASDAQ)  הישראלית, הנסחרת בנאסד"ק לפי שווי שוק של 140 מיליון דולר; בעל מפעל חיפה כימיקלים; וחבר בצוות ייעוץ כלכלי לראש הממשלה שרון, שכולל אנשי עסקים שונים הנחשבים למקורבים אליו. 

 למה אפיזודות לא מוצלחות? ובכן, לומניס, שהיתה הפנינה בכתר חברות המכשור הרפואי הישראליות וביצעה שידוד מערכות כבר מספר פעמים בחייה, ניצבת כעת בפרשת דרכים ובעין סערה שכוללת חקירה של רשות לניירות ערך האמריקאית בנוגע למדיניות ההכרה של החברה בהכנסות ומשבר אמון עם הנהלת החברה הנוכחית. 

 ההנהלה הורידה פרופיל בצורה דרסטית בחודשים האחרונים: ב"מעריב", למשל, כותבים שלומניס תעמוד בתחזיות לרבעון השני ובחברה לא מאשרים ולא מכחישים. ההדרכה של ההנהלה מדברת כעת על הכנסות של 90-95 מיליון דולר (צמיחה של 4.5%-10.3%) ברבעון ורווחיה נקיים של 4-10 סנט למניה (1.5 מיליון דולר-3.7 מיליון דולר). 

 מניית לומניס מאז תחילת השנה 


 גנגר הציל את החברה בזכות סיטון וגילם רווח אדיר 


 סיפור לומניס הוא סיפור כפול עבור גנגר: כישלון ובצדו הצלחה. לפני ארבע שנים נאלץ יאשה סיטון, כיום מנכ"ל לומניס, לעזוב את חברת תעשיות לייזר, שאותה שיקם במהלך התאוששות מרשים מסף פשיטת רגל, לאחר שחברת אי.אס.סי הצעירה רכשה אותה במסגרת מסע הרכישות שניהלה בשנים 1998-1997. סיטון חזר לנהל את אי.אס.סי בעקבות מאבק שליטה בחברה בו זכה גנגר והצליח לשקם אותה במהירות. 

 מקור העזיבה של סיטון ואיתו בנימין ג'יבלי היה המיזוג בין שתי החברות, שהושלם ב-1997 בעסקה בשווי של 280 מיליון דולר. שמעון אקהויז, מנכ"ל אי.אס.סי, נתן לגנגר - בעל השליטה בתעשיות ליזר - הצעה לפיה הוא ירכוש את תעשיות לייזר במחיר הגבוה ב-40% ממחירה בשוק, וגנגר קיבל אותה. 

 אבל אז החברה הממוזגת הידרדרה ודיווחה על הפסדי עתק. מחירה קרס ב-90%, והחל בה מאבק שליטה ב-1999 בין גנגר, שרק שנתיים קודם לכן מכר את תעשיות לייזר לאי.אס.סי, לבין אקהויז שביצע את הרכישה. כאשר הוכרע המאבק לטובתו של גנגר (לא לפני שעבר לתחום המשפטי), סיטון תפס במהירות את כיסא המנכ"ל של אי.אס.סי-תעשיות לייזר וניגש לשקם את החברה, בפעם השנייה בתוך עשור. 

 וכך, גנגר - שכבר הרוויח עשרות מיליוני דולרים מהשיקום הקודם של תעשיות לייזר ומהמכירה שלה לאי.אס.סי - גילם באותה התקופה רווח אדיר על ההשקעה החדשה שלו בחברה - שבוצעה לפי מחיר מניה של כ-5 דולר. היום מחיר המניה נושק לכ-4 דולרים, אולם גנגר מכר בשיא באמצע 2001 חבילה של 1.4 מיליון מניות במחיר של כמעט 28 דולר למניה - פי 7 ממחירה כיום. בידי גנגר כיום 6.2% מלומניס, כולל 1.3 מיליון אופציות בנות מימוש מהיר. 


 TRI בבעיות נזילות; חברות הבת מבקשות הגנה 


 הסיבובים שביצע גנגר בלומניס מסייעים כדי לרכך את המכה שהחברה חטפה ברבעונים האחרונים ואת ההידרדרות המהירה בכל הפרמטרים בחברה: שווי שוק, הכנסות, רווחיות ותזרים מזומנים שהפך לשלילי. 

 חברת TRI, Trans Resources Inc בראשה הוא עומד לא הגיעה אומנם למצב של Chapter 11, אולם היא בצרות לא קטנות מאלה של החברות הבנות שלה, שאינן רוות נחת בתקופה האחרונה. TRI היא בעלת השליטה בחיפה כימיקלים כמו גם בסידר ו-ויקסבורג, שהגישו בקשה להגנה מפני נושיהן. החברה האם נתקלה בבעיות כספיות לא פשוטות לקראת סוף 2001, שבאו לידי ביטוי, בין השאר, בכך שלא פרעה את הריבית על שתי סדרות אג"ח. בעיות הנזילות של החברה אינן מפורסמות בצורה פומבית, שכן החל מסוף 2000 היא נמחקה ממסחר, אולם לפי דו"ח של חברת דירוג האשראי מודי'ס שפורסם ברויטרס עולה כי החוב הסתכם בכ-205 מיליון דולר. 

 מאחר ש-TRI איננה ציבורית עוד, המסמך הציבורי האחרון (10-K) הוא מה-30 במארס 2000 וממנו ניתן ללמוד כי בשנת 1999 החברה של גנגר מכרה ב-497 מיליון דולר והפסידה 15.9 מיליון דולר. מנתונים שמוסרת סידר כיום, מכירות הקבוצה כולה מסתכמות בסכום דומה גם כעת, ב-500 מיליון דולר. כעולה מן הבקשות שהוגשו לבית המשפט, נכסיה של סידר מסתכמים ב-59.3 מיליון דולר וחובותיה ב-110.8 מיליון דולר ואצל ויקסבורג מדובר בנכסים של 75.2 מיליון דולר וחובות של 112.9 מיליון דולר. בחודשים האחרונים פיטרו שתי החברות כ-65% מעובדיהן, והן מקוות כי יוכלו להמשיך ולפעול תחת ההגנה של בית המשפט. 


 קישורים נוספים 
 שתי חברות בשליטת אריה גנגר הגישו בקשה להגנה מנושים בארה  "  ב; חובותיהן מסתכמים בכ-225 מ' ד'  [11]