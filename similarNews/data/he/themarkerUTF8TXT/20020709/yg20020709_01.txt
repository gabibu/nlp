לאחרונה פורסם הדו"ח השישי במספר במסגרת המחקר על החופש הכלכלי בעולם. בראש מאה עשרים ושלוש המדינות המדורגות בדו"ח לפי מידת החופש הכלכלי הנהוג בהן, ניצבת הונג קונג עם 8.8 נקודות. מייד אחריה מדורגות: סינגפור, ארה"ב, בריטניה, ניו זילנד, שווייץ, אירלנד, אוסטרליה, קנדה והולנד. ישראל מדורגת במקום הארבעים ושבעה עם 6.8 נקודות. 

 מטרת המחקר היא למדוד עד כמה מבנה המשק, החקיקה והמוסדות הפוליטיים של מדינה מתיישבים עם החופש הכלכלי. זאת באמצעות בדיקה ושקלול של שלושים ושבעה פרמטרים שונים בחמישה תחומים: הצריכה הממשלתית ומעורבות הממשלה במשק; מבנה משפטי והגנה על הקניין; היקף אמצעי התשלום במשק ונגישות אליהם; חופש לסחור עם זרים; ומידת הרגולציה של שוקי האשראי והעבודה. 

 בסיס הנתונים העשיר, החתכים הרבים, ההסברים הבהירים והעובדה שהוא נערך על ידי בוחנים בלתי תלויים הופכים את הדו"ח למסמך מרתק על כלכלת העולם בכלל והמשק הישראלי בפרט. לדו"ח גם משמעות פרקטית מאחר שממשלות, חברות בינלאומיות ומוסדות פיננסיים עושים בו יותר ויותר שימוש ככלי לקביעת מדיניות השקעה וקבלת החלטות (יחד עם מדדים נוספים, במיוחד: the International Country Risk Guide ו-the Global Competitiveness Report). 

 בין הנושאים הכלליים המוצגים בדו"ח - השוואה של מדד החופש הכלכלי לפרמטרים אחרים. הממצא הוא מתאם גבוה בין חופש כלכלי לשגשוג ואיכות חיים. ההכנסה השנתית הממוצעת לנפש במדינות המצויות בחמישית העליונה של המדד היא 23,450 דולר, בחמישית השנייה (בה מצויה ישראל) 12,390 דולר ובחמישית התחתונה 2,556 דולר בלבד. הצמיחה השנתית הממוצעת של המדינות בחמישית העליונה בשנות התשעים היתה 2.56%, בחמישית השנייה 1.57% ובתחתונה צמיחה שלילית (0.85%). תוחלת החיים הצפויה במדינות החמישית העליונה היא 77.2, בשנייה  72.5 ובתחתונה 54.96. ממצא נוסף הוא שחופש כלכלי אינו מגביר את אי השוויון במשק. במדינות החמישית העליונה מרוויח העשירון התחתון 2.86% מכלל ההכנסה, בחמישית השנייה 2.90% ובתחתונה 2.43%. 

 את ישראל מקדימות בדירוג כל המדינות המפותחות וגם מדינות מדרום ומרכז אמריקה והאיים הקאריבים (צ'ילה, ארגנטינה, פנמה, קוסטה ריקה, טרינידד, ג'מייקה), מדינות מזרח אירופאיות (אסטוניה, הרפובליקה הצ'כית), מדינה אפריקאית (בוטסוואנה), מדינות מהמפרץ הפרסי (כווית, בחריין, עומן) ואפילו ירדן. 


 ניקוד נמוך במיוחד בתחום הצריכה הממשלתית ומעורבות הממשלה במשק 


 עיון בפרטי הדו"ח מגלה ניקוד נמוך במיוחד לישראל בתחום הצריכה הממשלתית ומעורבות הממשלה במשק. בתחום זה נבדקים ארבעת הפרמטרים הבאים: היקף הצריכה ממשלתית, היקף הסובסידיות ותשלומי ההעברה, היקף הפעילות העסקית של תאגידים ממשלתיים ושיעור המס השולי ותחולתו. הציון המשוקלל בתחום זה מצביע על משקלם היחסי של שיקולים פוליטיים, לעומת שיקולים עסקיים טהורים, בתהליכי קבלת ההחלטות והקצאת המשאבים. 

 הציון של ישראל בתחום זה, 3.1 בלבד, מעביר מסר נוקב. הצריכה הממשלתית (32.6% מכלל הצריכה) גדולה מדי (ציון 2.2), מעורבות הממשלה בעולם העסקים, באמצעות תאגידים ויזמות ממשלתיים, עמוקה מדי (ציון 2) והיקף תשלומי ההעברה גבוה מדי (ציון 4.4). אמנם מספר מדינות מערב אירופיות, ביניהן שוודיה, נורווגיה ואוסטריה, זוכות בתחום זה לציונים דומים, אך יש לזכור כי הן מממנות סל שירותים רחב ובכלל זה חינוך גבוה חינם עד תואר שני ושירותי בריאות מקיפים ומתקדמים. אצלנו הגורם לגודל הממשלה אינו מדיניות רווחה אלא, בין היתר, הוצאות ביטחון כבדות והעברות למגזרים שבחרו מתוך אידיאולוגיה להימנע מעבודה. 

 גם בתחום הרגולציה של עסקים, אשראי ועבודה קיבלה ישראל ציון נמוך - 5.9. בשניים מתוך חמישה עשר פרמטרים הנבדקים בתחום זה, בעלות פרטית על הבנקים והפרעת הגיוס לצבא על שוק העבודה, זכה המשק לציון 0. ציונים נמוכים בתחום זה הוענקו גם בפרמטרים המודדים תחרות מצד בנקים זרים (5.4) והשפעת שכר המינימום על שוק העבודה (4.2). 

 הדו"ח קובע, אם כן, כי בשני תחומים מרכזיים המשק הישראלי אינו שייך עדיין למועדון המשקים המתקדמים והליברליים. החדשות הרעות, שאינן מופיעות בדו"ח, הן שמרבית הגורמים לכך, ובכלל זה המצב הבטחוני, המרקם החברתי ויחסי הכוחות הפוליטיים ואוזלת יד כללית של ממשלות ישראל, לא צפויים להשתנות בעתיד הקרוב. 


 נקודות אור 


 חשוב לציין כי ניתן למצוא בדו"ח גם נקודות אור. בשלושת התחומים האחרים, מבנה משפטי והגנה על זכויות קניין, חופש לסחור עם זרים והיקף אמצעי התשלום במשק, קיבלה הכלכלה הישראלית ציונים גבוהים בדומה למשקים המתקדמים ביותר (8, 9.2 ו-7.8 בהתאמה). המחקר גם מציין לשבח את תהליכי ההפרטה, הליברליזציה והדה רגולציה שעבר המשק בעשור האחרון ואת ההתקדמות שנעשתה בתחומים אחרים ומדרג את ישראל במקום השני ברשימת המדינות המשתפרות ביותר בשנים 1980-2000 עם עלייה של 3.39 נקודות. 

 ציון מיוחד לשבח מקבלת החברה הישראלית בפרמטרים המודדים את עצמאותה ואי תלותה של מערכת המשפט והאפשרות לתקוף באמצעותה את חוקיות החלטות השלטון. מערכת זו נחשפה בשנים האחרונות לביקורת נוקבת מצד קבוצות שונות בחברה אשר האשימו אותה בחד צדדיות, אולם הבוחנים הבלתי תלויים העניקו לה בפרמטרים אלה 9.2 ו-9.4 נקודות. למדינות בודדות בעולם ציונים כה גבוהים בקטגוריות אלה ומרבית המדינות המפותחות זכו לציונים נמוכים יותר (הונג קונג: 7 ו-8.9, ארה"ב: 8 ו-9, ואפילו בריטניה, אם מערכת המשפט שלנו: 9 ו-9). 

 נקודת אור נוספת היא מיקומן הגבוה במדד של שכנותינו ירדן, המדורגת 24, עם 7.3 נקודות, ומצרים, המדורגת 51, עם 6.7 נקודות. גם הן ביצעו קפיצת דרך גדולה בתחום החופש הכלכלי ונמנות על עשר המדינות המשתפרות ביותר בשני העשורים האחרונים. עלינו לקוות וגם לפעול לכך במידת האפשר שתהליכים אלה יימשכו ואף יחלחלו למדינות נוספות באזור ובמיוחד לרשות הפלשתינאית. חופש כלכלי המביא עמו יחסי מסחר בינלאומיים והשקעות זרות מקדם חשיפה לרעיונות דמוקרטיים ומעודד מחויבות לשמירה על אקלים פוליטי יציב ורגיעה צבאית. הוא גם מביא לצמצום העוני והדלות המהווים כר עליו משגשגים הייאוש, הפונדמנטליזם והקיצוניות.