אתמול, שישה ימים בלבד אחרי שתעשיות  מלח (  מלח  [10]  : ת"א)  , הנשלטת על ידי משפחת דנקנר, ו  אמפל (  AMPL  [11]  : NASDAQ)  , הנשלטת על ידי יוסי מימן,  הודיעו  [12]  על מגעים ביניהן העשויים להוביל לעסקה שבה אמפל תגיע להחזקה של עד 47% ממניות תעשיות מלח, שתי החברות  הודיעו  [13]  על הפסקת המגעים. 

 רשמית, תעשיות מלח לא הסבירה את ההחלטה להפסיק את המגעים ואמפל אמרה כי "בדיקה העלתה שרכישת המניות היתה מטילה על אמפל אילוצים אשר היו מקשים על החברה לממש את תוכניות הפיתוח, כפי שגובשו על ידי ההנהלה החדשה". 

 ההסבר של אמפל, אם לומר את האמת, תמוה שכן לא היה צורך לבצע בדיקה כדי לדעת שמעורבות בשליטה בבנק  הפועלים (  פעלים  [14]  : ת"א)  כרוכה במגבלות ולא היה צריך לבצע בדיקה כדי לדעת שלמרות המגבלות, קבוצות אריסון ודנקנר מצליחות בכל זאת לעשות עסקים. רק כשנוחי דנקנר ביקש לרכוש את השליטה באי.די.בי, שזה מהלך שאינו רגיל, הוא נתקל בבעיה אמיתית. 

 הסבר אחר, שלפיו מימן נרתע מהבדיקות המעמיקות שבנק ישראל היה אמור להעביר אותו כהכנה למתן אישור להשתתפות בגרעין השליטה של בנק הפועלים, נראה סביר יותר, אם כי ברור לכל מי שרוצה להיות שותף בשליטה בבנק שיהיה חייב לעבור בדיקה שכזאת. 

 יהיו סיבותיו של מימן אשר יהיו, הליכתו מותירה את תעשיות מלח עם הבעיה הכי קשה שלה - העומס המימוני המוטל על ידי ההלוואות שנטלה כשרכשה ביחד עם אחרים את השליטה בבנק. 

 תעשיות מלח היא חברה בקבוצה שרכשה בספטמבר 1997 את השליטה בבנק הפועלים מידי הממשלה. חלקה של תעשיות מלח בעסקה היה 360 מיליון דולר. רוב הסכום הזה מומן בהלוואה שניטלה מבנק  לאומי (  לאומי  [15]  : ת"א)  וששוויה המתואם, נכון לסוף מארס, היה 1.482 מיליארד שקל. 

 על פי הסכם המימון, תעשיות מלח התחייבה לשלם את הריבית הריאלית בגין חלק ההלוואה הצמוד למדד ואת הריבית השקלית בגין חלק ההלוואה הלא-צמוד - מתוך הדיווידנדים שהבנק ישלם. עוד נקבע בהסכם כי החברה תקבל הלוואות גישור לתשלום הריבית - עד למועד קבלת הדיווידנד, כשכל הלוואת גישור ניתנת לטווח של עד 15 חודשים מיום קבלת הדיווידנד האחרון. 


 התפתחויות מאז נטילת ההלוואות 


 מאז שתעשיות מלח נטלה את ההלוואות קרו שתי התפתחויות. הראשונה היא צניחה בשווי המניות - הרבה מתחת לשוויין בספרי החברה: נכון לסוף מארס, בעוד שמניות תעשיות מלח בבנק הפועלים נרשמו במאזני החברה בשווי של 1.726 מיליארד שקל, שוויין בשוק עמד על 1.191 מיליארד שקל בלבד - פער של 535 מיליון שקל. 

 השנייה, והחשובה יותר, היא הידרדרות בתוצאות הכספיות של בנק הפועלים ודלדול זרם הדיווידנדים: אם בשנים 1998-2000 בנק הפועלים חילק מדי שנה דיווידנד של כמעט מיליארד שקל בממוצע, הרי שבשנת 2001 הדיווידנד הסתכם ב-680 מיליארד שקל בלבד ואם בנק הפועלים יחלק דיווידנד השנה, זה יהיה ממש מפתיע. וכשהוצאות המימון שלך הן כ-20 מיליון שקל ברבעון בממוצע, אתה קצת בלחץ - אתה והבנק המלווה, כלומר בל"ל. 

 העסקה עם מימן היתה יכולה להקל מאוד על תעשיות מלח - על פי הודעת שתי החברות, אמפל היתה אמורה לרכוש, בהקצאה, שליש ממניות תעשיות מלח תמורת הזרמה של 90 מיליון דולר, כלומר כ-430 מיליון שקל. הסכום הזה היה יכול להספיק ליותר מחמש שנים של ריבית מבלי להיזקק כלל לדיווידנדים. 

 ההזרמה הזאת היתה יכולה גם להקל מאוד על תעשיות מלח בביצוע הפרשה בגין ירידת שווי מניות הבנק. תעשיות מלח, שעדיין לא עדכנה את שווי המניות בספריה, הודיעה כי בכוונתה לפנות למעריך חיצוני על מנת שיקבע את שווי המניות. 

 אם יקרה הלא-ייאמן והמעריך החיצוני יקבע כי שוויין נמוך מזה הנקוב בספרים ואם הדבר יחייב הפרשה, הדבר עלול אף לפגוע ביציבותה של תעשיות מלח, שהונה העצמי הגיע בסוף מארס לכ-320 מיליון שקל.