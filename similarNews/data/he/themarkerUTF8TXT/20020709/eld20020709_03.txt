פחות משבוע עבר חלף לו מאז פנתה רשות ניירות ערך אל הנאמנים לאיגרות החוב של  בולוס גד (  בלגד  [10]  : ת"א)  ושל  רוגוזין (  רגזין  [11]  : ת"א)  , ובינתיים, לפחות בחזית רוגוזין, ישנן התפתחויות חדשות, התפתחויות אשר אינן נובעות דווקא מהצעד בו נקטה הרשות. 

 כך, החברה לנאמנות של בנק אינווסטק פתחה במהלך הימים האחרונים בשני הליכים משפטיים: האחד, בקשה למינוי כונס נכסים בחברת בולוס גד תיירות; השני, בקשה למינוי מפרק לחברת רוגוזין. 

 בקשת הפירוק שהוגשה אתמול לבית המשפט המחוזי בתל אביב, היא הסיפור הפיקנטי יותר. כזכור, ברשות ניירות ערך ביקשו מהחברה לנאמנות של בנק אינווסטק, לאו דווקא בלשון עדינה, הבהרות בנוגע לאופן פעילותה לאחר שנודע לראשונה מפי החברה, ב-8 במאי 2002, כי אין בידי רוגוזין מקורות כספיים נזילים אשר יאפשרו לה לפרוע את התשלום אותו היא היתה אמורה לבצע לפני תשעה ימים - תשלום בהיקף של כ-26 מיליון שקל בגין קרן וריבית. סך החוב של רוגוזין למחזיקים באיגרות החוב שלה מסתכם בכ-96.1 מיליון שקל. באינווסטק השיבו לפניית רשות ניירות ערך והציגו בפניה את השתלשלות העניינים בשנה האחרונה, תוך פירוט הצעדים בהם נקט הנאמן, ונראה כי חזית זו הגיעה לפי שעה לרגיעה. 

 באשר לבקשת הפירוק שהגישה, החברה לנאמנות של בנק אינווסטק מציינת בה כי רוגוזין "היתה לחדלת פירעון, כאשר אין ביכולתה - ואף אין בכוונתה - של החברה לשלם את חובותיה". כן צוין על ידי אינווסטק כי "לא זו בלבד שהחברה לא פרעה את חובה במועד, אלא שלמעשה הודיעה החברה שאין בכוונתה לפרוע את התשלום למחזיקי איגרות החוב". באינווסטק הביעו חשש כי "אי מינוי מפרק לחברה לאלתר, עלול לגרום להברחת נכסים של החברה, ולביצוע עסקות בנכסי החברה, שאינן מתחייבות ממהלך העסקים הרגיל". 

 החברה לנאמנות של בנק אינווסטק הגישה גם בקשה לבית המשפט המחוזי בחיפה מתוקף תפקידה כנאמן לאיגרות החוב שהונפקו ע"י בולוס גד תיירות. איגרות חוב אלה הונפקו ע"י בולוס תיירות לפני כשנתיים, והן עומדות לפירעון ב-6 תשלומים שנתיים שווים ורצופים, החל ממאי 2003. כבטוחה לפירעון איגרות החוב הללו שיעבדה בולוס אחזקות מניות חבילת מניות בולוס גד ובולוס גרניט ושיש. 

 בבקשת הכינוס שהגישה ביקשה אינווסטק כי הכונס שימונה יתפוס כמות מסוימת של מניות בולוס גד המוחזקות ע"י בולוס אחזקות ובעל השליטה בקבוצה, איברהים בולוס. במקביל ביקשו באינווסטק כי כונס הנכסים שימונה יקבל את הסמכויות הדרושות לשם העברת מקרקעין בשטח של כ.4.7 דונם מהחברה האם לבולוס תיירות, בכדי שגם קרקע זו תשמש כבטוחה אותה ניתן יהיה לממש בשעת הצורך. 


 הבדל בעיתוי 


 ראוי לציין כי מלבד אופיין השונה של הבקשות - פירוק לעומת כינוס נכסים, קיים הבדל גם בעיתוי שלהן. כך, בעוד שבפרשת רוגוזין, מגיעה בקשת הפירוק כאשר החברה לא שילמה את התשלום אותו היא היתה אמורה לבצע בסוף יוני 2002 - כאשר בקופתה כבר אין מספיק נכסים בשביל לפרוע את החוב למחזיקים באיגרות החוב, הרי שבפרשת בולוס תיירות הפיקה החברה לנאמנות של בנק אינווסטק לקח, וכך הפנייה לערכאות, שמטרתה הגדלת כרית הביטחון של המחזיקים באיגרות החוב, נעשית עשרה חודשים לפני המועד הראשון בו תצטרך החברה להתחיל לפרוע את קרן ההלוואה, אם כי החברה כבר מאחרת בחודשיים בתשלום הריבית. 

 לאור העלאת רף החשיבות שמייחסת רשות ניירות ערך לבעיות הפירעון בשוק האג"ח הקונצרני, קרוב לוודאי כי באינווסטק יבחנו מעתה בשבע עיניים את מצבן הפיננסי של החברות אשר החברה לנאמנות של הבנק הינה הנאמן לאיגרות החוב שהונפקו על ידן, אף כי באינווסטק טוענים לעניין זה כי מאז ומעולם מבצעת החברה לנאמנות בדיקה ומעקב שוטף אחר מצב החברות בהן היא משמשת כנאמן לאג"ח. 

 אך אינווסטק אינה השחקן היחידי במגרש הנאמנות, וכבר בחודש הבא עשויות לחול התפתחויות סביב שתי סדרות איגרות החוב של בולוס גד - סדרה א' אשר הנאמן שלה היא החברה לנאמנות של בנק  הספנות  (  ספבנק  [12]  : ת"א)  וסדרה ב' אשר הנאמן שלה היא החברה לנאמנות של בנק  מזרחי (  מזרחי  [13]  : ת"א)  . כבר ב-20 באוגוסט 2002 אמור להתבצע התשלום הראשון במסגרת ההסדר אליו הגיעו בולוס גד והמשקיעים המחזיקים באיגרות החוב שלה. איחור בביצוע תשלום זה, עשוי לגרור גם את שתי חברות הנאמנות הללו להעמיד לפירעון מיידי את איגרות החוב, ובמילים פשוטות, לבקש את פירוקה של בולוס גד. 


 קישורים נוספים 
 אינווסטק מבקשת למנות את עו  "  ד פנחס רובין כמפרק זמני של תעשיות רוגוזין  [14]