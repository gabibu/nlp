בנק הפועלים הודיע אתמול לבורסה כי במסגרת האסטרטגיה שלו להרחיב את פעילותו בחו"ל הוא בוחן אפשרויות של ביצוע רכישת פעילויות בחו"ל, והוא מקיים בדיקות ראשונות עם בנק  דיסקונט  (  דסקנט  [10]  : ת"א)  לגבי פעילותו בארה"ב. 

 מאחורי ההודעה הזהירה עומדים מגעים אינטנסיוויים שמנהל יו"ר בנק הפועלים שלמה נחמה עם יו"ר בנק דיסקונט לרכישת החברה הבת של דיסקונט, אי.די.בי ניו יורק, תמורת סכום המוערך על ידי בנקאים בכ-800 מיליון דולר. 

 העניין שמגלה בנק הפועלים ברכישת אי.די.בי ניו יורק ברור לאור האסטרטגיה של הבנק, הזוכה לתמיכה מהבעלים האמריקאים, להקטין את החשיפה למשק הישראלי ולהקים פעילות גדולה בארה"ב באמצעות מיזוג של סיגניצ'ר ופועלים ארה"ב עם אי.די.בי ניו יורק. 

 לעומת זאת, העניין של בנק דיסקונט, המנהלים והבעלים שלו בעסקה הוא סוגיה הרבה יותר מורכבת, שמעוררת שאלות רבות. 

 1.  השאלה הראשונה היא למה? מדוע דיסקונט רוצה למכור את אי.די.בי ניו יורק? זהו בנק מצוין, צומח ורווחי שנהנה ממוניטין טובים, והוא שמונע מבנק דיסקונט לשקוע בשנים האחרונות בהפסדי ענק. 

 לכאורה, התשובה לכך פשוטה: דיסקונט סובל מהפסדים כבדים וממצוקת הון, ומכירת אי.די.בי ניו יורק תזרים לו סכום כסף עצום ותאפשר לו לחזור ולהעמיד אשראי חדש ללקוחות. עיתוי העסקה נראה מוצלח למוכר שכן רווחיות הבנק בשיאה. 

 ואולם התשובה הזו רחוקה מלספק: מכירת אי.די.בי ניו יורק לא תפתור לבנק את שתי הבעיות העיקריות שלו: ועד העובדים שהרס אותו, ותיק האשראי הגרוע שלו שמקיז ממנו מדי שנה הפרשות ענק לחובות מסופקים. 

 2.  ומכאן באה השאלה השנייה: מה יעשה בנק דיסקונט עם התמורה שהוא יקבל אם העסקה תושלם? האם הכסף הזה ישמש למימון הפסדי הבנק לעוד שנים ארוכות? האם הכסף הזה יאפשר לבנק לממן את כוח האדם המנופח והגרוע שלו עוד כמה שנים? האם הכסף הזה יאפשר לדיסקונט, שהיא חברה בבעלות ציבורית מלאה, להמשיך ולהתנהל עוד כמה שנים באין מפריע כאילו מדובר ברכוש נטוש? או שהכסף ישמש להבראת הבנק ולחלוקת דיווידנדים לבעלי המניות. 

 3.  השאלה הבאה היא מה תהיה ההשפעה של מכירת אי.די.בי ניו יורק על התוכנית להפריט את הבנק. האם הסיכויים של המדינה למכור את גרעין השליטה בדיסקונט ללא אי.די.בי ניו יורק גדלים - או שמא בלי אי.די.בי ניו יורק לא יהיה קונה שירצה להתקרב לבנק שהמוניטין של ועד העובדים שלו, תיק האשראי שלו וההנהלה המתחלפת שלו יצאו למרחוק. 

 4.  אחרי שענינו על השאלה השלישית מן הראוי לשאול האם העסקה של מכירת אי.די.בי ניו יורק משרתת את הבנק, ההנהלה או בעלי המניות שלו? האם חבות המס הגבוהה שעשויה להיווצר בעסקה הופכת את מכירת אי.די.בי לעסקה כדאית לדיסקונט - או שמא עדיף היה דווקא לפצל את הבנק בדרך של ספין אוף, ולהעביר את התמורה של המכירה ישירות לקופת המדינה ובעלי המניות מהציבור? 

 5.  ואולם האמת היא שהשאלה החמישית עשויה לבטל את כל השאלות הקודמות. עד לא מכבר רווחו הערכות במערכת הבנקאות שלפיהן המפקח על הבנקים בבנק ישראל מתנגד לעסקה שבה בנק דיסקונט ימכור את הנכס הרווחי ביותר שלו תמורת ערימת מזומנים. 

 ייתכן שהמפקח חשש בדיוק מכל אותם הדברים שהזכרנו למעלה: דיסקונט ישתמש בכסף הטוב שיקבל מאי.די.בי ניו יורק כדי לממן את הפעילות הגרועה שלו בישראל, ובתוך כמה שנים נגלה שאין דיסקונט ניו יורק ולא נשאר גם הרבה מדיסקונט ת"א. 

 מניית דיסקונט בחמש השנים האחרונות 

 השאלה היא האם המפקח על הבנקים רמז לאריה מינטקביץ ולהנהלת בנק דיסקונט שהוא שינה את עמדתו והוא מוכן לשקול עסקה כזאת? 

 המפקח על הבנקים לא נתן לכך תשובה, אך אם היא חיובית אזי עולה ממנה השאלה החשובה מכולן: אם בנק ישראל החליט שהדבר הנכון היום הוא לאפשר לדיסקונט למכור את הנכס הטוב ביותר שלו כדי לקבל הזרקת מזומנים גדולה ולשפר את הלימות ההון שלו - ייתכן שהוא סבור שזהו מהלך מתבקש כדי לאפשר לדיסקונט להמשיך ולפעול כבנק מסחרי. 

 חוסנם הפיננסי של בנקים הוא עניין חשוב ורגיש מכדי שבנק ישראל ישתוק וייתן לעסקות לדבר. לקוחות כל הבנקים, ולא רק אלה של דיסקונט, צריכים לקבל תשובות ברורות מבנק ישראל על הדרך שבה הבנק המרכזי מסתכל על דיסקונט והפעולות שהוא צריך לבצע כדי לחזור לרווחיות.