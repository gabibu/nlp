לפני שבוע בלבד תוסף השקל מול הדולר, ומומחי מט"ח העריכו כי הרגיעה בזירה הבטחונית תגרום להיחלשות הדולר לרמות של 4.82-4.78 שקלים לדולר. איגרות החוב השקליות הלא-צמודות עלו בחוזקה, ומנהלי כספים שהדירו את רגליהם מהשוק השקלי הלא-צמוד התחילו לרכוש בזהירות איגרות חוב לתקופה של 3 ו-4 שנים. 

 ההתאוששות לא שרדה זמן רב; הפיגוע בראשון לציון החריף את מגמת הירידות שהתחילה קודם לכן. דליפת הידיעות  על גיוס חיילי המילואים בצו 8 לקראת פעולה ברצועת עזה דחפה את מחירי האיגרות השקליות הלא-צמודות במדרון, והעלתה את התשואות ב-0.6%-0.3%. 

 ההערכות על דחיית המבצע הצבאי ברצועת עזה, אישור סיוע מיוחד בסך 200 מיליון דולר מארה"ב ופדיונות גדולים של סדרות שחר וגילון עשויים למתן את המגמה, ואולי אף להפוך אותה זמנית - אבל ספק אם ייפתרו הבעיות היסודיות של שוק הכספים. 

 הירידות החדות במחזורים לא גדולים ביום חמישי האחרון אינן מבשרות טובות לשוק זה. גם בירידות של 3% ובתשואה של 9% לא נרשם ביקוש גדול לאיגרות החוב מסוג שחר, והן החליקו לתשואה של 9.1% שבה לא ביקרו מאז מאי 2000. 

 נראה כי חלק מהקונים הפוטנציאליים כמו חברות הביטוח, קופות הגמל וחשבונות עצמיים של בנקים, שבעו מאיגרות חוב ארוכות-טווח שרכשו מקרנות נאמנות - שגרמו להן להפסדים באפריל. 

 יתרות המכירות בחסר בתחילת שבוע המסחר החולף במק"מים ובאיגרות החוב השקליות, מעידות כי מנהלי כספים שמימנו את עסקיהם באמצעות מכירות בחסר או הימרו כנגד ירידת תשואות - אינם מודאגים במיוחד. 

 המק"מ לחודשיים נסחר בתשואה עודפת של 0.5% לעומת ריבית בנק ישראל. המק"מ לשנה והאיגרות הלא-צמודות בריבית קבועה מסוג שחר נסחרו בתשואה גבוהה ב-1.5% מריבית הבנק המרכזי. איגרות החוב הארוכות נסחרו בתשואה כמעט כפולה מהריבית הפורמלית של הבנק המרכזי, אבל הציבור אינו מתרשם - וממשיך לקצר את משך החיים הממוצע של השקעותיו ולהעדיף פיקדונות שקליים על מכשירי השקעה סחירים. 

 נראה כי גם ברמות תשואה אלה, ואחרי מכות קשות מתחילת 2002, שורר חשד כבד בקרב משקי הבית כי בעתיד הקרוב לא יצמיחו האיגרות המקומיות רווחי הון. פרט למשקיעים בקרנות אג"ח חו"ל, שרבות מהן רשמו תשואה חיובית דו-ספרתית, המשקיעים באיגרות החוב השקליות קיבלו תשואה ריאלית שלילית של 6% מתחילת השנה, ואיגרות החוב הצמודות-מדד לתקופה בינונית הסבו להם הפסד ריאלי של 4%. 

 לדברי מנהל כספים ותיק, "יש חוסר התאמה בין ריבית בנק ישראל לריבית בשוק איגרות החוב, כך שלכאורה יש פה הזדמנות לתשואה עודפת דרך שוק ההון. אבל טעמי הציבור השתנו: פרט להעדפה בולטת לנזילות, הציבור מחפש דרכים למניעת הפסדים". 


 זיקה מחודשת לאפיק ההשקעה הצמוד-מדד ולקרנות הנאמנות המט"חיות 


 טעמי הציבור השתנו לא רק בהעדפת הנזילות, אלא גם בזיקתו המחודשת לאפיק ההשקעה הצמוד-מדד ולקרנות הנאמנות המט"חיות. אחרי 5 שנים של גידול עקבי בנכסים המנוהלים על ידי קרנות הנאמנות השקליות, נראה כי קצב יציאת הכספים מהתעשייה מתייצב על סכום שנע סביב 700-500 מיליון שקל לשבוע. 

 חלקו הקטן יחסית חוזר לקרנות הנאמנות המט"חיות; חלק אחר חוזר לפיקדונות השקליים, אבל נתח נאה נותב לתוכניות החיסכון הצמודות-מדד שגייסו 2.1 מיליארד שקל באפריל 2002 - עובדה שככל הנראה סייעה לאג"ח הקצר להיות אפיק ההשקעה השקלי היחיד ששמר על תשואה ריאלית חיובית. 

 מנהל כספים ותיק מעריך כי תחול התייצבות בתקופה הקרובה עם פדיון סדרת איגרות חוב שחר 2635, שגודלה 3.5 מיליארד שקל בסוף השבוע, גם אם רק מיליארד שקל מכספי הפדיון ימוחזרו לאפיק השקלי. "כלכלית אין לי בכלל התלבטות", אמר. "השחר הארוך מגלם מס של 25%, שלדעתי לא יוטל בסופו של דבר. בהתחשב באינפלציה של 3% לשנים הקרובות, הוא עדיין נסחר במחיר אטרקטיווי לעומת סדרות הקצרות יותר". 

 סביר להניח שעיכוב נוסף בפעולה צבאית ברצועת עזה עשוי למתן את הפיחות הנמשך בשער השקל כלפי הדולר, הנוגע כבר ביעד של 5 שקלים לדולר. 

 בתקופה הבינונית והארוכה קשה לראות מה יחזיר את התשואות לרמה ששררה בסוף ינואר 3.7%) 2002 באיגרות החוב הצמודות לתקופה ארוכה ו-6.5% בשחר הארוך). 

 מגמת הגידול בייצוא ההון אינה עתידה להיפסק. משקי הבית והמשקיעים המוסדיים גילו את יתרונות ההשקעה הריאלית והפיננסית בחו"ל, כמו נזילות, דירוג אמין, שוקי הון משוכללים ויעילים יותר, ובעיקר הקטנת החשיפה להשקעה במדינה הנמצאת על סף מלחמה, שבה התפקוד של משרד האוצר והבנק המרכזי מידרדר. 

 סביר להניח כי נתח ההשקעות של הגופים המוסדיים בחו"ל יגדל, בעיקר אם אפליות המס יבוטלו. ההשקעות הריאליות והפיננסיות של זרים במשק הישראלי אינן עתידות להתאושש לרמה שתאזן את הביקוש הגובר למט"ח, ונראה כי היצוא הישראלי, למרות פיחות ריאלי של 12% מתחילת 2001, עומד בפני משבר. 

 נוכח ריפיון הכוחות שתומכים בשקל, וההצמדה לדולר של מגזרים לא מבוטלים במשק, נראה שבנק ישראל יצטרך להיפרד תוך זמן מועט מסביבת הריבית הריאלית האפסית שהוא מנהל זה כמה חודשים. 

 בצד הפיסקלי אפשר להעריך כי התוכנית הכלכלית האחרונה, שצומקה במיליארד שקל, עלולה להקטין את רמת גביית המסים. עובדה זו, יחד עם משבר הלימות ההון של הבנקים, יגרמו להמשך הרמה הגבוהה של הנפקות חוב על ידי הממשלה והמגזר הפרטי, ויקשו על הריבית הריאלית הארוכה לסגת מרמתה הנוכחית - 5.4%. 


 הימים הקשים של מדיניות מחלקת הריבית 


 העלייה החדה בשער החליפין (11.5% מתחילת 2002) ובציפיות האינפלציה עוררו ציפיות להעלאת ריבית חדה. ואולם עד כה הסתפק בנק ישראל בהעלאת ריבית מצטברת של 0.8%. 

 אפשר להסביר את התגובה המתונה של הבנק המרכזי בהערכה כי הסכנה של עליית מחירים מתמשכת בעקבות הפיחות קטנה יחסית בשל המיתון במשק. ואולם נראה כי הנימוק העיקרי הוא ההעדפה של בנק ישראל לנהל מדיניות גמישה של יעד אינפלציה. 

 מדיניות זו, המפורטת בדו"ח השנתי של המחלקה המוניטרית של הבנק, מתבטאת בהחזרה הדרגתית של האינפלציה החזויה לתוואי של היעד הרב-השנתי, באמצעות התאמה הדרגתית של הריבית. למעט הפחתת הריבית של 2% במסגרת העסקה של דצמבר 2001, בעידן הנגיד דוד קליין ניהל בנק ישראל מדיניות של החלקת הריבית, וביצע הפחתות מתונות ומדודות של הריבית - אף שציפיות שוק הכספים כפי שהתבטאו בשיפוע עקום התשואות היו להפחתות מהירות בהרבה. 

 היתרון המרכזי של גישה זו היא שמירה על יציבות פיננסית - מניעת תנודות חריפות בריבית ובשער החליפין, וכתוצאה מכך גם בפעילות הריאלית במשק. החיסרון שלה הוא הסכנה של אובדן אמינות, אם בעת ההתאמה ההדרגתית של הריבית נמצאות האינפלציה בפועל והאינפלציה החזויה מעל היעד במשך תקופה ארוכה. 

 כפי שכותבת המחלקה, אובדן אמינות יחייב בסופו של דבר תיקון קיצוני בריבית, ונראה שבנק ישראל קרוב לאובדן אמינות יותר מאשר בכל זמן אחר מראשית 2000, עת מונה קליין לתפקידו. ציפיות האינפלציה ל-12 החודשים הקרובים מצויות כמעט מזה חודש ברציפות מעל הרף העליון של יעד האינפלציה ל-2002 (3%-2%) ויעד האינפלציה ארוך-הטווח (3%-1%). 

 ייתכן שניתן לייחס את רמת הריביות לעלייה בפרמיית הסיכון על השקעות לא-צמודות נוכח ההחמרה במצב הביטחוני, הגרעון בתקציב, וההורדה הצפויה של דירוג האשראי של ישראל, אבל נראה כי גם לאמינותו הנשחקת של בנק ישראל יש חלק בכך שהאיגרת הלא-צמודה בריבית קבועה מסוג שחר לתקופה של 9 שנים, מציעה תשואה של 9.1% - ריבית ריאלית של יותר מ-6% למי שמאמין כי בנק ישראל יצליח לייצב את האינפלציה על רמה נמוכה מ-3%. בשלב זה, לא נראה כי רבים מוכנים להמר על כך. 

 תהליך שחיקת האמינות, אשר החל בעסקת החבילה היקרה שעליה חתם קליין בדצמבר 2001, הואץ באחרונה על ידי רצף של החלטות אומללות מצד הנגיד. התגובות להתבטאויותיו בפרשת בנק למסחר מעידות על כך שלמעט קליין עצמו, מעטים הסבורים כמותו כי המפקח על הבנקים, יצחק טל, והצוות שלו, פעלו כהלכה וצריכים להמשיך בתפקידם. נראה כי קליין היה מאושש את אמינותו אם היה מבקש את טל להגיש מכתב התפטרות יומיים לאחר גילוי המעילה בבנק. 

 התנהלותו של קליין בפרשת שכרו של הנגיד הקודם, יעקב פרנקל, פגעה עוד יותר בתדמיתו של המוסד, ותקשה עליו מאוד לגייס תמיכה ציבורית - דווקא ברגע המכריע לגבי גורלו של חוק בנק ישראל. 

 אין פלא שבשוק הכספים העריכו כי בנק ישראל ייאלץ להעלות את הריבית ב-0.5%, לאחר שלהעלאה הקודמת בשיעור 0.2% לא היתה השפעה מתמשכת על ציפיות האינפלציה. לדברי פעיל בשוק, לא תמיד מדברים על כך בגלוי, אך סיבה חשובה להעלאות הריבית עד כה היתה החשש מפני תגובת האוצר - על רקע המאבק על חוק בנק ישראל.