השוואה בין חברות הפועלות באותו ענף ובעלות פעילות דומה היא כלי ניתוח מאוד פופולרי. יחד עם זה, כלי הניתוח הופך לבעייתי כשהחברות אינן פועלות באותו אזור גיאוגרפי או באותה סביבה עסקית. 

 בעבר, כשמשקיעים זרים היו פעילים בבורסה בישראל (זוכרים את התקופה הזו, כשקריאת הקרב של המשקיעים המקומיים היתה "הזרים קונים, הזרים קונים", נראה היום קצת אנכרוניסטי לצערנו) היתה להם נטייה להשוות בין חברות ישראליות לחברות אחרות בעולם. לכאורה יש בזה היגיון, מכיוון שאם כל העולם הוא שדה ההשקעות שלך, הרי שהשוואה גלובלית היא הדרך לדרג כדאיות של השקעות שונות. 

 אלא שההיגיון הזה הוא חלקי בלבד. אין ספק שהגיוני להשוות חברות שפעילותן גלובלית כמו כי"ל, טבע או מכתשים אגן לחברות דומות בעולם, שהן מתחרותיהן במישרין או בעקיפין. חברות כאלו מושפעות ממגמות עולמיות של הביקוש למוצריהן וממחירי חומרי גלם. הן מתממנות במט"ח ומושפעות מתקנים ומרגולציה בינלאומית. השוק שלהן הוא בינלאומי, וסיכויי הצמיחה שלהן כמו גם הסיכונים העסקיים נקבעים בעולם ולא בישראל. 

 הרבה פחות הגיוני להשוות חברות שפעילותן מקומית כמו בנקים, חברות תקשורת מקומיות או רשתות שיווק. פעילותן מקומית, הכנסותיהן והוצאותיהן הן בשקלים, הן נתונות לסיכויים ולסיכונים של המשק הישראלי, לרגולציה מקומית וכך הלאה. 

 המצב מסתבך כשמשווים בעיקר מכפילי רווח, שהם לכשעצמם אינדיקציה גסה מאוד, ובמקרים רבים רחוקה מלהיות מדויקת, של הערך אותו חברה מייצרת, והם נתונים כפי שלמדנו בשנים האחרונות לסטיות בגלל קיומם של סעיפים חד פעמיים, שיטות מדידה שונות וכך הלאה. 

 למרות כל ההקדמה הזו, שאינה מעודדת השוואה של חברות בעלות אופי מקומי, זה מה שנעשה כאן היום. אלא שהמטרה הראשית של ההשוואה אינה בחינת תמחור יחסי, כלומר - מי יותר זול ממי, אלא השוואה בין שתי גישות עסקיות. החברות בהן מדובר הן רשת הסופרמרקטים האמריקנית אלברטסון (ABS) על אלפי חנויותיה,  ושופרסל  (  שפרסל  [9]  : ת"א)  "שלנו". 

 ברור שאין מה להשוות את הגדלים. מספיק לציין שאלברטסון מוכרת בשנה בכ-38 מיליארד דולר, ושופרסל מוכרת בכ-1.3 מיליארד דולר. נתון זה מייצג את פער הגדלים יותר מכל דבר אחר. 

 אבל השוואת הרווחיות התפעולית כבר מביאה לתוצאות די דומות. הרווח הגולמי ב-ABS הוא 28.4% מהמחזור, בשופרסל הוא 27.2%. הרווח התפעולי בשופרסל הוא 5.1% מהמחזור וב-ABS הוא 4.5%. לאחר נטרול פחת והפחתות, קרי EBITDA, מגלים ש-ABS משיגה שיעור EBITDA של 7.2% מהמחזור ושופרסל 7.9%. 

 מעבר לכך ששופרסל נראית קצת יותר רווחית ויעילה, נתון מחמיא לרשת קטנה, הרי שהמספרים נראים די דומים 

 עד כאן, אין הרבה עניין. מעבר לכך ששופרסל נראית קצת יותר רווחית ויעילה, נתון מחמיא לרשת קטנה משמעותית, בענף שבו יש יתרון ברור לגודל, הרי שהמספרים נראים די דומים. למעשה, נתונים כאלו די אופייניים לרשתות מזון מצליחות. 

 ההבדל טמון במאזן. כאן ניתן לראות את הפער בין הגישה האמריקאית לגישה הישראלית. 

 אם נשווה את יחסי החוב להון, במיוחד להון המוחשי, כלומר זה המנוטרל מרכוש בלתי מוחשי כמו מוניטין והוצאות אחרות שנרשמו כנכס, נגלה הבדל גדול בין החברות. הטבלה הבאה מציגה השוואה של נתוני מאזן 2001. 



 התפיסה האמריקאית כך נראה, ואלברטסון היא דוגמה קטנה לכך בלבד, מוכנה לקחת סיכונים פיננסיים משמעותיים הרבה יותר מזו הישראלית. בימות שפע לקיחת הסיכונים הזו מתגמלת, מכיוון שהתשואה להון עולה משמעותית, לשמחתם של בעלי המניות. אבל אם נכנסת לתקופה בה התזרים התפעולי שלך נפגע, ורמת החוב שלך גבוהה, הרי שהמהירות בה אתה נכנס לאזור הסכנה של החשש מאי קיום ההתחייבויות גבוהה. זו הסיבה שאנו רואים יותר ויותר הורדות דירוג בארה"ב, למרות שהמצב הכלכלי שם רחוק מלהיות קשה. לחברות רבות פשוט אין רזרבות, גם לימי סגריר קלים, שלא לדבר על סופה ממש. 

 וכעת למספרים. 

 כפי שאמרתי, הנתונים התפעוליים נראים די דומים, אבל תראו איזה פער יש באופן בו החברות מממנות את פעילותן: 

 הנתונים של שופרסל אינם כוללים אומנם הנפקת חוב שבוצעה אחרי דצמבר 2001, אבל מכיוון שרוב הכסף, יש להניח, נמצא עדיין בקופת החברה, או ששימש לפירעון חוב אחר, אין לכך משמעות רבה לצורך יציבותה הפיננסית. 

 המשמעות היא שבעלי המניות של ABS, רוצים שהיא תפעל ברמת סיכון פיננסי גבוהה יותר מזו שרוצים בעלי המניות של שופרסל 

 התמונה העולה מההשוואה היא פשוטה. קביעת היחס בין חוב להון היא החלטה של הנהלת חברה, על פי מדיניות הדירקטוריון, המייצג את בעלי המניות. המשמעות היא שבעלי המניות של ABS, רוצים שהיא תפעל ברמת סיכון פיננסי גבוהה יותר מזו שרוצים בעלי המניות של שופרסל. בעלי החוב של ABS גם מוכנים לממן אותה, למרות שמרכיב ההון האמיתי אצלה נמוך יחסית. למעשה, על כל דולר של הון עצמי מוחשי שיש בחברה (להבדיל מכזה שנוצר דרך רכישות בהחלפת מניות ושיצר מוניטין) יש 1.4 דולרים חוב. זה לעומת 0.5 שקל חוב לכל שקל הון בשופרסל. 

 התוצאה היא שסעיף הוצאות המימון ב-ABS משמעותי הרבה יותר מאשר בשופרסל. הוצאות המימון ברשת האמריקאית מגיעות ל-25% מהרווח התפעולי, בעוד שבשופרסל הן 7% בלבד. 

 אגב, אם מתעקשים להשוות את התמחור, הרי שהדמיון בין יחסי התמחור של החברות גדול. שתיהן נסחרות ברמות מכפילי רווח של 17-18 (אם מנטרלים באלברסון הפחתה גדולה שהיתה ב-2001). גם השוואה של שווי השוק בתוספת החוב, ביחס לתזרים החופשי מפעולות, דבר שמנטרל את הבדלי החוב בין שתי החברות, מראה שהן נסחרות במחירים יחסים דומים - סדר גודל של 19 פעמים לתזרים החופשי. 

 אבל כמו שאמרתי בהתחלה, בגלל ההבדלים בסביבה העסקית ובסיכויי הצמיחה ובסיכונים העסקיים, השוואת יחסי התמחור ההיסטוריים אינה רלונטית. יותר מזה, בכל מקרה מה שחשוב לצורך התמחור זה התזרים העתידי ולא זה שכבר שמאחורינו. 

 מה שמעניין בהשוואה זו הוא הדוגמה לפער בנכונות לקחת סיכון פיננסי בין חברה אמריקאית לבין חברה ישראלית, הפועלות באותו ענף. אם הייתם עושים השוואה דומה בין בזק למשל ל-AT  הייתם מקבלים תמונה דומה. זה לא אומר בהכרח שהשוק הישראלי זול יותר או מסוכן פחות, קשה להגיד דבר כזה לנוכח מצבנו הבטחוני והכלכלי. הוא רק מראה משהו על עולם העסקים האמריקאי ונכונותו לקחת סיכונים. 

 ולמי שחושב שהמיתון בכלכלה האמריקאית עדיין לא אמר את מילתו האחרונה, למרות דברי ההרגעה של הכלכלנים והפוליטיקאים, הרי שמעקב אחרי רמות החוב של חברות הופך להיות חשוב הרבה יותר מאשר המעקב אחרי כל סנט למניה ברווח הנקי עליו החברה מדווחת לציבור, נתון שדווקא עליו התקשורת הפיננסית מפנה את עיקר הזרקורים.