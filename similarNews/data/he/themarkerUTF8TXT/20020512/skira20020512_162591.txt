בשבוע שעבר התקיים בוועדת ביקורת המדינה דיון על ממצאי מבקר המדינה בדבר החלטות ועדת העיזבונות בראשות שופט בית המשפט העליון לשעבר צבי טל. כזכור נקבע בדו"ח כי השופט השתתף בקבלת ההחלטות על העברת כספי עיזבונות לעמותה ("אמונה" הקשורה במפד"ל) שבראשה עמדה רעייתו, ולעמותות אחרות שבהן כיהן הוא עצמו כחבר או כיו"ר. המבקר הצביע על כך שבהשתתפות השופט בקבלת ההחלטות נוצר מצב של ניגוד עניינים פסול. 

 בדיון בוועדה הביע ח"כ עופר חוגי (ש"ס) תמיהה על עמדת המבקר, וסיפר כדבר מובן מאליו, שכמה חשבים במשרדי ממשלה מעורבים בהעברות כספים לעמותות שבהן קרובי משפחותיהם מכהנים כחברים. אז למה יצא הקצף דווקא על השופט טל? 

 ובאמת למה? - החרו אחריו שני ח"כים מהמפד"ל. יגאל ביבי צוטט אומר: "ניגוד עניינים כשלעצמו אינו פסול", ואילו שאול יהלום סיפק "הוכחה" מאורייתא: "ניגוד עניינים כשלעצמו אינו פסול, ניגוד עניינים אינו כתוב בתורה". 

 איסור קבלת החלטות במצב של ניגוד עניינים נידון והובהר כבר מאות פעמים, ומעל לכל מרחף פסק הדין המרכזי והמנחה בסוגייה זו, שניתן עוד ב-1979 ("סיעת הליכוד בעיריית פתח תקווה נגד מועצת עיריית פתח תקווה"). בין השאר קבע השופט אהרון ברק: "כללי הצדק הטבעי מזה וכללי האמון מזה, הם המביאים לגיבושו של הכלל כי עובד ציבור אסור לו להימצא במצב שבו קיימת אפשרות של ניגוד עניינים, בין האינטרס הקשור בביצוע סמכותו וכוחו, לבין אינטרס אחר כלשהו שאף עמו הוא קשור..." 

 "היקפו של הכלל בדבר ניגוד עניינים משתרע, בראש ובראשונה, על ניגוד בין האינטרס השלטוני לבין האינטרס הפרטי - הן אינטרס אישי והן אינטרס רכושי", המשיך. "על כן נאסר על עובד ציבור להשתתף בוועדת מכרז הדנה בעניינו של קרוב משפחה... האיסור אינו רק על שיקול הדעת עצמו בביצוע הפעולה או התפקיד, האיסור הוא על הימצאות במצב שבו עלול להיות ניגוד עניינים...". 

 איך קרה שהשופט בדימוס טל התעלם מכלל כה יסודי של מינהל ציבורי - והרי אין ספק שפסק דין זה ודומיו מוכרים לו היטב? הסבריו לביקורת לא שיכנעו את המבקר ואינם משכנעים את הקורא - לא נותר אלא להצטער על ליקוי המאורות שפקד אותו. חמורה לא פחות ואולי יותר תגובתם של הח"כים מהסיעות הדתיות, שאינם רואים כל פגם בקבלת החלטות על כספי ציבור במצב של ניגוד עניינים. האם זו עמדתם העקרונית - או שמא זיקתם לשופט שומר מצוות שיבשה את שיקול דעתם? מרגיזה במיוחד ההסתמכות של ח"כ יהלום (על דרך השלילה) על התורה. האם הוא מצדד גם ביישום הכלל "לא תחסום שור בדישו" כשמדובר בכספי ציבור?