הקפאת ההליכים נגד תבל ממחישה חיסרון ממשי בהסדרי שיקום החברות בישראל לפי סעיף 350 לחוק החברות, בהשוואה לחוקים המסדירים עניין זה במדינות אחרות, כגון "צ'פטר 11" בארה"ב. סעיף 350 מאפשר לבית המשפט לאשר החלטות שנתקבלו ברוב הקבוע בחוק בכל אסיפה ואסיפה של בעלי זכות הצבעה בנוגע לחברה המשוקמת. ואולם בניגוד ל"צ'פטר 11" בארה"ב, הסעיף אינו מאפשר לרוב של מצביעים מסוג אחד (למשל נושים רגילים) לכפות הסדר על מצביעים מסוג אחר (למשל בעלי מניות), כאשר באסיפה של האחרונים נדחה ההסדר שנתקבל על ידי הראשונים. 

 הבעיה העקרונית בתבל היא ניגוד אינטרסים בין הבנקים המלווים לבעלי המניות בחברה. בעיה נוספת היא היעדר הסכמה בין אחת מבעלות המניות, חברת אי.די.בי, לבין בעלי מניות אחרים שכמה מהם אינם מסוגלים להזרים לתבל הון בעלים נוסף. מסיבה זו צפוי קושי להשיג הכרעת רוב בין בעלי המניות, להזרמת הון נוסף לתבל או לוויתורים. 

 החוק בארה"ב מעגן מנגנון להערכת החברה שבשיקום. המנגנון מאפשר לקבוצה בכירה יותר, כגון קבוצת הנושים, לכפות הסדר כאשר אין אפשרות להגיע להסכמה עם הקבוצה האחרת של המצביעים. למשל, הקבוצה הבכירה תוכל לחייב דילול החלק של בעלי המניות שאינם משלימים את ההון הדרוש להשלמת גירעון החברה. 

 כפועל יוצא החברה תקצה מניות חדשות למשקיע חיצוני שהצטרף לחברה, או למלווים תחת הפחתת חוב החברה כלפיהם, על חשבון בעלי המניות שלא הזרימו הון. אמצעי אכיפה חוקי מעין זה דוחק בצדדים להשיג הסדר במשא ומתן ביניהם. אמצעי האכיפה שבסעיף 350 לחוק החברות הישראלי הרסני עוד יותר - איום בפירוק החברה. ואולם אמצעי זה עלול להזיק דווקא לנושים. 


 בעלי מניות לעומת נושים 


 בהיעדר הוראה דומה בחוק הישראלי, קשה למצוא פתרון גם בפסיקה. במקרה של תבל, ניסיון לעוות את ההכרעה על ידי הגדרת כלל המצביעים כקבוצה אחת לצורך הצבעה לא יועיל, משום שלשתי הקבוצות סיווג משפטי שונה בעליל: בעלי מניות לעומת נושים. כמו כן קשה יהיה להסתפק בטענת היעדר תום לב של המתנגדים להסדר. 

 היעדר כלים בחוק הממתין לתיקונו מזה שנים, מכביד על המלאכה. בתנאים אלה, הציבור עלול לספוג את מחיר השיקום - כצרכן כבלים, כצרכן שידורי הלוויין או כבעל אינטרס בבנקים שבבעלות המדינה  נדמה כי יש לבחון אם ייוותר ערך לבעלי המניות לפי ערכי "עסק חי", ולא לפי ערכי פירוק נמוכים. הבעיה היא שסעיף 350 אינו כולל מנגנון של הערכת שווי כזה. התוצאה היא קושי להגיע להסדר, וכיפוף ידיים הדדי כאשר חרב הפירוק עלולה להכות גם בנושים (בהיעדר אמת מידה בחוק, לא ברור אילו ויתורים ייאלצו הנושים לוותר לבעלי המניות). 

 אם הבנקים היו דואגים מראש לביטחונות נאותים, הם היו יכולים לממש אותם ולמכור את הבעלות בתבל מבלי להסתכן בהרס של החברה עצמה. מכירה היתה מאפשרת קביעת שווי פשוטה באמצעות מכרז בין אלה המוכנים לשלם את המחיר, ולהזרים את ההון הדרוש לשיקום החברה. ואולם אם ביטחונות כגון מניות החברה הממושכנות אינם מספיקים לסילוק החוב, מימושם לא יהווה פתרון מלא לבנקים החוששים למחוק חלק מהחובות, ועל כן הם יעדיפו לרוב הסדר של שיקום. זאת מאחר שיתרת החוב הבלתי מובטחת תישאר גדולה, והפתרון האופטימלי עדיין לא נמצא. אך בינתיים החברה עלולה להתמוטט כליל. 

 הצדדים הניצים ישמחו לגלגל את עלות השיקום של החברה על צד שלישי - הציבור. זאת על ידי כיסוי גירעונות בדרך של העלאת מחירי השירותים והפחתת שירותי התוכן. ציבור הצרכנים אינו ציבור מאורגן, וקשה לסמוך על הגנת רגולטורים כגון שר התקשורת, שכבר יצא לו מוניטין כמי שאוזנו כרויה לבקשות חברות התקשורת ובעליהן. 

 בשוק ריכוזי כמו שלנו הפתרון אינו קל, ועוד יש להוסיף על כך את מערכת היחסים הסבוכה במשק בין הבנקים לבעלי השליטה בחברות. כאמור, היעדר כלים בחוק הממתין לתיקונו מזה שנים, מכביד על המלאכה. בתנאים אלה, הציבור עלול לספוג את מחיר השיקום - כצרכן כבלים, כצרכן שידורי הלוויין או כבעל אינטרס בבנקים שבבעלות המדינה. 


 הכותב הוא עו"ד, מרצה בכיר לדיני חברות במכללת שערי משפט ומרצה לשיקום חברות באוניברסיטת תל אביב