צבר גדול של נתונים כלכליים הצפוי בשבוע הבא יאשר ככל הנראה את מה שאמר נגיד הבנק הפדרלי, אלן גרינספאן, ביום שלישי: ההתאוששות מזדחלת לאיטה בקצב של חילזון. 

 "נתוני המקרו מחזקים את הדעה השלטת שהכלכלה מתאוששת, אם גם בקצב מתון", אמר ג'ון לונסקי, כלכלן במודי'ס אינווסטורס סרוויס. "נרצה לראות קצב מהיר יותר של צמיחה כלכלית והוצאה גדולה יותר על תוצרת אמריקאית בטרם נקבע שעברנו את השפל המוחלט ברווחיות החברות". 

 ביום שלישי תפרסם לשכת האוכלוסין את נתוני המכירות הקמעוניות לחודש אפריל, הנחשבים לנתון החשוב ביותר לשבוע זה. המכירות צפויות לעלות ב-0.4%, בניכוי כלי רכב, לאחר שעלו ב-0.3% בחודש מארס. "אם דו"ח המכירות הקמעוניות יצביע על שיפור, לא יהיה זה שיפור דרמטי שייתן אור ירוק לרכישת מניות בעלות חשיפה ניכרת לצריכה הפרטית", אמר לונסקי. 

 לאחר הזינוק הכלכלי המרשים ברבעון הראשון - התמ"ג צמח בקצב מסחרר של 5.8% במהלך התקופה - התמתן  קצב ההתאוששות. בשבוע שעבר הותיר הבנק הפדרלי את שער הריבית ללא שינוי ברמה של 1.75%, רמתו הנמוכה ביותר ב-40 השנים האחרונות, ואמר שקיים עדיין חוסר ודאות באשר להתאוששות הביקוש ברבעונים הקרובים. כלכלנים צופים גידול מתון יותר, של 3.4%, בתמ"ג בהמשך השנה. 

 "מרבית המשקיעים ידעו שמספר גורמים עונתיים השפיעו לטובה על נתוני הרבעון הראשון", אמר ג'ואל נארוף, העומד חברת הייעוץ הכלכלי, נארוף אקונומיק אדווייסורס. "לכן הם צופים נסיגה מסוימת ברבעון השני. אך אם מתבוננים בשני הרבעונים יחדיו, היתה זו מחצית שנה טובה". 

 עד עתה השנה איפשרה רמת האינפלציה הנמוכה לבנק הפדרלי להותיר את שער הריבית ברמתה הנוכחית. מדד המחירים לצרכן של משרד העבודה, הצפוי לעלות ב-0.2% באפריל, יאשר את המגמה ביום רביעי, על פי הערכות הכלכלנים. "מהבחינה של הבנק הפדרלי יתמקדו המשקיעים בנתוני מדד המחירים", אמר נארוף. 



 נתונים נוספים יצטברו במהלך השבוע. ביום רביעי ידווח הבנק הפדרלי על התפוקה התעשייתית בחודש אפריל. הקריאה צפויה להצביע על המשך הצמיחה במגזר, למרות שבקצב איטי במקצת בהשוואה לחודש מארס. עם זאת, העובדה שהתפוקה התעשייתית החלה לגדול נתפסת כסמן חשוב להתאוששות כלכלית. 

 ביום חמישי תפרסם לשכת האוכלוסין נתונים על התחלות הבנייה, הצפויים לרדת מעט בהשוואה לחודש מארס. למרות שנשמעים דיבורים על בועה בשוק הדירות, הנתונים האחרונים היו איתנים. 

 וביום שישי תדווח אוניברסיטת מישיגן על מדד סנטימנט הצרכנים לחודש מאי, שצפוי להיוותר ברמתו מחודש אפריל. לאחר שבתחילת השנה נצפתה עלייה בסנטימנט, לאחרונה הוא החל לרדת - תוצאת החששות הגיאופוליטיים והעלייה באחוז האבטלה. 

 מרבית המומחים סבורים שלנתוני השבוע הבא תהיה השפעה מוגבלת על השוק. 

 "השוק ימשיך לעשות מה שעשה עד עתה, כלומר - להוציא את 300 נקודות העלייה במניית סיסקו - לנוע ללא כיוון במחזורים נמוכים", אמר ג'ים פולק, ראש מחלקת מסחר מוסדי ב-D.A דייוידסון. 

 לאחר הזינוק ביום רביעי, שנבע מהדו"ח החיובי של סיסקו, נסוגו המניות בימי חמישי ושישי. "אין כל קטליזטור שיניע את השוק", אמר פולק. "השוק נמצא ברמות ראויות, אולי אפילו סובל מעט מהערכת יתר. עד שלא נמצא הוכחה לכך שהרווחים מצדיקים את המכפילים האלה, תמשכנה המניות לנוע הלוך ושוב". 

 בין החברות שתדווחנה על רווחיהן בשבוע הבא ניתן למצוא את אפלייד מטריאלס (סימול AMAT), קומפיוטר אסושיאייטס (סימול CA) וברוקייד (סימול BRCD).