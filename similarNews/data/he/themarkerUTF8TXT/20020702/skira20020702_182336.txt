העלאת העמלות על ידי הבנקים מעידה שהבנקים פועלים בצורה בלתי תחרותית הדומה לקרטל. כפי שדווח ב"הארץ" (1 ביולי 2002), בנק  לאומי (  לאומי  [11]  : ת"א)  מייקר את העמלות הבנקאיות בשל הרצון למתן את הירידה ברווחיות הנובעת מהגידול בהפרשות לחובות מסופקים. רק בנק עם כוח שוק יכול לעשות זאת. לדוגמה, אם בחברת יבמ היתה פוחתת הרווחיות בחטיבת התוכנה, היא לא היתה יכולה לפצות את עצמה בהעלאת מחירי המחשבים האישיים שהיא מייצרת. שוק המחשבים האישיים תחרותי, והציבור היה רוכש מחשבים מחברות אחרות. 

 ואולם, כשבנק לאומי העלה את העמלות, עשו זאת מיד הבנקים הגדולים האחרים כאילו תואם הדבר ביניהם. לציבור הלקוחות אין לאן לעבור, ורווחיות הבנק מובטחת. נוסף על כך, הציבור לא מקטין כמעט את פעולותיו בבנקים כשעולות העמלות - תופעה המכונה בכלכלה גמישות ביקוש נמוכה. התוצאה היא שעליית העמלות לא מביאה לצמצום בפעולות, והכנסות הבנקים גדלות. 

 אם העלאת העמלות תוביל להגדלת רווחיות הבנקים, אזי העלויות שנגבו קודם לכן היו נמוכות מהרמה הרווחית ביותר מבחינתם. ייתכן שהבנקים לא גבו עמלות גבוהות יותר בשל הגבלה של הפיקוח על הבנקים. שתיקתו של בנק ישראל עתה לנוכח העלאת העמלות, מעלה חשש כי הוא שותף סמוי לצעד זה מתוך מטרה להגדיל את רווחיות הבנקים. 

 אין זה המקרה היחיד שבו הפיקוח פועל בצורה הנראית כשיתוף פעולה עם הבנקים. כשנשמעה ביקורת על דמי הניהול המופרזים שהבנקים גובים ממשקיעים, דאג הפיקוח להשתיק את הביקורת במקום לתקן את המצב. 

 בתוך כך נמסר כי הפיקוח על הבנקים יאפשר לבנקים גדולים לרכוש בנקים קטנים. בעבר תמך הפיקוח במיזוג בנקים קטנים ובינוניים כדי ליצור גושים בנקאיים שיגבירו את התחרות. מדיניות זו ננטשת עתה, בטענה שאינה תורמת לתחרות. 

 זוהי טענה מוזרה ובלתי מובנת. סביר יותר שהפיקוח על הבנקים רוצה למזער את טרחתו בבקרה על הבנקים הקטנים. אכן, בנק ישראל דיבר לאחר קריסת בנק למסחר בשבח הסיכון הנמוך יותר בבנקים הגדולים. מפעל הפיס, למשל, שמע וסגר חשבונות בבנקים קטנים, תוך ריכוז פעולתו בבנקים הגדולים. בעקבותיו יילכו כנראה אחרים. 

 מבחינת בנק ישראל, פחות בנקים - פחות עבודה ופחות דאגות. התחרות קטנה והציבור ישלם יותר, אך זה לא בא על חשבון בנק ישראל.