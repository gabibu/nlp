עבור גולדמן סאקס, המהומה שנוצרה בשוק על ידי וורלדקום בשבוע שעבר הגיעה בעיתוי גרוע ועיכבה שתיים משלוש ההנפקות שהבנק היה אמור לשמש כחתם בהן. 

 בעוד שנראה כי הבנק ניהל בהצלחה את חיתום הנפקת CIT (סימול CIT) של טייקו (סימול TYC), אשר תומחרה בקצה הנמוך של טווח המחירים הצפוי, הוא רק יכול לקוות כי עסקה גדולה נוספת, הספין אוף שנדחה כבר פעמיים של מדקו לבית מרק (סימול MRK), יוכל להגיע לשוק סוף סוף בשבוע הבא. 

 הנפקתה בת מיליארד הדולרים של מדקו, המנהלת שירותי תרופות לקופות חולים, נדחתה אתמול בפעם השנייה, מכיוון שגולדמן רוצה לחכות שהסערה בשוק תחלוף. החטיבה של מרק מנסה למכור 46.7 מיליון מניות במחיר של 20-22 דולר, לעומת טווח של 22-24 דולר בשבוע שעבר. 


 עולם הולך ונעלם 


 לפני השבוע שעבר, הביא גולדמן לשוק רק שלוש הנפקות מקומיות במהלך 2002 וגרף עמלות של 30.8 מיליון דולר. במהלך התקופה המקבילה ב-2001 הביא הבנק לשוק 10 הנפקות וגרף עמלות של 169.5 מיליון דולר, לפי נתוני תומסון פייננשל/פירסט קול. 

 גולדמן, כמו בנקי השקעות אחרים, סבל מההאטה בשוק ההנפקות במהלך ששת החודשים האחרונים. הכנסותיו מבנקאות השקעות נפלה ב-4% במהלך הרבעון השני, בו לא חיתם ולו הנפקה אחת בארה"ב. 

 ובכל זאת נראה הרבעון הנוכחי מעט טוב יותר, עם ארבע עסקות חדשות, כולל השתיים שנדחו ושתיים שכבר התבצעו הרבעון. 

 "גולדמן עומד בפני השוואות קלות למדי, כך שהשפעת שש העסקות תשפר את הכנסותיו מבנקאות השקעות, אולם לא ניתן לומר שהן יצאו מכלל סכנה", אמר ג'ון בארט, אנליסט פיננסי בגאנט, וולש אנד קוטלר. 

 אכן, גולדמן ממשיך לעמוד בפני שוקי הון מדשדשים, אשר מעכבים את התקדמות פעילות המיזוג, הרכישות והמסחר במניות. "הם נסחרים במכפיל שניים לערך המאזני שלהם, ונמצאים בדיסקאונט לעומת מורגן סטנלי, אבל קשה מאוד לחזות מתי תתאושש הפעילות בשוק", אמר בארט. 


 היואיט אסושיאייטס תומחרה 


 גולדמן חיתם בהצלחה עסקת הנפקה אחת בשבוע שעבר, של היואיט אסושיאייטס (סימול HEW). חברת מיקור החוץ לשירותי משאבי אנוש מכרה 11.15 מיליון מניות תמורת 19.5 דולר למניה, וגייסה 212 מיליון דולר. 

 היואיט עוררה עניין בזכות צמיחה חזקה ברווחיה ומכיוון ששירותי מיקור חוץ (אאוטסורסינג) הם אטרקטיוויים במיוחד בשוק חלש, בהתחשב בכך שהם מסייעים לעסקים להקטין עלויות. מניות החברה עלו ב-7% ממחיר פתיחה של 22 דולר. 

 חברת ביטוח המשנה פלטינום ומדקו הלת דחו את הנפקותיהן לאחר שוורלדקום פוצצה ביום רביעי את פרשיית ההונאה, בה ניפחה את רווחיה ב-3.8 מיליארד דולר, והפילה את השווקים. 

 פלטינום, אשר הורידה כבר את מחיר ההנפקה בשל החולשה בביקוש, דחתה את הגיוס בן 920 מיליון הדולרים, והעסקה עשויה לצאת מדי יום עתה לשוק, לפי מקורות שציטטה רויטרס. 


 חששות ממדקו 


 מדקו הלת צפויה להתחיל להיסחר בשבוע של ה-8 ביולי, למרות שנותרו חששות לגבי ההנפקה בשל דיווחים על אי סדרים חשבונאיים. ה"וול סטריט ג'ורנל" אמר כי מדקו רשמה הכנסות לא שלה מתשלומים של צרכנים על מרשמים. למרות שתשלומים אלה לא השפיעו על רווחיה, נוהג זה תידלק חששות מכך שהחברה אגרסיווית מדי ברישומיה החשבונאיים. 

 למרות שגולדמן יסבול אם הנפקת מדקו או פלטינום יבוטלו, השקת הנפקתה של CIT עשויה להקל על הכאב. CIT תימחרה 200 מיליון מניות ב-23 דולר אתמול. למרות מחסור בהזדמנויות חיתום השנה עבור מרבית בנקי ההשקעות, יותר חברות יצאו לציבור בשני הרבעונים הראשונים מאשר בתקופה המקבילה של 2001. 

 47 הנפקות חדשות תומחרו - 15% יותר מבאותה תקופה בשנה שעברה, לדברי קייל האסק, אנליסטית של IPO.com. "במבט ראשון השיפור נראה קטן, אולם על רקע השווקים הפיננסיים הנסוגים, השיפור הקל בנפח ההנפקות מצביע על רמת חוסן בסיסית", היא אמרה. 

 הסכום הכולל שגויס בהנפקות במחצית הראשונה של השנה היה מוגבל בשל ההיצע הקטן של הנפקות שעברו את סמן מיליארד הדולר. העיכוב של הנפקות מדקו ופלטינום, כמו גם הנפקת CIT, מנע רישום של 7.4 מיליארד דולר במחצית הראשונה, אמרה האסק.