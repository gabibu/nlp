מי שעד עתה אינו פועל "לפי הספר" בארה"ב הוא הצרכן הפרטי. משקיפים רבים מאמינים שבעזרתו יוכל המשק לעבור את התפוצצות הבועה בלי לשלם את הקנס המקובל על אופוריה פיננסית - המיתון שאחריה. אך מה אם הוא פשוט מגיב באיחור? 

 הקשר בין מצב מקרו כלכלי לשוק מניות הוא חמקמק. נטייתנו הטבעית היא להניח ששוק המניות במדינה מסוימת משקף בהתנהגותו את מצבו המקרו כלכלי של המשק. הנחה נוספת היא ששוק המניות הוא בבחינת הזנב, בעוד המצב המקרו כלכלי הוא הכלב - כלומר מחירי המניות מושפעים ממה שעושה הכלכלה, ולא להיפך. 

 ברוב המקרים, ההנחה הזו נכונה - לפחות חלקית. בסביבה מקרו כלכלית חיובית, שבה המשק נתון בצמיחה בריאה ללא לחצים אינפלציוניים, שיעור האבטלה נמוך וכל יתר הפרמטרים מעידים על בריאות כלכלית - הכנסות החברות ורווחיהן נוטים להיות גבוהים ולצמוח. בהיעדר לחצים אינפלציוניים גם הריבית אינה גבוהה במיוחד, והתוצאה היא שוק מניות פרי "קלאסי". מחירי המניות עולים גם על רקע עליית הרווחיות וגם על רקע העלייה ביחסי התמחור שהמשקיעים מוכנים לשלם. 

 אלא שבכמה מקרים נשתבשו היוצרות. לעתים מתנהג שוק המניות בצורה נפלאה, כלומר עולה בלי הפסקה גם כשהמצב הכלכלי ומצב החברות גרוע. כך קרה כאן בשנים 1982-1983: אינפלציה דוהרת, כלכלה במשבר ומלחמה בלבנון לא הפריעו אז לשוק המניות לעלות עוד ועוד, עד לנפילה הבלתי נמנעת - קודם המניות החופשיות ולאחר מכן מניות הבנקים. 

 תקופות של נתק בין מציאות כלכלית להתנהגות שוק מניות מסתיימות תמיד באותו אופן - ניצחון בנוק-אאוט לכלכלה, בעיתוי ובאופן שאותם קשה מאוד לחזות מראש. אלא שלעתים קורה אף יותר מכך: במקום ששוק המניות ישקף את המצב הכלכלי, המצב הכלכלי משקף את שוק המניות.  בדיוק כפי שהאופוריה בשווקים הפיננסיים גרמה לגאות הכלכלית, ולא היתה תוצאתה, כך גם סיום החגיגה מבשר כניסה למיתון משמעותי 

 לאופוריה בשווקים הפיננסיים יש היסטוריה ארוכת שנים. במקרים מסוימים, עוצמת הגאות, השמחה והששון שחשים כל המשתתפים במשחק הבורסאי גולשת גם לעולם האמיתי. בסביבה כזו, נכונותם של הצרכנים לצרוך ושל הפירמות להשקיע גבוהה בהרבה מהרמה שהם צריכים או יכולים להרשות לעצמם. באופן זמני, לעתים אף במשך כמה שנים, הזנב מכשכש בכלב. שוק המניות הגואה מביא לגאות כלכלית, והגאות הזו אומרת לאנשים "הנה, צדקנו. השוק חזה גאות והיא אכן הגיעה". 

 אבל במקרה כזה, להתפקעות הבלתי נמנעת של הבועה יש תופעת לוואי חמורה. בדיוק כפי שהאופוריה בשווקים הפיננסיים גרמה לגאות הכלכלית, ולא היתה תוצאתה, כך גם סיום החגיגה מבשר כניסה למיתון משמעותי. 


 "קללת הצבעונים" 
 רבים מהקוראים שמעו בוודאי על בועת פקעות הצבעונים בהולנד של המאה ה-17, תקופה שבה טירוף ספקולטיווי הרים את מחירי הפקעות לגבהים בלתי נתפשים. מה שפחות ידוע הוא שכאשר הבועה התפוצצה לבסוף, היא גרמה למשבר עמוק בכלכלת הולנד, שהיתה עד אז אחת החזקות באירופה הודות למסחר העולמי שהובילה. המכה היתה כה גדולה, עד שבמשך שנים רבות אחר כך כונתה "קללת הצבעונים". 

 יש דוגמאות רבות נוספות למצבים כאלה. במאה ה-18 התלהבות המונית מסיכויים למציאת זהב בלואיזיאנה, שהיתה אז מושבה צרפתית, הביאה לאופוריה פיננסית בבורסה של פאריס, ואחריה למשבר מקרו כלכלי קשה בצרפת. 

 דוגמאות בנות ימינו ניתן למצוא ביפאן, עם בועת המניות והנדל"ן משנות ה-80, באלבניה - שם הסיפור מעט אזוטרי. בארץ הבלקנית הזו גרם להתמוטטות הכלכלה ולמהומות קשות משחק פירמידה בהשתתפות המוני אזרחים. המקרה של אלבניה מרשים במיוחד, כיוון שלאופוריה פיננסית כלל לא דרוש שוק הון. 


 מעגל הקסמים 
 לתופעה הזו יש שני הסברים. הראשון קשור לחלוקת העושר במשק. לכאורה, עליית מחירי המניות ונפילתם אינן צריכות להשפיע על סך העושר במשק. כשהמחירים עלו, נוצרו רווחי נייר, וכשהם ירדו, נוצרו הפסדי נייר. כמות הכסף האמיתי אינה אמורה להשתנות. בממוצע, זה נכון. אבל למשחק הפירמידה הזה, ששמו בועת מניות, יש תופעת לוואי מאוד ברורה: הוא גורם למספר קטן של אנשים, אלו שהצליחו לממש ולמכור בזמן, להתעשר, לעתים בסכומים אגדתיים, בעוד שהמון רב של אנשים מאבד חלק כזה או אחר מעושרו. במקרה כזה, ההשפעה על רמת הביקושים הכללית במשק היא גדולה. הגידול בצריכה מצד המיליונרים החדשים אינו מפצה על הקטנת הצריכה של אלו שהפסידו את חסכונותיהם. 

 ההסבר השני קשור בנכונות לבצע השקעות. בתקופות אופוריה, הוצאת כסף לצורכי השקעה על ידי החברות היא מעשה קל מאוד. ההשקעות המוגברות הללו, שחלקן הגדול מתגלה בדיעבד כהשקעות סרק חסרות ביסוס כלכלי, יוצרות היקף פעילות גבוה מהרמה הטבעית של המשק. כשהבועה מתפוצצת, גם רמת ההשקעות יורדת דרמטית, ועימה הפעילות הכלכלית כולה. 

 התוצאה היא מעגל קסמים. מחירי המניות נופלים וגוררים בעקבותיהם את רמת הפעילות הכלכלית - דבר שפוגע בתורו ברווחי החברות. הנפילה ברווחיות גורמת שוב למכירת מניות, וחוזר חלילה. 

 בעוד שרבים מצפים שהשקעות ההון יתאוששו, כדי לענות על הביקוש הצרכני שלא נפגע, יקרה ההיפך בדיוק - הביקוש הצרכני יתאים עצמו לרמה הנמוכה של השקעות ההון 

 עד עתה ראינו בארה"ב רק חלק מהתופעות הללו. על כך שאופוריה פיננסית היתה שם כבר אין חולק. תופעות של השקעות יתר והאצבע הקלה של פירמות על הדק ההוצאות ההוניות היו גם היו. גם העצירה של אותן השקעות הון בעקבות עצירת הכסף הקל מתרחשת מדי יום. 

 לפחות מבחינת התנהגות החברות, התופעות הכלכליות שאנו רואים עונות בהחלט להגדרה של תסמונת פוסט בועה. היקף ההשקעות ההוניות, במיוחד במגזרים שהיו בלב הבועה (תקשורת וטכנולוגיה), נפל בחוזקה לאחר השיאים של 1999-2000. 


 בני אדם לעתים מגיבים באיחור לאירוע טראומתי 
 מי שעד עתה אינו פועל "לפי הספר" הוא הצרכן. למרות המכות הפיננסיות הניחתות על ראשו, רמת הצריכה הפרטית נותרה עד עתה חזקה כשהיתה. משקיפים רבים שואבים מכך עידוד. הם מניחים שהשפל בהשקעות ההון במגזר העסקי מתקרב לסיומו, ואם הצרכן יוכל למשוך רק עוד קצת, המשק האמריקאי יוכל לעבור את התפוצצות הבועה בלי לשלם את הקנס המקובל על אופוריה פיננסית - המיתון שבא אחריה. גם אם נעבור מיתון קטן, אומרים אותם פרשנים, לא נורא. החטא אמנם היה גדול, אבל ייתכן שנצליח להתחמק ממנו עם עונש קטן בלבד. 

 הרבה אופטימיות גלומה בהנחה הזו. אמנם ייתכן שהצרכן, שספג מכות פיננסיות לעושרו, לא יקטין את רמת הצריכה שלו, ויישאר שמח וטוב לב כמקודם, אבל הסבירות לכך לא נראית גבוהה. בראש ובראשונה אנו מדברים כאן על תבנית התנהגותית של בני אדם, שלעתים מגיבים באיחור לאירוע טראומתי. סביר מאוד שכך קרה לצרכן האמריקאי, וייתכן שהתגובה לאובדן העושר מחכה בהמשך הדרך. 

 אם זה אכן המתרחש, הרי שלפרשנים האופטימיים צפויה הפתעה רבתי. בעוד שהם מצפים שהשקעות ההון יתאוששו, כדי לענות על הביקוש הצרכני שלא נפגע, יקרה ההיפך בדיוק - הביקוש הצרכני יתאים עצמו לרמה הנמוכה של השקעות ההון. ואם זה מה שמתרחש, המשמעות היא שהחלק העיקרי במיתון ובפגיעה ברווחי החברות נמצא בכלל לפנינו ולא מאחורינו. 


 המאמר פורסם במגזין יוני של TheMarker