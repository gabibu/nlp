א. לעזרא הראל יש עצות למחזיקי האג"ח של חברת  רוגוזין (  רגזין  [11]  : ת"א)  . "שלא יהיו גרידיים", הוא אמר בראיון ל"גלובס". "מי שקנה לאחרונה איגרת בשוק במחיר של 40 אגורות, לא יכול לצפות לקבל תמורתה 120 אגורות", הוסיף. 

 הדברים של הראל נאמרו אגב מכירתו את השליטה ברוגוזין ליוחי שניידר. עסקת המכירה, ערב המועד לתשלום הראשון של החוב למחזיקי האג"ח, לא יכולה שלא לעורר שאלות. הראל מכר חברה עם חוב של 75 מיליון שקל לבעלי האג"ח תמורת 100 אלף דולר. מבחינת הראל, לאחר המכירה - החוב כבר אינו שלו. מבחינת שניידר, החוב הוא שלו רק אם זה יהיה כדאי לו. אחרת, הוא יכול לוותר על הסכום שהשקיע - 100 אלף דולר - ולהתנער מהחברה וחובותיה. 

 הראל אומנם מעמיד ערבויות לחברה, אבל הערבויות מותנות בהגעה ל"הסדר הגיוני" עם בעלי האג"ח. אי אפשר שלא לתהות, הגיוני למי. הגישה של הראל, לפיה כל בעלי האג"ח רכשו אותן בירידות בשוק בעת האחרונה, ולכן אין להם זכות לתבוע נתח גדול מדי מקרן החוב, אינה הגיונית דווקא. לו היה הראל מנסה להעלות טיעון כזה בפני מחלקת האשראי של אחד הבנקים - "בכל מקרה מחקתם חלק גדול מהחוב שלי, אז תוותרו כבר על מרבית היתרה" - סביר להניח כי הבנק היה מראה לו את דלתו של בית המשפט. אין שום הסבר הגיוני מדוע היחס אל מחזיקי האג"ח בשוק צריך להיות שונה. 

 ב. מכירת רוגוזין, בתמורה לסכום פעוט של 100 אלף דולר, אינה חריגה. בתקופה האחרונה כבר נכחנו בכמה בעלי עניין שפחות או יותר התפטרו מהחברות שבשליטתם, בתמורה מזערית. אחרי שנים של ניהול כושל ושל משיכת שכר גבוה שאינו עולה בקנה אחד עם הצלחת החברה, בדרך כלל לא נותר לחברה שווי גבוה בהרבה מהסכום הפעוט שבו היא נמכרה. ההרפתקאות הציבוריות של אותן חברות נראות כמשרתות בעיקר את בעלי העניין, שיוצאים מהן מרופדים עם מיליוני שקלים שנמשכו במשכורות שמנות, ואילו הציבור יוצא מהן עם מעט מאוד. 

 ג. בכנות, לפעמים קשה להאשים את בעלי העניין. מי שרכש מניות או איגרות חוב מעזרא הראל, שבהיסטוריה שלו יש כבר חברה ציבורית אחת שלא פרעה חובה לציבור, ואחרת ששמה יצא לשנינה בשוק האמריקאי בשל ריבוי עסקות בעלי העניין בה - צריך כנראה להאשים רק את עצמו. 

 אם יש מסקנה אחת שעולה מהאירועים האחרונים בוול סטריט ורלוונטית גם לשוק הישראלי, היא שהשיקול החשוב ביותר בבחירת מניה להשקעה הוא איכות ההנהלה שלה. הנהלה מוצלחת, שיודעת לנהל היטב את עסקי החברה, היא נכס שאין לו תחליף, אבל עוד יותר מכך - הנהלה בעלת קודים אתיים של יושרה והגינות. 

 בוול סטריט הנהלה בעלת קודים אתיים היא מי שהשכילה שלא להתפתות "לשפץ" את הדו"ח שלה, אם בגלל הלחץ של עמידה בציפיות האנליסטים, ואם בגלל הצורך להסתיר הידרדרות במצב החברה. בישראל הנהלה כזו היא מי שיודעת לדאוג לזכויות בעלי מניות המיעוט שלה, ולא רק לחיות על חשבונם. בכל מקרה, הבחירה במניה של חברה המנוהלת כך שקולה בזהב.