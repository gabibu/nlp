בנק לאומי  (  לאומי  [10]  : ת"א)  הוא הבנק היחיד מחמשת הבנקים הגדולים בישראל שיוכל להמשיך ולהעניק אשראי בהיקפים גדולים - כך עולה מעבודה של מחלקת הפיקוח על הבנקים בבנק ישראל. על פי בדיקה שנעשתה במחלקת הפיקוח, פוטנציאל הגידול של נכסי הסיכון של מערכת הבנקים עומד על 70 מיליארד שקל, מהם 40 מיליארד שקל בבנק לאומי. המשמעות היא שהאשראי הבנקאי יוכל לגדול בהיקף זה. 

 יש לציין כי פוטנציאל גידול זה, של 70 מיליארד שקל, נקבע תחת ההנחות הבאות: בשנת 2002 יירשמו רווחים זהים לאלה של שנת 2001 ולא יחולקו דיווידנדים, הבנקים יירדו ליחס הון מזערי של 9% וינפיקו כתבי התחייבות ברמה המירבית המותרת (50% מההון הראשוני). ההנחה שרווחי הבנקים יישארו ללא שינוי ב-2002 הינה אופטימית, על רקע המיתון במשק. 

 בהנחה סבירה יותר, שרווחי הבנקים בשנת 2002 לא יישארו ברמה דומה לזו ב-2001 אלא יהיו נמוכים יותר, פוטנציאל הגידול של האשראי הבנקאי עומד על 37.6 מיליארד שקל בלבד. בחינת פוטנציאל הגידול של האשראי לפי הבנקים מעלה כי לבנק לאומי יש פוטנציאל גבוה של 25.5 מיליארד שקל, ואילו לבנקים האחרים פוטנציאל נמוך מאוד של 1.2-5 מיליארד שקל. כך לדוגמה, פוטנציאל הגידול באשראי של  בנק הפועלים (  פעלים  [11]  : ת"א)  עומד על 3.4 מיליארד שקל, ושל  הבנק הבינלאומי (  בנלמ5  [12]  : ת"א)  על 5 מיליארד שקל. 

 יש לציין כי הבנקים לא ירצו לרדת עד לסף המותר של יחס ההון המזערי, ולכן פוטנציאל הגידול בפועל הוא נמוך יותר. יחד עם זאת, יש לשער כי גידול הביקוש לאשראי בשל התאוששות המשק בעתיד יביא לגידול ברווחי הבנקים, שהם מקור להגדלת ההון. 

 לפי נתוני בנק ישראל, יחס ההון המזערי של חמש הקבוצות הבנקאיות ירד מ-10.0% בשנת 1997 ל-9.4% בשנת  2001. שינוי זה התרחש תוך ירידה ביחס ההון הראשוני, היציב יותר - מ-8.9% ל-6.2% - ועלייה ביחס ההון המשני, בעל האופי האירעי יותר - מ-1.1% ל-3.2%. שינוי זה התרחש עקב גידול בפעילות הבנקים אשר לא לווה בעלייה מקבילה בהון הראשוני, כתוצאה מהימנעות הבנקים מהנפקה בבורסה, ובמקביל המשך חלוקת דיווידנד לבעלי המניות במהלך שנים אלה. 



 ברבעון הראשון של שנת 2002 שב ועלה יחס ההון המזערי ל-9.7%, שיעור יחס ההון הראשוני עמד על 6.3% והמשני על 3.4%. העלייה ביחס ההון נובעת מצבירת רווחים והנפקת כתבי התחייבות מחד, ומגידול איטי יותר בנכסי הסיכון מאידך, כתוצאה מהאטה במתן אשראי, וייתכן שגם בשל רצון הבנקים לשפר את יחס ההון. 

 בפיקוח על הבנקים מציינים כי על אף ירידת יחס ההון בבנקים, גורם זה עדיין אינו מהווה מגבלה חמורה על פוטנציאל מתן האשראי של המערכת הבנקאית.