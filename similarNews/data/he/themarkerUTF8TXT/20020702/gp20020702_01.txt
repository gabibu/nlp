לאור המשבר בעולם הטכנולוגיה, משקיעי היי-טק מוסדיים תרים כיום אחר חברות יציבות יחסית, בעלות רקורד תפעולי ופיננסי מוצלח, ולא פחות חשוב, יכולת סבירה לחזור למודל העסקי המוכח והרווחי עם התאוששות הביקוש בשוקי היעד. צריך לזכור שאין חברת היי-טק גלובלית שחסינה לחלוטין מפני פגיעה בתקופת משבר מתמשך, וכושר העמידה תלוי בעיקר בחזון ההנהלה וביכולתה לפעול בעקביות להקטנת הסיכון העסקי. 

 בקרב חברות הטכנולוגיה הישראליות המובילות, נדמה כי יציבות עסקית היא תכונה די נדירה. אפשר למצוא קווי דמיון רבים אצל החברות הללו, ואחת התכונות הבולטות אצל רוב חברות ההיי-טק הישראליות המצליחות, היא המצאת טכנולוגיה ייחודית - ברוב המקרים קו מוצר שהפך לדומיננטי בנישה שלו. 

 מעמד מעין מונופוליסטי זה איפשר לחברות לגבות פרמיה על האיכות הטכנולוגית שלהן, ולהשיג שיעורי רווחיות מעל הממוצע. למרבה הצער, מעטות הן אלו שהשכילו לנצל זאת על מנת להתרחב לתחומים משיקים, תוך כדי יצירת פלטפורמה עסקית מאוזנת שתגן על מעמד החברה בשוק ועל נכסיה (לרבות ההון האנושי) ביום סגריר. 


 מספר דוגמאות: 


 אי.סי.איי. טלקום  (  ECIL  [10]  : NASDAQ)  - מערכות ה"כפל דיבור" (DCME) הפכו את ECI בעשור הקודם לחברת הציוד לטלקום הגדולה בישראל. ECI כבשה נתח של כ-80% מרשתות התקשורת הבינלאומיות, בשוק שהיקפו התקרב לחצי מיליארד דולר לשנה. מערכות ה-DCME היוו את מקור הרווח העיקרי של ECI, בהשיגן שולי רווח גולמיים שהחברה בחרה לא לפרסם מעולם (ניתן להעריכם בכ-70%-80%, לעומת ממוצע של כ-52% לחברה כולה בין השנים 1995-1999). דעיכת מכירות ה-DCME גרמו להרעת תוצאות החברה בשנים האחרונות. 

 מנהלי ECI חזו כבר בשנת 1997 את סוף עידן ה-DCME. המנכ"ל הקודם, דוד רובנר, וזה הנוכחי, דורון ענבר, החלו מבעוד מועד להעביר את המיקוד מתחום התשתיות לתחומי התמסורת והמיתוג האופטי, ולתחום הגישה. להפתעתם, קו מוצרי ה-DCME המשיך להימכר בהיקפים גבוהים גם בשנים 1997-1998 והחל לדעוך רק ב-1999. לדאבונם, קווי המוצר האלטרנטיוויים שהכינה ECI לא הצליחו לפצות על אובדן ההכנסות והרווחים ממערכות ה-DCME, והחברה נקלעה להפסדים כבדים. 

 קומברס  (  CMVT  [11]  : NASDAQ)  - אצל ספקית מערכות התא קולי המובילה בעולם מתכננים מזה זמן כיצד לחזור לצמוח אחרי שתחום זה מגיע לבגרות ומתחיל לדעוך. הדבר לא נעשה רק באמצעות רכישות, קומברס ממצבת את עצמה כבר כמה שנים כשחקנית מובילה בתחום שירותי ערך מוסף לחברות טלקום. 



 המתחרות העיקריות בתחום התאים הקוליים היו Boston Technologies (שקומברס רכשה בתחילת 1998 במהלך שמהווה הרכישה המוצלחת ביותר שביצעה חברת היי-טק ישראלית) ואוקטל (שנרכשה על ידי לוסנט הדועכת), כשמאחוריהן מזנבות Unisys, InterVoice-Brite ו-Glenayre. 

 בשנים הבאות נדמה שעיקר התחרות תתרכז בתחום תשתיות הרשת ליישומי מולטימדיה, בו תתמודד קומברס מול Logica ,CMG ,Nokia ו-Ericsson, שם ניצב אולי האתגר המשמעותי בתולדותיה של קומברס. ההצלחה בו תלויה במעבר הדרגתי מתחום התאים הקוליים לתחומים החדשים. 

 אמדוקס  (  DOX  [12]  : NYSE)  - השמות הבולטים בבסיס הלקוחות של קומברס מופיעים גם ברשימה של אמדוקס, שכן שתי החברות - כל אחת בתחומה - הפכו לספקיות מובילות בפלח העליון של שוק הטלקום. למרות זאת, אנליסטים ומשקיעים לא מעטים האמינו שהחוסן של אמדוקס טמון במודל העסקי ה"פרויקטלי" שלה, בחוזים ארוכי הטווח, בתלות הלקוחות במערכות ה-legacy שלה, ובצורך לשדרגן כל כמה שנים. אך, כידוע, בכל אלה לא היה די. 

 על מנת ליצור מקור צמיחה חלופי, אמדוקס ניסתה להתרחב לכיוון תחום ה-CRM (ניהול קשרי לקוחות) המשיק לפעילות הליבה שלה, אך כשמתבוננים על מצבן הקשה של חברות ה-CRM המובילות, ברור שהישועה לא תגיע מכיוון זה, לפחות לא בזמן הקרוב. 

 גם אם נראה שהמשבר הפוקד את אמדוקס הוא רק בתחילתו, הפיכתה לספקית תוכנות הבילינג המועדפת על ידי חלק ניכר מספקי התקשורת המובילים, מבטא את ההישג המשמעותי ביותר שלה. סיכוייה לשמר את מיצובה בגלי ההשקעות והשדרוגים הבאים, לכשיגיעו, גבוהים ביותר. עיקר התחרות תהיה מול חברת Convergys, שהצליחה לזכות לאחרונה במספר חוזים משמעותיים. 

 צ'ק פוינט  (  CHKP  [13]  : NASDAQ)  - מאז הוקמה ב-1993, הגיעה צ'ק פוינט להיקפי מכירות ורווחים מרשימים במהירות חסרת תקדים עבור חברה ישראלית. גם צ'ק פוינט עשתה זאת באמצעות טכנולוגיה מובילה ומוצר ה-Firewall-1, שכבש את השוק בעיתוי מדהים - בדיוק כשהאינטרנט הפכה מרשת אקדמית-בטחונית לרשת ציבורית-מסחרית חוצת גבולות. 

 למרות שמנהלי צ'ק פוינט לא מוכנים להודות בכך בפה מלא, מתרבים הסימנים המעידים על כך ששוק ה-firewall רווי. בשנת 1997, החלה צ'ק פוינט לפתח מקור צמיחה נוסף: תוכנה ליצירת רשת וירטואלית פרטית מוצפנת (Virtual Private Network או VPN). המיתון בהשקעות בטכנולוגיה, בד בבד עם הגברת התחרות מכיוון שחקני חומרה, פגעו ביכולת הצמיחה של צ'ק פוינט, שעיקר מכירותיה עדיין תלויות במוצר הדגל VPN-1/Firewall-1. 

 להבדיל מחברות שבשנות הגאות ביצעו רכישות כושלות, גייסו עובדים מיותרים ונהגו ב"בזבזנות", צ'ק פוינט דבקה בניהול שמרני וממוקד. הודות לכך היא נמנעה עד היום מצמצום מקיף בכוח האדם, ושומרת על רווחיות ותזרים מזומנים מרשימים, חרף הירידה בהכנסות. 

 מעניין יהיה לראות האם צ'ק פוינט תקבל החלטה להתרחב על ידי כניסה לתחום החומרה (האם היא תרכוש את Nokia Internet Communications, שותף חשוב התורם כבר כ-45% מהכנסותיה?), או על ידי כניסה מאסיווית לתחומים מבוססי תוכנה משיקים כגוןIntrusion Detection (גילוי חדירות ללא רשות), Authentication (אימות) ו-Authorization (הרשאות). למעשה, החברה כבר פעילה באופן חלקי בתחומים הללו, אך הם טרם הניבו לה הכנסות מהותיות. 

 אורבוטק  (  ORBK  [14]  : NASDAQ)  - אורבוטק היא אחת החברות המעטות בנוף היי-טק הישראלי שהצליחה לעבור מספר משברים מבלי שיוטל ספק בדבר יכולתה להתקיים כעסק רווחי לאורך זמן. מה שמבדיל בינה לבין רוב החברות האחרות בתחום הטכנולוגיה, הוא חזון מנהליה, שמביטים לא שנה או שנתיים קדימה, אלא חמש שנים קדימה, ופועלים בהתאם. באופן שיטתי, אורבוטק מזהה תחומים בהם עשויה להיווצר דרישה לטכנולוגיות בדיקה אופטית מתקדמות, ומשקיעה את המשאבים הניהוליים והפיננסיים הנדרשים, הן במישרין והן באמצעות מיזמים משותפים. 

 אורבוטק הפכה בשנות ה-90' לספקית המובילה בעולם של מערכות בדיקה אוטומטית למעגלים מודפסים (Printed Circuit Board או PCB). למרות ששוק זה לא הראה סימני חולשה עד 2001, כבר ב-1995 החלה אורבוטק לפתח את קו מערכות הבדיקה לצגים שטוחים (Flat Panel Display או FPD). כשנראה היה ששוק זה עומד לפרוץ, רכשה בתחילת 1999 את המתחרה העיקרי, חברת Acrotec מיפאן. בטווח המיידי אמור תחום ה-FPD לפצות - ולו באופן חלקי - על היעדר השקעות הוניות בשוק ה- PCB. 

 תחומים אחרים בהם השקיעה אורבוטק משאבים משמעותיים בשנים האחרונות, ושחלקם כבר החלו לתרום להכנסות: הדמיה ישירה בתהליך ייצור ה-PCB, בשיתוף עם Jenoptik הגרמנית החל מ-1996; הרכבה של מעגלים מודפסים (PCB Assembly), באמצעות חברת Schuh ש-51% ממנה נרכשו ב-1997 והיתרה נרכשה בינואר 2001; אריזה של מעגלים משולבים (IC Packaging), המתבצעת בסוף תהליך הייצור על גבי מצעים שונים הדורשים בדיקה מהימנה; השקעות בחברות סטארט-אפ. באמצעות קרן הון סיכון תאגידית שהקימה ב- 2001, אורבוטק תשקיע לא רק בתחומי הליבה שלה, אלא גם בתחום המוליכים למחצה, בתחום הפוטונים ואף בביוטכנולוגיה. 

 גם  צורן  (  ZRAN  [15]  : NASDAQ)  ו  די.אס.פי.ג'י  (  DSPG  [16]  : NASDAQ)  הצליחו, במהלך השנים, לגוון בהצלחה ניכרת את עסקיהן, אך טרם הגיעו להיקפי פעילות של החברות שנסקרו לעיל. על צורן גם להוכיח שהיא מסוגלת להרוויח בהיקפים משמעותיים לאורך זמן. אצל DSPG ההתרחבות התרחשה בעיקר על ידי רכישה, פיצול ומכירה של טכנולוגיות ופעילויות, כך שהיקפי הפעילות הנוכחיים שלה אינם משקפים את מלוא היצירה והערך שהחברה הניבה לאורך השנים. 

 ניתן לראות שהיכולת להרחיב את פעילות החברה לתחומים משיקים בעלי פוטנציאל צמיחה משמעותי מקטינה את הסיכון העסקי, ובכך הופכת את החברה לעמידה יותר בתקופות משבר. לא פלא שאורבוטק נסחרת היום במכפילי רווח גבוהים משל צ'ק פוינט או אמדוקס לדוגמה, למרות שחברות תוכנה זוכות בדרך כלל למכפילים עדיפים. 

 נראה כי, בין היתר, המשקיעים נותנים, ובצדק, פרמיה להנהלה, שהשכילה לבנות נוכחות מובילה בתחומים בעלי פוטנציאל מבעוד מועד, ובכך לחזק את התשתית הטכנולוגית והעסקית שעליהן תתבסס הצמיחה העתידית. נראה שכך גם מאמינים שלושה גופים מוסדיים מהמובילים בעולם ההשקעות בטכנולוגיה, שהגיעו בסוף הרבעון הראשון לאחזקה מצרפית של כ-45% מהחברה.