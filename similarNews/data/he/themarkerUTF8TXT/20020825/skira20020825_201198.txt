רכישות של בנקים זרים העלו מעט את שער החליפין של השקל לקראת סוף השבוע משפל של 4.62 שקלים לדולר. הנסיגה של המטבע האמריקאי כלפי השקל, שאיפיינה את השבועות האחרונים והירידה במחזורי המסחר במט"ח, גרמו לקיטון בתנודתיות ובעניין גם במסחר באג"ח. 

 איגרות החוב השקליות הלא צמודות בריבית קבועה מסוג שחר עלו השבוע ב-0.33%,וסיימו אותו בתשואות של 8.8% בטווח הקצר של שנה לפדיון ובתשואה של 9.3% בטווח לפדיון של עד 9 שנים, לעומת עקום תשואות שנע בין 8.9% בטווח הקצר ל-9.3% בטווח לפדיון של עד 9 שנים בתחילת שבוע המסחר. 

 מלוות קצרות המועד (מק"מ) שמנפיק בנק ישראל, נסחרו בסוף שבוע המסחר בתשואות שבין 8.8% בטווח של עד חודש ל-8.6% בטווח של עד שנה, בהשוואה לעקום תשואות מק"מ שהיה כמעט שטוח ברמה של 8.8%. 

 הירידה הקלה בתשואות בטווח הקצר משקפת כנראה תקוות להפחתה קלה בעוצמת הריסון המוניטרי בשנה הקרובה. תקוות אלה מבוססות על כמה התפתחויות שעשויות להקל על הבנק המרכזי להפחית את הריבית. מדד אמצעי התשלום שפורסם בתחילת השבוע הצביע על ירידה של 1.8% בכמות הכסף (מזומן ויתרות זכות בחשבונות עובר ושב) הממוצעת ביולי וגידול של 16.4% באמצעי התשלום ב-12 החודשים החולפים, לעומת גידול של יותר מ-20% בכל אחד מחודשי השנה מראשית 2002. 

 בעבר הקרוב העריכו כלכלנים - כשפרופ' ליאו ליידרמן מנהל יחידת המחקר הכלכלי בשווקים המתעוררים של דויטשה בנק ולשעבר מנהל מחלקת המחקר בבנק ישראל היה הבוטה שבהם - כי כישלון בנק ישראל לטפל בגידול באמצעי התשלום היה מהגורמים החשובים לעליית האינפלציה במחצית הראשונה של 2002. 


 קצב הגידול חוזר למחויבותו? 


 הירידה באמצעי התשלום דווקא ביולי, שבו יש בדרך כלל גידול עונתי באמצעי התשלום, עשויה לבשר כי בנק ישראל מצליח להחזיר את אמצעי התשלום לקצב גידול המתחייב מיעד האינפלציה ומהגידול הצפוי בפעילות הריאלית. 

 קריסת ציפיות האינפלציה ל-12 החודשים הקרובים המגולמות במחירי איגרות החוב לרמה של 1.7% בהשוואה לרמה של 6.6% שבה שהו ביוני 2002, והירידה בציפיות החזאים ביולי לאינפלציה ב-12 החודשים הבאים ל-2.3% - הם גורמים נוספים העשויים לגרום לבנק ישראל לשקול הקלה בריסון המוניטרי. 

 לאחר פרסום מדד יולי, שהפתיע שוב לרעה, העריך הכלכלן הראשי של הבנק הבינלאומי הראשון חזי גוטמן כי מדד אוגוסט יירד ב-0.5% ומדד ספטמבר ב-0.2%. הכלכלן הראשי בבנק  הפועלים  (  פעלים  [10]  : ת"א)  פתחיה בר-שביט סבור כי מדד אוגוסט יירד ב-0.2% ומדד ספטמבר יירד ב-0.1%. 

 עם זאת חזאי המדד החמיצו את תהליך התכנסותה של האינפלציה ליציבות מחירים בסוף העשור הקודם, ולא זיהו את שיבתה במחצית הראשונה של 2002. משום כך ייתכן שבנק ישראל לא ימהר להתחיל בתהליך של הפחתת הריבית כבר מחר, ויעדיף להמתין עד שישתכנע כי השמועות בדבר דעיכתה של ההתפרצות האינפלציונית של המחצית הראשונה של 2002 לא היו מוקדמות מדי. 


 הקפאת הטיפול בחוק מועצת הנגידים הסירה את העננה 


 עננה נוספת שרבצה מעל הבנק המרכזי הוסרה השבוע סופית, כשמשרד האוצר הודה כי הקפיא את הטיפול בחוק מועצת הנגידים לאחר שאושר על ידי הממשלה. בנק ישראל חשש שהחוק החדש לא יאפשר לו להתמקד ביעד של יציבות מחירים, ייטול ממנו את עצמאותו בניהול המדיניות המוניטרית ויאפשר לממשלה להתערב בשוק המט"ח והכספים. החשש מפני אובדן עצמאותו עלול היה לגרום לבנק ישראל לנקוט מדיניות מרסנת יותר מכפי הנדרש בנסיבות רגילות כשעצמאותו מובטחת. 

 השבוע, שישה חודשים לאחר שהחל במהומה הכוחנית סביב חוק מועצת הנגידים, שתרמה לטלטלה בשוק המט"ח והכספים, הודיע משרד האוצר כי "יש לו דברים אחרים לעסוק בהם", וסילק בכך את אחד המוקשים החשובים ביחסים שבין הזרוע הפיסקלית לבנק המרכזי. 

 למרות השיפור בסביבת האינפלציה, נראה כי פוטנציאל הפחתות הריבית אינו גדול בטווח הקצר. בנק ישראל ציין בדו"ח האינפלציה למחצית הראשונה של 2002 כי תנאי להרחבה מוניטרית הוא הידוק אמין של המשמעת הפיסקלית, שתתבטא בירידת הגירעון והחוב הממשלתי. אמינות לא היתה מתכונותיו הבולטות של משרד האוצר בשנתו הראשונה של סילבן שלום בתפקיד, וסביר יהיה לצפות כי הבנק המרכזי ימתין עד להשלמת תהליכי החקיקה של תקציב 2003 לפני שיפחית את הריבית באופן משמעותי. 

 התשואות בשוק איגרות החוב הצמודות אינן מבשרות טובות ביחס להתקדמות השיקום של אמינות המשמעת הפיסקלית. עקום התשואות של איגרות החוב צמודות המדד נע בסוף השבוע בין 6.0% בטווח לפדיון של שנה עד 3 שנים, לבין 5.6% בטווח לפדיון של 5 שנים ויותר, בהשוואה לשיפוע מתון יותר של 6.0% בטווח הקצר ל-5.5 בטווח הבינוני-הארוך. עליית התשואות הצמודות בטווח הבינוני והארוך משקפת, בין השאר, את מצוקת האשראי של המגזר העסקי וההסתלקות ההדרגתית של בנקים מתפקיד המתווך הפיננסי. 


 הבנק לפיתוח תעשייה - כבר לא גורם בנקאי 


 השבוע התברר סופית כי הבנק לפיתוח תעשיה, השביעי בגודלו בישראל, חדל לשמש גורם בנקאי לטווח הנראה לעין, זמן קצר לאחר שהבנק הקיקיוני למסחר פשט את הרגל ולאחר שהפסדים כבדים ומדיניות אשראי מעוררת תהיות צימצמו את יכולתם של בנק דיסקונט והבנק הבינלאומי להעמיד אשראי נוסף. 

 התפקיד ההולך וגדל של הממשלה במימון ומתן ערבות לפרויקטי תשתית והירידה בחיסכון עקב גל הפיטורים יקשו על רמת התשואות של האג"ח צמודות המדד לטווח בינוני וארוך לרדת מרמתה הנוכחית. 

 בנק ישראל הבהיר לא אחת כי עלייה בריבית ארוכת הטווח כתוצאה מהגידול בחוב הציבורי תפעל לעלייה בריביות לטווח קצר, כך שבהינתן ריבית ריאלית של 5.5% ויעד יציבות מחירים של 3.0%-1.0% עלול תהליך הירידה בריבית להיות אטי ומכאיב. 

 גורם אחר שעלול לדחות ולהאט את תחילת התהליך הוא התחזקות מחודשת של שער החליפין. פער הריביות בין ריבית בנק ישראל לריבית הבנק המרכזי האמריקאי (7.35%) לא התרחב לפי שעה, אך מעל שוק המט"ח תלוי האיום בהתלקחות אזורית אם תממש ארה"ב את איומיה לתקוף את עיראק. במקרה כזה ייתכן שגם פער מרשים זה לא יספיק לדכא את עליית שער החליפין, וכפי שגילה בנק ישראל במחצית הראשונה של 2002, הקשר בין פיחות לאינפלציה הרבה יותר חזק משנטה להעריך קודם לכן.