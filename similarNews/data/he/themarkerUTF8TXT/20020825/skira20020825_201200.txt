התקרבותו המהירה של השוק הסלולרי בישראל לנקודת רוויה שינתה את אסטרטגיות השיווק והמכירה של שלוש החברות הסלולריות - סלקום, פלאפון ו  פרטנר (  פרטנר  [10]  : ת"א)  . אם ברבעון השני של 2002 צירפו כל אחת מהחברות הסלולריות כ-260 אלף מנויים חדשים, הרי שב-2003 עשוי הגידול הכולל במספר המנויים להסתכם ב-400-600 אלף. חברה שתבקש לצמוח מהר יותר מקצב הגידול הטבעי של השוק, תצטרך למצוא את מאגרי הגיוס שלה אצל החברות המתחרות. 

 כל המפעילים הסלולריים מכירים את התחזיות לרוויית השוק והתגברות המאבק על המנוי, אבל נראה כי סלקום הקדימה את האחרות בפעילות שיווקית המבוססת על תחזיות אלה. סלקום היא חברת הסלולר הגדולה ביותר, וחלקה בשוק הסלולרי יורד בהתמדה. כאשר המתחרות מחפשות מקור לגיוס מנויים, הן מעדיפות לפנות למאגר המנויים של סלקום כדי להעביר אליהן לקוחות. 

 הקמת רשת ה-GSM של סלקום תחריף את התחרות בין סלקום לפרטנר. עד כה היה לקוח המבקש לעבור בין שתי החברות חייב להחליף את המכשיר שברשותו. ואולם כיום הטכנולוגיה הזהה של שתי החברות מאפשרת ללקוחות לעבור בין הרשתות באמצעות החלפת כרטיס ה"Sim" המכיר את התוכנה שמבדילה בין השתייכות לרשת GSM אחת לשנייה. בשתי החברות יש מרכיב גבוה של מנויי "פריפייד" שהמכשיר בבעלותם, ולכן יוכלו לנדוד בין הרשתות כמעט ללא הגבלה. 

 אחידות הטכנולוגיה של החברות האירופיות (GSM) היא מהסיבות המרכזיות לשיעור הנטישה הגבוה יחסית שם, כ-18% לעומת 6%-4% בלבד בישראל. ההנחה המקובלת היא שבשנים הקרובות יעלו שיעורי הנטישה בישראל. 

 לרשת ה-GSM החדשה של סלקום תפקיד מרכזי בשימור מנויים. לקוחות השוקלים לעבור לרשת פרטנר, ומציינים את יתרונותיה של רשת ה-GSM (בעיקר נוחות בשימוש בחו"ל), יזכו לרוב בשדרוג לרשת ה-GSM של סלקום. החברה נוקטת גם אמצעים נוספים כמו הורדת תעריפים ללקוחות שמגלים ש"חבילת השירות" שעליה חתמו לפני שנים יקרה יחסית למחירים שמציעה אפילו סלקום עצמה למצטרפים מאוחרים. גם צעדים התקפיים הם חלק מטקטיקת ההתגוננות, וסלקום החלה במבצעי הטבות ללקוחות של חברות אחרות אשר החליטו לנטוש אותן. 

 פרטנר, המובילה מאז היווסדה בגיוס לקוחות חדשים, לא נזקקת לשינוי יסודי באסטרטגיה שלה, אך גם היא אינה אדישה. מכיוון שפרטנר הגיעה כבר לשוק מאוכלס למדי, התכווננה כל אסטרטגיית השיווק שלה לשוק בעייתי. הפנייה ללקוחות המתחרים והמאמץ לשימור לקוחות הם דפוסים קבועים בהתנהגות החברה ואחד מסודות ההצלחה שלה. אסטרטגיית השימור של פרטנר מבוססת במידה רבה על פיתוח שירותי ערך מוסף, וחידוש תוכניות המבוססות על התחייבות לטווח ארוך בתמורה להטבות ושדרוגים. 


 שיטת הערך המוסף 


 ההנחה כי שירותי הערך המוסף יסייעו לחברות לצמצם את הנטישה, מקובלת על המפעילים באירופה, אבל היא עדיין טעונה הוכחה. המפעילים סבורים כי באמצעות שירותי מידע, מסחר סלולרי, הורדת צלילים, מוסיקה, אייקונים, תכני וידיאו וגרפיקה ניתן יהיה ליצור ייחוד לשירות הסלולרי שהם מציעים. מסיבה זו הקימו פרטנר וסלקום יחידות פנימיות לפיתוח שירותים ייחודיים, בעוד שפלאפון "מחזירה הביתה" את שירותי הערך המוסף, לאחר שבחרה בעבר לספק את השירותים באמצעות גו-נקסט - חברה משותפת לפלאפון ולחברת  סאני אלקטרוניקה (  סאני  [11]  : ת"א)  . 

 יצירת הייחוד באמצעות שירותי ערך מוסף אינה פשוטה. השוק הסלולרי רווי ביצרני תכנים עצמאיים המספקים סחורה חמה כמו צלצולים ואייקונים לכל מנוי בכל רשת. מרבית שירותי המידע הפופולריים קלים מאוד לייצור ושיווק, ואין הבדל בין החברות המספקות אותן: השירותים הנפוצים ביותר הם חדשות, מידע פיננסי, הורוסקופ, וחידוני טריוויה. גם אם יש לאחד המפעילים שירות ייחודי כלשהו, עדיין צריכים המפעילים להתמודד עם העובדה המצערת שהעניין של המנויים בשירותים אלה אפסי. 

 הדור החדש של שירותי הערך המוסף, המבוסס על מערכות כמו ה-Obox של פרטנר וה-SKVM שעתידה פלאפון להפעיל, מציע קפיצת מדרגה באיכות הקול והגרפיקה של שירותים אלה, והמפעילים תולים בו תקוות בעיקר בתחום "מאזן האימה". חברה שלא תפעיל שירותים אלה עלולה להיפגע מנטישה מוגברת ונחיתות בתחום גיוס המנויים, בעיקר בקרב מנויים צעירים. המערכות לא יסייעו במיוחד להגדלת מאגר המנויים אבל הן עשויות למנוע מעבר של מנויים הנמשכים לשירותים מתקדמים אלה. 

 בחברת פלאפון תולים תקוות רבות בהפעלת רשת הנתונים המהירה 1X שתאפשר לפתח שירותים מתקדמים יותר מהמתחרים. סלקום ופרטנר תקועות עדיין עם השקעות בתשתיות GPRS שאין בהן שימוש, מחמת מחסור במכשירים ושירותים. אבל גם אם תשיג פלאפון יתרון זמני בתחום שירותי הערך המוסף, לא צפויה להיות לכך השפעה מכרעת על גיוס המנויים. 


 השקעה של 1,000 שקל למנוי 


 אם חברות הסלולר חשות בהתעוררות בעיית הנטישה, הרי שבשוק הטלוויזיה הרב-ערוצית התעוררה הבעיה מיד עם פתיחת התחרות. חברת הלוויין פרצה לשוק רווי לחלוטין ומרבית מנוייה הם מנויי חברות הכבלים. החברה נאלצה להשקיע עם כניסתה לשוק כ-1,000 שקל ברכישת מנוי חדש, בעיקר באמצעות סבסוד ממירים. חברות הכבלים הגיבו בהשקעות עתק בהעשרת חבילות, סבסוד מנויים וסבסוד דמי מנוי למנויים חדשים. חלק גדול ממנויים אלה היו מנויי הלוויין אשר עברו לכבלים וחזרו אחר כך ללוויין לאחר שניצלו את מלוא ההטבות למנויים חדשים. 

 שיעור הנטישה בין חברות הכבלים והלוויין נאמד ב-20%-25% בשנה - שיעור כפול מהמקובל בעולם. ניתן להעריך בזהירות את השקעות הכבלים והלוויין בהעברת מנויים ובמניעת נטישה בשנתיים האחרונות ביותר מחצי מיליארד שקל, כאשר שווי המנויים שנטשו את הכבלים לטובת הלוויין מסתכם בכמיליארד שקל. חלק גדול מהנזק נגרם לחברות הכבלים בשל הניהול הכושל של שתי החברות הגדולות והעיכוב במיזוג ביניהן. 

 מנכ"ל חברת מקנזי בישראל, יונתן קולודני, סבור עם זאת כי גם חברות הטלוויזיה וגם חברות הסלולר בישראל עוד לא התחילו לטפל ברצינות בבעיית הנטישה. "מבדיקה שערכנו בחברות הסלולר עולה כי יש שם מעט מאוד אנשים המקדישים את כל זמנם לטיפול בתחום הנטישה - שניים-שלושה בשתיים מהחברות ולא יותר מ-15 עובדים בחברה השלישית", הוא אומר. החברה השלישית היא ככל הנראה סלקום. לדעת קולודני, מספר העובדים המטפלים בנטישה צריך להיות שווה לפחות למספר העובדים העוסקים בגיוס לקוחות חדשים. 

 קולודני וריצ'רד הנטר, מנהל מקנזי ישראל, טוענים שהחברות מבזבזות יותר מדי כסף על טיפול בלתי ממוקד ובלתי יעיל בתופעת הנטישה. "הטיפול בנטישת לקוחות בישראל פחות מקצועי מהסטנדרטים המקובלים בעולם", הם טוענים. חברות הסלולר משקיעות במניעת נטישה של מנויים שתרומתם לעסקי החברה נמוכה, ואינן מקדמות פעילות מונעת נטישה. 

 לטענת מקנזי יכולות החברות לנבא ב-70% מהמקרים את סיבת הנטישה, באמצעות בניית מערכת ניטור ומאגר מידע על המנויים. חברות סלולר צריכות לאסוף נתונים על פניות המנויים למוקדי השירות, לעקוב אחר סוג המכשיר בו משתמש המנוי וגילו של המכשיר, ולבחון מדי פעם את חבילת השירות שהן מעניקות לכל מנוי. 

 המידע על הלקוחות הוא המפתח. לרוב יודעות החברות את מספר הנוטשים אך לא את שוויים הכספי של הלקוחות העוזבים ואת אופיים. במקנזי טוענים כי בכל חברה יש 20%-30% "מנויי אינרציה" שבכל מקרה אינם נוטשים את החברה. 

 הסיבה העיקרית לנטישה, טוענים קולודני והנטר, היא מחיר השירות. ניתן לעצור את "נוטשי המחיר" באמצעות ייזום של חבילות שירות מוזלות ויצירת הסכמים ארוכי טווח. במקרה שלקוח מחליט בכל זאת לנטוש, יש להגיב רק במקרה שמתברר כי הלקוח באמת מכניס לחברה, ולא לבזבז מאמצים וכסף על לקוחות בלתי כדאיים. 

 הורדת מחירים גורפת אינה בהכרח התגובה הנכונה לטיפול בלקוחות, שכן השפעתה אינה ארוכת טווח. בנוסף, גם המתחרים מכירים את הפטנט ומהורדת המחיר נהנים גם הלקוחות שממילא לא היו נוטשים. 


 הגבלת המעקב אחר הלקוח 


 בשוק הטלוויזיה הרב ערוצית המצב בישראל שונה במקצת מהמקובל בעולם, בעיקר בשל הקשיים הכספיים של השוק, שיעור החדירה העצום ומגבלות רגולטוריות. החולשה הפיננסית של חברות הכבלים וחברת הלוויין ומשבר הניהול בחברות הכבלים מעכבים מאוד הפעלת מדיניות שימור אגרסיווית - והחברות משלמות על כך ביוקר. 

 "אחד האמצעים החשובים של חברות הטלוויזיה בשימור מנויים הוא מעקב אחרי הרגלי הצפייה של המנוי והצעת חבילות שירות מתאימות לו בדיוק", אומרים במקנזי. חברות הטלוויזיה יכולות לבצע את המעקב באמצעות תוכנה מיוחדת המותקנת בממיר הדיגיטלי, המדווח למוקד השידורים על הרגלי הצפיה של המנוי. ואולם בישראל אסרה המועצה לשידורי לוויין וכבלים על מעקב כזה, מטעמי צנעת הפרט. 

 עם או בלי מעקב אחר הלקוח, מנהלות חברות טלוויזיה בעולם מערך אינטנסיווי של בניית חבילות שיווק התפורות למידת הלקוח. תפירת חבילות מאפשרת לחברה להציע שירות ייחודי ומובדל, וגם לסייע בהורדת מחיר. 

 כך למשל, במקנזי מציינים כי בבריטניה נחלו חברות הכבלים הצלחה בשיווק חבילות שירותים משולבות של טלוויזיה וטלפוניה. בישראל הציעה חברת הלוויין חבילת שירותים משולבת של טלוויזיה ואינטרנט מהיר, אך נראה כי ההצעה קידמה בעיקר את מכירות האיטרנט המהיר, ופחות את גיוס מנויי הטלוויזיה. השפעתן של חבילות אלה על שימור מנויים אינה קיימת לאורך זמן. חברות הכבלים אינן מציעות בינתיים חבילות משולבות, בעיקר מפני שהן אינן מצליחות עדיין להוציא לפועל את תוכניות השיווק משותפות. 

 אמצעי נוסף שעדיין לא הופעל בישראל לשימור לקוחות בטלוויזיה הוא הצעת תשתיות שירותים מתקדמות למנויים עתירי הוצאה. כך למשל, ממירים משוכללים התומכים במשחקים אינטראקטיוויים יכולים להגדיל את נאמנות הלקוח העשיר לחברה המספקת אותם וגם להגדיל את ההכנסה של החברה.