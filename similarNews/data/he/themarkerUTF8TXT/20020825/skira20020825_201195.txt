"בעיניים שלנו  אי.סי.איי (  ECIL  [10]  : NASDAQ)  סיפקה את הסחורה ברבעון השני, הציגה ירידה בהפסדים והמשיכה בתזרים מזומנים חיובי", אמר סמנכ"ל הכספים של  כור (  כור  [11]  : ת"א)  , יובל ינאי, ל"גלובס" ביום שלישי שעבר. 

 "אי.סי.איי צימצמה את ההפסד ועברה סוויץ' של מיליארד שקל בתזרים המזומנים", אמר מנכ"ל  כלל תעשיות (  כללתע  [12]  : ת"א)  , מאיר שני, ל"גלובס" ביום רביעי. 

 "רגע אחד", אמרו אלה שטרחו להציץ בדו"חות. "תזרים המזומנים מפעילות שוטפת אמנם חיובי, אבל לעומת הרבעון הראשון, הוא נחתך כמעט בחצי, מ-81 ל-41 מיליון דולר". בעיני כור וכלל, בעלות העניין הגדולות באי.סי.איי, כוס התזרים של האחרונה חצי מלאה, אך האם בעיני משקיעים אחרים הכוס חצי ריקה? 

 זה כ-10 חודשים, מנהלות אי.סי.איי, כור וכלל מסע יחסי ציבור כדי להחדיר לתודעת המשקיעים את עובדת היות תזרים המזומנים חיובי. נראה כי הקמפיין החל ב-7 באוקטובר, ביום שבו מסרה אי.סי.איי כי תזרים המזומנים מפעילות לרבעון השלישי של 2001 יגדל משמעותית, למרות הירידה הצפויה בהכנסות. מתחילת הקמפיין דיווחה אי.סי.איי על ארבעה רבעונים רצופים של תזרים חיובי, והמנהלים הנמרצים של החברה טורחים להזכיר לנו את הפלא הזה בתדירות די גבוהה. 



 ואולם שוק ההון לא מתרשם במיוחד: מתחילת השנה צנחה המניה מ-6 ל-2.36 דולרים. שווי המניה, ככלות הכל, נגזר מהציפיות לעתיד. המשקיעים לא כל כך מתעניינים בתזרים של השנה שחלפה, כמו בשאלה אם הוא מצביע על כך שהתזרים העתידי יהיה חיובי, ובאיזה סדר גודל. 

 כבר בשלבים הראשונים של הקמפיין התגלו ספקות לגבי כושר התמדתו של התזרים. כך, ב-15 באוקטובר דיווח "ידיעות אחרונות" כי השיפור בתזרים המזומנים נובע בעיקר ממכירת חובות של לקוחות לבנקים. אז מה רע בכך? מכירת חובות בסכום חריג מהרגיל מייצרת תזרים מזומנים שהוא חד-פעמי באופיו ושהסיכוי כי יוכל לחזור על עצמו במשך זמן רב עשוי להיות נמוך. 

 בדיעבד, נראה כי החשש היה מוצדק. ייתכן מאוד שהירידה התלולה בתזרים הרבעון השני, בשיעור של כ-50%, נבעה מכך שחובות של לקוחות שהיו אמורים להיפרע ברבעון זה נמכרו כבר ברבעונים קודמים. במקביל, הירידה המתמשכת במכירות - הכוללת גם מכירות ללקוחות טובים שאת חובותיהם הבנקים תמיד שמחים לקנות - צימצמה את מאגר החובות שממנו יכלה אי.סי.איי למכור ברבעון זה. הירידה החדה בקצב קיטון סעיף הלקוחות, כפי שמראה הטבלה, מרמה של 50-60 מיליון דולר לרבעון לרמה של 17 מיליון מחזקת את ההשערה. 

 בסוף הידיעה ב"ידיעות אחרונות" מאוקטובר, נאמר: "באי.סי.איי סירבו להגיב". ואולם 5 חודשים מאוחר יותר, בסוף מארס, פורסם הדו"ח השנתי ל-2001 שעמוק עמוק בתוך סבך הביאורים שלו נקבר משפט קצר: "ב-2001 נמכרו חובות לקוחות בסכום של 67.9 מיליון דולר". זהו סכום לא מבוטל, הגבוה מתזרים הפעילות השוטפת שעליו דיווחה אי.סי.איי בחצי השני של 2001. 

 ומה קורה ב-2002? בהודעה לעיתונות ב-11 בפברואר, כתבה אי.סי.איי כי ברבעון הראשון היא "יצרה 33 מיליון דולר של תזרים מפעילות שוטפת, וצימצמה יתרות מלאי ולקוחות". כתבה, ולא הוסיפה. ואולם פרופ' יצחק סוארי, המעריך החיצוני שכור וכלל שכרו להערכת שוויה של אי.סי.איי, טרח להוסיף בדו"ח שלו, שפורסם ביום שלישי האחרון, כי תזרים זה "כלל 14 מיליון דולר ממכירת חייבים לזמן ארוך". 

 מניית אי.סי.איי מתחילת השנה 

 העובדה שסוארי יצא מגדרו לציין כי יותר מ-40% מהתזרים נבע ממכירות של חייבים לזמן ארוך, אינה יכולה להיות עניין של מה בכך. האם הוא חשב כי ללא ציון נתון זה הוא יטעה את המשתמשים בדו"ח שלו? ככלות הכל, לתזרים הנובע ממכירת חובות לזמן ארוך יש אופי קצת יותר חד-פעמי, מאשר לתזרים הנובע ממכירת חובות שוטפים. 

 משרדו של סוארי מנוע מלהתייחס לענייני לקוחותיו, כך שכל האמור כאן הוא בגדר ספוקלציה פרועה של כותב שורות אלה בלבד. ממשרד יחסי הציבור של אי.סי.איי נמסר כי אנשי הכספים יצאו לחופשה מרוכזת, כך שגם מהם לא ניתן היה לקבל תגובה. 

 סוארי חתם על הדו"ח ב-10 באפריל, לאחר שהדו"ח השנתי של אי.סי.איי ל-2001 פורסם בלי שהסכום 14 מיליון דולר יוזכר בו בהקשר של מכירת חובות. ואולם ראו איזה פלא, בדו"חות הרבעוניים שפורסמו לאחר 10 באפריל, החלה אי.סי.איי לציין את סכום החובות לזמן ארוך שנמכרו ברבעון. נראה כי סוארי לימד משהו את הנהלת החברה. 

 אי.סי.איי עדיין לא מגלה בדו"חות הרבעוניים את סכומי החובות לזמן קצר שמכרה. רק בדו"ח השנתי, וללא חתך רבעוני. בתחילת מאי 2002, בשיחת ועידה לסיקור תוצאות הרבעון הראשון, שאל אנליסט: "מהו סכום החובות שנמכרו באותו רבעון?" סמנכ"ל הכספים נקב בסכום של החובות לזמן ארוך שנמכרו, אך התחמק מלגלות את סכום החובות לזמן קצר שהחברה מכרה. 

 בדיוק בשבוע שבו התקיימה שיחת הוועידה - תחת הכותרת "עצוב, אך בימים אלה תזרים אינו מה שהוא נראה" - סופר ב"וול סטריט ג'ורנל" כי "אמצעי נפוץ לשיפור מראה התזרים מפעילות שוטפת הוא למכור חובות". העיתון המליץ למשקיעים "לבדוק אם הגידול בתזרים נובע מפריטים שאינם צפויים לחזור בעתיד, ולכן אין לתת להם משקל". למשקיעים הפוטנציאלים באי.סי.איי קצת קשה לבצע את הבדיקה המומלצת מדי רבעון. 

 בדו"ח שהגיש לכור וכלל, טרח סוארי לציין כי התזרים ברבעון הרביעי הושג "בעיקר הודות לצמצום במלאים וגביית חובות". כפי שהגרף מראה, עובדה זו נכונה לכל ארבעת הרבעונים האחרונים. ואכן, מן המפורסמות הוא שכשמחזור המכירות מתכווץ נרשם זינוק טבעי, אבל זמני, בתזרים מפעילות שוטפת. הגידול נובע מגביית חובות של מכירות שבוצעו בעבר ואינן מתחדשות, וממכירות נוכחיות מתוך מלאי קיים שאינן מלווות בהוצאת כספים להחזרת המלאי לרמתו הקודמת. 

 התזרים החיובי של אי.סי.איי בשנה האחרונה נובע אם כך, בחלקו הגדול, ממכירה מואצת של חובות לקוחות לבנקים ומהתכווצות מחזור המכירות, שלפי הודעת החברה אמורה להימשך ברבעונים הבאים. מנקודת מבטם של המשקיעים, וגם של הבנקים - שנושאים ונותנים כעת עם אי.סי.איי על תנאי החידוש של הלוואותיה לאור אי עמידתה באמות מידה פיננסיות שדרשו הסכמי המימון - השאלה החשובה היא מה יהיה התזרים של אי.סי.איי בסיומו של תהליך ההתכווצות? התזרים הנוכחי לא מספק כל אינדיקציה לגביו. 


 שתי חדשות טובות לגבי טי.טי.איי 


 בשבוע שעבר כתבתי כאן כי אנליסטים מבית ההשקעות אופנהיימר אמדו את התזרים מפעילות שוטפת של  טי.טי.איי (  TTIL  [13]  : NASDAQ)  לרבעון הראשון ב-354 אלף דולר, וכי זו ירידה של כ-90% מהממוצע הרבעוני של התזרים ב-2001, כפי שדיווחה עליו טי.טי.איי. זוהי השוואה של תפוחים לתפוזים. מבחינה מדוקדקת יותר של דו"ח אופנהיימר עולה כי המספר שאותו הם מכנים "תזרים מפעילות שוטפת", אינו מנטרל את השפעת הפחת והפחתות על הרווח - כנהוג במקומותינו. כשמוסיפים את אומדן הפחת וההפחתות למספר של אופנהיימר, מקבלים אומדן תזרים של 1.685 מיליון דולר - ירידה של 60% בלבד לעומת ממוצע 2001. 

 בעניין זה יש לנו שתי חדשות טובות. ראשית, ביום רביעי האחרון צורפו לראשונה דו"חות מלאים של טי.טי.איי לדו"חות של חברת תים הנסחרת בתל אביב ומחזיקה בכ-40% מטי.טי.איי. מעתה, לא נצטרך לאמוד בעצמנו את התזרים. הדו"חות מאשרים כי בהשוואה ל-2001, תזרים הרבעון הראשון ירד בכ-60% - עדיין ירידה משמעותית שאולי תרמה את חלקה לחולשת המניה במאי. הבשורה הטובה השנייה היא שברבעון השני התזרים שב ועלה לרמתו מ-2001. 


 הכותב הוא כלכלן ורואה חשבון