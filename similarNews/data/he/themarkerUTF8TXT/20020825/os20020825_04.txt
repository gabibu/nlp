בשבוע שעבר השתרר שקט בחזית הכלכלית, אולם הדבר לא יחזור על עצמו השבוע. אדרבה, מרבית הדו"חות המתפרסמים השבוע יכולים, כל אחד בפני עצמו, להשפיע על כיוון השוק. 

 אחד הדו"חות החשובים ביותר המתפרסמים השבוע הוא הזמנות למוצרים בני קיימא לחודש יולי, הצפוי להתפרסם ביום שלישי. תחזיות הקונצנזוס צופות עלייה של 1.4%, לאחר ירידה מאכזבת של 3.8% ביוני. 

 הירידה בהזמנות למוצרים בני קיימא ביוני עוררה קריאות להורדת הריבית ע"י הבנק הפדרלי, אמר בריאן ווסברי, כלכלן ראשי בחברת ההשקעות גריפין קובריק סטיבנס אנד תומסון. ווסברי צופה כי החודש יעלו ההזמנות ב-2.2%. "קיים סיכוי שאתאכזב", אמר ווסברי, "אולם חולשה בנתונים של יולי תהיה בגדר סטייה בלבד. הכלכלה מתאוששת, אולם ייתכן שההתאוששות נבלמה מעט". 

 מייק מורן, כלכלן ראשי בדאיווה סקיוריטיס אמריקה, מעריך גם הוא כי ההזמנות למוצרים בני קיימא לחודש יולי יראו כי הכלכלה מתאוששת. "מצבה של הכלכלה השתפר מאוד מאז הדו"ח של יוני", אמר. "לא מדובר בצמיחה נמרצת, אבל בצמיחה". 


 כיצד יתפרשו הנתונים ע"י השוק? 


 השבוע מתפרסמים שני מדדים נפרדים המספקים קנה מידה על מצבו של הצרכן האמריקאי. ביום שלישי יתפרסם מדד בטחון הצרכנים לחודש אוגוסט, וביום שישי יתפרסמו נתונים סופיים של מדד סנטימנט הצרכנים של אוניברסיטת מישיגן לחודש יולי. 



 אנליסטים מעריכים כי מדד בטחון הצרכנים יעלה, וכי מדד סנטימנט הצרכנים של מישיגן יישאר ללא שינוי. 

 עליות השערים שנרשמו לאחרונה בשוק המניות צפויות לסייע בחיזוק בטחון הצרכנים. למרות הירידה החדה שנרשמה ביום שישי, עלה הנאסד"ק בשבוע שעבר ב-1.4%, והדאו ג'ונס עלה ב-1.1%. ה-S  500 הוסיף 1.3%. 

 דו"ח מפתח נוסף הוא דו"ח התמ"ג לרבעון השני, המתפרסם ביום חמישי. כלכלנים צופים כי הדו"ח יצביע שוב על צמיחה של כ-1%, כפי שפורסם בסוף יולי. ביום שישי יתפרסם מדד מנהלי הרכש, המספק מידע חשוב על מצב הייצור באזור המערב התיכון. המדד צפוי להראות על עלייה קלה בפעילות בתי החרושת - מ-51.5 ביולי ל-52.5 באוגוסט. 

 "אני מעריך כי הנתון הזה יתפרש בצורה טובה", אמר מורן. "הנתון הזה ונתונים אחרים יצביעו על כך שהתקופה הקשה בתחילת הקיץ היתה זמנית, וכי במקום מיתון בעל שתי נקודות שפל (double-dip recession) תתפתח התאוששות מתונה". 

 לא כל הכלכלנים צופים כי נתונים כלכליים סבירים ייתרגמו לעליות שערים בשוק המניות. 

 "אני אופטימי לגבי הנתונים הכלכליים, אך הם לא ישפיעו לטובה על שוק המניות", אמר קן גולדסטיין, כלכלן בקונפרנס בורד בניו יורק. "השוק הפרי לא יחזור בשנתיים-שלוש הקרובות". המשקיעים מודאגים עדיין ממכפילי הרווח. הם חוששים כי קצב הצמיחה הריאליסטי לא יצדיק את הערכות השווי הנוכחיות, הוסיף גולדסטיין. 

 השבוע יתפרסמו גם נתוני ההכנסה וההוצאה האישית, הצפויים לעלות, על פי תחזיות האנליסטים. ביום שני מתפרסמים נתוני מכירות הבתים החדשים והבתים הישנים, הצפויים להראות כי הצרכנים ממשיכים לקנות בתים במרץ. 

 "לנתונים אלו תהיה השפעה גדולה אם יצביעו על חולשה", אמר ווסברי. "אלו עמודי התווך של הכלכלה".