לפני כחודשיים שודרה במהדורת החדשות בטלוויזיה כתבה שבה תוארו תלאותיה של אשה החייבת לאחד הבנקים הגדולים 4,000 שקל. על האשה הופעלו לחצים אדירים מהבנק לפרוע את חובה, כולל איומים בנקיטת צעדים חמורים, כגון עיקולים והגבלת החשבון. 

 האשה נשמעה במצוקה, וחבל. אילו היתה מעיינת בשבועות האחרונים בעיתונות הפיננסית בישראל, היתה מגלה כי לצרתה יש יותר מפתרון אחד. אנשים אחרים שנקלעו לחובות גדולים מנהלים בימים אלה ממש דיאלוג שונה לגמרי עם הבנקאים שלהם. לטובתה ולטובת עוד כמה עשרות או מאות אלפי ישראלים שפניהם מתכרכמים בכל פעם שהם מביטים ביתרת המינוס בבנק, החלטנו לקבץ כמה עצות העשויות להועיל בתכנון הצעדים הפיננסיים לקראת שנת המיתון (הנוספת) שבאה עלינו לרעה. 


 הצעה מס' 1: בצעו הערכת שווי לנכסיכם 


 להצעה זו אפשר לקרוא גם "שיטת ירדן-כור-דנקנר", והיא עשויה להתאים גם לאנשים המעוניינים באשראי נוסף מהבנק. 

 זו למשל השיטה שבה נקט ידידנו י' (שם בדוי). לאחר ששיעבד לבנק את כל רכושו - הדירה, הרכב, קרנות ההשתלמות של אשתו והחיסכון לבר מצווה של הבן - גילה לפתע י' כי הוא זקוק באופן דחוף ל-20 אלף שקל נוספים. 

 חשב י' וחשב, עד שמצא רעיון. להפתעתו גילה כי מכונית המאזדה שרכש לפני שלוש שנים, ואשר מחיר המחירון הנוכחי שלה הוא 60 אלף שקל, עשויה להיות שווה בעצם 80 אלף שקל - תלוי איך בוחנים אותה. ההפרש בין מחיר המחירון לבין המחיר "ההוגן" שחישב י' למכוניתו, יאפשר לו להגדיל את היקף האשראי בבנק. 

 "בוא ואסביר לך למה המכונית שלי שווה יותר", אמר ד' למנהל בנק. "ראשית, לפני חצי שנה שמתי לה צמיגים חדשים, ועשיתי אוברול למנוע. זה מוסיף לשווי לפחות 6,000 שקל. שנית, למכונית הזו יש פוטנציאל השבחה של 5,000 שקל אם מוסיפים גז למזגן. 

 "חוץ מזה, זאת בכלל לא מכונית. זאת פלטפורמה. בהשקעה אפסית אפשר לחבר לה מקרר ותיבת נגינה ובחצי יום אני הופך אותה לאוטו-גלידה. זאת אומרת שיש כאן נכס חבוי ששווה לפחות 10-15 אלף שקל. 

 "בקיצור", סיכם י', "גם אם אנחנו מאוד שמרנים, ברור כי המכונית הזו שווה מינימום 80 אלף שקל. אז נכון שהמחירון אומר 60 אלף, אבל אנחנו הרי יודעים שהשוק חלש עכשיו ואינו מייצג את השווי של המאזדה שלי בטווח הארוך. חוץ מזה, אל תשכח שאני הבעלים היחיד של המכונית, וזה אומר שאם מוכרים אותה, נניח, למשקיע 'אסטרטגי', אפשר לקבל עליה אפילו פרמיית שליטה". 

 ככל הידוע לנו, מנהל הבנק של י' הבטיח לו לשקול את העניין בחיוב. 


 הצעה מס' 2: דברו עם ההורים 


 ההצעה הזו מתאימה בעיקר לבעלי הורים עשירים. אפשר לכנותה גם "שיטת יס-תבל-ברק". 

 כאן העיקרון פשוט: נגמר לכם כסף ואין לכם כל דרך לכסות את המינוס בבנק. נכון, אתם כבר גדולים וההורים שלכם מימנו את בית הספר, שיעורי הפסנתר, האוניברסיטה והטיול בהודו. הם אפילו קנו לכם את הדירה הראשונה, שמיהרתם למכור כדי להשקיע בבורסה שבוע לפני שהיא נפלה. 

 אבל למזלכם, ההורים שלכם עדיין בסדר. הם חיו בצניעות וחסכנות, תמיד שמרו על יחסים טובים עם הבנק ושילמו את כל חובותיהם עד תום. בעיקר בזכותם הבנק הסכים לממן את כל העסקים המפוקפקים שניסיתם להקים. 

 נכון, הבריאות שלהם כבר לא משהו, ועכשיו הם צריכים לחסוך אגורה לאגורה כדי להתקיים בכבוד לעת זיקנה. אבל אתם יודעים איך זה: הורים טובים תמיד ינסו לעזור לילדיהם שהסתבכו בהרפתקאות פיננסיות, ולו בשביל לשמור על כבוד המשפחה. 


 הצעה מס' 3: הרחיבו את מימון הספקים 


 גם שיטה זו נוסתה בהצלחה על ידי חברות רבות בישראל ובעולם, בעיקר במגזר התקשורת. השיטה פשוטה ביותר: אפשר, למשל, לסכם עם עוזרת הבית הפיליפינית על העלאה בשכר, נגיד מ-30 שקל לשעה ל-35 שקל, ובתמורה לבקש ממנה לדחות את קבלת התשלום בשנה או שנתיים. במקביל, דווחו לאיש מהמכולת השכונתית כי אתם עוברים מעתה לתשלום בהקפה של שוטף פלוס 365. 

 תופתעו לגלות עד כמה יעילה שיטה זו. שנה זה הרבה זמן למי שחי במיתון. מי יודע מה יהיה? אולי שלטונות ההגירה יחליטו פתאום לגרש עובדים זרים. אולי המכולתניק יסגור את החנות. בינתיים אתם חיים בבית נקי, עם מקרר מלא כל טוב ולא דואגים מכלום. 


 הצעה מס' 4: בצעו רה-ארגון 


 רה-ארגון, כפי שיודע כל מנכ"ל שנאלץ לקצץ בשנה האחרונה, הוא כר נרחב לקיצוץ וחיסכון בהוצאות. לדעתנו, מה שמתאים לחברות ענק, עשוי להתאים גם במישור הביתי. 

 אפשר, למשל, להשכיר את אחד החדרים בבית לדייר משנה ולהצטופף בחדרים שנותרו. לחלופין, במקום לבשל בבית, אפשר לעשות אאוטסורסינג ולהזמין פיצה מבחוץ. אמנם בהתחלה זה נראה יותר יקר, אך חוסכים כך הרבה זמן: קנייה בסופר, בישול ורחיצת כלים - וזמן, כידוע, שווה כסף. 

 אם זה לא מועיל, צריך לנקוט צעדים דראסטיים יותר ולעצור את כל ההשקעות. תודיעו לילדה כי היא מפסיקה ללכת לשיעורי בלט. בינינו, אתם כבר יודעים שבלרינה גדולה היא לא תהיה. 

 הילד, שהלך לאימוני כדורסל פעמיים בשבוע, יצטרך להפסיק. ממילא הוא הפסיק לגבוה בכיתה ח'. לפחות עכשיו יהיה לו זמן לקום מוקדם בבוקר ולחלק עיתונים עם האופניים שלו כדי לעזור בפרנסת המשפחה. אם הוא יסרב, הוציאו את האופניים למכירה. זיכרו, חינוך טוב לערכים נכונים תמיד מתחיל מהבית. 

 אם גם כאן לא תימצא ישועה, לא תהיה ברירה - תצטרכו לבצע "ספין-אוף". רעיון הידוע גם כ"שיטת אי.סי.איי". תודיעו לכל אחד מבני המשפחה, לאשה, לילדים ולכלבה, כי מעתה כל אחד הוא יחידה עסקית עצמאית האחראי על ה-P  של עצמו. אם הוא רוצה לשרוד, עליו למנות מנכ"ל מקצועי ולנהל את ההוצאות וההכנסות שלו לבד. ביחידות המוצלחות תנסו לתמוך (במיוחד בבן המחונן שקפץ שתי כיתות בכיתה ג'), כי אולי אפשר להנפיק אותו. את היחידות הפחות מוצלחות (למשל, הכלבה בת ה-14) תרדימו. 


 הצעה מס' 5: היכנסו לצ'פטר 11 


 הצעה זו ידועה גם בשם: "טכניקת סטארבנד-תבל", ובעברית: "הקפאת הליכים". אם אף אחת מהשיטות הקודמות לא עזרה, הדבר היחיד שנותר לעשות הוא לפנות לבית המשפט ולבקש כי יגן עליכם מפני נושים. אין ברירה: אין לכם כסף ושהנושים יחפשו להם מישהו אחר. 

 מבחינתכם, אגב, דבר אינו משתנה. אתם ממשיכים לקום כל בוקר בנחת ולעשות הכל כרגיל. ההבדל הוא שעכשיו, בכל פעם שמישהו בא אליכם ברחוב ואומר לכם: "היי, מה עם ה-100 שקל שאתם חייבים לי", לא תצטרכו להתקפל ולגמגם משהו על זה שעכשיו אין ותנסו מחר. פשוט תגידו לו שזה כבר לא בידיים שלכם, ושיפנה לבית המשפט. אתם? לכם אין אחריות על כלום.