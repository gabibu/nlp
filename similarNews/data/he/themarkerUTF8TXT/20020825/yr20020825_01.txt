בספרו הקלאסי One Up on Wall Street מלפני קצת למעלה מעשור, סיפר גורו ההשקעות פיטר לינץ', מנהל קרן מאגלן הענקית, כיצד יכול האדם הפשוט לנצל ידע, שאותו הוא אוסף בחיי היום יום, כדי להשקיע במניות בצורה מוצלחת. לינץ' הדגים בין היתר בספרו כיצד היה לומד מאשתו ומביקוריה בקניון השכונתי על חברות צמיחה חדשות בענף הקמעונאות, כגון גאפ. 

 בשבוע שעבר נזכרתי בלינץ'. כבר כמה שנים אני רואה את שינוי המגמה בדרך ניהול של חנויות ה  שופרסל (  שפרסל  [10]  : ת"א)  והקו-אופ  (  רבועכ  [11]  : ת"א)  ליד ביתי בתל אביב, כשהראשונה מידרדרת והשנייה משתפרת. השאלה היא, האם הייתי יכול על פי שתי חנויות אלה לנבא את תוצאותיהן הכספיות של שתי החברות לרבעון האחרון, שהתפרסמו לפני שבוע, לפיהן שופרסל ירדה והקו-אופ עלתה? האם הייתי צריך למכור לפני שנה מניות שופרסל ולקנות רבוע כחול? לפי פיטר לינץ' התשובה היא, לכאורה, כן. האמנם? 


 ניהול, ניהול, ניהול 


 בעוד שלפני חמש שנים סניף השופרסל השכונתי היה דוגמא לסופרמרקט ממורק, מצוחצח ומנוהל למשעי, ולעומתו סניף הקו-אופ הרחוק ממנו 5 דקות הליכה, היה מוזנח ומבורדק, הרי שהיום התמונה הפוכה. סניף השופרסל (וכזכור מדובר ברשת קמעונאות הפרימיום של ישראל) הפך בשנתיים האחרונות לסופרמרקט מלוכלך ומבולגן, שהיה מבייש אפילו חנויות דיסקאונט, שמעבר לפסי הרכבת. אפילו הקונים הישראלים, שלפעמים נדמה כי הם מסוגלים לסבול כל התעללות, כבר לא יכולים יותר ולעתים מזומנות ניתן לחזות בהם צועקים בייאושם על עובדי החנות. להבדיל, סניף הקו-אופ המסמורטט לשעבר, הוא כיום מצוחצח, מסודר ונעים. נראה גם שאותם עובדים, שהיו בו בשיא עליבותו, נמצאים בו גם היום. מסתבר שהבעיה לא היתה בהם. האם קרה הלא ייאמן? לא, בפועל מדובר במסקנה אחת פשוטה: ניהול, ניהול, ניהול. 

 מי שעקב לפני כשנה אחר שידור הסדרה הדוקומנטרית המופלאה של הבי.בי.סי על רשת השיווק הבריטית המעולה טסקו, יכול היה ללמוד עד כמה הקמעונאות היא מדע מדויק הדורש התמחות ויצירת תרבות ארגונית משומנת לאורכה ולרוחבה של החברה. הסדרה המחישה מאות דרכים, גלויות יותר ופחות, בהן יצקה ההנהלה רוח למפרשיה של טסקו והפכה אותה לאחת מרשתות המזון המצליחות בעולם. מנהליה המוצלחים מגיעים תמיד משורות החברה, ולעתים קרובות מתחילים בה את דרכם כמסדרי סחורה על המדפים. לדוגמה זו של טסקו ניתן, כמובן, להוסיף מיד את וול-מארט האמריקאית, אולי רשת הקמעונאות הטובה בעולם. נכון שהניהול בה הוא לעתים קפדני בצורה פתולוגית, יש שיגידו ביזארי, אבל הוא עובד. 

 בטסקו ובוול-מארט קרוב לוודאי שלא נמצא אפילו חנות אחת שהידרדרה לרמה כזו שהקונים בורחים ממנה, ואם כבר קרה דבר מעין זה, הוא לא יימשך יותר מכמה חודשים ספורים, ובטח שלא שנתיים שלמות כמו בדוגמא השכונתית שלנו. 

 מניית שופרסל ב-5 השנים האחרונות 

 האם די בביקור בשני סופרמרקטים שכונתיים, צפייה בסדרה דוקומנטרית טובה אחת וקריאת ספר אחד, כדי להסיק (עוד לפני שנה), שכדאי ללכת שורט על שופרסל ולונג על קו-אופ? בתיאוריה, כן. אם לאחדים מהקוראים זה אולי נשמע מופרך - כדאי שישקלו שוב. בהחלט ניתן ללמוד על ניהול חברות מהסתכלות על המופעים הכי יום יומיים שלהן, בכך יכול להבחין כל אדם מהשורה. לגבי רשת קמעונאות גדולה, בה הניהול חייב להיות ללא דופי, עד לרמת הסניף הקטן, הסתכלות זו רלוונטית אף יותר. 


 דרוש: בעל בית קפדן 


 אלא שהמקרה הישראלי לא כל כך פשוט. אם מוסיפים עוד גורמים למשוואה, מתקבלת תמונה קצת שונה ואיתה משתנות גם המסקנות. כך למשל, טסקו או וול-מארט הן אכן דוגמאות נהדרות לרשתות קמעונאיות מצליחות, אך בל נשכח ששתיהן מתאפיינות בניהול משפחתי הדוק של בעלים מעורבים וקפדנים מאוד. לעומתן, גם שופרסל עם הבעלות הקונצרנית שלה, וגם קו-אופ עם הבעלות-לא-בעלות שלה, מתאפיינות בחוסר מעורבות יחסי מצד בעל בית פרטי וקפדן. מצב זה יכול בהחלט להשתנות בקרוב כאשר נוחי דנקנר יהיה בעליה של שופרסל וכאשר גורם פרטי אחר ירכוש את הקו-אופ, לאחר שיזכה במכרז הבעלות, שהתפרסם החודש. לכך נוסיף את שינוי הבעלות בקלאבמרקט. גם שם משפחות פרטיות לקחו לאחרונה את המושכות, ונציין גם את הבעלות המאוד פרטית ומשפחתית באופיה על רשתות הדיסקאונט השונות, שצצות בשנים האחרונות כמו פטריות אחרי הגשם ועושות חיים לא קלים לרשתות הוותיקות. 

 גרף מניית הרבוע הכחול ב-5 השנים האחרונות 

 ומה לגבי ההסתכלות על הסניפים הבודדים כמדד לרמת ניהול הרשת? שוב, זהו מדד רלוונטי, אבל גם אם סניף אחד של שופרסל אינו מנוהל כראוי, עדיין נהנתה הרשת כולה עד לאחרונה מסביבה תחרותית לא מאיימת מדי אשר לא הכריחה אותה להשתפר. גם אם שופרסל תפסיד לקו-אופ בשכונה אחת, עדיין יהיו שכונות רבות אחרות בהן המצב יהיה הפוך. ובמקביל, רבעון אחד לא מוצלח של שופרסל הוא עדיין לא אינדיקציה לביצועיה בטווח היותר ארוך (הטובים יותר מהקו-אופ). 

 מהעיתונות של שבוע שעבר למדנו ששופרסל פנתה למקינזי כדי שתכין עבורה תכנית אסטרטגית חדשה.  אין ספק שמקינזי יעשו עבודה יסודית ויכינו כדרכם הרבה מפות מטריצה אסטרטגיות, שיראו לשופרסל לאן להפנות את הגאי הספינה. עם זאת, נראה שהדבר ששופרסל צריכה יותר מהכל הוא מה שמכונה בספרות - אסטרטגיה תפעולית. כלומר, קודם כל לבדוק לאן יש להפנות את המדפים בחנות. כרשת פרימיום, בה המחירים לצרכן הם לרוב גבוהים יותר, לא ייתכן מצב בו אפילו חנות אחת תידרדר למצב שהוזכר. תיקון הכשל הזה דחוף פי כמה מכל אסטרטגיה גבוהה שהיא. אפשר לסמוך על הבעלות הפרטית הממשמשת ובאה, שתדאג כבר להסדיר זאת.