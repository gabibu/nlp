כאשר קרסו כלכלותיהן של "הנמרים" - השווקים המתעוררים של מדינות דרום מזרח אסיה ב-98' - עלתה השאלה אם זה יכול לקרות גם בישראל. התשובה שנתנו אז היתה שהמבנה של הכלכלה הישראלית חזק בהרבה. בין השאר חזרו הכלכלנים בישראל והצביעו על כך שהבעיה המרכזית של כלכלות "הנמרים" היתה מערכת בנקאות רקובה, בעוד שמערכת הבנקאות בישראל חזקה. 

 מערכת הבנקאות בישראל רחוקה מאוד ממצבה של הבנקאות בדרום מזרח אסיה של 98', או של הבנקאות היפאנית, שכולה מבוססת על רישומים חשבונאיים כוזבים. ואולם ב-2002 כבר אי אפשר להגיד בפה מלא שיש לישראל מערכת בנקאות חזקה. 

 השילוב של חגיגת האשראי והרדיפה אחרי הלווים העסקיים בחמש השנים האחרונות עם המיתון העמוק במשק בשנה האחרונה - החלישו מאוד את מערכת הבנקאות הישראלית. בראשונה מזה 15 שנה הופך חוסנה של מערכת הבנקאות לאחד הפרמטרים המכריעים ביותר בכלכלה, ביחד עם הגירעון התקציבי והאינפלציה. 

 בנק הספנות פירסם אתמול את הדו"חות הכספיים שלו לרבעון השני של השנה. בימים כתיקונם - איש אינו מעיף מבט נוסף על הדו"חות של הבנק הקטן. ואולם אלה אינם ימים כתיקונם, וכשפתחנו את המאזן גילינו שברבעון השני "ברחו" מהבנק 20% מהפיקדונות. 

 לא צריך להיות בנקאי מדופלם כדי להבין מה קרה כאן: הקריסה של הבנק למסחר שמה תווית "זהירות" על כל הבנקים הקטנים במשק, והניסה חלק מהמפקידים בבנקים האלה. 

 עם פרסום הדו"חות לרבעון השני מתבררת בצורה טובה יותר הפנייה חסרת התקדים של המפקח על הבנקים בבנק ישראל, יצחק טל, להנהלת  בנק הפועלים  (  פעלים  [10]  : ת"א)  בבקשה שירכוש את  בנק הספנות (  ספבנק  [11]  : ת"א)  . טל הבין שבתקופה זאת עדיף למזג את בנק הספנות כמה שיותר מהר לתוך בנק גדול. 

 טל מצא אוזן קשבת בבנק הפועלים: הנהלת הבנק שמחה מאוד לצאת בהצעת רכש לכל מניות הבנק בהיקף של 180 מיליון שקל. אחת הסיבות לכך עשויה להיות צירוף המקרים הנוח ששלושה מבעלי המניות והדירקטורים  בבנק הפועלים הם גם בעלי מניות בבנק הספנות: מייקל שטיינהארט, משפחת דנקנר והדירקטורית אירית אייזקסון. כולם מושקעים בספנות, וביחד יקבלו עכשיו מבנק הפועלים כ-83 מיליון שקל במזומן בעבור מניות בבנק הספנות. 

 בעגה הבורסאית קוראים לזה "חילוץ", כשגוף גדול רוכש ממך חבילת מניות שעמה אתה "תקוע". במקרה של ספנות מחלץ הבנק עכשיו את שלושת בעלי העניין ממעמקי הבורסה: מניות הבנק קרסו בשנה האחרונה, והסיכוי של השלושה להיפטר מהמניות שלהם במחיר סביר בלי הצעת הרכש של בנק הפועלים היה קלוש. 

 נדמה לנו כי ה"חילוץ" של בעלי העניין בבנק הפועלים באדיבותו של טל אינו מקרה נקודתי - אלא תופעה שעתידה להתפשט בחודשים הקרובים. בנק ישראל ייאלץ לתת הרבה הטבות, פטורים ואישורים לבעלי הבנקים כדי להגן על יציבותה של מערכת הבנקאות. הסיפור הבא הולך להיות, כנראה, המהלכים לפירוק המהיר של פצצת הזמן ששמה "הבנק לפיתוח התעשיה": מכירת תיק האשראי של הבנק הקטן לידי הבנקים הגדולים תנוהל על ידי החשב הכללי ביחד עם המפקח על הבנקים. סיכוי טוב שהיא תתבצע במחיר זול מאוד - המחיר שיהיו מוכנים לשלם האוצר ובנק ישראל כדי לקנות לעצמם שקט - כדי למנוע את האפשרות של בריחת הפיקדונות מהבנק. 

 הסיכון הגדל בתיק האשראי של הבנקים הישראליים הוא העניין החם ביותר בשוק ההון כבר כמה חודשים - כשהביטוי הבולט ביותר שלו הוא הנפילה של מניותיהם בבורסה למחירים הנמוכים ב-50%-30% מההון העצמי של הבנקים בספרים. 

 ואולם עם פרסום הדו"חות הכספיים של הבנקים לרבעון השני של השנה מתברר שמעתה צריך להתעניין לא רק בצד האקטיווה - האשראי - אלא גם בצד הפאסיוויה, הפיקדונות. מעיון במאזנים של חמשת הבנקים הגדולים עולה כי מתחילת השנה נרשמה ירידה של 21 מיליארד שקל בהיקף פיקדונות הציבור במערכת הבנקאות. ירידה כזאת לא נרשמה זה שנים ארוכות. חלק הארי של הירידה היה ברבעון הראשון. 

 לירידה בפיקדונות יש הסברים שונים, חלקם טכניים, חלקם ארעיים, חלקם קשורים באינפלציה. ואולם שניים מהם מטרידים: 

 1. הציבור הישראלי הוציא מתחילת השנה כמיליארד דולר מבנקים זרים והעביר אותם לחו"ל. הריבית בבנקים בחו"ל אפסית, אולם כנראה שהשקט הנפשי גדול בהרבה. 

 2. בראשונה זה שנים נרשמה ירידה בהיקף הפיקדונות של תושבי חוץ במערכת הבנקאות הישראלית. התופעה הזאת היא עדיין בהיקפים נמוכים ביחס לסך הפיקדונות במערכת - אבל אם האמון של המשקיעים במשק הישראלי ובמערכת הבנקאות לא ישוב - היא עלולה להתפתח במהירות. 


 גרין - המשך 


 כמה לקוחות של  בנק לאומי  (  לאומי  [12]  : ת"א)  הביעו תרעומת על הדברים שנכתבו כאן אתמול בעניין ההחלטה של יצחק תשובה להכניס יד לכיס ולתמוך בחברת  גרין (  גרין  [13]  : ת"א)  , החייבת יותר מ-300 מיליון שקל לבנק לאומי. לטענתם, תשובה עושה זאת רק משום שהוא מחויב מכורח התחייבות כתובה בלתי חוזרת שנתן לבנק לערוב לכל הלוואותיה של החברה. 

 זה מדויק - אך לא רלוונטי במיוחד: תשובה לא נתן את ההתחייבות הזאת כשנלקחה ההלוואה במקור, אלא רק בקיץ 2001 - שנה לאחר ששוק ההיי-טק קרס וכבר היה ברור שגרין תתקשה לעמוד לבדה בהתחייבויותיה לבנק. 

 בנוסף, בשנה האחרונה ראינו לא מעט אנשי עסקים וקונצרנים שהתנערו מהתחייבויות שונות שיש להם - לבנקים, לספקים ולשותפים בנימוק ש"במצב הנוכחי" כל עסקה, כל הסכם וכל התחייבות - נתונים למו"מ.