ייתכן שאופ"ק אינו חש צורך להגדיל את התפוקה שלו, וזאת מן הסיבה שכבר עשה זאת. בעוד שהמדינות החברות בקרטל הנפט דנות בשאלה האם להגדיל את מכסות הייצור בפגישתן הקרובה, הנתונים מצביעים על כך שהן הגדילו בחשאי את תפוקתן - בניגוד להחלטה האחרונה של הקרטל. 

 ההערכות האחרונות של פטרולוגיסטיקס, חברה שווייצית האוספת נתונים בתחום האנרגיה, מצביעות על כך שהתפוקה של מדינות אופ"ק עולה ב-1.7 מיליון חביות ליום על יעד הייצור הנוכחי של 21.701 מיליון חביות ליום. 

 לפיכך, החלטה רשמית להגדיל את מכסות התפוקה בפגישתו של אופ"ק בספטמבר עשויה להוות לא יותר מאשר השלמה עם המציאות הקיימת: הקיצוץ בתפוקה של 1.5 מיליון חביות ליום, עליו הוסכם בחודש ינואר, לא בוצע בפועל. 

 הסוגייה המרכזית כעת היא האם רמות התפוקה הנוכחיות - ולא המכסות הרשמיות - מבטיחות די נפט כדי למנוע עלייה במחירו כאשר תירשם התאוששות בכלכלה ובביקוש לנפט. בנוסף לכך, החששות מפני פעולה צבאית אמריקאית נגד עיראק מעוררים תהיות לגבי סדירות אספקת הנפט והשפעתה על מחירי הנפט. 


 מכה מקדימה: הגדלת התפוקה 


 מומחים רבים בתעשייה שותפים לדעה כי מחירי הנפט מנופחים ב-4-6 דולרים לחבית נוכח החששות מפני מתקפה של ארה"ב נגד עיראק. עם זאת, ישנם אנליסטים הגורסים כי אופ"ק צריך להגדיל את מכסות התפוקה כי למנוע עלייה נוספת במחירים עם התאוששות הכלכלה. 

 מומחים רבים בתעשייה סבורים כי מחירי הנפט מנופחים ב-4-6 דולרים לחבית נוכח החששות מפני מתקפה של ארה"ב נגד עיראק 

 "למרות כל הרינונים לפני הפגישה, אנו מאמינים שאופ"ק חייב להגדיל את תפוקתו כדי למנוע ממחירי הנפט לעבור את קו ה-30 דולר לחבית", אמר סטיבן פייפר, אנליסט האנרגיה של מריל לינץ'. 

 המגמה של העתודות היא להתכווץ, למרות עלייה קלה בעתודות הנפט הגולמי שדווחה ביום שלישי. עם זאת, סימנים להתאוששות כלכלית מתונה, יחד עם שורת הקיצוצים בתפוקה של אופ"ק, משמעם כי אופ"ק יכול להגדיל את התפוקה מבלי שיסתכן יתר על המידה בצניחה חדה של מחירי הנפט. 

 "אופ"ק הצליח לנווט את דרכו בהצלחה דרך הסערה", אמר פייפר. "הקיצוצים בתפוקה ב-2001 ו-2002 איפשרו לאופ"ק לשמור על איזון בשוק למרות הזעזועים השליליים בביקוש שנגרמו כתוצאה מההאטה בכלכלה בעקבות אירועי ה-11 בספטמבר. צמצום הפער בין ההיצע לביקוש והירידה בעתודות הנפט מחייבים כעת את אופ"ק להתחיל להפוך את מגמת הקיצוצים בתפוקה של הארגון". 

 אולם ייתכן כי לאופ"ק עדיין יש מרחב תמרון כלשהו, נוכח העובדה שהתפוקה כבר נמצאת מעל לרמת המכסות. "כל החלטה להגדיל את מכסות הייצור בספטמבר, גם אם המכסות הכוללות ימשיכו להיות נמוכות מהתפוקה בפועל, צפויה לגרור גידול בתפוקה של המדינות החברות באופ"ק, ולגרום בכך לירידה במחירים במהלך החורף", הסביר לאו דרולאס, סגן מנהל המרכז למחקרי אנרגיה גלובליים בלונדון. 


 הגורם העיראקי 


 הרטוריקה הניצית של ארה"ב כלפי עיראק וסאדם חוסיין עשויה לגרור עליות נוספות במחירי הנפט, בשיעור של 8-9 דולרים לחבית, טוענים חלק מהאנליסטים, אף על פי שההערכה הממוצעת נמוכה מכך. 

 מצב העניינים בסוגייה העיראקית צפוי לעמוד על סדר היום של פגישת אופ"ק בספטמבר, והדיונים סביבה צפויים להיות ערים. למרות שיצוא הנפט של עיראק נתון לשליטת האו"ם, עיראק עודנה חברה באופ"ק, יחד עם קומץ מבעלות בריתה. 

 עם זאת, אופ"ק לא צפויה ככל הנראה לקטוע את יצוא הנפט במקרה שארה"ב תתקוף את עיראק. הסיבה לכך פשוטה, הדאגה לכלכלה המקומית של כל אחת מחברות אופ"ק עולה בחשיבותה על הצורך להגיב על מה שנתפס בעיניהן כהתגרות מצד ארה"ב. 

 "להערכתנו מתקפה צבאית על עיראק אינה צפויה לגרור מחסור מתמשך בנפט ומחירי נפט גבוהים יותר לאורך זמן, למרות שזינוק פסיכולוגי לטווח הקצר אפשרי", אמר רוברט מוריס, אנליסט האנרגיה של סלומון סמית בארני. "אנו גורסים כי אופ"ק צפוי להגדיל את התפוקה כדי לפצות על קיצוץ כלשהו בתפוקה של עיראק במטרה לשמור את מחירי הנפט במסגרת טווח מחירי היעד". 

 "כאשר סכנת מלחמה מרחפת מעל לשוק, חברות לא ירצו לתת לרמות העתודות בתעשיה לרדת למקרה שלא יהיה ניתן לחדש אותן" 

 למרות זאת, המתח צפוי להותיר את מחירי הנפט גבוהים באופן מלאכותי עד שיתבהרו התוצאות של כל פעולה שתתרחש. 

 "כאשר סכנת מלחמה מרחפת מעל לשוק, חברות לא ירצו לתת לרמות העתודות בתעשיה לרדת למקרה שלא יהיה ניתן לחדש אותן", אמר דרולאס. "חלק מהממשלות צוברות באופן פעיל עתודות אסטרטגיות, ובכך גורמות לעליה במחיר הנפט בשעה שכבר קיים מחסור". 


 אופ"ק באפס מעשה 


 "בעוד שהסיכויים לפעולה צבאית בעיראק נמצאים בכותרות, הגורם החשוב והמשמעותי יותר שמשפיע על שוקי הנפט הוא המשך השליטה של אופ"ק במאזן ההיצע והביקוש", ציין פייפר ממריל לינץ'. 

 לטענתו, צמצום היצע הנפט והגידול בביקוש צפויים לגרור עליה במחירי הנפט בחודשים הקרובים. לפיכך, הוא צופה כי חברות הנפט צפויות לרשום תוצאות טובות. 

 חברות הנפט העוסקות בקידוח וייצור עשויות לספק הערכות שווי מפתות כמו גם דיווידנדים מרשימים, ואפשרות להשקעה במניות שעשויה לספק יציבות בשוק הסוער. בנוסף לכך, העלאת תחזיות הרווח עשויות לגרור עליות נוספות במניות החברות. 

 החברות המועדפות על פייפר הן אמרדה הס (סימול AHC), שברון טקסקו (סימול CVX) ופיליפס (סימול P). הוא מעניק לכולם דירוג "קנייה חזקה", ולמריל לינץ' יש קשרים בנקאיים עם כל שלוש החברות.