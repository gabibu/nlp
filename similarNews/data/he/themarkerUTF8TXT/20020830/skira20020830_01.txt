שבועיים לפני הפתיחה הדחויה של עונת 2002/2003 בשתי הליגות הבכירות בכדורגל, מסתמנת דחייה נוספת. מכבי חיפה עלולה לערוך בכורה היסטורית בליגת האלופות האירופית, ללא ההכנה הנדרשת של משחקים במסגרת המקומית; פגרת החורף בסימן שאלה קיומי; לנבחרת הלאומית עלול להיגרם נזק בלתי הפיך; אותם דברים אמורים גם לגבי הטוטו. 

 אבל העסקנים אינם מתרגשים, מהטעם הפשוט שהם הריחו את הכסף הגדול, שלכאורה נמצא בזכויות השידור. גורם כלשהו - עדיף שיהיה זה גורם חיצוני שאינו מעורב בסאגה התאחדות/קבוצות גדולות/קבוצות קטנות/רשתות שידור - חייב לאסוף את המעורבים ולומר להם: רבותי, הגיע הזמן שתחזיר לוידאומט את הקלטת של הסרט שאתם חושבים שאתם חיים בו, כי אין כאן כסף גדול - יש גם סכנה ברורה ומוחשית בעניין זמינות הכסף הקטן. 

 יו"ר הנהלת ההתאחדות, גברי לוי, משוכנע בצידקת דרכו לפיה רק ניהול מו"מ באמצעות חברת צ'רלטון יביא את הכדורגל הישראלי לארץ המובטחת של 22-23 מיליון דולר בעונה, גם אם מדובר  בעונה אחת בלבד. גברי לוי משוכנע שאלי עזור יתרגם את הרצונות שלו לכסף, ומשוכנע שהיועץ המשפטי של ההתאחדות לכדורגל, עו"ד משה אביבי, מספק לו את הייעוץ המשפטי הנכון. 

 גברי לוי מקפיד לציין לכל אורך הדרך שהוא לא עושה צעד בלי ייעוץ משפטי צמוד. הוא צודק מבחינתו, אך כאשר יגיעו הצדדים לבית המשפט (ולא למוסדות השיפוטיים של ההתאחדות) וכמה מהם מגיעים כבר היום, יהיה במרכז הדיון תקנון ההתאחדות לכדורגל והפרשנות לשאלה - האם רשאית ההתאחדות לכדורגל למכור זכויות שידור, ללא שימוש במכרז. 

 אם גברי לוי מפסיד, זה הסוף. לא רק של גברי לוי בתפקיד, גם של תקופת הכסף הגדול בכדורגל  גברי לוי משוכנע שכן,JCS  ספורט והמפיק אביב גלעדי משוכנעים שלא. אביב גלעדי, ששותף ב-25%  ב-JCS ספורט, ירה אתמול ראשון, בתביעה שהגיש לבית המשפט המחוזי בתל אביב, בשם אביב גלעדי הפקות בע"מ נגד: ההתאחדות לכדורגל, צ'רלטון, רשות השידור, זכייניות ערוץ 2 (שידורי קשת, חברת רשת, אולפני טלעד) וחברת די.בי.אס, מפעילת שידורי הלוויין בישראל. 

 בתביעה למתן סעדים זמניים, מבקש גלעדי באמצעות ב"כ עו"ד יגאל ארנון: למנוע מההתאחדות וצ'רלטון לבצע כל פעולה בעניין מכירת הזכויות; למנוע מערוץ 1, ערוץ 2 וחברת יס לרכוש זכויות שידור. השופטת התורנית, יהודית שיצר, הורתה למשיבים להגיב בתוך 24 שעות. הדיון בבקשה יתקיים בשבוע הבא. גלעדי טוען בפרק ג' בכתב התביעה בסעיף ד': "עולה כי דרך ואופן מינויה של חברת צ'רלטון שלא בדרך של מכרז, והענקת זכויות השידור (לערוצים 1 ו-2 וחברת יס) אף היא שלא בדרך של מכרז, מנוגדת לדין ולהוראת תקנון ההתאחדות לכדורגל, ולפיכך הן פסולות, בלתי ראויות והינן בטלות". 

 בסעיפים 49 ו-50 בכתב התביעה נכתב: "תקנון רכישת ומתן זכיונות מטיל על ההתאחדות לכדורגל, חובה לפרסם מכרז בעניין מסירת שירות ו/או זכיונות, לגורמים פרטיים. ההתאחדות לכדורגל אף גילתה את דעתה כי חלה חובת פירסום מכרז, וכי עסקת מכירת זכויות השידור אינה נופלת לגדר החריגים המפורטים בתקנון לחובת קיום מכרז, שהרי ההתאחדות פירסמה מכרז בשנת 1999, למכירת זכויות השידור". 

 בנספח לכתב התביעה שאמור לחזק טיעון זה, מההסכם בין צ'רלטון להתאחדות לכדורגל, נכתב כי: "חברת צ'רלטון, כמייצגת את ההתאחדות בהליך, מחוייבת לעמוד בכל בקריטריונים הציבוריים המתבקשים ממו"מ מסוג זה - עם כל הערוצים - ולקבל את ההצעה הגדולה (כך במקור) ביותר". גלעדי אינו תובע דבר, מלבד הוראה של בית המשפט להתאחדות לקיים הליך של מכרז בסוגיה. 

 עד הגשת התביעה, נראה היה שהדברים ייסגרו לשביעות רצונו של גברי לוי. הוא מקפיד לציין כי לצ'לרטון אין שום זכות על שידורי הכדורגל, זולת התיווך בין ההתאחדות לערוצים השונים. ביום שני הוא אמר: "אין מה לעשות בעניין, אלי עזור יותר מקצועי ממני בתחום הזה, ולכן פניתי אליו. יש כאן עניין של צו השעה, אני לא יכול למשוך את ההליך הזה יותר מדי זמן". בעניין הזה גברי לוי צודק, הזמן הוא גורם מכריע. אבל גם גורמי שידור משחקים על זמן, לעת עתה הם מצליחים לא רע. 

 בתחילת השבוע הסתמנה כך מפת השידורים: ערוץ 2 על שלוש הזכייניות, ישלם14 מיליון דולר תמורת המשחק בשבת; ערוץ 1 ישלם 4-4.5 מיליון דולר תמורת שידור השערים ממשחקי הליגה במוצ"ש, שידור תוכנית מסכמת ביום ראשון ושידור משחק מהליגה הלאומית בערוץ 33 ביום שישי; חברת יס תרכוש את זכויות השידור למשחק ביום שני בארבעה מיליון דולר. 

 אם גברי לוי היה מצליח להפוך את הסיכומים העקרוניים האלו למציאות חוזית מוכחת, הוא היה מוגדר כקוסם בכפוף למציאות הכלכלית בארץ. אגב, ערוץ 2 אמנם התחייב לסכום גבוה כמעט פי שלושה מאשר שילם בעונה שעברה (חמישה מיליון דולר, לא כולל עלות הפקה בסך מיליון דולר נוספים), בגלל החשש מערוץ 10 ומאפשרות של שידור המשחקים בערוץ בתשלום בכבלים או בלווין. 

 אבל שלשום השתנתה המגמה. שלוש הזכייניות הציעו סכום של תשעה מיליון דולר בלבד (אחרי שהתברר שהליכי אישור שידורים בערוץ בתשלום בכבלים ובלוויין עלולים להימשך תקופה ארוכה) - מותנה בהסרת המכשולים המשפטיים של ההתאחדות עם חברת JCS ספורט, וקבלת אישור מהממונה על ההגבלים העסקיים. חברת "יס" על פי פרסומים כבר לא בעניין של רכישת זכויות שידור באופן עצמאי, אולי בגלל חוסר רצון להסתכסך עם חברות הכבלים, ואולי בגלל שההוצאה אינה כדאית. ערוץ 1 זקוק עדיין לאישור של הוועד המנהל ברשות השידור, כאשר סכום של ארבעה מיליון דולר נראה נכון לאתמול בלתי מציאותי בעליל. 

 השאלה העיקרית כעת היא איך מצמצמים נזקים. נכון לעכשיו האפשרות היחידה של גברי לוי לפתוח את העונה - ללא עימותים משפטיים - היא המשך ההתקשרות עם חברות הכבלים, אחרי ניקוי כל המטענים השליליים שהצטברו בחודשים האחרונים. לגברי לוי אולי תיפגע היוקרה האישית, ארבע הקבוצות הגדולות (מכבי חיפה, מכבי והפועל ת"א ובית"ר ירושלים) שחלמו על כסף גדול יישארו רק עם החלום, אבל ערוץ 2 יפסיד במקרה כזה עוגן שידור לערוץ 10, מאחר וערוץ 10 רכש זכויות שידור מ-JCS ספורט. בערוץ 2 יש לא מעט קולות שטוענים כי הנזק לא יהיה גדול, מאחר וכאמור האפשרות להרוויח כסף משידורי ספורט אינה קיימת. 

 מצד שני, גברי לוי יכול להיאבק בבית המשפט על זכותו לנהל את עסקי ההתאחדות - לפי המנדט שניתן לו בכפוף לפרשנות המשפטית שלו ושל יועציו לתקנון ההתאחדות. אבל אם הוא מפסיד, זה הסוף. לא רק של גברי לוי  בתפקיד, גם של תקופת הכסף הגדול בכדורגל.