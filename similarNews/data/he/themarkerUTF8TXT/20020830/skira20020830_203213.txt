חמש שנים ישבו שבעת שופטי בג"ץ, בראשות הנשיא אהרון ברק, עד שקבעו באופן סופי כי החלטות מועצת מינהל מקרקעי ישראל בנוגע לגובה הפיצוי הניתן לחקלאים הן רעות, ויש לבטלן. בין היתר, נקבע כי ההחלטות יוצרות קשר לא ראוי בין הפיצוי לשווי הקרקע לאחר שערכה שונה, וכי הן מפלות בין חקלאי הפריפריה לחקלאי המרכז. הנימוקים טומנים בחובם הנחיות שיחייבו את הממשלה ואת מועצת מקרקעי ישראל לגבש בחודשים הבאים החלטות חדשות; אלה יאפשרו למדינה לפצות את החקלאים בגין הפשרת הקרקע לבנייה. 

 כמה מההנחיות מרחיקות לכת, ואפשר להגדירן מהפכה של ממש: למשל, המסקנה שניתן להסיק מפסק הדין, ולפיה פיצוי על הפשרת קרקע חקלאית צריך להיות פיצוי כספי קבוע מראש, ללא קשר לשווי הקרקע. השופטים קבעו כי פיצוי באחוזים מהשווי אינו מניח את הדעת. במלים אחרות - הפיצוי על דונם בקיבוץ גליל ים יהיה זהה לפיצוי על דונם בקיבוץ כפר גלעדי. 

 החקלאים, שלא הופתעו במיוחד מתבוסתם בבית המשפט, כבר נערכים לקרב מאסף. בשלב ראשון נראה כי יהיה עליהם להתמקד בהוראות המעבר, כך שיוכלו לסייע לכמה שיותר יישובים שכבר נמצאים בשלבים שונים של תוכניות בנייה, עד להחלטה שיגבשו הממשלה ומועצת מקרקעי ישראל. 

 בג"ץ העדיף שלא לעסוק בענייני חולין - כגון איזה קיבוץ יכול בינתיים להמשיך בתהליך ההפשרה לפי החלטות קודמות, שלמעשה ביטל - והמליץ להעביר את העניין למועצת מקרקעי ישראל. שבעת השופטים היו יכולים ללכת כמה צעדים קדימה ולקבוע קריטריונים בנוגע להוראות המעבר; קריטריונים שהיו נכנסים לתוקף כבר היום ומונעים שבועות וחודשים של חוסר ודאות ומערכת לחצים כבדה שוודאי תופעל על חברי מועצת מקרקעי ישראל. 

 הוראות המעבר הן לא הדוגמה היחידה להימנעותו של בג"ץ ממתן פתרון מלא לבעיית החקלאים. אמנם נקבעו כמה כללים חשובים וחיוניים, וברור שהפיצוי לחקלאים, לפחות במרכז המדינה, יקטן משמעותית, אבל לא ברור בכמה ובאיזו שיטה. הדרך שנבחרה - המאפשרת לשרים לפקידי הממשלה להפגין יצירתיות - היא מתכון בטוח לתסבוכת ולאי הסכמות, ועל כך יעידו מאמציה של המדינה בעת הדיונים להשהות את ההחלטות ככל שניתן. 

 ייתכן כי מדובר באיפוק מבחירה של הרשות השופטת כאשר הדברים אמורים במתן הנחיות ספציפיות מדי לרשות המחוקקת, שהרי בג"ץ משתדל שלא לקבל החלטות במקום הממשלה. עם זאת על השופטים להיות מוכנים לשלם את המחיר על הקרדיט שהם נותנים לממשלה - דיונים נוספים בעתירות החדשות שיוגשו לאחר שתוצג החלטת הממשלה או המינהל.