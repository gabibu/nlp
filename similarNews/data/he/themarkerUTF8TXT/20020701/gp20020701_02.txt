"היו כאלה שהופתעו מההנפקה שלנו והיו כאלה שלא.  ורינט  (  VRNT  [10]  :NASDAQ)  , בעיני, היא סיפור קלאסי של עבודה עם חזון לטווח ארוך. במהלך הדרך קיבלנו את כל ההחלטות העסקיות הנכונות", כך אומר דני בודנר, מנכ"ל ורינט - עד לפני חודש וחצי מנהל של חברה פרטית, שמסתגל כיום לחיים כמנהל חברה ציבורית. 

 ורינט היא החברה הבת של  קומברס טכנולוג'י (  CMVT  [11]  : NASDAQ)  , והיא מתמחה ב-Actionable Intelligence, שמשמעו קבלת מודיעין שניתן לנקוט באמצעותו פעולות מונעות ולקבל החלטות בהתאם. טכנולוגיית החברה כוללת 5 שלבים: הראשון הוא איסוף החומר מרשתות תקשורת - כולל וידיאו, דאטה וקול; השני הוא אגירה סלקטיווית של ההקלטות; השלישי הוא אנליזה של האינפורמציה וסיווגה באמצעות מלות מפתח וכללים אחרים הקבועים מראש; הרביעי הוא ההחלטה של הלקוח מהי האינפורמציה המעניינת אותו; והחמישי הוא הפצת המידע הרלוונטי אל המבקש. 

 ההנפקה של ורינט שבוצעה באמצע מאי היתה הראשונה של חברה בעלת קשר ישראלי ב-2002, והיא היתה לחברה השנייה שעשתה זאת מאז אירועי 11 בספטמבר (הראשונה היא גיוון אימג'ינג). בהנפקה נמכרו 4.5 מיליון מניות במחיר של 16 דולר למניה, כך שהחברה גייסה 72 מיליון דולר מהציבור. שווי השוק של החברה לאחר ההנפקה היה כ-374 מיליון דולר - גבוה ב-33% משוויה של החברה כיום. 

 ההנפקה בוצעה ברף התחתון של הטווח שהציבו חתמי החברה - 16-18 דולר. חתמי ההנפקה לא ניצלו את זכות ה"גרין שו" לנוכח הנפילות במניה, ואם היו עושים כן, הגיוס של ורינט היה תופח לכ-83 מיליון דולר. מאז ההנפקה נחתה מניית החברה ב-30% וכעת שווי השוק של החברה הוא כ-282 מיליון דולר. 

 ורינט מאז ההנפקה 

 "ברור לנו שלא נקבל שנת חסד, ולא קיבלנו אפילו יום של חסד", אומר בודנר. לפי תוכנית העבודה המקורית שלה, שמלווה את ורינט כבר מ-1999, תיכננה החברה לצאת להנפקה בקיץ 2001. השוק לא איפשר לורינט להגשים את החלום, בין השאר בעקבות מאורעות 11 בספטמבר שהפילו את השווקים. מאוחר יותר הסתבר שדווקא הצורך בניתוח ומעקב אחר מידע ואנליזה מדויקת בכדי להפיק מסקנות אופרטיוויות - צורך שהתעורר לאחר 11 בספטמבר - יהיה דווקא זה שיוביל את החברה לוול סטריט. 

 אבל לא רק תנאים חיצוניים עיכבו את ההנפקה. בודנר אומר כי בסוף 2001 ורינט פשוט לא היתה עוד מוכנה. "היו לנו עדיין חוזים עם קומברס האם, והיינו צריכים לנקות את הקשרים איתם ולהפוך לחברה עצמאית לחלוטין. התוכנית להנפיק חיכתה על המדף, ופשוט חיכינו לחלון המתאים. באותה תקופה ההכנסות שלנו מהתחום הבטחוני ואלה מהתחום הארגוני התלויות בתקציבי ה-IT התחלקו שווה בשווה. בתחום הבטחוני היתה צמיחה סבירה, אבל תקציבי ה-IT לא הראו צמיחה, ולא יכולנו לצאת לוול סטריט רק באמצעות התחום הארגוני. היום התחום הבטחוני מספיק כדי להרים אותנו ולהוות מנוע צמיחה". התחום הבטחוני מהווה כיום 60% מהכנסות החברה, והוא צפוי להוסיף ולצמוח כאחוז וכמספר אבסולוטי, כל עוד אין שינוי ב-IT. 



 מעודדת מהחוזים הזורמים מהתחום הבטחוני, ורינט החלה בתהליך של בחירת חתמים, ובפברואר השנה הגישה תשקיף לקראת הנפקה ראשונית. פאנל מכובד של משקיעים לקח אותה לוול סטריט: ליהמן ברדרס כחתם ראשי וחתמי המשנה UBS ורבורג, פייפר ג'פרי, סלומון סמית ברני ורוברטסון סטיבנס. 

 קובי אלכסנדר, יו"ר ורינט, לא לקח חלק בתהליך ההנפקה. "ראית פעם יו"ר שלוקח חלק בהנפקה?", שואל בודנר. "כן", אנחנו עונים. "טוב, קובי ואני עובדים יחד כבר 15 שנה ואין בינינו יחסים פורמליים במיוחד. אני מתייעץ איתו כשנחוץ, שכן הוא מכיר את החברה מיום היווסדה, אבל הוא לא לקח חלק בתהליך היציאה להנפקה. ככלל, היחסים שלנו עם הדירקטוריון הם מעבר לפגישה במועצת המנהלים". 


 ולמה הייתם זקוקים ל-5 חתמים? 
 "למה 5? כי דיברנו עם 15 והיה צריך לבחור". 


 ישנן הערכות שהחברה האם, קומברס טכנולוג'י, רצתה בצורה זו להבטיח לעצמה תמיכה של פאנל חתמים נרחב בחברה, וכי החתמים מצידם קיוו לעסקות מיזוג ורכישה שהיא תבצע באמצעות הקופה הדשנה שלה או אצל ורינט 
 "ההחלטה על החתמים היתה משותפת לנו ולקומברס, ואני אישית ראיינתי את כולם. השיקול המכריע לא היה ביצוע מיזוגים עתידיים או כל דבר אחר, אלא ידיעה מבחינתנו שיהיו אלה חתמים שיובילו בצורה ודאית את ההנפקה וייתנו לנו תמיכה ב'אפטר מרקט'. היה חשוב לנו גם לבחור צוות שיודע לעבוד ביחד. בינתיים, אין לי שום סיבה להיות מאוכזב מצוות החתמים, והתנהגות המשקיעים שהפילו את המניה אינה בשליטתם". 

 - החתמים בהחלט סיפקו את הסחורה בדו"חות הכיסוי על החברה. חמישתם מאמינים בורינט, ופרט לפייפר ג'פרי שדירג את המניה כ"תשואת יתר", כולם העניקו לה המלצות "קנייה" ו"קנייה חזקה" נלהבות. מחירי היעד מגיעים אפילו ל-20 דולר למניה, לעומת מחיר של 11.3 דולר לפיו נסחרת כיום המניה. בתקופה הקרובה שני בתי השקעות שלא לקחו חלק בהנפקת החברה צפויים להשיק כיסוי על המניה - כך שיהיו 7 בתי השקעות שמכסים אותה. 

 "אני לא רוצה להגיד אם אנחנו מתומחרים היום בחסר או לא", אומר בודנר, "אבל אני בהחלט מאמץ את דו"חות האנליסטים. הם השוו אותנו לחברות בתחום האבטחה שיש להן מכפילים טובים מאלה של ורינט, והמודל שהם פיתחו תואם את מה שאנחנו חשים". 

 מה ורינט מתכוונת לעשות במזומנים מההנפקה? בודנר מדבר על שני כיוונים. האחד, הוא החזרת ההלוואה שנטלה החברה מבנק בגובה של 43 מיליון דולר. החברה עדיין לא החליטה אם היא מעוניינת לעשות זאת בשלב זה, והיא יכולה להחליט עד פברואר 2003. הכיוון השני קרוב יותר למנטליות של ורינט ושל קומברס האם: מיזוגים ורכישות. גם ורינט הגיעה לאן שהגיעה באמצעות גידול חיצוני. 

 כמה מלים על ההיסטוריה של החברה: בודנר הגיע לקומברס ב-1987 ושימש במספר תפקידים ניהוליים בחברה, עד שבשנת 1994 ברור היה שורינט לא תוכל לצמוח בתוך קומברס, שצברה תאוצה באותה תקופה, והוחלט על הקמת חברה נפרדת. כאשר הוקמה החברה היא נקראה אינטראקטיב אינפורמיישן סיסטמס, ומאוחר יותר שונה שמה לקומברס אינפוסיס. לפני ההנפקה החליטו לשנות את השם ולנתק את הקשר לקומברס, והאפשרות להוריד את המלה "קומברס" לפני ה"אינפוסיס" נפסלה, שכן יש חברת תוכנה הודית שנקראת אינפוסיס. וכך, הוחלט על ורינט שמשלבת בין המלים Intelligence ו-Verifiable. 

 כאשר בודנר התחיל בעסקי ורינט, הוא היווה את כל מצבת כוח האדם שלה - עובד אחד שפעל מניו יורק. מאוחר יותר הוכנס לפעילות ורינט התחום הצבאי של קומברס, וב-1991 הצטרפה גם פעילות קומברס גברמנט סיסטמס. "באותה שנה היתה הפעילות הצבאית בקומברס גדולה מזו של המסרים הקוליים", אומר בודנר, "ואז התעורר הצורך להקים יחידה נפרדת, גם בגלל הגבלות של סיווג בטחוני שהצריכו מבנה לגאלי מופרד מישראל, שנוהל על ידי - ולי אזרחות אמריקאית וישראלית". ב-1994 החברה הוקמה ונרשמה בדלוור. 

 5 שנים מאוחר יותר הגיעה החברה לאבן דרך משמעותית: פיצול של אפרת מקומברס הוביל לשילובה בפעילותה של ורינט. "בצורה זו הכפלנו את הפעילות שלנו", אומר בודנר. ביולי 2000 החברה רכשה את לורוניקס, שהכניסה אותה לתחום הווידיאו, תמורת 225 מיליון דולר, ובפברואר 2001 רכשה את חברת לאנוקס דרך לורוניקס תמורת 11.7 מיליון דולר במזומן ומניות. 

 "המציאות כיום מאפשרת רכישות עתידיות, ואנחנו בהחלט מתכוונים לעשות זאת בתקופה הקרובה", אומר בודנר. "אפשר למצוא כעת חברות במחיר סביר, ואנחנו מקבלים פניות אקטיוויות מחברות שלפני שנתיים או שלוש העדיפו לגייס כסף והיום פונות אלינו כדי להפוך חלק מהסיפור של ורינט". 


 האם יש משהו קונקרטי שעומד על הפרק? 
 "אנחנו נמצאים במגעים עם מספר חברות, אבל אין בכך אינדיקציה לשאלה מתי נבצע את המהלכים. אני יכול להבטיח שאנחנו מאוד סלקטיוויים, ואין לנו כוונה להתמזג עם חברות שיביאו אותנו לכיוונים אסטרטגיים חדשים, אלא רק כאלה שיוסיפו למקד אותנו בתחום שלנו. מדובר או בחברות שיכולות לתרום לטכנולוגיה שלנו בתחום המודיעין, או חברות שיחזקו אותנו באזור גיאוגרפי זה או אחר, וירחיבו את בסיס הלקוחות שלנו. בהחלט ייתכן שיהיו אלה מתחרים שלנו, אבל מבחינה אסטרטגית אנחנו לא מקדשים רעיון של נטרול מתחרים. יש בכך יותר סיכונים מסיכויים". 


 עכשיו אתם ציבוריים. אתה חושב שתוכל לבוא למשקיעים ולומר להם "קניתי חברה לטווח הרחוק שתפגע בנו בתחזיות בטווח הקרוב" בשלב כל כך מוקדם של חיי החברה בוול סטריט? 
 "החברה שנרכוש לא חייבת להיות רווחית, מספיק שתהיה לה סינרגיה איתנו אחרי המיזוג, ועצם הרכישה תייעל אצלנו תהליכים בפיתוח או בשירות. אנחנו מחויבים לעמוד בתחזיות שנתנו לשוק, ואם לא היתה לנו ראות סבירה, לא היינו מספקים מספרים עד לסוף השנה. בגלל שקומברס האם היא ציבורית אנחנו מתנהגים בעצמנו כציבוריים מאז 1994, ומגישים דו"חות לחברה האם. קובי דרש שההסתכלות שלנו תהיה רבעונית, ובסיום כל רבעון עשינו כמעט פיילינג מלא של הדו"חות, שמתוכו קומברס עשתה גילוי ציבורי רק לחלק הרלוונטי. אין כאן שינוי תרבותי בשבילנו - אנחנו פועלים לפי נורמות ציבוריות כך או אחרת". 


 ושאלת השאלות - מה עם נייס? מבחינת התחרות בשוק והמיזוג המיתולוגי 
 "להערכתנו, נייס מתחרה בשליש בלבד מהיקף העסקים שלנו. אנחנו לא מתחרים בהם בתחום של רצפות מסחר, בקרת תעופה אווירית ושירותי חירום למיניהם. הם לא מתחרים בנו בהאזנות ובתחום הבטחוני, למרות שהם הכריזו שם לא מזמן על מוצר ראשון ולקוח. אנחנו לא מעוניינים מבחינה אסטרטגית בכל הכיוונים שבהם אין לנו תחרות. מנוע הצמיחה שלנו הוא אבטחה, ושם נייס לא יכולה לתרום לנו כלום. יש אומנם דברים שבטווח הרחוק 'עושים שכל', אבל אין שום מגעים בין החברות. יש לי הרבה מאוד ריספקט להנהלה הקודמת של נייס ובראשה בני לוין, שהקימו חברה טובה מאוד, ורק חבל לי שהם קיבלו סיקור שלילי לקראת העזיבה. בכל מקרה, שדרים חיוביים מהכיוון של נייס לא הגיעו אליי". 

 כשהחלטנו במודע לוותר על שוקי ההקלטות הדיגיטליות, הסתכלו עלינו כעל לא שפויים. אמרו לנו: 'נייס מצליחה שם, ויש לכם הרי את הטכנולוגיה של קומברס, למה לצאת עכשיו?', אבל אני הסתכלתי ואמרתי שלא מדובר בשוק שמתאים לאופי של ורינט. אין לנו את המנטליות של חברת פתרונות ומוצרים פיסיים - קופסאות. אנחנו חברת תוכנה שלא סומכת על מפיצים אלא עובדת לבד". 

 השוק אליו פונה ורינט מוערך על ידי בודנר ב-800 מיליון דולר ב-2002, והוא מעריך כי בשנת 2007 ניתן יהיה לדבר על פלח של 2.5 מיליארד דולר, או שוק כולל של לא פחות מ-12 מיליארד דולר, עליו יתמודדו אותן 50 חברות שנמצאות שם היום. והוא מפרט: בתחום האבטחה שוק ההאזנות יגיע ל-2.5 מיליארד דולר ב-2005 ושוק הדיגיטל וידיאו סקיוריטי יסתכם ב-5.5 מיליארד דולר באותה השנה. בתחום המודיעין העסקי בארגונים, שוק מרכזי שירות הלקוח יסתכם ב-4 מיליארד דולר ב-2005 ותחום ה-Video Business Intelligence הוא עדיין בחיתולים כעת. "גם ללא השוק האחרון, אנחנו מדברים על שוק של 12 מיליארד דולר ב-2007. כיום החדירה לשווקים הללו היא של פחות מ-10% במפותחים יותר ואחוזים בודדים במפותחים פחות, ולנו יש נתח של 20% בכלל ושל 20% בכל אחד מהפלחים. הפוטנציאל הוא אדיר".