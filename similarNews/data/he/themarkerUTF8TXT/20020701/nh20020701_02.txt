מאת פייר בלק 


 כללי ההישרדות בוול סטריט: אל תנסו לתפוס סכין בנפילתו, ולעולם אל תנסו להיאחז בכספת נופלת. 

 המשקיעים מגלים כי כאשר מדובר בוול סטריט, הגזמה בכיוון אחד סופה להוביל להפרזה בכיוון השני, ומתברר כי זה הופך לסיפור של בורסת הנאסד"ק עתירת הטכנולוגיה. מדד הנאסד"ק, ביתן של המניות הספקולטיוויות בשנות ה-90, קרס ביותר מ-70% מאז שיא של 5,048 נקודות שרשם בחודש מארס 2000 לרמה של כ-1,465 נקודות בסוף שבוע שעבר. 

 מומחים מעטים מוכנים לנבא מתי צפויה להסתיים הקזת הדם. אך הידיעות בדבר שערוריית החשבונאות הענקית של וורלדקום, ככל הנראה ההונאה הגדולה מעולם במגזר העסקי של ארה"ב, עשויות לתת לשוק מכת מוות, משבר מכוער ומתמשך בעידן שאחרי הבועה. 


 מה צופן עתיד? 


 יש סיכוי של 50% שהנאסד"ק יצלול לרמה של 1,000 נקודות, אמר קנט אנגלקה, אסטרטג שוקי ההון של אנדרסון אנד סטרדוויק. אין לפסול תסריט כזה משום שהנאסד"ק עדיין מוערך ביתר. יתרה מזאת, הכלכלה ורווחי המגזר העסקי לא עומדים בציפיות המשקיעים. 

 הפעם האחרונה שהנאסד"ק היה ברמה של 1,000 נקודות היתה בחודש ספטמבר 1995. לאלה מכם שבעלי זיכרון קצר, היו אלה הימים שקדמו לתקופה שבה השקעה במניות הפכה לספורט לאומי והשוק הפך לנושא השיחה העיקרי במסיבות הקוקטייל. מן הראוי לזכור גם שהנאסד"ק היה המשאבה שניפחה את הבועה הספקולטיווית של שנות השיק הבורסאי והזינוק הסהרורי של הבורסה מוכיח זאת. 

 ראו כיצד הדברים התפתחו. הנאסד"ק זינקה ב-40% בשנת 1995, עלתה ב-23% נוספים ב-1996, טיפסה ב-22% ב-1997, וקפצה ב-40% ב-1998. ממש לפני הקריסה של אביב 2000, נסקה הנאסד"ק בשיעור מדהים של 86% בשנת 1999, ורשמה בכך את העליה השנתית החדה מעולם של מדד של בורסה אמריקאית. 

 "העובדה היא שנאסד"ק נמצאת במרחק של כ-400 נקודות בלבד מקו ה-1,000", אמר אנגלקה, בתקופה בה מדד הנאסד"ק כבר נשק לקו ה-1,400. "הנאסד"ק כבר איבדה 3,700 נקודות, כך שבאופן יחסי, מהן עוד 400 נקודות?". 


 משקיעים אחוזי בחילה 


 "נדרשת התפכחות מוחלטת כדי להכריז כי השוק הגיע לתחתית", אמר אנגלקה. "למרות שעדיין נותרו כיסי אופטימיות, משקיעים רבים חשים גועל נוכח סכומי הכסף העצומים שהפסידו בנאסד"ק". לפי אחת ההערכות, השווי הכולל של הנאסד"ק עומד כיום על 2.4 טריליון דולר, אחרי שכבר הגיע ל-6.25 טריליון דולר בימי השיא של אביב 2000. 

 עבור חובבי המספרים, ירידה של המדד לרמה של 1,000 נקודות תייצג ירידה חדה של 80% מרמות השיא שלו. בכך תהפוך לירידה השנייה הכי קשה מעולם של מדד אמריקאי כלשהו - אחרי צניחת מדד הדאו ג'ונס ב-90% בשנים 1929-1932. המהלומות שספג השוק התרחשו על רקע נתוני יסוד שליליים ביותר בכל הקשור לטכנולוגיה. 

 יהיה זה הוגן לומר כי משקיעים רבים נמצאים על סף הרמת ידיים בעקבות הגילויים כי וורלדקום, ספקית שיחות החוץ השנייה בגודלה בארה"ב, ניפחה את תזרים המזומנים ב-3.85 מיליארד דולר וככל הנראה תיאלץ להנמיך את תזרימי ההון והרווח בחמשת הרבעונים האחרונים. 

 השערוריה החשבונאית האדירה של ענקית הטלקום, שמנייתה צנחה עד כה ביותר מ-90% השנה, היא סיפור דומה לזה של גלובל קרוסינג, אדלפיה ואנרון. המניות של חברות אלה נמחצו על ידי מחלוקות חשבונאיות. 

 הפסיכולוגיה של השוק אף היא נפרמת משום שהמשקיעים אינם יכולים לקבל החלטות רציונליות על סמך התחזיות של החברות. השבוע, יצרנית ציוד הטלקום הצרפתית אלקטל, ביצעה סיבוב פרסה, והודיעה כי תרשום השנה הפסד. לפני חודשיים, העריכה החברה כי היא צפויה לרשום רווח שנתי. 

 כאשר מוקש רודף מוקש במגזר העסקי ומרעיד את אמות הספים של וול סטריט, אין כל הפתעה בכך שהמשקיעים מביטים מעבר לכתף מחשש כי יילכדו במארב הבא. אין לשלול את האפשרות למגמת ירידה מבוססת נתוני יסוד על רקע מבול המחלוקות שמציף את וול סטריט. 

 אחד ממוסרי ההשכל שיש להפיק מכך הוא כי מניות יכולות לעלות עד אין סוף אך הן יכולות לרדת רק ב-100%, אמר אנגלקה. בשישה החודשים האחרונים בלבד, הנאסד"ק צנח ביותר מ-26% לרמת שפל שנתית. 

 שיגעון הטלקום של שנות ה-90 הוליד מפלצת שמשתוללת זה שנתיים. מדדי מניות הטלקום, שהערכות השווי שלהם היו חריגות רק לפני שנתיים, קרסו ב-95%. "מה שעשוי לגרום לנאסד"ק לצנוח לרמה של 1,000 נקודות יהיו קריסות קשות בשורת הרווח של חברות ואירועי טרור נוספים", אמר אנגלקה. 

 לפני שלוש שנים, חברות הטכנולוגיה הגדולות ניפקו צמיחה שנתית חדה וחסרת בסיס של 40% בשורת ההכנסות. כעת, מרבית החברות אינן מצליחות לרשום צמיחה כלל ורבות מהן שרפו את הכסף שהיה בקופתן ומתחננות כעת לבנקים לספק להן הלוואות נוספות. 


 סודות המשפחה נחשפו 


 חברות הטכנולוגיה הוציאו החוצה את הכביסה המלוכלכת. סודות הגוזמה של המשפחה נחשפו. וורלדקום סימלה את הטירוף של עידן גאות הטלקום. המייסד ברני אברס, אשר פוטר מתפקידו כמנכ"ל החברה בחודש אפריל, חטף נכסים בעלי ערך מכל הבא ליד וצבר חובות עתק, והיה לעושה עסקות שממנו חשש עולם הטלקום כולו. 

 שווי השוק של החברה צנח משיא של 180 מיליארד דולר לפחות מ-2.5 מיליארד דולר. מניית וורלדקום אינה נסחרת מאז יום שלישי בו חשפה את ההונאה החשבונאית בהיקף של כמעט 4 מיליארד דולר. לפני הפסקת המסחר במניה בנאסד"ק, נסחרה המניה במחיר של 83 סנט, אחרי שקרסה ממחיר שיא של 64 דולר בקיץ 1999. 

 החברה דיווחה על רווח של 1.4 מיליארד דולר בשנת 2001 ועל רווח של 130 מיליון דולר ברבעון הראשון של שנת 2002. אך וורלדקום גילתה כי למעשה היתה צריכה לדווח על הפסד בשנת 2001 ובשלושה החודשים הראשונים של 2002. 

 שר האוצר של ארה"ב, פול אוניל, לשעבר מנכ"ל ענקית האלומיניום אלקואה, הגדיר את שערוריית וורלדקום כמדהימה. הוא קרא לכך שכל מנהל במגזר העסקי אשר ייתפס כשהוא מרמה ייאלץ להחליף את החליפה המהודרת שלו בחליפת פסים של אסיר בבית כלא. 

 חבורת המעודדים של וול סטריט סוף סוף הבינה כי היא הכניסה את לקוחותיה לעינה של סערת ענק. תעשיית הטלקום סופגת כמעט מדי יום הורדות דירוג מבתי ההשקעות בוול סטריט. כמה מבכירי ענף הטלקום צופים גל של מיזוגים-מחוסר-ברירה במגזר המקרטע בעקבות ההאטה שפקדה אותו ב-18 החודשים האחרונים. 

 אריקסון, יצרניות מכשירי הסלולר הגדולה בתבל, הזהירה לאחרונה כי לא צפוי שיפור בעסקיה בשנה הבאה. אנליסטים צופים כי עשויות להידרש שנתיים נוספות בטרם עודפי מלאי הטלקום יתכווצו לרמה שתאפשר חזרתה של צמיחה נורמלית במגזר. 

 יש המעריכים כי היקף ההלוואות שניתנו במהלך מהפכת הטלקום של סוף שנות ה-90 עלה על החוב הלאומי שצברה בריטניה במהלך יותר ממאתיים שנה. יש מקום לשאול האם שנות ה-90 עשויות להתברר בסופו של דבר כתקופה הבולטת ביותר של הרס עושר בהיסטוריה.