אירוניה היא אולי רגש משני יחסית לרגשות השולטים בימים אלה בעולם התאגידים - כעס, פחד ובלבול -  אולם המהלך להדחתו של מנכ"ל ויוונדי יוניברסל, ז'אן מארי מסייה, על ידי משפחת ברונפמן, מצטיין באירוניה לא פחותה מהתוכנית של ממשלת צרפת להלאים את פראנס טלקום. 

 מסייה נמצא כפסע מבעיטה מכסאו הרם בוויוונדי, לאחר שמשפחת ברונפמן, המחזיקה ב-5.5% ממניות ויוונדי, הצליחה לשכנע את הדירקטוריון להסיר את תמיכתו במנכ"ל. משפחת ברונפמן הצטרפה להנהלת ויוונדי לאחר שחברה סיגראם שבבעלותה נרכשה על ידי ויוונדי, וצירפה לנכסיה את אולפני יוניברסל. וכך יוצא שהמהלך האסטרטגי הגדול ביותר של מסייה הפך בסופו לפח יקוש שהביא להדחתו. 

 אולם משפחת ברונפמן לא תמצא נחמה רבה באירוניה הזו, שכן ויוונדי תחת הנהלתו של מסייה גרמה להם הפסדים של מיליארדי דולרים. זה מזכיר סיפור מקומי הקשור להשקעה של משפחת ברונפמן? אכן כן. רבע מיליארד הדולר שהפסיד צ'רלס ברונפמן על השקעתו ב  כור (  כור  [10]  : ת"א)  תחת ניהולו של יונתן קולבר מעוררים את הדמיון הרב בין שני הסיפורים. השוני העיקרי הוא מצבם של המנהלים - בעוד שמסייה יצטרך ללכת ולכתוב את זכרונותיו בקרוב, קולבר יושב איתן על כסאו. 


 הרכישה שהקדיחה את התבשיל 


 במהלך סוף השבוע, לפי דיווחים בעיתונות הבריטית והאמריקאית, החליטו כמה דירקטורים צרפתיים של ויוונדי, שתמכו בעבר במסייה, להעביר את תמיכתם למחנה המתנגדים, ולמנות את ז'אן רנה פורטו, מנהל בכיר בחברת התרופות אוונטיס, לראשות החברה. פורטו צפוי לפעלו מיידית להקטין את נטל חובותיה של ויוונדי על ידי מכירת נכסים, מהלך שיביא לפירוקה בפועל של חברת המדיה הענקית. 

 מסייה, לשעבר בנקאי השקעות, הוליך את ויוונדי בנתיב שאפתני של רכישות, שהחל בשנת 2000. מסייה שאף להפוך את ויוונדי, לשעבר חברת אחזקות בתחום המים ושירותי הסביבה, למעצמת מדיה הנוגעת בכל תחום תקשורת שהוא. הצעד הגדול והשאפתני ביותר בדרך זו היה רכישת סיגראם, חברה שהחזיקה בבעלותה את אולפני יוניברסל, ונוהלה על ידי הבעלים - אדגר וצ'רלס ברונפמן, תמורת 29 מיליארד דולר. רכישה זו צורפה לקאנאל פלוס - רשת הטלוויזיה בתשלום שרכשה ויוונדי באותה עת, והיתה בסופו של דבר בעוכרי ויוונדי ומסייה כאחת. 

 רכישת סיגראם נתנה בידי ויוונדי את אולפני יוניברסל הידועים, והפכה את משפחת ברונפמן לבעלת המניות הגדולה ביותר בויוונדי-יוניברסל, כפי שנקראה החברה החדשה. עם פקיעת הבועה והתנפצות אשליות האינטרנט, נותרה ויוונדי כשבידיה נכסים פחותי ערך וחובות של 30 מיליארד דולר. בשנת 2001 רשמה החברה הפסד שיא של 15.37 מיליארד דולר, ומסייה ספג ביקורת מכל כיוון גם בשל צורת הניהול הריכוזית שלו. 


 הדמיון לכור 


 משפחת ברונפמן עשויה להיות אחת המפסידות הגדולות ביותר מנפילת מניית ויוונדי. שווי השקעתה, סך 5.5% ממניות ויוונדי נפל מ-3 מיליארד דולר בתחילת שנה זו ל-1.2 מיליארד דולר. בשנתיים האחרונות רוו הברונפמנים שלל השקעות כושלות, כולל הפסד של רבע מיליארד דולר שנגרם לצ'רלס ברונפמן מהשקעתו בכור הישראלית. 

 הדמיון לכור איננו מסתיים בשם המשקיע. כפי  שנכתב בהרחבה  [11]  , נרשמו קווי דמיון רבים בין קונצרן התעשייה הישראלי שנפל מגבהים מסחררים לבין חברות המדיה והטלקום האירופיות והאמריקאיות. 

 עיקרו של הדמיון נעוץ בשאיפות הגדלות שהפכו במהרה לאשליות. השאיפות היו נעוצות במידה רבה בחזון יפה של עולם מקושר באמצעות האינטרנט לכל ערוץ מידע ובידור שהוא - החזון שהוביל את מסייה לרכוש את סיגראם ולהכריז על הקמת פורטל ויזאווי - מהפרויקטים השאפתניים ביותר של המדיה באינטרנט. ויזאווי, באופן לא מקרי, היה אילן שנתלתה בו ענקית הסלולר הבריטית וודאפון - היא חתמה על הסכם שיתוף פעולה עם ויוונדי ב-1999, ונעזרה בו לשכנע את המשקיעים כי העולם בכף ידה - ובכך הצליחה להשתלט על מאנסמן. היום כורעת וודאפון תחת נטל חובות מעיק וגם המנכ"ל שלה, כריס גנט, נמצא על הכוונת של המשקיעים. 

 דמיון לא מבוטל בין כור לויוונדי אפשר למצוא אפילו במספרים - גרף המניה של השתיים חושף קורלציה גבוהה במהלך השנה החולפת. השתיים, בכל מקרה, נתנו ביצועים נחותים משל מדד S  500, שעליו עברה תקופה קשה מאוד במהלך המחצית הראשונה של 2002. 



 בשלוש השנים האחרונות איבדה כור 78.5% משוויה, בעוד שויוונדי איבדה 72.6%. 


 מהלך ההדחה מתבשל על אש גבוהה 


 עד כה נבלמו בני ברונפמן בניסיונם להדיח את מסייה באמצעות נציגם בדירקטוריון, סמואל מינצברג, בזכות דירקטורים צרפתיים בויוונדי, אשר תמכו במסייה. 

 הניסיון הטרי ביותר להדיח את מסייה התקיים בשבוע שעבר, ללא הצלחה, אולם בתום ישיבת הדירקטוריון אמרו בני משפחת ברונפמן כי יכנסו אסיפת בעלי מניות מיוחדת כדי להדיח את מסייה - זכות השמורה להם בהיותם בעלי יותר מ-5% ממניות החברה. בשל הרצון להימנע מהמבוכה שבמהלך עוין שכזה החליטו הדירקטורים הצרפתים להצטרף אל משפחת ברונפמן. 

 אנשים מקורבים למנהלים הצרפתים אומרים כי התוכנית עשויה לאלץ את מסייה לפרוש מתפקידו כבר השבוע. 


 מה יעלה בגורלה של ויוונדי? 


 בחזרה לאירוניה, המהלך הצפוי ביותר של פורטו, המנכ"ל המתוכנן, הוא מכירה או הפרדה של נכסי המדיה של ויוונדי בארה"ב - כלומר, לחזור ולמכור את אולפני יוניברסל, יוניברסל מיוזיק, נכסי הטלוויזיה של USA נטוורקס. על כך אלה מפקח בארי דילר, איש המדיה האגדי. דילר עשוי להיות מי שייקח לידיו את החברה החדשה, וקרוב לוודאי במחיר זול בהרבה ממה ששילמה ויוונדי על סיגראם לפני שנתיים. בלי עזרה מדילר, ייתכן שויוונדי לא תמצא קונה במחיר הוגן, ואולי לא יתאפשר לה למכור את נכסיה למתחרה בשל הגבלות חוקיות. 


 קישורים נוספים 
 סבלנותם של הברונפמנים פקעה: מובילים מהלך להדחת מנכ  "  ל ויוונדי מסייה, לאחר ששרף השנה 1.7 מיליארד דולר מכספם  [12]