תמיד יותר קל לסכם תקופה מאשר לתת תחזיות לעתיד. סיכומי חצי השנה הראשונה של 2002 מציגים אומנם תמונה מעניינת על אחת התקופות התנודתיות והקשות ביותר שעברו על השווקים והמשקיעים בישראל, אך כעת, לאחר שרוב המשקיעים הפסידו חלק מכספם בתקופה זו, עולה השאלה החשובה: מה עושים עתה עם הכסף? 

 מי שינסה להיזכר מה המליצו בבתי ההשקעות לפני הפיחות הגדול, יתקשה למצוא הערכות שדיברו על עלייה של כ-15% בשער הדולר. דפדוף בארכיונים מאפשר גם למצוא הערכות שהתבדו בדבר התאוששות הבורסה. אולם, מה שרוב רובם של היועצים והכלכלנים לא צפו הוא נפילת האפיק השקלי. צירוף פרמטרים שליליים על המשק ומדיניות כלכלית לא אחראית, הביאו לקריסה שהפתיעה גם את המקצוענים בחברות הביטוח, קופות הגמל, והבנקים. הפתעה זו תבוא לידי ביטוי בירידה חדה בשווי תיקי ההשקעות של המוסדיים.  אז לאחר חצי שנה, שהמשותף למשקיעים בה הוא ההפסדים שהם רשמו, רוב יועצי ההשקעות מסכימים כי עדיף , למי שיכול, לא לקבל בימים אלו החלטות לטווח הארוך. הם מסבירים שהפרמטרים החשובים, כגון גובה הריבית, שער הדולר והאינפלציה, נמצאים בתקופה של סטיות ניכרות מהממוצע, ועדיין לא הגיעו לשיווי משקל. בנשואה זנקס, למשל, ממליצים לבנות תיק לטווח השקעה של כ-12 חודשים. רוב היועצים גם יסכימו שחובה לפזר את התיק בין האפיקים השונים, עקב אי הוודאות הרבה בשוק. 


 על מנת להרכיב תיק השקעות חייבים להעריך מה יקרה לשלושת הפרמטרים הבאים: 



 1. ריבית 


 נראה כי העלאת הריבית בשיעור של 2%, שהחזירה את פער הריביות בין השקל לדולר (7.35%) כשלוש שנים לאחור, היתה האחרונה. העלאת הריבית הנחיתה מכה קשה על הדולר, שספק אם יצליח להתאושש ממנה בטווח הקרוב. 



 תשואות המק"מים, שבחודשים האחרונים היו גבוהות מריבית בנק ישראל (עקב ציפיות להעלאת ריבית), ירדו אתמול לראשונה מתחת לריבית הרשמית במשק - 9.1%. תשואות אלו מתיישבות עם הערכת הכלכלנים לירידה בריבית בנק ישראל בחודשים הקרובים. שלמה מעוז, הכלכלן הראשי של נשואה זנקס, מעריך כי ריבית בנק ישראל תרד ב-0.5% כבר בחודש ספטמבר. הציפייה להפחתת ריבית נובעת מהערכה כי בנק ישראל יעמוד בפני לחצים כבדים מצד הסקטור העסקי, שידרוש הורדת ריבית על מנת להתמודד טוב יותר עם המיתון. 


 2. אינפלציה 


 בקרב הכלכלנים ישנה הסכמה - אין אינפלציה במשק. עליות המחירים של החודשים האחרונים הן תוצאה של הפיחות הניכר בשער השקל, שהביא להתייקרות סעיפים הרגישים לשינויים בשער החליפין. פתחיה בר-שביט, הכלכלן הראשי של בנק הפועלים, מעריך כי האינפלציה ב-12 החודשים הקרובים תסתכם ב-3.5%, ואילו מעוז צופה עליית מחירים מזערית של 1.1% בתקופה זו. במיטב נוקבים בתחזית לפיה האינפלציה תסתכם ב-2% בשנה הקרובה. 


 3. שער החליפין 


 זוהי שאלת מיליון הדולר. התנהגות שער החליפין היא זו שתשפיע על האינפלציה ועל שער הריבית. שקל חזק יאפשר הפחתת ריבית וירידה בסביבת האינפלציה, ואילו פיחות מחודש יגרור מדדים גבוהים וריבית גבוהה. לפי הערכות האינפלציה של הכלכלנים, ניתן להסיק כי הם לא צופים פיחות חד בשקל, אלא התייצבות ברמות של 4.70-4.80 שקלים לדולר. 

 בנשואה זנקס מעריכים כי שער הדולר יעמוד ברמה של 4.775 שקלים בסוף השנה. כלכלני סולומון שוקי הון מעריכים כי הדולר צפוי לנוע בטווח מחירים של 4.7-5 שקלים, כאשר ירידה מהטווח כלפי מטה מצדיקה רכישת דולרים, וחציית הטווח כלפי מעלה מצדיקה השקעה בשקל. 

 אז מה ממליצים לנו יועצי ההשקעות בהנחה זו של מדדים נמוכים, ירידה עתידית בריבית בנק ישראל ויציבות בשער החליפין? 


 1. האפיק השקלי 


 ערן גורן, מנכ"ל נשואה זנקס, מאמין באפיק השקלי. לדבריו, תשואת השחר הקצר תרד לרמה של 6.7% בעוד 12 חודשים, ותשואת השחר הארוך תרד ל-7.4% בסיום תקופה זו. "מדובר ברווחי הון גדולים של כ-20%", אומר גורן, ומסביר כי רוב התשואה על האג"ח השקלי תנבע מעליית המחירים ולא מהריבית שהן משלמות. 



 בתיק ההשקעות המומלץ של נשואה זנקס מהווה הרכיב השקלי כ-65%. המלצתם היא להשקיע 35% באג"ח שקלי לטווח ארוך ו-30% נוספים באג"ח שקלי לטווח קצר. את ההשקעה באג"ח השקלי לטווח קצר ממליץ גורן לבצע באמצעות חלוקה שווה בין שחרים וגילונים, כאשר ההעדפה היא לשני הגילונים הפטורים ממס (2301 ו-2302). 

 גם צבי סטפק, מנכ"ל חברת ההשקעות מיטב, ממליץ על השקעה בגילונים, שלהערכתו סבלו מירידות שערים חדות בעקבות פדיונות גדולים בקרנות הנאמנות השקליות. גם להערכתו ירידת הריבית תגרום לעליית מחירי האג"ח השקלי מסוג שחר. 


 2. האפיק הצמוד 


 כפי שכבר נאמר, הכלכלנים לא מעריכים כי צפויה אינפלציה בחודשים הקרובים, ולכן יועצי ההשקעות ימליצו על שיעור נמוך של מכשירים צמודים בתיק ההשקעות. בנשואה זנקס ממליצים על שיעור של 15% מתיק ההשקעות, ובמיטב נוקבים בשיעור גבוה יותר של 30%. 

 השמירה על הרכיב הצמוד בתיק ההשקעות חשובה על מנת להיות מוגנים במקרה של סדרת מדדים גבוהים, כמו בחודשים האחרונים. יועצי ההשקעות ממליצים גם על השקעה באג"ח של חברות, שרשמו ירידות מחירים בתקופה האחרונה. את ההשקעה באג"ח חברות מומלץ לבצע באמצעות קרנות נאמנות, בשל הסחירות הנמוכה בחלק גדול מהאג"חים. 


 3. האפיק המט"חי 


 הפיחות הניכר בשער השקל תפס משקיעים רבים עם חשיפה נמוכה למט"ח בתיק ההשקעות, ולימד לקח את הציבור כולו. בימים אלו ממשיך הציבור לסדר מחדש את תיק ההשקעות, וכחלק מפעולה זו הוא מסיט נכסים לאפיק המט"חי. כיום עומד שיעור הנכסים המט"חיים בתיק הנכסים הכספיים של הציבור על קצת יותר מ-15%. 

 במיטב ובנשואה זנקס ממליצים על שיעור רכיב מט"חי של 10% בתיק ההשקעות - "על כל מקרה שלא יהיה". גורן ממליץ לחלק את ההשקעה שווה בשווה בין הדולר ליורו. למי ששכח, היורו היה האפיק המנצח במחצית הראשונה של 2002 עם תשואה של כ-21%. 

 את ההשקעה באפיק המט"חי ניתן לבצע באמצעות קרנות הנאמנות, במיוחד לאלו שרוצים להשקיע בחו"ל אך לחסוך את העלויות והעמלות הגבוהות הכרוכות בכך. פה המקום להזכיר לאלו שמתפעלים מהתשואות הגבוהות של קרנות הנאמנות המשקיעות באג"ח בחו"ל, שרוב התשואה נובעת מהתחזקות הדולר ולא מהתשואה של האג"ח. הערה זו חשובה לנוכח העובדה כי ירידת הדולר תשפיע בכיוון ההפוך. 


 4. מניות 


 למרות שמניות רבות נמצאות בשפל של מספר שנים, יועצי ההשקעות עדיין נזהרים מלהמליץ על השקעה בבורסה. בנשואה זנקס ממליצים על חשיפה של 10% בלבד, כאשר ההתמקדות היא במניות הכבדות, שהן הראשונות שצפויות להתאושש. 

 "יש לנקוט באסטרטגיה שמרנית בכל הנוגע להשקעה באפיקים מסוכנים כמו מניות", כותבים כלכלני סולומון שוקי הון. בסולומון ממליצים על חשיפה של 15% למניות למשקיע הסולידי. להערכת כלכלני סולומון, בטווח הקצר עדיין לא ניתן לראות את השינוי שיביא לעליות משמעותיות בשוק המניות, ולכן יש לנקוט במשנה זהירות, לשמור על רכיב מנייתי נמוך יחסית ולחכות לסנונית הראשונה שתבשר את קץ המיתון. 

 יש לציין כי בכל קבלת החלטת השקעה יש לקחת בחשבון את הסיכוי שהמלצות ועדת רבינוביץ' יעברו. לפי המלצות אלו, גם השקעות בבורסה ובאפיקים השקליים ימוסו, ומנגד שיעור המס על השקעות מט"חיות, שעומד על 35%, יירד.