ספר הלימוד הקלאסי בכלכלה של פול סמואלסון נפתח ב"בשורה" שבישר נשיא קולג' אמריקאי לתלמידים החדשים: "הביטו היטב ביושבים לימינכם ולשמאלכם, אחד מהם לא יהיה כאן בשנה הבאה". סמואלסון אינו מסביר אם האמירה נועדה להזהיר את החדשים שלא יקלו ראש בלימודים, אך משתמש בה כדי להמחיש את השפעת מחזור העסקים: בכל עת עלולים להתרחש אינפלציה או שפל שישנו את מהלך חייו של הפרט. 

 האמירה אקטואלית תמיד, ובמיוחד בעת תמורות בכלכלה. הביטו היטב בחבריכם לעבודה - ייתכן שבשנה הבאה הם לא יהיו שם. כי בשנה הבאה, לפי תחזית האוצר, ייתוספו 90 אלף איש ואשה למחנה המובטלים העכשווי (270 אלף), ושיעור האבטלה יגיע ל-14% (כיום "רק" 10.6%). 

 האבטלה היא המכה הקשה ביותר שניחתה על החברה והמשק בישראל בשנים האחרונות, ובשנה הבאה יוחמרו רישומה ותוצאותיה. נגיד בנק ישראל מדבר בצדק על חשיבות היציבות הפיננסית, אבל קיים איום חמור לא פחות, ואולי יותר, על היציבות החברתית: כאשר מאות אלפי מובטלים ומתקשים לפרנס את משפחותיהם, ועוד מאות אלפים שאינם כשירים לעבודה (בהם קשישים, חולים ונכים, אמהות חד-הוריות) אינם מצליחים לקיים רמת חיים מינימלית בעזרת הקצבאות - מצטבר חומר נפץ, שעלול לערער את היציבות החברתית הרבה לפני שתתערער היציבות הפיננסית. 

 מעבר לצעדים חלקיים, ובעיקר צמצום מספר העובדים הזרים ויתר סלקטיוויות בהקצאת תקציבי רווחה, הפתרון המומלץ הוא קיצוץ התקציב. קיצוץ התקציב נעשה מנטרה, שחוזרים עליה שוב ושוב כאילו בו בלבד או בעיקר הישועה. האוצר, המפרסם את תחזיות האימה בתעסוקה, מדבר על קיצוץ של 5 מיליארדי שקלים בשנה הבאה; נגיד בנק ישראל, המבקש להיות קסנדרה של המשק הישראלי (ובדרכו תורם למימוש תחזיותיו הקודרות), דורש 10 מיליארדים בשנה הבאה, ועוד "בקשיש" השנה (נוסף לקיצוץ של כ-3.5 מיליארדי שקלים שנעשה זה עתה). 



 גם אם מניחים שמבחינה פוליטית אפשר לעשות קיצוצים בהיקף זה, האם יכול מישהו להעריך אל נכון, מה יהיו התוצאות בתחום הפעילות הכלכלית והמצב החברתי? האם לא סביר לצפות, שהביקושים במשק יצטמצמו עוד, יותר עסקים ייסגרו, מספר המפוטרים יגדל (אולי גם מעבר לתחזית האוצר), ומצבן של שכבות חלשות יורע עד סף אסון? נגיע לתקציב במינימום גירעון - ומקסימום אבטלה ועוני. 

 התכנון התקציבי, ובמיוחד ההחלטות על גודל הגירעון הנסבל, אמור להתבסס על תחזית הצמיחה במשק, שמגדירה את רמת ההכנסות הצפויות ממסים. אין הסכמה בין כלכלנים על קצב הצמיחה הצפוי ב-2003. כפי שאפשר לראות בתרשים, בנק ישראל מעריך שתהיה זעירה או אפסית, האוצר צופה-מקווה שתגיע ל-2%, ואילו צוות כלכלנים בכירים שכתב עבודה מכינה לקראת כנס שיהיה השבוע בירושלים מעריך, שהיא תגיע ל-2.5%. בטוח יותר למקבל ההחלטות להתבסס על התחזית הפסימית ביותר (לבל יקרה מה שקרה לכלכלני האוצר השנה), אבל במקרה זה ייגזרו החלטות קשות מאוד בתחום התקציב, והן אולי יחמירו את מצב המשק במונחים של תעסוקה ורווחה. 

 התרשים גם ממחיש את המחיר הכבד ששילם המשק מאז 96' על מדיניות פיסקלית ומוניטרית חונקת, שבעטיה נכנס מוחלש למשבר 2001/2 (יש להתעלם משנת בועת ההיי-טק 2000). בנק ישראל כבר תרם בחודש שעבר את חלקו לחזרה  למדיניות זו, וכעת מצפים שגם האוצר יצטרף. האם לא נלמד מהניסיון?