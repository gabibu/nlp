פעמיים בשבוע החולף נתפס שוק ההון בהפתעה מוחלטת. בפעם הראשונה ביום א', כאשר איגרות החוב השקליות הידרדרו לתשואות של 12%, ובפעם השנייה כשקרה הדבר ההפוך - וביום ו' התחזק שער השקל ל-4.75 שקלים לדולר ופחות. 

 כפל ההפתעות עירערו את ביטחון המשקיעים, והרחיבו מאוד את מגוון התחזיות האפשריות. אחת התחזיות הקיצוניות שזכתה עקב כך לפופולריות היא תחזית של חזרה לתרחיש שנת 1999. 

 ברבעון הראשון של 1999 נקבע שיא בריבית הריאלית במשק, כתוצאה משתי הפתעות. הראשונה: פיחות מהיר באוקטובר 1998, שבנק ישראל הגיב עליו בשתי העלאות ריבית שהסתכמו ב-4%. השנייה: התקפלות מהירה של שער הדולר מיד אחר כך, מבלי שהריבית ירדה, ובעקבותיה - שלושה מדדים שליליים רצופים; תופעה שלא נצפתה מעולם קודם לכן. 

 ב-1999 המעצור (הריבית) שבנק ישראל לחץ עליו היה כל כך חזק, עד שהפך לבעיה של המשק, והחליף את הדבר שאותו בא למנוע (פיחות חסר שליטה). הייסוף המהיר של השקל בשבוע הקודם, ביחד עם ריביות השיא, העלה מהבחינה הזו זיכרונות דומים. 


 קליין מתמודד עם הזכרונות 


 מי שצריך להתמודד עם הזכרונות האלה הוא נגיד בנק ישראל, דוד קליין. לנגיד יש גם זכרונות אחרים עמם הוא צריך להתמודד. למשל, פעמיים בעשור האחרון ניסה בנק ישראל להוריד את הריבית במשק בשיעור משמעותי - ב-1993 וב-2002 - ופעמיים הוא נכווה קשות. הורדת הריבית לוותה בפיחות ו/או עלייה בשיעור האינפלציה, וחייבה את הבנק לבצע היפוך לאחור. 

 הניסיון האחרון גם פגע במוניטין האישיים של קליין. כפי שהדברים נראים, הפחתת ריבית מהוות טראומה עבור הבנק המרכזי, מה שמחזק את ההשערה כי הוא עשוי להסס ולאחר גם הפעם בחזרה למגמה של ריבית יורדת. 

 מנגד, הייסוף המהיר של השקל מציב את בנק ישראל בפני דילמה הפוכה. הבנק שואף לשמירה על פיחות ריאלי של השקל, כאחד האמצעים לשיפור מצב המשק. זאת ועוד, הפיחות האחרון השיג עבור בנק ישראל לא מעט יתרונות פוליטיים. 

 אמנם הפיחות סיכן את הצלחת הבנק בהדברת האינפלציה ופגע במוניטין שלו, אבל הלחץ שהפעיל הפיחות על הממשלה היה גדול פי כמה. התוצאה המבורכת של הפיחות, מבחינת בנק ישראל, היא כי הממשלה הכריזה על קיצוץ נוסף בתקציב, וגם העניקה לבנק ישראל יד חופשית להמשיך ולהעלות את הריבית. מתי בפעם האחרונה נהנה בנק ישראל מקארט בלאנש שכזה? 

 ייסוף מהיר עלול לסכן את ההישג של הפיכת המשבר האחרון למנוף לשינויים. אי אפשר שלא להבחין שבחודשי המשבר נעלמה מהאופק הצעת חוק בנק ישראל של האוצר, כך שרווח העצמאות שבנק ישראל יכול היה להפיק מהמשבר רב במיוחד. 

 לבנק המרכזי יש אינטרס למנוע ייסוף חד מדי. באיזון שבין האינטרס הזה לבין הטראומה של הפחתת הריבית תיקבע מדיניות הריבית העתידית. ההערכה היא כי בנק ישראל ישתדל לשמור בטווח הקצר על ריבית ריאלית של 5%-4% לכל היותר, וכל חריגה בריבית כלפי מעלה תתוקן מיד. בטווח הבינוני הוא יהיה מעוניין אף להגיע לרמת ריבית ריאלית נמוכה יותר. לשם כך יצטרך הבנק לקבל תמיכה מהאוצר, שתתבטא בכך שהקיצוץ בתקציב אכן יצא לפועל ויפעיל לחץ פיסקלי על המחירים במשק.