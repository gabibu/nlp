שתי שמנות מאוד ושלוש רזות מאוד תפסו אתמול חלק מ"סדר עולמי", מהדורת החדשות העולמיות של ערוץ 2, המשודרת מדי ערב בשבע וחצי. השמנות מאוד הגישו תביעה נגד חברת התעופה האמריקאית סאותווסט איירליינס, שדרשה מהן תשלום עבור שני כרטיסי טיסה, בגלל גודלן ועקב החשש שיתפרסו על שני מושבים. 

 הרזות מאוד, עובדות קונצרן אנרון, החליטו שאם כבר שחיתות, אז כדאי ללכת על כל הקופה, והצטלמו בעירום מלא לכפולת האמצע של "פלייבוי". שני האייטמים, כמו יתר האייטמים ב"סדר עולמי", לא היו חדשים, או יותר נכון לא חידשו דבר, וכפי שניתן לתאר אותם פה בכמה שורות קצרות - כך זה נראה היה על המסך אתמול. 

 "סדר עולמי" ממוקמת רגע לפני הפריים טיים ויכלה להיות רצועה יציבה וחזקה, שלא רק מכינה את הקרקע לחדשות ולהמשך הערב, אלא אפילו מחזיקה בעצמה ברייטינג מכובד. בפועל, זה לא ממש קורה. ל"סדר עולמי" יש אומנם רייטינג ממוצע, אבל ספק אם מישהו התרגל לתוכנית, צופה בה באופן קבוע או מזדרז בשבילה לסיים את ארוחת הערב. המהדורה של אתמול, לדוגמה, קיבלה רייטינג של 9%. 

 הסיבה לכך היא ש"סדר עולמי", בניגוד לשמה, איננה בסדר: לא בסדר חשיבות, לא בסדר כרונולוגי ולא בסדר עיתונאי - שום סדר אין בה וניכר כי היא תקועה שם רק בשביל להעביר את הזמן עד החדשות עם עוד משהו שייראה כמו חדשות, אבל קצת אחרת. 

 "סדר עולמי", שמתחילה במהדורת חדשות קצרה, נפתחה אתמול בשני אייטמים: הראשון על המונדיאל והשני על דברי קונדליסה רייס וקולין פאוול על ערפאת והרשות הפלשתינית. שני האייטמים היו קצרים. האייטם על המונדיאל כמעט ולא הביא תמונות מהעולם, וקולין פאוול בקושי הצליח להשלים משפט. המונדיאל לא מספיק עולמי? פאוול לא מספיק בינלאומי? את התשובה לכך אפשר היה למצוא חצי שעה אחר כך, כשמהדורת החדשות הלא עולמית של ערוץ 2 נפתחה בדיוק באותם אייטמים, רק הפעם בהרחבה. 

 משם דילגה "סדר עולמי" לבית המשפט הבינלאומי בהאג, שנפתח בימים אלה. הנושא לא חדש. כל מהדורות החדשות של סוף השבוע, ובמיוחד "רואים עולם", כבר עסקו בו, אבל ב"סדר עולמי" היה צריך לסגור חור ולכן שודרה כתבה קצרצרה שלא רק שלא סיפקה תשובות, אלא אפילו לא שאלה את השאלות. כך קיבל בית המשפט, שכל נהג דחפור ישראלי שביקר לאחרונה בג'נין יכול (או לא יכול, אבל מי שואל) למצוא את עצמו בשעריו, פחות זמן ממה שמקבל יוגורט דיאט במקבץ הפרסומות.  הנושא לא חדש. כל מהדורות החדשות של סוף השבוע, ובמיוחד "רואים עולם", כבר עסקו בו, אבל ב"סדר עולמי" היה צריך לסגור חור ולכן שודרה כתבה קצרצרה שלא רק שלא סיפקה תשובות, אלא אפילו לא שאלה את השאלות  מי שצופה ב"סדר עולמי" יכול לחשוב בשלב מסוים שאכן זהו סדר היום בחדשות הבינלאומיות, אבל אפילו את האשליה הזאת לא משאיר המנחה ערד ניר לצופים בבית. בפינה הבלתי טלוויזיונית, בה מקריא ניר כותרות מכמה עיתונים זרים, נחשף פתאום סדר עולמי חדש. ז'אק שיראק, מסתבר, חשוד בעקיפת החרם הבינלאומי ומבצע עסקות נפט אדירות עם עיראק; האנגלים טוענים שהמדיניות האמריקאית נגד טרור לא רק שאינה פוגעת בטרור, אלא מחזקת אותו; ואפילו בארה"ב נשמעים קולות רמים הקוראים לשנות את מדיניותו של בוש בנושאי מלחמה בטרור וטיפול במזרח התיכון. מעניין, אין בעיה, תקראו בעיתונים. 


 דיוויד בקהאם ילד 


 דרק, קוזי ודארן הם שלושה אבות בריטים עם חלום אחד - שהבן שלהם יהפוך לכוכב כדורגל. השלושה עומדים במרכזו של "משחק ילדים" - סרט תיעודי ששודר אתמול בערב בערוץ 8 והיה השיבוץ האידיאלי למי שרצה להיפרד מהמונדיאל בסטייל. כל אחד מהאבות מעורב בהקמה, ניהול או אימון קבוצת הילדים בה משחק בנו, וכל אחד מהם מקדיש שעות ארוכות והרבה נשמה ומחשבה (כמו שקשה למצוא בליגת העל הישראלית) למשחק. הכדורגל הוא לא כל חייהם, אבל הוא רובם. או כפי שהגדיר זאת קוזי, תוך שהוא משכשך באמבטיה אחרי עוד משחק של דהאונהם יונייטד, בה משחק בנו: "בזכות הכדורגל הפסקתי לשתות, הפכתי לבעל יותר טוב ולאבא יותר טוב לילדים". 

 כשרואים את הילדים רצים על הדשא, את דארן רב עם אשתו אחרי שזרקה ממיטתם סדין בדמות דגל הקבוצה, את הדמעות אחרי הפסדים (בליגה לבני 11), את ציידי הכשרונות שאורבים לכוכבים הצעירים במגרשי דשא נידחים ואת צהלות השמחה של ההורים והילדים על עלייה לחצי הגמר (בליגה לבני 8) - מבינים למה ישראל לא השתתפה במונדיאל האחרון, ולא צפויה להשתתף גם באלה שעוד יבואו.