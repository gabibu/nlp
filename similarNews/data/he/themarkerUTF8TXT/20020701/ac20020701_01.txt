בימים האחרונים מתנהלת מלחמת עולם שרק חלקה נחשף בעיתוני היום סביב קרנות הפנסיה. עיקר המאבק מתנהל בין גנרלים מההסתדרות לגנרלים באוצר, כאשר החיילים הפשוטים שיספגו את המכות שינחתו בעקבות המלחמה הנ"ל הם העובדים. למרות שגם האוצר וגם ההסתדרות מצהירים שתפקידם להגן על העובדים, למרבה הפלא וכפי שיתברר בהמשך, המלחמה הפעם היא מי יפגע בהם יותר. 

 הקורבנות הראשונים של המלחמה יהיו העמיתים הוותיקים בקרנות הפנסיה (כל מי שהצטרף לקרנות לפני 1/1/95). בשנת 1995, בעקבות גירעון אקטוארי של עשרות מיליארדי שקלים, הוחלט לבצע רפורמה מבנית בקרנות הפנסיה. במסגרת אותה רפורמה נקבע כי קרנות הפנסיה שפעלו באותם ימים ייסגרו בפני מצטרפים חדשים. לעמיתים הקיימים הובטח המשך החברות בקרן על פי תנאיה המקוריים, אולם נקבעה מגבלה על התפתחות השכר המבוטח בקרן. כוונת האוצר היתה כי הקרנות יעמדו בתנאים החדשים, והוא מצידו יערוב לתשלום הפנסיות העתידיות לעמיתים. 

 קרנות הפנסיה אמנם הפסיקו לצרף עמיתים חדשים לקרנות הישנות, אבל לא ויתרו על ההזדמנות "לחגוג" על הכיס הרחב של האוצר ועל ההתחייבות שלו לערוב לגירעונן. קודם כל הן גילגלו את כל הוצאות השכר וההנהלה של הקרן החדשה שהוקמה לאחר 1995 על הקרן הישנה. בנוסף, הן לא קיימו את התחייבותן להגביל את השכר שממנו ניתן ליהנות מהתנאים הישנים, וכך יצרו הגדלה משמעותית של הגירעון האקטוארי. 

 אמנם לקח לאוצר 7 שנים להבין שהוא חתם על צ'ק פתוח לקרנות הפנסיה וכולם חוגגים על חשבונו, אבל אולי לאחר 7 השנים ה"מאוד שמנות" לקרנות הפנסיה מישהו באוצר התעורר והבין שחייבים לפעול. 

 הירייה הראשונה מצד האוצר היתה בדרישה לקיים הפרדה מלאה בין הקרן הישנה לקרן החדשה, וזאת על מנת למנוע מצב שבו כל החשבונות של הקרן החדשה ישולמו ע"י הקרן הישנה ויגולגלו על המדינה. הקרנות מבחינתן טענו שצעד כזה יגרום לבזבוז משאבים, היות שהוא יהיה כרוך בהקמת מערכות כפולות (גבייה, שירות, ניהול וכו'), ואם המטרה היא לחסוך - אזי כולם יפסידו. רק כדי להבין את גודל הבזבוז והחגיגה, בקרן פנסיה פרטית עובדים בממוצע כ-7 עובדים. מהשוואה של מספר העמיתים בקרנות הפרטיות ובקרנות ההסתדרותיות היינו מצפים שבקרנות ההסתדרותיות יעבדו כ-100 עובדים, ובפועל יש יותר מ-1,000. 

 הירייה השנייה היתה ישר ללב, ודרשה להחליף את המנהלים של קרנות הפנסיה, ולהעמיד במקומם מנהלים מקצועיים שידאגו לאינטרס של המדינה. כשראשי ההסתדרות הבינו שהאוצר רציני בכוונותיו והם חייבים להתייעל, הם החליטו להקריב קורבן (כן, כמובן, את העובדים) כדי לשמור על הכיסא. הדרך הפשוטה ביותר היתה להציע לאוצר ליישם את ההחלטה על מגבלת השכר, ובכך להביא להקטנת הגירעון האקטוארי. 


 מגבלת השכר לעמיתים ותיקים 


 מגבלת השכר מבוססת על הפרמיה/שכר שהועבר לקרן הפנסיה הוותיקה ב-3/96 צמודה למדד + 2%. לדוגמה, עובד שהשתכר ב-3/96 4,000 שקל, השכר המקסימלי ממנו ניתן להפריש כיום לקרן הפנסיה הוותיקה הינו כ-6,200 שקל (כולל מדד + 2%). כל הפקדה מעבר לשכר זה לא תיהנה מתנאי הקרן הוותיקה ותועבר לקרן חדשה, הנושאת תנאים נחותים עליהם נעמוד בהמשך. 

 להלן גרף המציג את השפעת מגבלת השכר על השכר המבוטח בקרן הפנסיה: 



 כל "שכר בפועל" העולה על "מגבלת השכר" יועבר לקרן פנסיה מאוזנת, הנושאת תשואה שנתית מובטחת הזהה לזו של הקרנות הוותיקות. אולם, בהיות הקרן החדשה מאוזנת, עובדים מבוגרים לא יזכו לקבל 2% פנסיה לכל שנת עבודה. נכון להיום, מרבית המבוטחים בקרנות הוותיקות הינם עובדים מבוגרים. 


 מיהם הנפגעים העיקריים? 


 כל מי ששינה סטטוס בארגון במהלך השנים או שהשכר שלו גדל ריאלית מעל 2% לשנה, נמצא כרגע בבעיה ובצומת החלטה לגבי המשך ניהול ההסדר הפנסיוני שלו. לדוגמה, רופא שלאחר שנת 1995 הפך למנהל מחלקה, ייפגע משמעותית. כנ"ל לגבי עובדים שעברו לאחר שנת 1995 מהסכם העסקה קיבוצי להסכם אישי, תוך כדי גידול בשכר הפנסיוני. 

 ברירת המחדל המתגבשת בקרנות הפנסיה הינה להמשיך ולהעביר את הפרמיה העודפת לקרן המאוזנת החדשה. כל מעסיק  שקיים לו הסכם עם קרן הפנסיה חייב להתייחס לשינוי ולמשמעויות הנגזרות ממנו. כל עובד המבוטח בקרן הוותיקה חייב לבדוק באופן אישי את כדאיות העברת הפרמיה העודפת לקרן החדשה, לעומת אלטרנטיבות כמו קופ"ג או ביטוח מנהלים הוני. 

 ראו הוזהרתם! מכונת השיווק של חברות הביטוח/סוכני הביטוח תזהה את הפוטנציאל של גיוס הפרמיה העודפת, ואתם צפויים למתקפה בימים אלה. חשוב לבדוק ולהפריד בין החלטה מקצועית שמגינה על העובד לבין החלטה אינטרסנטית הדואגת לכיסיה של חברת הביטוח או לכיסיהם של סוכני הביטוח. 

 מעסיקים גדולים שלהם מאות עובדים בקרנות הפנסיה הוותיקות חייבים להיערך, מכיוון שהתנאים הסוציאליים הינם חלק מתנאי השכר, והוועדים הגדולים לא יעברו לסדר היום על כל הרעה בתנאים, גם אם היא נובעת משינוי תקנות הקרן.