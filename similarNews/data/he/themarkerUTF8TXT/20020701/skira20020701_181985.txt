לא פחות מארבע סיבות מונה צוות הכלכלנים של כנס קיסריה לשאלה מדוע קשה להבין מה הביא את נגיד בנק ישראל, דוד קליין, להוריד את הריבית ב-2% במכה אחת בדצמבר 2001. 

 ראשית, אומרים הכלכלנים, הורדת הריבית מ-5.8% ל-3.8% הוא סתירה למדיניות הזהירה וההדרגתית של הבנק המרכזי - מדיניות שזכתה לאמון הציבור. ההפחתה החדה הפתיעה את הציבור וחייבה אותו לעדכן את ציפיותיו לגבי בנק ישראל. 

 שנית, קובעים הכלכלנים, ההחלטה הזאת שידרה מסר בעייתי לציבור, שכן היא לא היתה יוזמה של בנק ישראל - אלא חלק מעסקת חבילה. "עסקה זאת הראתה לציבור כי הממשלה יכולה להשתתף כמעט במישרין בניהול מדיניות מוניטרית מרחיבה". 

 שלישית, ההחלטה התקבלה דווקא על רקע תהליך שבו הממשלה מנהלת מדיניות פיסקלית מרחיבה של הגדלת הגירעון התקציבי בשעה שידוע שבנק ישראל נוהג להתחשב בגירעון בעת קביעת הריבית. 

 רביעית, ההחלטה התקבלה כאשר מתקפת הטרור על ישראל כבר הגבירה את הפגיעות של היציבות הפיננסית בישראל. 


 ביקורת מחבורה אוהדת 


 זאת לא הפעם הראשונה שמדיניות בנק ישראל זוכה לביקורת חריפה, אלא שהפעם הביקורת אינה על הריבית הגבוהה של הבנק, אלא על ההחלטה שלו להוריד אותה. ומה שיותר חשוב, היא מגיעה מחבורה אוהדת יחסית של כלכלנים, שחלקם עבדו בבנק המרכזי, חלקם עדיין עובדים בבנק המרכזי, ורובם דווקא ידועים כמי שתומכים בבנק ישראל. 

 קליין לא סיפק עד היום הסבר מניח את הדעת להחלטה שלו לחתוך את הריבית ב-2% בדצמבר 2001 ולהתמהמהות שלו בהעלאת הריבית לאחר מכן. בשיחות פנימיות הוא טוען שחלק מאלה שתוקפים אותו על ההחלטות שלו דווקא תמכו בהן בשעת קבלתן. 

 בדו"ח האינפלציה הקרוב ובדו"ח השנתי יצטרך הנגיד, בכל מקרה, לתת הסבר ממצה לחריגה הגדולה הצפויה השנה ברמת האינפלציה מהיעד שקבעה הממשלה - מצב לא נוח לבנק מרכזי אשר תוקף בשנים האחרונות, בצדק רב, את הממשלה על החריגה שלה מיעדי הפחתת הגירעון התקציבי. 

 למרות ששוק מטבע החוץ נרגע בימים האחרונים, ומרבית הכלכלנים צופים כי ציפיות האינפלציה יתחילו שוב להתכנס בהדרגה ליעדי בנק ישראל - התנהלות בנק ישראל בשבעת החודשים האחרונים והסטייה החדה  של האינפלציה ימשיכו ללוות אותנו בשנה הקרובה. 

 הסטייה המפתיעה של הבנק המרכזי ממדיניותו, ובעיקר התוצאות העגומות שלה, שחקו את המוניטין שהוא בנה לעצמו בעמל רב במשך 7 שנים - מוניטין שהם מהנכסים הבולטים של המשק הישראלי. התוצאה המיידית של השחיקה הזאת תהיה שבעתיד יזדקק הבנק המרכזי  אם בנק ישראל היה מנהל מדיניות מוניטרית זהירה יותר יש סיכוי טוב שהיום היה הבנק המרכזי יכול לשמור על יציבות מחירים, שלא באמצעות ריבית נמוכה יותר - כנראה שלא ריבית של 3.8%, אבל גם לא ריבית של 9.1%  לריביות ריאליות גבוהות יותר כדי להשיג את יעדי האינפלציה. 

 אם בנק ישראל היה מנהל מדיניות מוניטרית זהירה יותר, הוא יכול היה להשיג היום את יעד האינפלציה עם ריבית נמוכה יותר. אולי לא 3.8%, אבל כנראה שריבית נמוכה מ-9.1%. ואולם לאירועים הדרמטיים של החודשים האחרונים תהיה אולי גם תוצאה אחת חיובית; לראשונה מאז החל בנק ישראל לנהל מדיניות מוניטרית תקיפה החותרת ליציבות מחירים - הפנימו כל קברניטי המשק וכל השחקנים העיקריים בו את החשיבות שלה. 


 כבר לא דבר מובן מאליו 


 עד לפני כמה חודשים היו רבים, בעיקר בקרב הפוליטיקאים אבל גם במגזר העסקי, שראו את יציבות המחירים והיציבות הפיננסית הנגזרת ממנה כדברים מובנים מאליהם; לדידם, תרומתה של היציבות לכלכלה מוטלת בספק, בעוד שנזקיה של ריבית ריאלית גבוהה הנדרשת כדי להשיגה - ברורים. 

 כנראה שמי שהשתתף בתרגיל באש חיה של אביב 2002 בשוק המט"ח ושוק ההון - לא יראה עוד ביציבות מחירים דבר מובן מאליו, או עניין שולי לפרופסורים מהאקדמיה. השתיקה הרועמת של כל שרי הממשלה נוכח העלאות הריבית, והתמיכה מקיר לקיר של אנשי המגזר העסקי בצעדים, עשויים ללמד כי הגישה שלהם ליציבות מחירים, יציבות פיננסית ולתפקידו של בנק ישראל - השתנתה. 

 התוצאה החשובה של שינוי גישה זאת אינה רק הפסקת "מלחמות הריבית" הבלתי פוסקות שעייפו את הבנק המרכזי ואולי היו גם  אחת הסיבות להחלטה האומללה של דצמבר 2001. 

 מה שיותר חשוב הוא שהורדת הריבית מראש סדר היום הכלכלי תפנה מקום לדיון בדבר החשוב ביותר: הקטנת המגזר הציבורי בישראל, הורדת הגירעון, ועצירת הגידול בחוב הממשלתי. 

 רוב המשתתפים והצופים בתרגיל באש חיה שהסתיים בשבוע שעבר מבינים עתה מה תפקידה ויכולתה של הריבית ומה תפקידו של הבנק המרכזי. עכשיו הגיע הזמן לדון בתפקוד של המכשיר היחיד שיכול להוציא את המשק מהמשבר העמוק שבו הוא נמצא - תקציב המדינה. 


 קישורים נוספים 
 כלכלני כנס קיסריה: יש להעביר את הכנת תחזית הצמיחה מהאוצר למכון כלכלי בלתי תלוי  [10]