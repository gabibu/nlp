לנוכח התמוטטות מתמשכת, ובעוצמה רבה, של הבורסות העולמיות, מתנהלת לה בשקט המערכת הפיננסית הישראלית, על שוק המניות ושוק המט"ח שלה. אם קשה לעכל את משמעותה של השחיקה החדה והיומיומית של ניו יורק, לונדון, פרנקפורט, טוקיו ועוד, הרי שקשה שבעתיים להבין את פשר היציבות - ובמקרה של שוק המניות, אף העליות - בתל אביב. 

 לפני פחות מחודש נדמה היה שהמערכת התל אביבית היא זו העומדת בפני התמוטטות. ואולם, בעקבות העלאה של עוד שתי נקודות אחוז בריבית ודיונים מתוקשרים על קיצוץ גדול בתקציב זכינו לסדרה של התפתחויות נפלאות ומפליאות: ייסוף בשקל, הפסקת זרימת ההון לחו"ל והחלפתו ביבוא הון, עליות עקביות בשוק המניות וביקושים מחודשים לאג"ח - צמודות ולא צמודות. 

 מה עלינו להסיק ממהפיכה זו? הרי מדובר בהישג כפול: לא רק שהזעזוע המקומי נעלם כלא היה, אלא שלעומת זעזוע כלל עולמי מפגינה המערכת הישראלית עוצמה וחסינות. האם חזר המשק הישראלי להיות אי של יציבות? ואם כן, בזכות מה? 

 למרות ביצועי השווקים בשבועות האחרונים, קשה להשתכנע כי הצעדים שננקטו במדיניות המוניטרית והפיסקלית יספיקו לחסל את המשבר הכלכלי, שהתפתח לכדי זעזוע פיננסי בחודשי האביב. קשה שבעתיים להאמין שצעדים אלה, או גם אלה המתוכננים (גם אם ייושמו), יצילו אותנו מלהיסחף בנחשול העולמי הגובר. 

 ההיפך הוא הנכון: הכפלת שיעור הריבית השקלית לטווח קצר תוך כחודש (מ-4.5% ל-9.1%) מחזירה את המשק לעידן של ריבית ריאלית גבוהה מאוד. ואולם, יכולתו של המשק לבלוע תרופה קשה זו במצב החלש מאוד שבו הוא נמצא ב-2002 נמוכה הרבה יותר משהיתה בפעם האחרונה שד"ר קליין רשם לנו את המינון הזה, אחרי הפיחות של אוקטובר 1998. 

 רצוי: פיטורים של סגני ראשי ערים שעלותם למדינה הגיעה לרבע מיליארד שקל, ותועלתם המצרפית היא ללא ספק שלילית  הילד הממזר של הריבית הגבוהה - הייסוף החד בשקל - גם הוא אינו רצוי. לנוכח עולם שבו ההשקעות מצד פירמות נמצאות בתהליך נסיגה מתמשך, העלול להתפשט גם לעבר הצריכה הפרטית, מה שדרוש למשק הישראלי - התלוי בסחר חוץ לעצם קיומו - הוא פיחות ריאלי. שחיקת הפיחות הריאלי על ידי אינפלציה (שרובה נוצרה על ידי תכתיבי ממשלה) וייסוף (שכולו נוצר על ידי תכתיב ממשלתי בתחום הריבית) הם דבר שלילי כשלעצמו. 

 במאמר מוסגר, אולי זה המקום להבליט את גודל השינוי שחל בחברה הישראלית ב-20 השנים האחרונות: בזמנו, קבוצת הלחץ החזקה ביותר בהקשר לשער החליפין היתה זו של התעשיינים והיצואנים, שדרשו ללא הרף פיחות, או אמצעים דמויי פיחות, בדמות סובסידיות ליצוא למיניהן. היום קבוצת הלחץ העיקרית היא ילדיהם ונכדיהם של אנשי העסקים והפקידים הממשלתיים דאז, שהם היום ילדי שמנת הרשומים באוניברסיטאות ובוכים על יוקר שכר הדירה שהם משלמים, שמשום מה נקוב בדולרים. 

 גם הגירעון התקציבי עדיין הולך ומתרחב - וימשיך כך, מפני שצעדי המדיניות כולם (ריבית גבוהה, ייסוף והעלאת שיעורי המס מכל הסוגים) פועלים לדכא את הפעילות המשקית, וממילא להנמיך עוד את תקבולי המסים. 

 לכן, המיתון צפוי להחריף עוד. במצב החדש, לא רק שהאבטלה תגבר, אלא האינפלציה עומדת לחזור להיות שלילית, מפני שחוץ מאשר אצל מונופולים ממשלתיים וקרטלים בגיבוי ממשלתי, אין כוח ליצרנים ולסוחרים להעלות מחירים מול כוח הקנייה ההולך ונשחק של הציבור. בהינתן מציאות כזאת מבית, ובתוספת משבר עולמי של פעם-בשבעים-שנה, מה הסבירות שהשקל יישאר איתן וששוק המניות בתל אביב יצעד כלפי מעלה? 

 במקרה הטוב, השקט המדומה יימשך עוד כמה שבועות, לרגל חופשות הקיץ, עונת המלפפונים ושאר "גורמים עונתיים". ספק אם כך אכן יהיה, אבל גם אם כן, כבר בתקופת החגים או סמוך לאחר מכן יחזור המשבר התקציבי/בורסאי בכל חריפותו. 

 או אז, תידרש הממשלה לצעדי חירום. מה טבעם של "צעדי חירום"? אין טעם בשלב זה להיכנס לפרטים, אבל כדאי מאוד לשרטט קנה מידה לגבי רצינותם של הצעדים הצפויים. המדד הזה פשוט: ככל שמדובר בקיצוצים בכוח אדם בסקטור הציבורי, או בעלותו של כוח אדם זה, סימן שהטיפול יותר רציני. דוגמה מובהקת: פיטורים של פקידים בכירים בשלטון המקומי, ובעיקר של סגני ראשי ערים (שעלותם המצרפית למדינה הגיעה כבר לפני כמה שנים לרבע מיליארד שקל, ותועלתם המצרפית היא ללא ספק שלילית למדינה ולחברה הישראלית). 

 המיתון צפוי להחריף עוד. במצב החדש, לא רק שהאבטלה תגבר, אלא האינפלציה עומדת לחזור להיות שלילית  בשלב זה של הניתוח מישהו צריך לקום ולומר: "גם אם יהיה משבר ומצב חירום, אין כל סיכוי לצעדים מהסוג המתואר, מפני שלאחר החגים אנחנו נמצאים כבר בשנת בחירות. ובשנת בחירות לא ניתן לעשות דבר". 

 זוהי טענה חזקה למדי, אך גורלה להתמוסס מול מציאות קשה ממנה בהרבה. מציאות זו צפויה לכלול שלושה אלמנטים, שכל אחד מהם עשוי להיות מספיק כדי להתגבר על חוסר רצונה (וחוסר יכולתה המדומה) של המערכת הפוליטית הישראלית לפעול בצורה בלתי שגרתית. 

 האלמנט הראשון הוא עומק המשבר הכלכלי-חברתי מבית. השווקים הפיננסיים מחד גיסא והפגנות הרחוב מאידך גיסא ידרבנו את הפוליטיקאים לעשות את "הבלתי אפשרי". 

 האלמנט השני הוא המשבר הכלכלי העולמי, שבמקרה הטוב ישמש עילה לממשלה לנקוט בצעדי חירום, ובמקרה הגרוע פשוט יכריח אותה לעשות כן. 

 והאלמנט השלישי הוא המצב הבטחוני. אין הכוונה כאן לסכסוך המקומי עם הפלשתינאים, שהולך ומאבד את חשיבותו כגורם המשפיע על הכלכלה. המצב הבטחוני העתידי יתמקד במתקפה האמריקאית המתגבשת על עיראק - ותגובת עיראק כלפי ישראל; וגם, אם לא די בכך, בתוצאות לוואי אפשריות של העימות מול עיראק, אם בגבול הלבנוני ואם ישירות מול סוריה. 

 מצב בטחוני כזה יצריך וגם יחיש צעדי חירום כלכליים, בעוצמה ובהיקף חריגים. מי בדיוק ינקוט אותם - כלומר מי יהיו השרים שיקבלו את ההחלטות? זו כבר שאלה פוליטית, הקשורה לרצון לזכות בבחירות שיתקיימו ב-2003. 

 ואולם, לשאלה הזאת, מתברר, יש תשובות קלות. עדיין ישנן מדינות רבות שאיתן יש לישראל יחסים דיפלומטיים. לאחר שילוחה של שרת התמ"ס ללונדון כפרס על הישגיה הכבירים בתפקידה - ועל אותו משקל - ניתן, וגם רצוי, למנות את סילבן כשגריר בארגנטינה.