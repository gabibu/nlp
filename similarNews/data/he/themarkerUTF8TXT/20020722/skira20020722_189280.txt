מאת גרצ'ן מורגנסון 


 לפני זמן לא רב, המשקיעים בארה"ב היו מאמינים אדוקים. הם האמינו במנהלי החברות, בדו"חות הכספיים שעליהם חתמו ובתחזיות שפירסמו. הם היו בטוחים כי שוק ההון הוא הדרך היחידה לשגשוג כלכלי עתידי. והם סמכו על אלן גרינספאן, יו"ר הפדרל ריזרב, שיידע לנווט את הכלכלה בביטחה ולהתגבר על כל סערה שתיקרה בדרכה. 

 אך בסוף השבוע שעבר נראה היה כי אמון המשקיעים, שעליו היה מבוסס שוק הפרים של שנות ה-90, התפוגג. כשמדד מניות התעשייה דאו ג'ונס ירד בכ-400 נקודות בתום המסחר בוול סטריט ביום שישי, היה ברור כי רבים כבר איבדו את אמונם בשווקים. הגורם העיקרי לכך היה השערוריות הפיננסיות באנרון, וורלדקום, גלובל קרוסינג וטייקו, ששחקו את האמון במנהלים ובדו"חות הכספיים של החברות. 

 וכשטריליוני דולרים התאדו מהשווקים הפיננסיים, כך גם נעלם גם האמון במניות כאפיק השקעה שניתן לסמוך עליו לקראת הפנסיה. אחרי עדותו של גרינספאן בקונגרס בשבוע שעבר, נראה כי גם אמון המשקיעים ביו"ר הפד נפגע קשות. 

 כך, אומרים אסטרטגים של מניות, נראית בועת מניות שהתפוצצה. לרוע המזל, מוסיפים כלכלנים, הירידות בשוקי המניות כל כך חדות, עד שהן מאיימות לכרסם במעוז האחרון של כלכלת ארה"ב: הצריכה הפרטית. אם צרכנים יסגרו את הארנקים, התקווה להתאוששות כלכלית תתפוגג. 



 "אני לא חושב שיש לנו בעיות רבות וקשות כל כך בכלכלה", אומר אלן קראל, מנהל תיקי השקעות בחברת ניהול הנכסים טרוור סטוארט ברטון אנד ג'ייקובסן בניו יורק. "אבל זה עלול להתרחש, אם החבטות בבורסה יערערו את אמון הצרכנים". הצריכה הפרטית מהווה שני שלישים מהפעילות הכלכלית בארה"ב. 

 ביום שישי ספגו השווקים חבטה קשה כזו. מדד דאו ג'ונס איבד כ-5% ביום מסחר אחד. בחישוב שבועי הוא ירד ב-7.7%. לפי תומס מקמאנוס, אסטרטג ראשי לארה"ב בחטיבת ההשקעות של בנק אוף אמריקה בניו יורק, מאז מארס 2000 התאדו 6.7 טריליון דולר משווי השוק המצרפי של שוק המניות. 

 אובדן האמון הזה החל לבסוף לחלחל לתודעת המשקיעים. עד לאחרונה המשיכו רבים מהם לדבוק באופציות למניות בשכלתנות ראויה להערצה. "האמון שלהם ספג מכה קשה", אמר מקמאנוס. "די ברור שבחודשים הקרובים ייחשפו פרשות חדשות, על חברות אחרות. יש סיכוי שחלק מהמשקיעים שנכוו קשות לעולם לא ירצו עוד להשקיע במניות. מי שיסבול במיוחד יהיו המשקיעים שנכנסו לשוק מאוחר, מכיוון שהם יראו מעתה בהשקעה בשוק ההון החלטה הרסנית". 

 יותר מכל חוששים כלכלנים כי הפסדי המשקיעים יתורגמו להאטה, או גרוע מכך - לירידה - בצריכה הפרטית. בעוד שההשקעות של המגזר העסקי היו בחודשים החולפים שוליות, הצרכנים המשיכו בחגיגת הצריכה. ריבית נמוכה ועלייה במחירי הבתים תרמו לכך. 

 אך כשצרכנים מבינים כי הירידות החדות בשוקי המניות השמידו נתח ניכר מקרנות הפנסיה שלהם וכעת הן מאיימות גם על תוכניות החיסכון להשכלה גבוהה לילדיהם - הם עלולים לסגור את הארנקים. האפשרות הזאת עלולה ליהפך למציאות עגומה, אם במגזר העסקי ייערכו בקרוב פיטורים נוספים. 

 "הסיכון הגדול ביותר הוא שצרכנים יגלו מחדש כי הדרך הטובה ביותר לחסוך כסף היא לא להוציא אותו", אומר ריצ'רד הייסטינגס, כלכלן ראשי בחברת הייעוץ סייבר ביזנס קרדיט מניו יורק המתמחה במגזר הקמעוני. "הדבר יביא לירידה תלולה בביקוש המצרפי, שלא ראינו כמותה מאז שנות ה-30 של המאה ה-20". 

 בבנק ההשקעות גולדמן סאקס, לדוגמה, צופים כי היחלשות של הצריכה הפרטית תבלום את הצמיחה הכלכלית לא רק ב-2002 אלא גם ב-2003. באחרונה הפחית אפוא בנק ההשקעות את תחזיות הצמיחה בתוצר המקומי הגולמי ל-2.5% ב-2002 ול-2.8% ב-2003. 

 "שוק ההון מבשר לנו משהו על עתיד הכלכלה", אמר ג'יימס פולסון, סמנכ"ל השקעות בחברת ניהול הנכסים וולס קפיטל ממיניאפוליס. "היא תהיה במצב קשה עד סוף 2002. ייתכן כי הוא מאותת שהצרכנים יהיו על סף כניעה במחצית השנייה". 

 זה לא היה אמור להיות כך. סדרה של 11 הורדות ריבית בשנה וחצי היתה אמורה להניע את הכלכלה. ההיסטוריה מלמדת, אמרו אנליסטים רבים שוב ושוב, כי שישה חודשים אחרי שהפדרל ריזרב מתחיל להוריד את הריבית, מחירי המניות תמיד נמצאים ברמה גבוהה יותר מהרמה שבה ניצבו לפני כן. תחת זאת, חברות רבות מתקשות לדווח על צמיחה איתנה ברווחים, שוקי המניות יורדים לרמות שפל חדשות והנתונים הכלכליים חלשים. 

 למעט ספקות לגבי אמינות הדו"חות הכספיים של החברות, משקיעים רבים מאמינים כי השוק עדיין סובל מתמחור יתר, בהתייחס לרווחים בפועל. רבים מהם מעדיפים להדיר רגליים משוקי המניות ולהמתין לשיפור ברווחים. 

 כשההאטה הכלכלית עדיין מעיבה על השווקים הפיננסיים, מתחילים משקיעים לפקפק גם בגרינספאן ובשליטה שלו בכלכלת ארה"ב. אכן, אחד השינויים הגדולים ביותר שבו הבחינו אסטרטגים של שוקי המניות בשבוע שעבר היה שחיקה באמון של המשקיעים ביו"ר הבנק המרכזי של ארה"ב. 

 בשנתיים שחלפו מאז שנסקו השווקים לשיא, נשאו משקיעים פנים לגרינספאן ביראת כבוד. כעת הם תוהים אם יש ביכולתו לעשות דבר לבלימת הירידות בשוק. "הנאום של גרינספאן לא היה שזור במלות ההרגעה הטיפוסיות שהוא משמיע בקונגרס", אמר קראל, מנהל תיקי ההשקעות, לגבי עדות גרינספאן בקונגרס בשבוע שעבר. "בנאום הוא נתפש כמי שהשוק מוביל אותו, ולא כמי שמוביל את השוק. זה רק חיזק את התחושה הקודמת של האנשים לגבי הכיוון שאליו צועדים השווקים". 

 בעת שהם מתחילים להטיל ספק בכוחו של גרינספאן, עלולים הפחדים של המשקיעים רק להתגבר. "מאחורי הירידות בשווקים מסתתרת בהלה מחוסר אונים של הפד", אמר פולסון. "מה הזרז שיכול על פי רוב להוביל לתפנית בשוק? בדרך כלל זה הפד". עם זאת, הוא אומר, החרדה של המשקיעים גדולה מאוד, וגם אם הפד היה נוקט צעד כלשהו, ייתכן שהם היו נבהלים עוד יותר, גם אם באופן זמני. 

 אנליסטים רבים מעריכים כי את סוף השבוע החולף בילו משקיעים רבים במחשבות לגבי התפתחויות אפשריות בשווקים בשבועות הקרובים. ההרהורים האלה עלולים להביא לירידות נוספות היום, עם פתיחת המסחר בוול סטריט. כפי שאמר מקמאנוס, רק לעתים רחוקות בעבר הגיעו שוקי המניות לשפל ביום שישי. 


 ההתכווצות המהירה של שוק המניות 


 הצניחה החופשית בשוקי המניות בסוף השבוע שעבר הזכירה כי חרף הירידות החדות שנרשמו בשבועות החולפים, הן עדיין לא נגעו בתחתית. היא גם הדגישה את המרחק הרב שעבר שוק המניות מאז ימי השיא של 2000, כאשר כמעט כל מדד נסק אל על. אחד המדדים הפחות מוכרים, וילשייר 5000 - הכולל את כל החברות האמריקאיות הנסחרות בבורסה - מספק את אחד התיאורים הטובים ביותר של השוק. וילשייר העפיל לפסגה ב-24 במארס 2000. מאז הוא ירד בכ-45% ומשווי השוק המצרפי של החברות הכלולות בו התאדו 7 טריליון דולר. 1,000 חברות נמחקו ממנו.