מידת ההזדהות של שרי ישראל עם תפקידם מעוררת השתאות. השרים השונים מגלים מעורבות רגשית עמוקה בעניינים שעליהם הם מופקדים, עד שקשה להפריד בין השר לשחקנים המרכזיים באותו תחום. האינטרס של שניהם זהה: שר התחבורה עם האינטרסים של חברת אל על, שר השיכון עם האינטרסים של הקבלנים,  ושר התקשורת משוכנע שתפקידו מתמצה בהגנה על חברות הכבלים. 

 שר התקשורת הוא הדוגמה הרעננה (והמרעננת) ביותר. מיום שנכנס לתפקידו עושה רובי ריבלין ככל העולה על ידו כדי להגן על החברה הממוזגת לשידורי טלוויזיה בכבלים העתידה לקום. במלחמות של הכבלים נגד הרגולטורים (משרד המשפטים ורשות ההגבלים) ייצג ריבלין באופן קבוע את עמדת חברות הכבלים, כאילו הוא כשר בממשלה אינו צריך להפעיל כל שיקולי רגולציה. כך היה גם בנוגע להפרטת  בזק (  בזק  [11]  : ת"א)  , כשמשרד המשפטים צריך היה להזכיר לריבלין שלא להתבלבל בין תפקידו כבעל המניות של בזק, לתפקידו כמפקח על פעילות החברה. 

 ספק אם התזכורת הועילה. העובדה היא שריבלין ממשיך להתרשם יותר מהתלונות של חברות הכבלים בנוגע למצוקתן, מאשר מהתלונות של צופי הטלוויזיה בישראל בנוגע לשירות הרע שהם מקבלים מחברות הכבלים - ולחשד לגבי שוק קרטליסטי לוויין-כבלים ההולך ונרקם. כך היה השבוע כשריבלין מחל לחברות הכבלים על חובתן להתקין קו טלפון חינם (800-1) ללקוחותיהם (חברת הלוויין, שכבר הכריזה לפני שבוע על כוונתה להתמקד בקהל הלקוחות הקיים שלה ולהפסיק להתחרות על לקוחות הכבלים שיעברו אליה, תמהר כנראה להעתיק את הפטור מקו טלפון חינם), וכשהוא עומד למחול להם בעתיד על החובה להתיר שידור ערוצים עצמאיים על רשת הכבלים. 

 שידור ערוצים עצמאיים היה המעט שנותר ממראית עין של תחרות בתחום הכבלים, אחרי שהרגולטורים השונים ויתרו על דרישת פתיחת רשת הכבלים לשימוש של מתחרים (אנבנדלינג), ועל הדרישה להפריד בין חברת הכבלים (תשתית) לחברת התוכן. למצער, הסתפקו הרגולוטרים בכך שמי שירצו להפיק ערוצים עצמאיים משלהם ולשדרם למנויי הכבלים בתשלום מיוחד, יוכלו לעשות כן. הטענה כי אל להם לכבלים לשלוט על התוכן המשודר בישראל (די להם בכך שהם שולטים בכל שאר), קיבלה מכך חיזוק חלקי. עד שריבלין, כאמור, החליט אחרת. 

 אם חברות הכבלים יקרסו כתוצאה מטעויות ניהוליות שבוצעו בהן, סביר להניח כי ניתן יהיה למכור את נכסי הכבלים (רשת השידור שלהם) ולהמשיך להפעילם תחת בעלות אחרת 

 יש לריבלין טיעון חזק: מצב חברות הכבלים בכי רע, ואוי לו לשר שמניח לענף שהוא ממונה עליו לקרוס. טענה נכונה ששני כשלים בצדה. האחד, לא בטוח בכלל שמצב חברות הכבלים הוא בכי רע. מרבית האנליסטים (והבנקים) מעריכים כי מרגע שחברות הכבלים תמוזג, והוצאות התוכן של החברה הממוזגת יקטנו דרמטית, יתברר כי החברה הממוזגת רווחית במיוחד. השני, לא בטוח בכלל שתפקידו של שר בישראל למנוע קריסת חברות. אם חברות הכבלים יקרסו כתוצאה מטעויות ניהוליות שבוצעו בהן, זה אכן יהיה לא נעים, אבל סביר להניח כי ניתן יהיה למכור את נכסי הכבלים (רשת השידור שלהם) ולהמשיך להפעילם תחת בעלות אחרת. 

 סיכון הקריסה הוא אחד הסיכונים שכל בעל עסק נוטל על עצמו, גם כשמדובר בחברת תשתית מרכזית במשק, ואין זה תפקידה של הממשלה לנטרל את הסיכון הזה בעבור המגזר העסקי. בוודאי שלא, כשנטרול הסיכון בא על חשבון התחרות בשוק החשוד במבנה קרטליסטי מלכתחילה.