אך סמלי הוא שחברת  קומברס (  CMVT  [10]  : NASDAQ)  מפרסמת היום הודעה רשמית על פיטוריהם של 1,200 מעובדיה במקביל לפרסום נתוני האבטלה לחודש מאי של הלשכה המרכזית לסטטיסטיקה המדווחים על שיעור אבטלה של 10.5%. 

 השפעת הפיטורים האחרונים בקומברס ו  אמדוקס (  DOX  [11]  : NYSE)  המסמלות אולי יותר מכל את ההיי-טק הישראלי, עדיין לא באה לידי ביטוי בנתוני הלמ"ס. כ-1,200 איש יתווספו תוך תקופה קצרה למעגל האבטלה, כמעט כולם אקדמאים, כולם מודעים לקושי הרב במציאת עבודה שתתאים לכישוריהם. 

 אין דרך קלה לפטר עובדים, במיוחד לא עכשיו, במיוחד לא לאור התחזיות הפסימיות. רק היום העריכו במשרד האוצר כי במהלך 2002 יעלה מספר המובטלים לכ-300 אלף - וההתאוששות עוד רחוקה. מרכזי התמיכה שמקימות חברות ההיי-טק, פיצויי הפיטורים הנדיבים (כהגדרתם), הם רק אמצעי להמתיק את הגלולה המרה. 

 הנהלת קומברס החליטה הפעם לנסות לצמצם את הפגיעה למינימום, פגיעה שהיתה באה לידי ביטוי במרמור של עובדים, ירידה במוטיבציה, ובהמשכו של גל השמועות שעסק בעיקר בכמות המפוטרים ומועד הפיטורים המדויק (ההערכות דיברו על 800 עד 1,500 עובדים, השמועות שניזונו מהם העובדים, שניסו לדלות מידע באמצעות כלי התקשורת נעו סביב 1,800 מפוטרים). נסיון העבר, שני סבבי הפיטורים הקודמים, ותהליך הפיטורים באמדוקס, הובילו, כנראה, את הנהלת החברה להחלטה ליידע את העובדים וכלי התקשורת לגבי היקף המפוטרים - 1,200, מספר המפוטרים בישראל - כ-600, ואורכו של התהליך, מאמצע אוגוסט ועד סוף השנה. 

 מדובר בבחירה לא קלה של הנהלת חברה. זה לא קל להודיע לעובדים כי תוך 3 שבועות תתחיל בתהליך פיטורים כה מסיווי, כאשר העובדים עדיין לא יודעים אם ייכללו בו או לא. זה לא קל כאשר מנגד קיימת האופציה הפשוטה הרבה יותר - להודיע על כוונות החברה בקווים כללים הרבה יותר, ולהמשיך להתעלם משאלות העיתונאים, מהירידה במוטיבציה וחוסר האמון של העובדים. 

 קומברס כבר היתה שם, בשני המקומות. באפריל 2001 הודיעה החברה לעובדיה ולתקשורת כי בכוונתה לפטר כ-400 עובדים, התהליך עצמו החל כשבועיים אחר כך. צעד זה התקבל בביקורת לא מעטה, אבל מסתבר, כיום, כי אין ברירה אחרת. 

 ביולי 2001 נשמעו בשוק הערכות על סבב פיטורים נוסף בחברה, שני במספר, שיכלול מאות מעובדיה. הנהלת החברה בחרה אז להכחיש. כ-4 חודשים אחר כך פיטרה החברה כ-850 מעובדיה. גם בחודשים האחרונים נסובו הערכות רבות כי החברה תיאלץ לפטר מאות מעובדיה, החברה הכחישה, והשמועות פרצו מחדש. 

 הפיטורים בקומברס ואמדוקס מדגישים שוב את ההבדלים בתפיסת הנהלות חברות אלו את עובדיהן. אמדוקס נאלצה, לראשונה בתולדותיה, להתמודד עם קיצוץ משמעותי, ועשתה את זה רע. אמדוקס בחרה להתעלם מנסיונות העבר של חברות רבות מדי בשוק ההיי-טק הישראלי, והעדיפה לשגר הודעה קצרה על כוונתה להתחיל בתהליך פיטורים, והודעה קצרה עוד יותר שדיווחה כי תהליך הפיטורים בארץ הסתיים. עד עתה לא דיווחה החברה כמה עובדים בדיוק פוטרו, כמה בישראל וכמה מפעילותה ברחבי העולם. גם לגבי פרישתם של בכירים בחברה התעכבה אמדוקס עם הודעה, ורק לפני מספר ימים הוציאה תגובה שכללה התייחסות חלקית בלבד. 

 מסך הערפל הזה גרם באופן טבעי למבול של שמועות, תגובות רבות באתרי האינטרנט השונים של עובדים ממורמרים, שמספרים על האווירה הגרועה בחברה, המבנה ההיררכי, האבטלה הסמויה, על תביעות ייצוגיות המתארגנות נגד החברה ועוד ועוד. 

 ומה לגבי קומברס? כאמור, גם היא לא הצליחה למנוע את השמועות הרבות. בשבועות האחרונים התפרסמו כמעט מדי יום כתבות שונות הנוגעות להיקף מספר המפוטרים ולתאריך המדויק בהם יתחילו. הנהלת קומברס השכילה לשים קץ לשמועות, ובחרה לשתף את העובדים במידע זמן קצר לאחר שהתקבלה ההחלטה. 

 זאבי ברגמן, מנכ"ל החברה, אמר היום כי הוא מודע לביקורת שנשמעה לא אחת על החברה ועל פרק הזמן הממושך שלקח להנהלת החברה להודיע הודעה רשמית על כוונתה לבצע קיצוץ נוסף, ועל היקפו. "לא רצינו לעשות זבנג וגמרנו", הוא אומר, התהליך עצמו ארך זמן רב, היו מעורבים בו אנשים רבים, ונשקלו דרכי פעולה רבות, אמר ברגמן. אולי התשובה של ברגמן לא תספק עובדים בחברה שמחכים כבר מספר חודשים להודעה שהוציאה החברה היום, אבל לפחות הם מקבלים תשובות. 

 כשארגון כל כך גדול נאלץ לקצץ, ראשיו חייבים לקחת בחשבון את השפעותיו של תהליך כזה על העובדים הנשארים. היום יהיה יותר קל לעובדי קומברס להאמין להנהלת החברה, לעובדי אמדוקס - הרבה פחות.