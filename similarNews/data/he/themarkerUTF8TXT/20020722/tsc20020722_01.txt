לפני ארבע שנים השוק היה נתון בצרות דומות. הדאו והנאסד"ק היו בנפילה חופשית, ואז התייצב השוק, ללא טקסיות, ב-7,200. 

 עתה הוא הזמן לבחון את התחתית ההיא כדי לראות אם אנחנו יכולים לבנות תחתית נוספת בקרוב, כי בקצב הזה נגיע לאותה רמה תוך שבוע-שבועיים. 

 באותה עת היו כמה כשלונות מבניים בתחום הבנקאות והברוקראז'. היו לנו חששות כי המערכת כולה נמצאת על סף כישלון בגלל בעיותיו של מוסד אחד: לונג טרם קפיטל מנג'מנט. 

 עכשיו אין לנו דאגות כאלו. המערכת, באופן ראוי לציון, בריאה יותר ממה שהיתה אז. 

 אולם, יש לנו בעיה אחרת. יש לנו בנק פדרלי שבילה את תחמושתו. אין לנו בנק פדרלי שיכול להרים את השווקים. בתחתית שנרשמה באוקטובר 1998 הבנק החזיק הרבה כדורים באמתחתו, ויכול היה להוריד את הריבית שוב ושוב. 

 עכשיו הבנק לא יכול להוריד את הריבית יותר. עד כמה חשובה עובדה זו? עבור השורטיסטים וקרנות הנאמנות היא חשובה להפליא. הדבר היחידי שהשורטיסטים פחדו ממנו היה הבנק הפדרלי. הם ידעו שאם הבנק ישחרר את החגורה, המשקיעים יכניסו יותר כסף לשוק. זה היה מעגל חיובי יפהפה: הכסף שעמד בשולי המגרש יכול היה להיכנס והמשקיעים חששו שהם יחמיצו משהו. 

 אף אחד לא חושש מכך עכשיו. אז אם הבנק הפדרלי לא יכול להוריד את הריבית, השורטיסטים חסרי מורא. מדוע הם חסרי מורא? מכיוון שהם ידעו כל הזמן את מה שהציבור מגלה זה עתה: חברות רבות מאוד שיחקו במספרים. הפעם מי שנתקף הלם הוא מי שמחזיק במניות לטווח ארוך, ולא השורטיסטים. 

 וזו הסיבה שהשוק יכול לרדת נמוך יותר, אולי אפילו מהרמה של אוקטובר 1998. 

 מדוע לטרוח להשקיע עכשיו? מכיוון שחודשיים מעתה משחק השקרים הגדול של הרווחים יסתיים. המערכת תיקנה עצמה כך שהמספרים יחזרו להיות כנים. וכשהמספרים הללו יתפרסמו, המניות ייראו לנו זולות מאוד, עם דיווידנדים יותר טובים משל אג"ח ומצב פחות עגום בכלכלה (אינני כולל את מניות הטכנולוגיה, שם אני לא רואה מפנה, ואין שום דיווידנדים מגינים). 

 אז הבנק הפדרלי לא יושיע אותנו הפעם. אולם החברות עצמן, עם דיווידנדים ותוכניות רכישה חוזרת של מניותיהן יכולות לעשות זאת - בתנאי ששני האחרונים יתקיימו. 

 אם לא, הן יירדו בעקבות פדיונות עצומים בקרנות. זה מה שקורה עכשיו.