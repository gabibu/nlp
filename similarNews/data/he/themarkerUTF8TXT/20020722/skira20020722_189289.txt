איזה צירוף מקרים נוראי. 

 בדיוק בעיצומם של ימים שבהם הנהלת  בנק דיסקונט  (  דסקנט  [10]  : ת"א)  מנסה להתמודד עם הפסדים כבדים ומצוקת הון המקשה על מתן אשראי לחברות הגדולות; בדיוק בעיצומו של מסע פרסום מאסיווי בכיכובו של מודי בראון, שמטרתו להפיח רוח חיים במותג ולהוכיח שדיסקונט אינו בנק הולך ונעלם; בדיוק כשהנהלת הבנק זקוקה לתמיכה ציבורית למהלך שנוי במחלוקת של מכירת בנק דיסקונט ניו יורק - מצליחה חבורת פורצים לעשות צחוק מכל מערכות הבקרה בסניף המרכזי ולרוקן בתוך שעות ספורות כ-451 כספות מתכולתן. 

 התמונות בעיתונים הבוקר של עשרות לקוחות בנק דיסקונט המתגודדים מול הסניף המרכזי לא יועילו לתדמיתו של הבנק. ואולם החלק המוזר ביותר בדיווחים על שוד הכספות הגדול בדיסקונט אתמול היתה אחת העדויות, ולפיה האזעקה של הבנק השתוללה במשך שעות - אך השומרים התעלמו ממנה. 

 חקירת המשטרה רק החלה והעדות הזאת עוד טעונה בדיקה, אבל האמת היא שהרעיון שהאזעקה משתוללת שעות אך כולם מתעלמים ממנה - מתאים ככפפה ליד למשק הישראלי. 

 * בנק דיסקונט עצמו הוא דוגמה מצוינת. כבר חמש שנים לפחות שהאזעקה משתוללת בבנק: מרגע שאריה מינטקביץ נכנס לבנק הוא הזהיר כי הבנק נשלט על ידי ועד העובדים, מה שעלול להביא לחיסולו. ואולם רק לאחר 5 שנים של אזעקה ושנתיים של הפסדים נזכרו המפקח על הבנקים בבנק ישראל והממשלה שצריך לעשות משהו דחוף כדי להציל את הבנק. 

 * פנסיה תקציבית: מדי שנה מפרסם משרד האוצר אומדנים להיקף ההתחייבות האקטוארית לתשלום פנסיות תקציביות לעובדי המדינה, רשויות מקומיות, מערכת הביטחון ושאר גופים ציבוריים הנשענים על קופת המדינה או משלם המסים. 

 המספרים מבהילים: היקף המחויבות האקטוארית גדל בשנים האחרונות בעשרות מיליארדי שקלים, ובתוך עשר שנים ישועבד נתח מפחיד מתקציב המדינה ושורה של גופים גדולים לתשלומי ענק לעובדים שהפסיקו מזמן לעבוד, ליצור תפוקה ולשרת את הציבור. 

 האזעקה משתוללת, אבל לאיש לא אכפת - מדי פעם עולה דרישה להעלות את גיל הפרישה במערכת הביטחון, או לעבור לפנסיה צוברת בכל שאר חלקי המגזר הציבורי - אבל הוועדים החזקים בסיוע של כל בכירי המשק, ובהם שרים שנהנים מפנסיות כאלה, מצליחים לקבור כל ניסיון אמיתי לטפל בבעיה. 

 * נטל המיסוי: בחמש השנים האחרונות עלה נטל המס בישראל, בעוד שבכל העולם המערבי הוא יורד בשיטתיות. שיעור המס השולי בישראל מגיע ל-60% לעומת 47% במדינות המפותחות. התוצאה היא שהתחרותיות של המשק הישראלי הולכת ונפגעת, המגזר העסקי נחלש והיסודות של המשק מתפוררים. 

 האזעקה מצלצלת כבר כמה שנים, אבל חברי הכנסת ושרי הממשלות המתחלפות אינם מגלים עניין. בכל תוכנית כלכלית שאישרה הממשלה בשנים האחרונות היתה גלומה העלאה נוספת של נטל המס - בצורה גלויה או סמויה. 

 התוכנית הכלכלית האחרונה שאישרה הממשלה הביאה להעלאת המס השולי בישראל מרמה של 53% ל-63%. בחודשיים האחרונים צילצלו האזעקות מדי שבוע כשהתברר שאלפי שכירים ועצמאים בישראל הקימו חברות ניהול שמטרתן לתכנן מס ולמצוא דרכים להימלט משיעורי המס המטורפים. התוצאה תהיה שעד סוף השנה ייהפכו עשרות אלפים עובדים בישראל ל"מתכנני מס", מה שבטווח הארוך יביא להעלאת נטל המס על השכבות שאינן יכולות לתכנן מס. 

 * הגירעון התקציבי: כל הנתונים מצביעים על כך שישראל תהפוך ב-2002 לאחת משיאניות העולם בגירעון התקציבי שלה. אם מודדים את הגירעון התקציבי בישראל במונחים בינלאומיים, אזי הוא עלול לעבור השנה את זה של יפאן - המדינה עם המדיניות המאקרו כלכלית המושמצת ביותר בעולם. 

 האזעקה מצלצלת כבר עשר שנים: בעוד שכל מדינות העולם המפותח מקטינות את ההוצאה הממשלתית כדי לאפשר למגזר העסקי להוביל צמיחה, יצירת מקומות עבודה והעלאת רמת החיים - בישראל המגמה הפוכה. 

 האזעקה מצלצלת, כל נתוני החשבונאות הלאומית משמיעים צפירות רמות, עד סוף השנה עלולות חברות הדירוג להוריד את דירוג האשראי של ישראל ולהקשות כפליים על המשק להתאושש ולשפר את מעמדו הבינלאומי. ואולם נדמה שכל הקברניטים הכלכליים, כל השרים, כל ראשי הממשלות, ובעיקר הציבור שבוחר אותם מדי 4 שנים - מעדיפים להתעלם. 


 קישורים נוספים 
 שיעור המס על עבודה: עולה בישראל ויורד בשאר העולם  [11]