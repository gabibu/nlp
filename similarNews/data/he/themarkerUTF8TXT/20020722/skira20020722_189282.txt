בנק ההשקעות האמריקאי גולדמן סאקס הצליח בשבוע שעבר לייצר לעצמו בעיתונות הישראלית כותרת כלכלית מוזרה, שלא לומר תמוהה. כחלק מעבודה מקיפה בת יותר מ-60 עמודים על השפעת היחלשות הדולר על ענפים ומניות בעולם, בנו כלכלני גולדמן מודל המעריך את שוויו ה"אמיתי" של הדולר ביחס לשאר המטבעות. 

 מתרשים ששובץ בעבודה ניתן היה להסיק שהדולר צפוי לרדת בכ-10%-15% מול היורו, ושהשקל נמצא בהערכת חסר מול הדולר בשיעור של כ-25%. אם מניחים שבגולדמן חושבים שפער זה צפוי להיסגר יום אחד - הרי שלהערכתם צריך השקל להתחזק לרמה של 3.6 שקלים לדולר. 

 זהו כמובן מספר מגוחך. התגובות לידיעות על ההערכות של גולדמן נעו החל מאי אמון, דרך ביטול הנתון כטעות סופר, ועד לניצול ההזדמנות כדי לעקוץ את הכלכלנים של גולדמן, הנחשב לבנק ההשקעות היוקרתי ביותר בוול סטריט. מאחר שאת העבודה, שאינה עבודת מאקרו כלכלה כי אם תחזית לביצועיהן של מניות בעקבות השינויים בשוק המטבע, הכין צוות בראשותה של האנליסטית הידועה אבי ג'וזף כהן - קל היה לציניקנים להזכיר את המלצותיה האופטימיות של ג'וזף כהן לגבי שוק ההון ומידת הדיוק שלהן על רקע המפולת הנוכחית בוול סטריט. 

 שער מטבע של 3.6 שקלים לדולר אכן תמוה, בעיקר כשהמחברים מסבירים כי שוויו של מטבע צריך לרדת עם שיעור האינפלציה ועם הירידה בצמיחה ובתפוקה, שלושה נתונים שהורעו מאוד בישראל בחודשים האחרונים. הוא תמוה עוד יותר כשנזכרים כי בישראל קיים משטר שער חליפין הכולל רצועת ניוד המחייבת את בנק ישראל לשמור עליה, שרמתה התחתונה היא 3.9 שקלים. 

 אלא שג'וזף כהן וגולדמן סאקס לא כתבו בעבודה שהשקל צפוי לדעתם להגיע ל-3.6 שקלים לדולר, וזו גם לא עמדת הבנק. מחברי העבודה כותבים כי מדובר במודל תיאורטי וכי מצבים של חוסר שווי משקל כלכלי יכולים להימשך תקופות ארוכות, וממילא העבודה כלל לא התייחסה לישראל ואין בה ניתוח של מצב המשק המקומי. מי שכן קובע את הערכות של גולדמן לכלכלה הישראלית הוא אנליסט המאקרו שלהם דניאל טננגאוזר, וגם הוא מיהר להבהיר שלא מדובר בתחזית, וכי הערכת גולדמן לגבי השקל לא השתנתה. להערכתו, בעוד 12 חודשים יהיה שער הדולר 4.45 שקלים, לאחר שיירד מרמתו הנוכחית בכמה מהלכים הדרגתיים של התייצבות וירידה. 

 4.45 שקלים? מספר זה אומנם רחוק מאוד מ-3.6 שקלים של ג'וזף כהן, אבל אפילו היום הוא נראה אופטימי מאוד, וספק אם יימצאו הרבה מקצועני מטבע או סוחרים בחדרי עסקות המט"ח שיסכימו עם הערכה זו. לעומת זאת, הערכתו של טננגאוזר עקבית לחלוטין עם שאר העבודות של גולדמן: מזה יותר משנה משגר הבנק תחזיות שלפיהן השער יהיה כ-4.5 שקלים לדולר, בעוד שכל הבנקים הזרים ורוב גופי ההשקעה המקומיים קובעים כי הדולר ייסחר בחודשים הקרובים ברמה של 5 שקלים ויותר. בששת החודשים האחרונים, כשהדולר נסק מדי יום לשיאים, נראו התחזיות של גולדמן תלושים מהמציאות. 

 ואולם בימים האחרונים טננגאוזר הוא זה שצוחק, ואם במחלקת המסחר העצמי (נוסטרו) של גולדמן נוהגים לשמוע בעצות הכלכלנים שלהם - אז הוא גם צוחק כל הדרך אל הבנק. ביחד עם הבנקים המסחריים, כגון סיטיבנק ודויטשה בנק, גולדמן סאקס הוא אחד הפעילים במסחר בשוק השקל-דולר, ובחדרי העסקות מדווחים כי רוב הבנקים הזרים נמצאים בשבועיים האחרונים במגמה של מכירות דולרים, פעולה שהיא ברוב המקרים מימוש רווחים בגין דולרים שקנו בעבר. על פי המסחר אתמול בזירת אופציות השקל-דולר בבורסה, בגולדמן סאקס ימשיכו גם הבוקר לחייך: השקל עלה בכ-0.7% ונסחר ברמה של 4.635 שקלים בלבד, ייסוף מדהים של יותר מ-7% מאז העלאת הריבית ב-2% בחודש שעבר. 

 טננגאוזר אולי צוחק כיום, אלא שהשאלה היא מי יצחק אחרון. ראשית, הצחוק צריך להיות בעירבון מוגבל: מי ששמע בעצת גולדמן ולא קנה דולרים בתחילת השנה ברמות של כ-4.7 שקלים החמיץ הזדמנות מצוינת לרווח הון מהיר. שנית, אף לא אחד מבטיח שהדולר לא יחזור לסורו. המיתון, המציאות הכלכלית הקשה, האבטלה, האינפלציה וזרם המט"ח הזולג מישראל החוצה חייבים לדעת רבים מהפעילים להכריע בסופו של דבר את הפרשי הריבית שפתח נגיד בנק ישראל דוד קליין, ולהפוך שוב את המגמה בשוק מטבע החוץ.