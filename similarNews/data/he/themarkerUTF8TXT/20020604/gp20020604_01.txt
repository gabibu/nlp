לפני שנה בדיוק התפרסם דו"ח על חברת  פאראדיים גיאופיזיקל  (  PGEO  [10]  : NASDAQ)  הישראלית שכתב בית ההשקעות הישראלי אופק ניירות ערך. כותרתו היתה: "תחילת סיקור - רבעון ראשון 2001 - המלצת 'קנייה' ומחיר יעד של 10 דולרים". מסתבר, שהדו"ח נעשה תמורת התחייבות לתשלום - כך לפחות עולה  מכתב תביעה שהוגש לפני כחודש לבית משפט השלום  [11]  בתל אביב נגד חברת פאראדיים גיאופיזיקל ומנכ"לה, אלדד וייס, על ידי לאומי חתמים ושות'. 

 התשלום עבור ההמלצה אינו עניין התביעה, אלא הוא עולה ממנה. בקצרה, לאומי חתמים תובעת מפאראדיים 1.1 מיליון שקל, בטענה שביצעה עבורה פעולות מתוקף הסכם, כולל הנפקת אג"ח להמרה לפימי, ועל כן מגיעים לה כספים על כך. פאראדיים מכחישה את הטענות ואומרת כי לאומי חתמים לא עשתה עבורה דבר לקידום הקשר בינה לבין פימי, ועל כן היא מתנערת מכל דרישת תשלום. כתב ההגנה יוגש לבית המשפט עד סוף חודש יוני, לאחר שהתקבלה הארכה בתיק. 

 בכל הנוגע לדו"ח שהתפרסם על ידי אופק, הרי שהדעות בין הצדדים חלוקות והן יתבררו ודאי בבית המשפט. העובדה היחידה עליה הם מסכימים היא שפאראדיים נפגשה בפברואר 2001 עם אופק מקבוצת לאומי אף היא, לצורך כתיבת סיקור אנליסטי על החברה. 

 ואולם, חודשיים מאוחר יותר נפגשה פאראדיים עם לאומי חתמים ובסוף הפגישה נחתם הסכם שקובע כי תשולם עמלה של 2% מתמורת מכירת מניות לגופים מוסדיים ולקוחות אשר יאותרו עבור פאראדיים על ידי לאומי חתמים (העמלה אמורה להיות משולמת על ידי המוכרים ולא על ידי פאראדיים), ובנוסף, ההסכם קבע כי פאראדיים תשלם "החזר הוצאות" של 7,500 דולר. הכוונה היתה, מן הסתם, לסכום שישולם ללאומי חתמים עבור בדיקות נאותות שיעשה לחברה, פגישות, נסיעות וכיוצא באלה. התשלום לא הועבר מעולם ללאומי חתמים, והיא תובעת כעת לקבלו. 

 את לאומי חתמים מייצגים עורכי הדין אלון יואלי וירון אלחנני ממשרד קנטור אלחנני טל ושות' ואת פאראדיים מייצג משרד אפרתי גלילי ושות'. לאומי חתמים היא חברה בת בבעלות מלאה של לאומי בית השקעות, והיא עוסקת במתן שירות בנקאי להשקעות שונים בשוק ההון בישראל. פאראדיים עוסקת במתן פתרונות תוכנה גיאו-מדעיים, ניתוח מאגרים ועיבוד נתונים לתעשיית הנפט והגז. 


 7,500 דולר להחזר הוצאות 


 ובכן, מכתב התביעה עולה כי לאומי חתמים התכוונה להעביר סכומים מתוך אותם 7,500 דולר שניתנו לה להחזר הוצאות, לאופק ניירות ערך תמורת כתיבת הדו"ח. מדוע "התכוונה"? זאת מאחר שהסכומים לא הועברו אליה בפועל מפאראדיים, אולם לאומי התחייבה לתת אותם לאופק. 

 וכך טוענת לאומי חתמים בכתב התביעה: "בפברואר 2001 ... פנתה פאראדיים לאופק בבקשה שתסקר את החברה. עובדה זו לא היתה ידועה ללאומי חתמים עת פנתה האחרונה לאופק על מנת שתסייע בידה בסיקור האנליסטי של פאראדיים... עד לפנייתה האמורה של לאומי חתמים לאופק, לא עשתה אופק דבר בנוגע לסיקורה של פאראדיים... כתוצאה מפנייה זו סוכם כי לאומי חתמים תדאג לגבות בעבור אופק את התשלום בעבור עבודתה, וזאת כאשר תבוצע עסקה על ידי פאראדיים. בהקשר זה יצוין - בחוזה סוכם כי לאומי חתמים תהא זכאית להחזר הוצאות בסך של 7,500 דולר - שנועד לצורך תשלום לאופק". 

 ממש כך. תשלום תמורת אנליזה. בלאומי חתמים טוענים כי מדובר היה בדו"ח פנימי שכל מטרתו היא שישמש כלי להצגת החברה בפני משקיעים מוסדיים. "ניתנה על ידי אופק חוות דעת מקצועית ונטולת פניות. היא נועדה לצורך פנייה למשקיעים מוסדיים כחלק מן ההסכם בין הצדדים". הם מוסיפים כי נעשה גילוי נאות לכל מי שקיבל את חוות הדעת שהיא למעשה מוזמנת, והתבצע עבורה תשלום, וכי העובדה ששולם כסף עבור הדו"ח אינה מורידה ממידת האובייקטיוויות שלו. 

 בפאראדיים טוענים לעומת זאת, שהפנייה לאופק בפברואר נעשתה בכלל ביוזמת בית ההשקעות במסגרת הרישום הכפול שביצעה החברה, וכי אין לכך כל קשר ללאומי חתמים. במכתב שנשלח בדצמבר 2001 (טרם התביעה) ממשרד אפרתי גלילי המייצג את פאראדיים אל לאומי חתמים נכתב: "החברה דוחה את הטענות מכל וכל, והדרישה הנזכרת בו לקבלת עמלה היא בלתי מבוססת בעליל... העמלה התייחסה אך ורק למקרה של מכירת מניות לגופים מוסדיים וללקוחות אחרים שיאותרו על ידי לאומי חתמים ולא לגיוס הון בדרך של הנפקה... נסיונה של לאומי חתמים להתהדר בנוצות לא לה ולייחס לעצמה את הערכת השווי שערכה חברת אופק ניירות ערך לפאראדיים, הינה ניסיון הראוי לגנאי. אופק פנתה למרשתנו באופן עצמאי כבר בפברואר השנה על מנת לסקר את החברה לאחר שזו ביצעה רישום כפול... פנייתה של אופק לפאראדיים ופעולותיה לסיקור החברה החלו בטרם נערכו מגעים כלשהם בין מרשתנו ללאומי חתמים... ". 


 חיצוני או פנימי? 


 בפאראדיים סבורים כי הדו"ח היה חיצוני ולא פנימי, הועבר למשקיעים פוטנציאליים, ולמעשה לא הובהר להם כי הוא נעשה בתשלום - שלא בידיעת פאראדיים. בכך, הם אומרים, החברה סובכה בעקיפין שכן אין לה כל קשר לרכישת דו"חות מוזמנים בתשלום, והיה זה אקט שנעשה אך ורק על דעתה של לאומי חתמים (במסגרת זו הוא אף הגיע למספר עיתונאים). 

 סיכומו של סיפור, הערכת השווי אכן ראתה אור ב-19 ביוני על ידי אופק. למרות שזהו אינו הנושא העיקרי בכתב התביעה, ודאי בבית המשפט יוכרע גורלה של ההמלצה של אופק - האם יש לנכס אותה ללאומי חתמים או דווקא לפגישה הראשונה עם פאראדיים. 

 בין אם הדו"ח היה חיצוני או פנימי, בארץ המצב לא ברור כמו בארה"ב - שם מתקיימים היום הליכים משפטיים לא מעטים בעניין זה של "החומות הסיניות" הידועות שהתבררו כנזילות. המסקנה המתבקשת מההליכים הללו היא כי הזמנת דו"חות אנליסטים עבור לקוחות משלמים היא מעשה פסול. 


 בינתיים רק בחו"ל, לא בישראל 


 בתקופה האחרונה התבשרנו על תביעות נגד מריל לינץ', סלומון סמית ברני, מורגן סטנלי ואחרים לגבי חשדות הנוגעים לתלות ביניהן ובין החברות אותן הם מסקרים. בנק השקעות הוא אומנם עסק הבנוי בצורה אינהרנטית על ניגוד עניינים - שכן הוא משרת חברות עבורן הוא מוכר מניות או מבצע מיזוגים, ומצד שני ישנם המשקיעים להם הוא מייעץ - אולם הכל משוכנעים או מקווים כי בכל זאת העניינים דופקים כמו שצריך. 

 למרות שאין חוק שמונע דו"חות בתשלום בצורה מפורשת, המשקיעים הרי חושבים שהם מקבלים דו"חות אובייקטיוויים שאינם "מוזמנים", ואם זו פרקטיקה מקובלת בעולם, הרי שעל המשקיעים להסתכל על כל הדו"חות ככאלה "מטעם". אם כך, מה התועלת שתוכל לצאת להם מדו"חות אנליסטים? 

 זהו מצב קיצוני, אך מספק חומר למחשבה. במריל לינץ' הבינו זאת: בסוף אפריל האחרון התקיימה אסיפת בעלי המניות השנתית של החברה. יו"ר ומנכ"ל החברה, דיוויד קומנסקי, אמר על עניינים דומים של שבירת "החומות הסיניות": "כשלנו בעמידה בסטנדרטים הגבוהים שהיו המסורת שלנו, ואני רוצה לנצל הזדמנות זו להתנצל בפומבי בפני לקוחותינו, בעלי המניות והעובדים שלנו". בישראל עדיין לא התעורר הצורך לעשות כן, ועדיין לא נתקלנו במקרים כל כך צורמים כמו אצל מריל לינץ' ואחרים, ויש לקוות כי הצורך להתנצל לא יתעורר בעתיד. 


 קישורים נוספים 
 לאומי חתמים תובעת מפאראדיים ומנכ  "  לה 1.1 מיליון שקל;  "  ביצענו עבורה גיוסים והיא לא שילמה עליהם עמלה  "  [12]