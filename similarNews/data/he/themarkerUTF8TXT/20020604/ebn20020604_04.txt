מסקנתו של מחקר שערכה לאחרונה חברת מנפאואר היא כי נאמנות עובדים נמצאת במגמת עלייה בשלוש השנים האחרונות. וכיצד הגדירה מנפאואר, מחברות כוח האדם הגדולות בעולם, נאמנות למקום העבודה? נכונות גבוהה מבעבר להישאר במקום העבודה העכשווי, או במלים פשוטות יותר - פחות פזילה לצדדים. 

 התוצאות, כמובן, לא מפתיעות. בימים של מיתון ואבטלה גואה מעטים העובדים שיבחרו דווקא בתקופה הנוכחית לשנות את מקום עבודתם, וגם אם יחליטו לעזוב - ברוב המקרים ההיצע בשוק רחוק מלהיות מפתה, והשינוי יבוא לידי ביטוי בגיוון סביבת העבודה אך לא בתנאים טובים יותר. לכן, מה שמפתיע במחקר של מנפאואר היא הבחירה של החברה לתאר התנהגות זו כנאמנות, כשההגדרה המתאימה יותר היא פחד. 

 עובדים פוחדים היום. הם חורקים שיניים כשמקצצים להם בשכר אבל נשארים במקום העבודה, הם שומעים על פיטורים קרובים ומקווים שלא ייכללו בהם, הם מתעצבנים מעודף המטלות הניחתות עליהם בגלל קיצוץ משרות בארגון, ואם כבר - הנאמנות שלהם יורדת. 

 הנאמנות יורדת כי נמאס להם להשקיע שעות עבודה רבות ללא סיכוי לראות תוספת שכר; הנאמנות יורדת כי הם יודעים שכמעט אף הנהלה היום לא יכולה להרשות לעצמה לוותר על האפשרות להחליף עובד שהשקיע שנים רבות שעות עבודה ארוכות בעובד חדש, לא פחות מוכשר, בשכר נמוך יותר. 

 מהסקר שנערך ב-8 מדינות - צרפת, גרמניה, איטליה, יפאן, מקסיקו, הולנד, אנגליה וארה"ב - וכלל יותר מ-2,600 ראיונות עם מנהלי משאבי אנוש וכ-1,400 ראיונות עם עובדים בארה"ב ואנגליה, עולה כי רמת הנאמנות גבוהה יותר בקרב עובדים מהמעמד הסוציואקונומי הנמוך יחסית ובקרב נשים בעלות משפחה. 

 שוב, גם נתון זה אינו מפתיע, אלא רק מחזק את הטענה הקודמת. מי נאמנים יותר למקום העבודה או לחלופין חוששים יותר לבטחונם התעסוקתי? המגזרים החלשים. האמהות העובדות יודעות כיום שבכל ראיון עבודה אליו ילכו ייאלצו להתמודד עם השאלה איך הן מתכוונות לשלב את עבודתן עם הטיפול בילדיהן ו/או מתי הן מתכוונות להיכנס להריון נוסף; והעובדים מהמעמד הסוציואקונומי הנמוך יותר, בדרך כלל ללא השכלה אקדמית, יודעים שהיום אפילו את משרות הטלמרקטינג מאיישים אקדמאים שהתייאשו מלחפש עבודה במקצועם. 

 פרופ' אמירה גלין מהפקולטה לניהול באוניברסיטת תל אביב מאמינה כי הגדרה נכונה יותר של נאמנות למקום העבודה יכולה להיות "מוכנות של העובד לעשות מעל ומעבר למקום העבודה". גם אם בודקים נאמנות על פי הגדרה זו קשה למצוא היום במרבית הארגונים נכונות כזו - שעות העבודה מצטמצמות והעשייה מתרכזת בהכרחי לשמירה על המשרה. 

 לדברי גלין, ארגונים שמצמצמים היום לא עושים זאת רק כתוצאה מהמיתון; הם לעתים מנצלים את המצב כדי להיפטר מעובדים מסוימים - לנקות אורוות. העובדים המתבוננים מהצד במהלכים אלו צוברים כעס ומרירות, ולדבריה ברגע שיוכלו לעזוב את הארגון - הם יעזבו. 

 הנאמנות העכשווית מטעה. ההנהלות בחברות רבות, בעיקר בתחום ההיי-טק, יכולות בינתיים להישען לאחור ולחייך. העובדים הטובים נשארים ולא מחפשים חלופות אטרקטיוויות יותר. ללא תוכניות מובנות שמטרתן שימור עובדים (שכוללות גם תגמול חומרי של העובדים כשאפשר), ללא תהליכים מסודרים המלווים את תהליכי ההתייעלות בחברות, ללא גיבוי תהליכי קיצוצים בהסברים כנים של ההנהלה - ללא כל אלה הנאמנות הזו תחלוף במהרה עם ניצני ההתאוששות הראשונים.