נגיד שאתם נכנסים למסעדת יוקרה בתל אביב, שכמו מסעדות גורמה רבות אחרות סובלת באחרונה מקשיים, ומוכנה לעשות הכל כדי להביא לקוחות ולהוציא אותם כמה שיותר מרוצים, שבעים ועם כמה שיותר מספרים בחשבון. המלצרית מגיעה, משתדלת לחייך ומגישה לכם את התפריט. אתם מציצים, עוברים על הבשרים, על הסלטים, על המנות הראשונות - גן עדן, יש שם הכל. עוד הצצה בתפריט היינות וכבר הכל מסודר לכם בראש; אתם יודעים בדיוק מה אתם רוצים, אבל מה - מדובר דווקא בקומבינציה הכי יקרה במסעדה. 

 לכם לוחץ בכיס, אבל גם בבטן; המלצרית ואיתה בעל המסעדה בדיוק באותו מצב. למעשה, נוצרה כאן סיטואציה של שוויון הזדמנויות - המלצרית מתה למכור, אתם מתים לקנות. מצד שני, לכם קצת לוחץ בכיס ולמלצרית אין ממש טור של לקוחות שממתין בחוץ בחליפות לבדיקה הבטחונית. 

 מה עושים?  לבזק  (  בזק  [10]  : ת"א)  יש פתרון - תזמינו כל מה שבא לכם, תשלמו רק על חלק, ואת היתר תבטיחו לשים אצל השומר בחוץ עד ליום שלכולם יהיה טוב יותר. 

 אתמול התפרסמה בעיתון "גלובס" תוכנית שחברת בזק מקדמת ביחד עם כמה קבוצות המעוניינות ברכישת גרעין השליטה בחברה. על פי התוכנית שהוכנה עבור בזק על ידי דויטשה בנק, המשמש כיועץ לבזק כיצד לצאת מהברוך שקוראים לו בעלות ממשלתית, יוכל הזוכה במכרז בזק לשלם עבור 30% ממניות החברה ולרכוש 50.01%. 20% מהמניות יופקדו בידי נאמן. 

 לא ברור מה בוער כל כך לבזק לעבור בימים קשים כל כך לידיים פרטיות, כשכל יזם פרטי מחפש בעיקר היכן לייעל, לקצץ ולפרק חברות שבבעלותו. עוד פחות מכך ברור מדוע למדינה, בעלת המניות הגדולה בבזק, חשוב בתקופה של בעיות כלכליות קשות כל כך, ובראשן אבטלה ומיתון כבד, להיפרד דווקא עכשיו מאחת החברות הממשלתיות המוצלחות שעוד נותרו בידיה. 

 אם לקחת בחשבון את הלובי החזק שיכולה להפעיל בזק, הצעה סהרורית כל כך עוד עשויה לשמש בסיס למכירת גרעין השליטה בעתיד הלא רחוק 

 על פי הידיעה, ההצעה כבר זוכה לתמיכתו של אביגדור יצחקי, מנכ"ל משרד ראש הממשלה, ואם לקחת בחשבון את הלובי החזק שיכולות להפעיל בזק והקבוצות המעוניינות ברכישת השליטה בחברה, הכוללות כמה מהשמות הגדולים במשק הישראלי, הצעה סהרורית כל כך עוד עשויה לשמש בסיס למכירת גרעין השליטה בעתיד הלא רחוק. 

 הפרטת בזק היא סוגייה כבדת משקל, שמקפלת בתוכה שורה של תהליכים, כמו פתיחת שוק התקשורת לתחרות, כמו הישרדותם של גורמים קטנים יותר בשוק התקשורת, וכמו עתידה של הטלוויזיה הרב ערוצית, בה מעורבת בזק עד צוואר עם החזקות של למעלה מ-40% בחברת YES. 

 הצעה כמו זו שמעלה כעת בזק תעביר לידיים פרטיות את כל הסוגיות כבדות המשקל הללו, וכל זאת בחצי מחיר. יתרה מכך, הניסיון בשוק הישראלי כולו, ובמיוחד בשוק התקשורת המקומי, מלמד כי הפעמים היחידות שניתן להציג דרישות וגם להשיג תוצאות משחקנים גדולים וחשובים הן בשעת מכרז ומכירה. כך היה עם חברות הכבלים, שאלמלא היו זקוקות לחידוש רשיונות ואישורים לתקשורת מהירה, היו ממשיכות במנהגי המונופול שלהן, וכך היה עם זכייניות הטלוויזיה ושורה ארוכה של גורמים אחרים. צריך להיות תמים בכדי לחשוב שמהלך נדיב כל כך בסגנון של "קח עכשיו, ואחר כך כבר נסתדר" יכול להועיל לצרכן הישראלי ולתחרות בשוק התקשורת. 

 סוגייה בעייתית נוספת שעולה מהמהלך של בזק היא עצם היותו מהלך של בזק. השליטה על חברת בזק נמצאת בידי הממשלה, והיא זו שאמורה ליזום את מהלך ההפרטה בצורה, בדרך ובזמן שיהיו המתאימים ביותר עבורה ועבור האנשים שהיא מייצגת - האזרחים. הימים הם ימי גירעונות, משברים כלכליים וקשיי מימון אמיתיים. בכל מגזר בישראל קשה לחשוב על ימים גרועים יותר לתרגילים חשבונאיים מהסוג שמציעה בזק, וקשה לחשוב על ימים גרועים יותר לקבלת תשלום נמוך עבור חברה ממשלתית.