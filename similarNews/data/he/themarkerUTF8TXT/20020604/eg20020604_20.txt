אתמול העביר הנאמן של תבל, צבי יוכמן, לבית המשפט המחוזי בתל אביב את תגובת הבנקים להסכם שהוא גיבש בין תבל לחברת נטקום. תגובת הבנקים במקרה מבחן זה, יכולה לשמש כצוהר להבנת המתחים והחשדנויות השוררים בין הבנקים לחברת הכבלים תבל, החייבת להם כ-2.4 מיליארד שקל. 

 הבנקים ציינו בתגובותיהם להסכם עם נטקום, כי הם אינם מתנגדים עקרונית להסכם ולהתקשרות החדשה עם נטקום שתאפשר את אספקת שירותי האינטרנט המהיר גם למנויי תבל, אלא שבאותה הזדמנות הם לא שכחו למנות גם את רשימת ההסתיגויות ובקשות ההבהרה שלהם. 

 כל הסדר עתידי למשבר המימון של תבל יחייב את הסכמת בנק  לאומי (  לאומי  [10]  : ת"א)  , שהוא הנושה הגדול ביותר של תבל עם חוב של קרוב למיליארד שקל. אותו בנק לאומי דאג, בעזרת עו"ד שלו ד"ר יואב בן דרור, להעביר את השגותיו להסכם שהושג עם נטקום. 

 מעניין לבחון את ההערות שמעלה בנק לאומי להסכם בהיקף של 4 מיליון דולר, כדי להבין עד כמה אנחנו רחוקים מהגעה לסיכום על הסדר המימון של תבל ומיזוג שלוש חברות הכבלים. 


 ספקות לרמת הביטחונות 


 הבנק מעלה ספק בקשר לרמת הבטחונות שזכאית לה נטקום, בהתאם להסכם החדש - בהשוואה לאלה שהיו לה בהסכם המקורי ומבקש לקבל הבהרה מדוע הוגדל הסכום המובטח לטובת נטקום מ-3.526 מיליון דולר ל-3.946 מיליון דולר. 

 כמו כן, הבנק מתנגד לניסוח עמום בנוגע לרישיון הגישה לאינטרנט של תבל, הכולל, לטענת הבנק, גם רישיון לשירותים נוספים שאינם תלויים בציוד של נטקום, בעוד ששיעבוד של הכנסות תבל משירותים שאינם מבוססים על הציוד של נטקום, פוגעים בבנק. 

 בהתאם להסכם החדש עם נטקום, תבל מתחייבת לשלם לספקית הציוד סכום שמהווה מעין מקדמה של 500 אלף דולר, בשלושה תשלומים. על כך כותב בן דרור בתגובתו, "אין זה ברור האם תשלומים אלה יבוצעו גם אם תבל עדיין תמצא בהקפאת הליכים. ככל שהתשובה לכך היא חיובית, מתעוררת השאלה מי יממן את התשלומים לנטקום", וחוזר ושואל בפיסקה הבאה, "כיצד יבוצע התשלום, מי יממן אותו, והאם אותו ממן דורש לקבל עדיפות על פני הנושים המובטחים של תבל". 


 המימון - שאלת המפתח 


 מי יממן פעילויות בתבל, זו שאלת המפתח גם להסדר משבר האשראי בחברת הכבלים. אם בוחנים את מצב ארבעת הבנקים הגדולים לעניין מימון תבל מגלים שלאף אחד מהם אין באמת רצון להמשיך ולהזרים כסף לחברה. 

 מי יממן פעילויות בתבל, זו שאלת המפתח גם להסדר משבר האשראי בחברת הכבלים. אם בוחנים את מצב ארבעת הבנקים הגדולים לעניין מימון תבל מגלים שלאף אחד מהם אין באמת רצון להמשיך ולהזרים כסף לחברה 

 בנק לאומי הזרים כ-40% מסך האשראי הבנקאי של תבל ושל ענף הטלוויזיה הרב ערוצית בכלל, ועל כן, הוא יהיה זהיר בהרבה מבעבר בכל שקל נוסף שיעביר לתעשייה זו. 

 בנק  הפועלים (  פעלים  [11]  : ת"א)  , לו חייבת תבל כחצי מיארד שקל, לא יוכל להזרים כסף לחברת הכבלים הממוזגת, בגלל הבעלות הצולבת של משפחת דנקנר הן בחברת הכבלים  מתב (  מתב  [12]  : ת"א)  , ודרכה בחברת הכבלים הממוזגת (25%) והן בגרעין השליטה בבנק הפועלים. 

 לאחר המיזוג, חברת הכבלים המאוחדת תהיה חייבת לבנק כמיליארד שקל והבנק ציין בפני תבל כי הוא יהיה מנוע מלהעמיד אשראי לחברת הכבלים הממוזגת, לאחר המיזוג, לנוכח מגבלות הוראות המפקח על הבנקים - בעניין "איש קשור". על כן, נוצר מצב שאין לבנק הפועלים שום רצון ליטול חלק בהסכם מימון הביניים של תבל אם הוא לא יוכל לקשור אותו בהסכם ארוך טווח עם החברה הממוזגת. 


 בעיה טכנית ברישום השיעבודים לטובתו 


 לדיסקונט, לו חייבת תבל כ-390 מיליון שקל, יש בעיה טכנית ברישום השיעבודים לטובתו, וסימן שאלה מרחף מעל מעמדו בסדר הנושים הבנקאיים של תבל, כשלא ברור האם לדיסקונט בטחונות בדרגה נמוכה יותר מאלה של הבנקים האחרים. 

 הבנק הבינלאומי, לו חייבת תבל כ-445 מיליון שקל, מסובך בתבל גם עם הלוואה שהעניק לחברת UPC, המחזיקה בכ-46.5% ממניות תבל, בגובה של 55 מיליון יורו, שככל הידוע הוא מחק את החלק הארי ממנה ברבעון הראשון של השנה. 

 זו הסיבה שהבנק דרש באחרונה להגדיל את בטחונותיו מ-23% ממניות UPC בתבל, לשיעבוד מלא על כל מניות UPC בתבל - בקשה שנתקלה בסירוב מצדם של הבנקים הנושים האחרים. 

 כשזה מצב הבנקים, מה הפלא שהם מתנגדים נחרצות להסדר המימון של תבל שפורסם באחרונה והם הבהירו לנאמן תבל, צבי יוכמן כבר לפני מספר ימים, כי הנייר שהוצג בפניהם אינו מהווה מבחינתם בסיס לתחילת מו"מ. 

 למרות שהבנקים מתנגדים להיקפי הדילול המוצעים בהסדר - כך  שדסק"ש  (  דסקנט  [13]  : ת"א)  תחזיק ב-83% מתבל, אחרי הזרמה של 200 מיליון שקל בלבד, ו-UPC תחזיק ב-16.9% מתבל מבלי להזרים שקל בודד - הכיוון שהוצג להסדר משבר המימון בתבל מקובל על הבנקים ונדמה שזה גם הפתרון היחידי הקיים בנמצא להבראת חברת הכבלים. 


 הזרמה של 200 מיליון שקל 


 על פי הפתרון המתגבש, הבנקים לא מוחקים חוב אך מסכימים לפרוס אותו, ובמקביל הנושים הבלתי מובטחים בתבל יימחקו כ-50%-60% מהחוב שלהם. דסק"ש, בעל המניות היחיד שיכול להזרים כסף לתבל, יישא בהזרמה של כ-200 מיליון שקל נוסף על ערבות לתשלום הגירעון שיווצר בפעילות החברה בחודשי הקפאת ההליכים ובעלי המניות (דסק"ש, UPC ושימוול) ימחקו את החוב של תבל כלפיהם - כ-285 מיליון שקל. 

 בנק לאומי מזכיר למי ששכח, במכתב התשובה להסכם עם נטקום, שהיסוד החשוב ביותר מבחינתו בעת תקופת הקפאת ההליכים בתבל הוא שלא תינתן עדיפות כנושה קודם על פני הבנקים לאף גורם שיזרים כסף בתקופת ההקפאה. 

 אך מי יזרים את כסף לפעילויות תבל בחודשים הקרובים, כשהחברה נותרת לפעול בלי מיזוג ובלי הסכמי אשראי, וכשלאומי קובע שנטילת התחייבויות בשמה של חברת הכבלים הממוזגת הינה למצער בעייתית, עדיין לוט בערפל.