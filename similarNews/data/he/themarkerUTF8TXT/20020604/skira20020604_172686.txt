פרשת המעילה  בבנק למסחר (  מסחר  [11]  : ת"א)  ותפקודו של הפיקוח על הבנקים נבדקים על ידי גופים שונים, לרבות מבקר המדינה. ואולם עוד לפני שהתברר מכלול העובדות ונקבעו ממצאים, משמשת פרשה זו בידי אחדים כמעין אור ירוק למתקפה מגמתית על הפיקוח בניסיון לשפר עמדות בטיעונים שכבר עלו בעבר. המגמתיות בפרסום וההתעלמות מהעובדות, מחייבות ביתר שאת להביא לידיעת הציבור את העשייה רחבת ההיקף של הפיקוח בתחום ההגנה על לקוחות הבנקים. 

 הפיקוח פועל לאיתור ליקויים בתפקוד הבנקים בתחום יחסי בנק-לקוח ובקביעת דרכים לתיקונם. אין מדובר רק בבירור פניות של לקוחות בודדים ובמתן הכרעות בהן. לצד היחידה לפניות הציבור, המטפלת באלפי פניות של לקוחות מדי שנה, פועלים צוותים המטפלים בחוזים אחידים הנהוגים במערכת הבנקאות ובעמלות הבנקאיות. בפיקוח קיימת גם יחידה של מבקרים סמויים המסיירים בסניפי הבנקים, שתפקידה לאתר ליקויים בתחומים כגון מתן שירות, גילוי נאות, ועמידה בהוראות ובכללים. כמו כן מופעל צוות ביקורת, שתפקידו לאתר ליקויים בעניינים הקשורים ליחסי בנק-לקוח. 

 אפיק מרכזי וחשוב לקביעת דרכים לתיקון ליקויים מערכתיים שמאתר הפיקוח, הוא הסדרה כללית המבוצעת באמצעות פרסום הוראות ניהול בנקאי תקין והנחיות כלליות הנוגעות לכלל הלקוחות. ביוזמת הפיקוח הוסדרו סוגיות רבות הנוגעות לזכויות הלקוחות במסגרת כללים המותקנים מכוח חוק הבנקאות (שירות ללקוח) התשמ"א 1981, בהם הכללים לדרכי חישוב ריבית, גילוי נאות ומסירת מסמכים ללקוח. 

 במרוצת השנים פירסם הפיקוח גם הוראות מחייבות בעשרות נושאים בתחום יחסי בנק-לקוח. בין ההוראות הבולטות - "נהלים למתן הלוואות לדיור" המסדירים באורח ממצה את כל העניינים הנוגעים לנטילת הלוואה שמובטחת במשכנתא, כולל שיטת העדכון של הלוואה בריבית משתנה; הוראה בעניין "ערבות צד שלישי לטובת תאגיד בנקאי"; נוהל סגירת חשבון. כל הכללים והשינויים שהוכנסו בהם במשך השנים הם תוצאה ישירה של הפקת לקחים, הן מבירור פניות ציבור של לקוחות בודדים הן מביקורות שנערכו בבנקים. 

 איתור תקלה כתוצאה מבדיקת מקרה ספציפי מוביל במידת הצורך למתן הוראה כללית להשבת כספים או פיצוי של קבוצת לקוחות. הפיקוח על הבנקים אינו נרתע ממתן הוראה להשיב כספים או לפצות קבוצות של לקוחות, כשנמצאים ליקויים. 

 כך לדוגמה, באחרונה, בעקבות טיפול באיגרת שעבודים שגבה בנק, הוחזרו ללקוחות בהוראת הפיקוח על הבנקים כ-9 מיליון שקלים. כמו כן, ובעקבות דרישה של המפקח על הבנקים, יעבירו בנקים למשכנתאות ללקוחותיהם החזרים בסכום כולל העשוי להגיע ל-20 מיליון שקל. האם אפשר למצוא במשק רשויות נוספות העוסקות בהגנה על צרכנים - לרבות הממונה על הגנת הצרכן או המועצה הישראלית לצרכנות - שכפו החזרים או פיצויים בסדרי גודל מעין אלה? 


 4,200 פניות בכתב מדי שנה 


 היחידה לפניות הציבור מטפלת בכ-4,200 פניות בכתב מדי שנה, וכן משרתת את הציבור באמצעות מענה לאלפי פניות טלפוניות ומתן מידע בנקאי רב לכל דורש. ממצאי בירור של פניות המעלים חשד לכאורה לביצוע עבירה פלילית, מועברים לפרקליטות המדינה. המידע המתקבל מבירור פניות הציבור משמש, נוסף על הוצאת הוראות כלליות, גם יחידות אחרות בפיקוח לאיתור ליקויים בבנקים. בין היתר, בעקבות הטיפול בתלונות הלקוחות נבדקים חוזים ומסמכים בנקאיים אחרים על ידי צוות העוסק בחוזים אחידים. במסגרת זו הוגשו לבית הדין לחוזים אחידים בקשות לביטול תנאים מקפחים בחוזה ניהול חשבון עובר-ושב וחוזה ההלוואה בבנקים למשכנתאות. 

 הצוות בפיקוח העוסק בתחום העמלות ניזון אף הוא ממידע שמתקבל מתלונות הלקוחות. בתחום זה הפיקוח מפרסם השוואות לעידוד התחרות בין הבנקים, בהן השוואת מדד עמלות הכולל את 12 העמלות העיקריות; השוואת עלות החזקת חשבון עו"ש; השוואת עלות ניהול פיקדון ניירות ערך. פרסומים אלה הובילו להוזלה של תעריפי עמלות. בנוסף, הפיקוח על הבנקים דאג לכך, שתעריפי עמלות הקשורים להקלת מעבר מבנק לבנק, לנגישות מידע או למערך התשלומים יוכנסו לפיקוח של המפקחת על המחירים במשרד המסחר והתעשייה. זאת כדי להגן על ציבור הלקוחות במקרים שבהם העמלה מופרזת. 

 האם את כל הפעילות המתוארת ניתן לכנות "טיפול נקודתי, אשר אין ממנו הפקת לקחים כללית" ("פיקוח עקר", גלית אבישי, "הארץ", 19 במאי 2002)? ברור שלקביעה זו אין שחר. מפתיעה לא פחות היא הטענה-שאלה "מה יעשה המפקח על הבנקים אם ייווכח כי פיצוי כלל לקוחותיו של בנק מסחרי על נזק שהוסב להם עלול לסכן את יציבותו של הבנק"? ניתן לשאול את השאלה מה תעשה רשות אחרת - למשל, המועצה לצרכנות - שתטפל במקרה כזה; האם תעצום עיניים מבעיית קריסת הבנק למען יישמרו במלואם האינטרסים של חלק מלקוחותיו? ושמא בסיטואציה קיצונית מעין זו תפעל לאזן בין האינטרסים המתנגשים. איזון כזה נעשה כיום גם על ידי בית המשפט, בעת מתן הכרעה בתובענה ייצוגית של לקוחות הבנק. לכן העניק המחוקק זכות למפקח על הבנקים לבקש להתייצב בבית המשפט הדן בתובענה ייצוגית, כדי להביא לידיעתו את החשש היציבותי, אם נוצר. 

 בביצוע התפקיד של שמירה על זכויות הלקוחות, באמצעות הטיפול בפניות הציבור והסדרה כללית של ליקויים, משתמש הפיקוח על הבנקים בידע מקצועי, במיומנות עובדיו ובניסיון העצום שנצבר ברשותו. זמינות המידע ליחידות השונות בפיקוח וזרימת המידע ביניהן מאפשרות ראייה כוללת של המערכת הבנקאית. אלה, לצד אחיזה בסמכות להורות לבנקים על תיקון ליקויים, מבטיחים טיפול יעיל וכולל בתחום יחסי בנק-לקוח.