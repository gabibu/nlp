לפני ימים אחדים פירסם בית המשפט העליון של ארה"ב את החלטתו בעניין "פסטו" (FESTO), בה ביטל את קביעת הערכאה התחתונה, בית המשפט הפדרלי לערעורים. להחלטה זו חשיבות רבה לגבי היקף ההגנה המוענקת לפטנטים בארה"ב, ומן הסתם היא תשפיע גם על הפסיקה בארצנו. 

 פטנט מקנה לבעליו הגנה בלעדית בפני שימוש מסחרי של אחר בהמצאה נשואת הפטנט לתקופה של עשרים שנה מיום הגשת הבקשה לרישום הפטנט. היקף ההגנה שמקנה הפטנט מוגדר ע"י החלק בפטנט המכונה "תביעות" ("claims"). בפרק זה מנסח בעל הפטנט, בשורה של משפטים קצרים, את המונופול המדויק המגיע לו לדעתו עקב ההמצאה. 

 הפרת פטנט מתבצעת גם כאשר התביעות אינן מופרות באופן מילולי מדויק, כולל במקרים בהם ההמצאה מועתקת בשינויים קלים שאינם משמעותיים. סעיף 49 (א) לחוק הפטנטים תשכ"ז 1967 קובע כי:"(א) בעל פטנט זכאי למנוע כל אדם זולתו מנצל בלי רשותו או שלא כדין את האמצאה שניתן עליה הפטנט, בין בדרך המוגדרת בתביעות ובין בדרך דומה לכך שיש בה, לנוכח המוגדר באותן התביעות, עיקר האמצאה שהוא נושא הפטנט (להלן - הפרה)". רוב המקרים הנדונים בבתי המשפט הינם מקרים בהם האמצאה אינה מועתקת במדויק, אלא נעשו בה שינויים למיניהם, אשר לטענת המתגונן מוציאים את המוצר הנתבע מגדר תחולת הפטנט. מכאן עולה השאלה כיצד ניתן לקבוע מתי בעצם מופר "עיקר האמצאה" (כלשון החוק הישראלי). 

 התשובה לכך בארה"ב ניתנת באמצעות "דוקטרינת האקוויוולנטים" (doctrine of equivalents), לפיה יש לבדוק אם המוצר שנטען שהוא מפר את הפטנט כולל אלמנטים זהים או אקוויוולנטיים לכל רכיבי התביעה הרלוונטית. דוקטרינה זו התפתחה במשך כמאה וחמישים שנה בפסיקה האמריקאית, אשר קבעה מבחנים שונים ליישום הדוקטרינה. 

 יש לציין כי בפסק הדין בעניין HUGHES AIRCRAFT נעזר בית המשפט העליון שלנו בדוקטרינת האקוויוולנטים ויישומה בארה"ב על מנת לפרש את המלים "עיקר האמצאה" בעת דיון בשאלת הפרת פטנט. 

 פסק הדין המנחה בעניין זה בארה"ב בשנים האחרונות היה פסק הדין של ביהמ"ש העליון שם בעניין WARNER JENKINSON משנת 1997. פסק דין זה קבע כי יש לפרש את תביעות הפטנט באופן תכליתי, תוך התייחסות למהות האמצאה המוגנת בפטנט, ולא באמצעות כללים נוקשים וחד משמעיים; לצורך כך יש להיעזר בכל כלי פרשני אפשרי, כולל שאר פרקי הפטנט, מסמכים ותכתובות בין מבקש הפטנט למשרד הפטנטים. 

 מצד שני, על מנת לאזן את אי הבהירות שיוצר הפירוש התכליתי לתביעות הפטנט נקבע כי במידה שבעל הפטנט צימצם את היקף התביעה הנדונה לפי דרישת רשם הפטנטים, הוא יהיה מנוע מלהסתמך בתביעת הפרה מאוחרת יותר על דוקטרינת האקוויוולנטים כדי לפרש באופן רחב יותר את האלמנט שצומצם באותה תביעה. 

 ואולם, פסק הדין בעניין WARNER JENKINSON קבע כי לא כל תיקון של תביעה יוצר מניעות (חוסר אפשרות) כזו, אלא רק תיקונים שנעשו על מנת לקיים את תנאי הכשירות לפטנט. תיקונים כאלו נדרשים בעיקר כאשר רשם הפטנטים מגלה ידע קודם (Prior art) העלול לפסול את הבקשה, ואז נאלץ בעל הפטנט לתקן את הבקשה כך שהתביעות הרלוונטיות לא יכללו את הידע הקודם. 

 אלא שבפסק דין FESTO סטה בית המשפט לערעורים מהלכה זו, וקבע כי כל צמצום בתביעה הנועד לענות לתנאי חוק הפטנטים יוצר מניעות ואינו מאפשר לבעל הפטנט ליישם את דוקטרינת האקוויוולנטים לגבי אותו אלמנט בתביעה שצומצם. כתוצאה מכך נוצר מחסום בפני כל פירוש רחב יותר של התביעה שצומצמה, שיכול לכלול גם תחומים ופירושים שהצמצום לא התייחס אליהם ישירות. 

 בית המשפט הפדרלי לערעורים נימק את קביעתו בכך שההלכה שהתירה יישום גמיש של דוקטרינת האקוויוולנטים לפי מהות התיקון שנעשה בפטנט גרמה אי ודאות לגבי היקף ההגנה המוענקת ע"י הפטנטים, והפסיקה הוכיחה כי היא לא ניתנת לביצוע. אלא שעקב העובדה שכמעט בכל בקשת פטנט עובר פרק התביעות שינויים במהלך הדיונים עם משרד רשם הפטנטים, לפסק דין זה היו השלכות משמעותיות ביותר לגבי היקף הגנת הפטנט ואפשרויות ההצלחה בתביעת ואכיפת פטנטים בארה"ב, והוא עורר סערה בקרב התעשייה וקהיליית עורכי הדין בתחום. 

 בית המשפט העליון היה ער להשלכות אלו, ובעודו הופך את החלטת בית המשפט לערעורים הוא "נזף" בו על כי סטה מההנחיה שנקבעה בפסק דין WARNER JENKINSON, לפיה בתי המשפט חייבים להיות זהירים באמצם שינויים בפסיקה הפוגעים בציפיות המבוססות של קהיליית הממציאים, המסתמכת על תקדימים מחייבים. 

 בית המשפט העליון קבע כי דוקטרינת האקוויוולנטים כפי שהוא פירש אותה הינה הלכה פסוקה ומבוססת, ושינויים בה הנובעים משיקולי מדיניות צריכים להיעשות ע"י הקונגרס ולא באמצעות בתי המשפט. 

 בית המשפט העליון החזיר לתוקפו את היישום הגמיש של דוקטרינת האקוויוולנטים, תוך שהוא קובע עם זאת כי על בעל הפטנט מוטל הנטל להוכיח כי הצמצום שנעשה בתביעה אינו יוצר מניעות ואינו מהווה ויתור על אותו אלמנט שלגביו נטען כי המוצר המפר הוא אקוויוולנטי.