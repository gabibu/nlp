מקסיס קומיוניקיישנס, חברת הסלולר המלזית, נמצאת על סף הנפקה ראשונה לציבור. ההנפקה של החברה הגדולה בתחומה במלזיה זוכה לביקוש גדול, ומנהלים בכירים הדליפו כי רשמה חיתום יתר של פי שלוש. 

 מקסיס תיכננה למכור 830 מיליון מניות במחיר יעד של כ-4.8 רינגיט, השקול ל-1.25 דולרים. אולם עתה נראה כי החברה תמכור כ-1.25 מיליארד מניות, והגיוס הכולל צפוי להגיע למיליארד דולר לפי שווי של 3.2 מיליארד דולר. תמחורה הסופי של ההנפקה ייקבע ביום שישי, והיא תהיה הגדולה יותר בתולדות מלזיה. מניית מקסיס תיסחר בבורסת קואלה למפור החל מה-8 ביולי. 

 מקסיס משרתת 2.31 מיליון מנויים במלזיה ושולטת ב-31% מהשוק בן 7.5 מיליון המנויים. אם ההנפקה תתבצע כמתוכנן, תזכה החברה לשווי של כ-1,400 דולר למנוי - שווי שאיננו מבוטל כלל ועיקר בתקופה בה עולם הסלולר נמצא בשפל קשה מאוד. 

 מדוע יכולה מקסיס לדרוש ולקבל שווי למנוי גבוה מזה של ענקיות כמו וודאפון, צ'יינה מובייל ו-AT  וויירלס, במדינה שגודל אוכלוסייתה הוא 22 מיליון? 



 תוצאותיה הפיננסיות של המפעילה אינן מצדיקות את המחיר המפולפל. על אף צמיחה של 33% ברווח הנקי החזוי לשנת 2002, המגיע ל-235 מיליון דולר, תיסחר החברה במכפיל רווח של 13.4, שאיננו מושך על רקע השווקים הפיננסיים החלשים. 

 אולי ההשוואה למפעילות סלולריות עולמיות או כאלה הפועלות בשווקים ענקיים, איננה הוגנת. אם בוחנים מפעילות אזוריות אחרות באסיה, מגלים שמכפילי הרווח שלהן נעים בסביבות ה-15. השוואה נוספת שמציירת את מקסיס באור זול יותר היא למכפיל של בורסת קואלה למפור, העומד היום על כ-18. בהשוואה למתחרה הראשית שלה, טלקום מלזיה, היא זולה אף יותר, שכן המונופול הממשלתי, שעוסק בעיקר בטלפוניה קווית, נסחר במכפיל של 21. 

 מעבר למכפילים ולמספרים קרים, למקסיס יש כמה יתרונות שהופכים אותה לנחשקת בעיני המשקיעים. יש לה המותג הידוע ביותר בשוק המלזי. 

 גורם נוסף הוא אחד המזין את עצמו - הגודל של ההנפקה לכשעצמו. מנהלי תיקים מצפים כי מקסיס תיכלל במדדי MSCI (מורגן סטנלי קפיטל אינטרנשונל), ובכך היא תהפוך יעד רכישה של מנהלי קרנות ברחבי העולם. 

 בכל מקרה, כניסתו של לווייתן לבריכה קטנה מעוררת תמיד עניין רב. באופן אירוני, לאחת המתחרות הקטנות יותר של מקסיס, אלה הצפויות להידחק מתודעת המשקיעים בשל ההנפקה הפופולרית, קוראים סלקום. היא המתחרה השנייה לפי נתח השוק שלה, למרות שהיא חברה פרטית שטרם הונפקה והיא נשלטת על ידי חברת אחזקות בשם TRI.