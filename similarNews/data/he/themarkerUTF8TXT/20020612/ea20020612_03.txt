אי אפשר לבוא בטענות ליאיר רבינוביץ' ולצוות הוועדה שבראשה הוא עמד. לאחר שהגישו היום באופן רשמי את כל רשימת ההמלצות שלהם לרפורמה במס, התברר שהם עשו בדיוק את מה שהבטיחו: רפורמה קטנה,  חלקית, מצומצמת, בעייתית, אבל כזו שלדעתם תעבור בכנסת ולא תיזרק לפח ההיסטוריה כמו כל הרפורמות שהוגשו לפניה. 

 ברפורמה שהוגשה היום לשר האוצר יש לא פחות שאלות מאשר פתרונות. הרפורמה מעלה את התחושה שהוודעה התחמקה מטיפול בחלק גדול מהנושאים הבעייתיים באמת - והתוצאה הסופית היא רשימה של המלצות חצי אפויות. 

 כמו כל רפורמה במס, יישומן בפועל של ההמלצות יהיה מאוד לא פשוט, וגם לאחר שההמלצות יהפכו לחוק תישאר פקודת מס הכנסה מסמך מסובך, לא עקבי, לא צודק, לא חברתי, ומלא חורים ואפשרויות לבעלי האמצעים להתחמק ולמזער תשלומי מס. מומחי המס, כולל אלה שכיהנו בוועדה עצמה, החלו כבר הלילה לחפש את הפרצות, ובתוך ימים בודדים הם בוודאי ינפקו המלצות חדשות ללקוחותיהם העשירים. 

 דוגמאות לנושאים שלא טופלו או טופלו באופן חלקי אפשר למצוא בכל מקום. מס ירושה, למשל, בכלל לא עלה על הפרק; למרות ששר האוצר חזר מספר פעמים על הטענה לפיה הרפורמה תיקח כסף מהעשירים ותיתן אותו לשכבות הביניים, בכלל לא העזו חברי הוועדה לעסוק בסעיף הזה. בתחום מיסוי קופות הגמל לא התקבלו החלטות, ובמקום זאת הוחלט על הקמת ועדה מיוחדת שתדון בעניין. בקרנות ההשתלמות לא נגעו וגם לא ייגעו - כולם זוכרים שהן אלה שהפילו את הרפורמה הקודמת. 

 במקומות בעייתיים אחרים בוועדה בחרו להציע תוכניות הפרושות לתקופה כל כך ארוכה, שלמעשה הן שקולות לדחייה לדורות הבאים. הורדת שיעורי מס ההכנסה על העבודה - ה"סוכריה" הגדולה של כל הרפורמה - פרושה על פני 6 שנים, עד 2008. בשנים הראשונות השינויים מזעריים, ורק מ-2005 עד 2008 מתחיל מס ההכנסה השולי לרדת באמת, כאשר הנחת העבודה היא ששיעור הצמיחה השנתי הממוצע בכל התקופה יעמוד על לא פחות מ-4%. מה הסיכוי שזה יקרה? כל אחד יודע שבמציאות הישראלית יהיו לפוליטיקאים אינספור הזדמנויות לעדכן ולשנות את המספרים או את לוחות הזמנים. בשנים הקרובות זו רפורמה שלא ממש תפריע לבעלי ההון או תשנה את התנהגותם, וגם  כל אחד יודע שבמציאות הישראלית יהיו לפוליטיקאים אינספור הזדמנויות לעדכן ולשנות את המספרים או את לוחות הזמנים  לא ממש תשפר את מצבם של השכירים במעמד הביניים. 

 ליאיר רבינוביץ' ולשר האוצר סילבן שלום יש הסבר אחד, לכאורה משכנע, לרפורמה החלקית שהם הולכים להגיש לאישור הכנסת: עשינו משהו שיש לו סיכוי טוב לעבור בכנסת, בניגוד לרפורמות שהוגשו בעבר אך לא עברו את מחסום המחוקק. 

 פוליטית הטענה הזו אולי נכונה, ואין ספק ששר האוצר אומר אמת כאשר הוא מצהיר שהוא מכיר את כנסת ישראל ואת המגבלות שלה. הרפורמה השלמה יותר, הצודקת יותר, המקצועית יותר והעקבית יותר שהגיש לפני שנתיים מנכ"ל משרד האוצר דאז אבי בן בסט - אכן לא עברה את הכנסת ובסופו של דבר נגנזה. 


 עדיפה רפורמה חלקית ובעייתית מאשר שום דבר 


 יכול מאוד להיות שדרישתו של בן בסט להעביר את התוכנית כ"מיקשה אחת", למרות צדקתה המקצועית, היתה זו שהפילה אותו - ולכן ועדת רבינוביץ' לא משמיעה דרישה דומה. מבחינתם, יש מקום ללחצים פוליטיים, לשינויים ולעדכונים, ובלבד שעקרון המס על ההון תמורת הורדת המס על העבודה יעבור. מבחינתם, עדיפה רפורמה חלקית ובעייתית מאשר שום דבר. 

 אלא שטיעון זה שגוי מוסרית, ואולי גם מעשית. בישראל של היום כולם נוהגים לעשות חצי עבודה וחצי צדק רק בגלל שאחרת "זה לא יעבור בכנסת", בגלל שהאלטרנטיווה לכאורה גרועה יותר. כך בקיצוץ התקציבי, שהיה צריך להיות עמוק יותר וממוקד בסעיפים מדכאי צמיחה, כמו תשלומי העברה והטבות מס אזוריות. כך גם בענייני רגולציה בענפי התקשורת והמדיה, שם מקבלים בעלי ההון הטבות והנחות מדי חודש כי מצבם הכלכלי לא טוב וכי "אחרת הם יפשטו את הרגל, ובכלל לא יהיה לנו כלום". 

 כמו התקציב, עוצבה הרפורמה של יאיר רבינוביץ' על ידי אנשים שחשבו קודם כל על פוליטיקה, אחר כך על מהות ובדרך אולי גם קצת על  מהלך חשוב ורב שנתי כמו רפורמה במס היה צריך להתבצע בדרך שהציע בן בסט: קודם לשאוף לשלמות מקצועית ולהילחם עליה, ורק אם רואים שזה באמת לא הולך - אז אולי לעשות כמה ויתורים  עצמם. 

 כך זה לא היה צריך להתנהל. מהלך חשוב ורב שנתי כמו רפורמה במס היה צריך להתבצע בדרך שהציע אבי בן בסט: קודם לשאוף לשלמות מקצועית ולהילחם עליה, ורק אם רואים שזה באמת לא הולך - אז אולי לעשות כמה ויתורים. 

 רבינוביץ' ושלום העריכו היום שהמלצות הוועדה הנוכחית יעברו במהירות את שלוש הקריאות בכנסת, כי בשונה מבעבר מאפשרות האווירה הציבורית והמציאות הפוליטית להטיל מס על שוק ההון. גם לעובדה שמפלגת ש"ס, שהפילה לפני שנתיים את הרפורמה הקודמת, יש פחות כוח פוליטי מבעבר - יש כנראה משקל בהערכה הזו.  אם זה נכון, ייתכן מאוד שניתן היה לעבוד עוד כמה שבועות ולהעביר גם רפורמה מלאה, צודקת וטובה יותר. חברי ועדת רבינוביץ' הרי לא היו צריכים להמציא את הגלגל: רוב הרעיונות והפתרונות כבר היו מוכנים על שולחנם, בין דפי החוברת העבה שהדפיס לא מזמן אבי בן בסט.