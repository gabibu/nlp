התיאוריה המימונית השלטת ב-20 השנים האחרונות בעולם הפיננסי קובעת כי על משקיע לפזר את תיק ההשקעות שלו כדי למקסם את התשואה על התיק. פיזור אמיתי של סיכונים הוא לא רק בין מניות שונות או בין אפיקי השקעה שונים אלא גם פיזור גיאוגרפי. 

 בעוד שמומחים למימון יודעים מדוע משקיע צריך לפזר את השקעותיו בין שווקים וכלכלות שונות, הרי בפועל רוב המשקיעים בעולם מעדיפים להשקיע את כספם בבורסות, במטבעות ובבנקים המקומיים שלהם. 

 אנשי המימון קראו לתופעה הזאת Home Bias - הטיה ביתית. הכוונה היא לנטייתו הטבעית של המשקיע לשים את כספו קרוב לבית - אצל פקיד הבנק שהוא מכיר, בבורסה המקומית ובקרנות הנאמנות הביתיות. האמריקאים קונים מניות אמריקאיות, הגרמנים מניות גרמניות והישראלים מניות ישראליות. 

 מהפיכת המידע ופריצת האינטרנט החלו לשנות בשנים האחרונות את הנטייה הביתית הטבעית. משקיעים מוסדיים ופרטיים בכל העולם החלו לפזר את תיקי השקעותיהם על פני הגלובוס: בעשור האחרון גדלו ההשקעות של זרים בשוק המניות האמריקאי פי 7 והן מסתכמות כיום ב-2.5 טריליון דולר - כ-15% מכלל שוק המניות האמריקאי. ההשקעות של אמריקאים בבורסות מחוץ לארה"ב גדלו גם הן במאות אחוז והן מסתכמות בכ-4 טריליון דולר. 

 האמון הגדול של המשקיעים הישראלים בכלכלה המקומית שלהם בא לידי ביטוי בולט בעיקר בשנים האחרונות, כאשר בנק ישראל ומשרד האוצר השלימו את הליברליזציה במט"ח 

 לעומת זאת, המשקיעים הישראלים המשיכו לשמור אמונים לשוק ההון המקומי גם בשנים האחרונות. הפטור ממס על השקעה במניות ישראליות הרחיק אותם ממניות זרות החייבות במס, והריביות הגבוהות בפיקדונות השקליים שמרו את כספם בבנקים המקומיים. 

 האמון הגדול של המשקיעים הישראלים בכלכלה המקומית שלהם בא לידי ביטוי בולט בעיקר בשנים האחרונות, כאשר בנק ישראל ומשרד האוצר השלימו את הליברליזציה במט"ח, שאיפשרה לכל ישראלי להמיר כל סכום משקלים למט"ח ולהוציאו מחוץ לישראל. 

 כל מי שציפה לבריחת מטבע חוץ אדירה מהמשק בעקבות פתיחת השווקים, התבדה - הישראלים המשיכו להתבצר בפיקדונות השקליים שלהם וחשבונות בנק בחו"ל המשיכו להיות בעיקר נחלתם של בעלי ההון הגדולים. 

 נראה כי העידן הזה הסתיים. בשנה האחרונה החלו ישראלים רבים לפזר את הסיכון בתיקי ההשקעות שלהם על ידי הוצאה של כספים לחו"ל. בחצי השנה האחרונה לבדה העבירו יחידים ישראלים בין 100 ל-150 מיליון דולר בכל חודש לחשבונות בבנקים זרים. 

 ולא רק יחידים: חברות הביטוח קיבלו בשנה שעברה היתר להגדיל את רכיב ההשקעה בחו"ל בתיקי ההשקעות שלהן, והן מגדילות בשיטתיות את ההשקעות בבורסות חו"ל. יש המעריכים כי תוך שנה הן ישלימו תהליך של הוצאת כ-10% מנכסיהן מישראל. 

 במקביל החלו מנהלי קרנות הנאמנות הישראלים להציע לציבור קרנות חדשות המתמחות בניירות ערך זרים - בעיקר איגרות חוב אירופיות ואמריקאיות. הקרנות האלה זכו להצלחה וגייסו מיליארדי שקלים בחודשים האחרונים. מי שנכנס אליהן בתחילת השנה כבר רשם רווחים גדולים כתוצאה מהפיחות החד בשקל. 

 אף שפיזור גיאוגרפי של השקעות הוא צעד מימוני נבון כמעט בכל זמן, ברור כי הנטייה הגוברת של משקיעים להוציא כיום כספים מישראל היא ביטוי לאובדן האמון במדיניות הממשלה. 

 אין זו הפעם הראשונה בתולדות המשק שבה מאבד הציבור את אמונו בממשלה, אך זאת הפעם הראשונה שבה קורה הדבר כאשר שוקי הון ומט"ח פתוחים לחלוטין והציבור יכול לפעול מיד 

 מאז החל להישחק אמון הציבור במדיניות האוצר קרסו איגרות החוב הממשלתיות הלא צמודות במהירות והן נסחרות עתה בתשואה לפדיון שנתית של כ-10%. לכאורה, יש כאן הזדמנות השקעה פנטסטית: הריבית שהממשלה הישראלית מציעה כיום גבוהה פי 3 עד 5 מהריביות על הדולר או היורו. ואולם כאשר אין אמון, הפרשי הריביות כמעט חסרי משמעות והמשקיעים מעדיפים פיקדונות ואיגרות חוב בבנקים זרים הפועלים בכלכלות חזקות עם ממשלות אחראיות. 

 אין זו הפעם הראשונה בתולדות המשק שבה מאבד הציבור את אמונו בממשלה, אך זאת הפעם הראשונה שבה קורה הדבר כאשר שוקי הון ומט"ח פתוחים לחלוטין והציבור יכול לפעול מיד - להעביר את כספו למדינות שיש לו יסוד להאמין כי התברכו בממשלות אחראיות יותר. 

 זרימת הכספים מישראל והערכות הסוחרים כי מדובר בתופעה מתמשכת, היא אחת הסיבות העיקריות ללחץ הביקושים בשוק מטבע החוץ בחודשים האחרונים ולפיחות המתמשך בשקל. 

 ספק רב אם מדובר בתופעה חולפת או קיים סיכוי נמוך שניתן יהיה לבלום את הזרימה הזו באמצעות העלאות ריבית. המשקיעים הישראלים ימשיכו להוציא בשנים הקרובות נתח גדל והולך מכספם לשוקי ההון הבינלאומיים. 

 מסקנותיה של ועדת רבינוביץ' שיפורסמו השבוע עשויות לתמוך בהוצאת כספים לחו"ל, שכן הן צפויות לכרסם משמעותית ביתרון הבולט ביותר של שוק ההון המקומי - הפטורים ממס המרובים בו. 

 מנהלי הבנקים להשקעות והבנקים המסחריים הזרים שפתחו בשנים האחרונות בישראל סניפים מתוך כוונה לקחת חברות ישראליות להנפקות בוול סטריט ולממן את המגזר העסקי והקמעוני הישראלי - הבינו באחרונה כי כיוון זרימת הכסף התהפך; במקום להביא כסף מחו"ל למימון המגזר העסקי הישראלי כפי שעשו בחמש השנים האחרונות, יפתחו רבים מהם בשנה הקרובה פעילויות של ניהול תיקים ונכסים בחו"ל עבור משקיעים ישראליים מוסדיים ופרטיים. 

 היכולת של המשקיעים הישראלים להצביע אי אמון בממשלה בדרך כה פשוטה ומהירה עשויה להיות התופעה הכלכלית החשובה ביותר בשנה הקרובה ולהשפיע יותר מכל על המדיניות הכלכלית בישראל. 

 בפני הממשלה עומדות רק שתי ברירות: או שהיא תיכנע למשמעת השווקים, תחתוך את הגירעון התקציבי, תוריד מסים ובכך תשכנע את המשקיעים כי כדאי להם להשאיר את כספם בארץ שבה הם חיים. 

 או שהיא שוברת את הכלים, מבטלת את הליברליזציה במט"ח ומכריזה בצורה ברורה כי המשק הישראלי תחת המנהיגות שבחרו לעצמם אזרחי ישראלי עדיין לא בשל להיות חלק מהעולם הכלכלי החופשי.