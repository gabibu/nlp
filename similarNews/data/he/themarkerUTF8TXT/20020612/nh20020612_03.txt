זה סיפור מוכר, ובכל זאת, הוא עדיין כואב. מגזר הביוטכנולוגיה הגיש עוד מנה של חדשות רעות, והמשקיעים שוב הקיאו את הנשמה. 

 מדד מניות הביוטכנולוגיה של AMEX התרסק אתמול כאשר צנח בקרוב ל-30 נקודות ונסגר ברמה של 336.03 נקודות. עבור אלה ביניכם שאין להם מחשבון, מדובר בקריסה של 8%. מאז תחילת השנה איבד המדד 42% משוויו. מנקודת מבט טכנית, רמת התמיכה הגדולה הבאה היא 300 נקודות. זה כואב. 

 איידק פרמצוטיקלס (סימול IDPH) הכניסה את משקיעי הביוטכנולוגיה למצב רוח של מכירות אחרי שהזהירה שלשום כי מכירות התרופה שלה לטיפול במחלת הסרטן, זוואלין (Zevalin), נמוכות מהצפוי. בעקבות אזהרת החברה נאלצו האנליסטים להוריד את התחזיות שלהם לחברה לשנה זו ולשנה הבאה. מניית איידק ירדה אתמול ב-16.5% ונסגרה במחיר של 32.03 דולר. 

 בכך היתה איידק לחברת הביוטכנולוגיה הגדולה והרווחית השנייה - אחרי  ביוג'ן (  BGEN  [10]  :NASDAQ)  - אשר פשוט לא צומחת במהירות שבה ציפו המשקיעים (ביוג'ן פירסמה אזהרת רווח בשבוע שעבר). אז, מי החברה הבאה שתצטרף לחבורה זו?  אמג'ן (  AMGN  [11]  :NASDAQ)  , אם יש ממש בשמועות ששטפו את וול סטריט אתמול, ואשר תרמו למגמת המכירות במגזר. 

 מנהלי אמג'ן צפויים היום לשאת דברים בכנס שירותי בריאות בחסות גולדמן סאקס הנערך באתר נופש צפונית לעיר סן דייגו. לפי השמועות צפויה אמג'ן להוריד את תחזית המכירות של תרופת האנברל לטיפול בשיגרון, אותה צפויה אמג'ן לרכוש עם סגירת עסקת המיזוג עם אימיונקס (סימול IMNX). מכירות נמוכות יותר של האנברל יתורגמו לירידה ברווחי אמג'ן. 

 החדשות הטובות הן כי אמג'ן לא צפויה לפרסם את האזהרה כבר מחר. עם זאת, אין משמעות הדבר כי תחזית מכירות האנברל, של 1.6 מיליארד דולר בשנת 2003, תישאר לנצח. "השאלה היא לא האם הם יורידו את התחזיות, אלא מתי הם יעשו זאת", אמר מנהל קרן ביוטכנולוגיה. 

 מניית אמג'ן ירדה אתמול ב-3.06 דולרים, או 7%, למחיר של 38.75 דולר. 

 מדאימיון (Medimmune) (סימול MEDI) תרמה אף היא ליום המסחר הקודר אתמול אחרי שמנהליה - אשר נשאו דברים בכנס של גולדמן סאקס - המשיכו להיות זהירים ביחס לסיכויים של אישור מהיר של התרופה FluMist לטיפול במחלות בדרכי הנשימה אצל ילדים. משקיעי הביוטכנולוגיה הרעבים לצמיחה רוצים שמדאימיון תספיק להוציא לשוק את ה-FluMist לפני עונת השפעת של החורף. אך הנהלת החברה מנסה למתן את הציפיות משום שעדיין קיים סיכוי רב כי ה-FluMist לא תהיה מוכנה בזמן. מניית מדאימיון נפלה אתמול ב-3.19 דולרים, או 10.5%, למחיר של 27.15 דולר. 

 ביוג'ן, איידק, אמג'ן, מדאימיון: אתם מזהים מגמה? סיפורי הצמיחה של מניות הביוטכנולוגיה הרווחיות סופגים מהלומות בזה אחר זה. ונוכח האמון המועט בתחזיות הצמיחה והרווח של חברות הביוטכנולוגיה, לא משנה כמה זולות יהיו המניות, המשקיעים לא צפויים לקנות אותן בזמן הקרוב. 

 "זה מה שקוראים מכירות בפאניקה", אמר מנהל קרן ביוטכנולוגיה מנוסה בהתייחסו לקריסה של אתמול. "משקיעים עם אוריינטציה למגזר הטכנולוגיה אשר קפצו על עגלת הביוטכנולוגיה משום שחשבו שהיא מבטיחה צמיחה של 25% ברווחים, מנסים עכשיו לקפוץ ממנה כמה שיותר מהר". 

 הלקח כאן הוא מאוד פשוט: יש לקחת בחשבון את הסיכונים בתחזיות הצמיחה. אין זה מקרה שמגזר הביוטכנולוגיה נחשב למגזר עתיר סיכונים. הדברים יכולים להשתבש בכל רגע, למרבה צערם של המשקיעים שגילו זאת השנה.