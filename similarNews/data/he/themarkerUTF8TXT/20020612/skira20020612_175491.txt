שר האוצר סילבן שלום, ונגיד בנק ישראל דוד קליין, הם אנשים עסוקים מאוד. העומס המוטל על כתפיהם רב, והיומן שלהם צפוף במיוחד. למרות זאת, כשהתברר אתמול כי הדולר נוסק, הבורסה קורסת, והריבית במשק מזנקת ל-10%, הם עשו מאמץ מיוחד לפנות זמן ולהיפגש. אחרי מאמצים עילאיים נמצאה המשבצת הפנויה - היום, ב-16:00. 

 צריך כנראה להודות לשני האישים, מנהיגי הכלכלה שלנו, ש-24 שעות לאחר האירועים הם מצאו את הזמן לקיים פגישה. לנוכח העוינות האישית ביניהם, נראה כי המפגש הזה עלה לשניהם במאמץ רב, ואם הם מצאו לנכון לפנות יותר מ-15 דקות מזמנם לדיון במשבר הקשה שבו מצוי המשק - דיינו. לפחות עד למשבר הבא. 

 אנחנו כל כך אסירי תודה, עד שאיננו מוצאים לנכון להזכיר למנהלי הכלכלה הישראלית את מהות תפקידם. בימים כתיקונם היינו מצפים מהמנהלים לקחת על עצמם את המטלה של דאגה לצמיחת המשק, שכלולו, ייעולו וקידומו בעולם גלובלי-תחרותי המתפתח ללא הפסק. מדינת רווחה, כזכור, נמדדת ברווחה שהיא מספקת לתושביה, והרווחה הבסיסית ביותר היא זאת של רמת החיים היחסית של התושבים. שר האוצר ונגיד הבנק המרכזי הם הממונים הישירים על רמת החיים של תושבי מדינתם. 

 בימים שאינם כתיקונם, כמו ימים אלה, הציפיות שלנו נמוכות בהרבה, ומתמצות בשמירה על הקיים. לא דאגה לצמיחת המשק, שהיא בגדר חלום רחוק בלבד, אלא הרחקת המשק ממשבר. זה הכל. בסך הכל אנחנו מצפים מאלה שמנהלים את הכלכלה הישראלית כי ידאגו לכך שהיא לא תקרוס. 

 אנחנו מצפים גם כי כאשר מתגלים בכלכלה סימני קריסה - למשל, כשהשקל מאבד מערכו יום אחרי יום, או כשגם העלאות תכופות של הריבית אינן מצליחות למנוע מהריבית בשוק איגרות החוב להמשיך ולעלות - יינקטו צעדים כדי לבלום את המשך הקריסה. זאת לא בקשה מוגזמת, נכון? רק שכדי למלא אותה צריכים מנהלי הכלכלה לדון בבעיות ובדרך פתרונן. לשם כך יש צורך ששני המנהלים הבכירים של כלכלת ישראל ייפגשו, ובדחיפות. בינתיים, הם לא מיהרו לעשות כן. 

 במונחים השאולים מהעולם העסקי, שקול הדבר לכך שמנכ"ל ויו"ר של חברה עסקית קורסת לא יטרחו לכנס את הדירקטוריון כדי לדון בשיקום החברה. 

 לו היינו בעלי מניות של חברה כזו, בוודאי הינו מגבשים דעה שלילית במיוחד על מנהלים כאלה. סביר להניח שהיינו קוראים להדחתם באסיפת בעלי המניות, ואולי אף תובעים אותם תביעה נגזרת על הפרת חובת הנאמנות שלהם כלפי החברה. המניות של אותה חברה היו מגיבות בירידות חדות, כמשתקף ממצבה העסקי הקשה ומחוסר היכולת של המנהלים להתמודד עם המשבר שבו היא נתונה. 

 גם המניה של מדינת ישראל נמצאת בצניחה. השקל, המטבע של ישראל, איבד כבר יותר מ-20% מתחילת השנה. בעלי המניות, אזרחי ישראל "מצביעים ברגליים" נגד מנהלי המדינה שלהם. לו היה זה תלוי באזרחי ישראל, ייתכן שהם היו תובעים לקצץ בשכר המנהלים, בבונוס שלהם, או אפילו לפטר אותם בגין חידלונם הניהולי. 

 זה לא תלוי באזרחים, וכל שנותר להזכיר הוא שאם כלכלת ישראל תיקלע בקרוב למשבר קשה, הכישלון יתלה קודם כל על כתפיהם של דוד קליין וסילבן שלום. אם הם רוצים להיחרט בהיסטוריה הכלכלית של ישראל כמתחריהם של משה זנבר או יורם ארידור, בתור הנגיד ושר האוצר הגרועים ביותר שהיו לנו, שימשיכו לבושש מלהיפגש. 


 קישורים נוספים 
 שלום וקליין ידונו בפגישתם על הנפקת הגלבועים המתוכננת  [11]