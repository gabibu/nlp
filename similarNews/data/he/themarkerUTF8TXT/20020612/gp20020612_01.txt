הוא יהודי - זו כבר נקודת פתיחה חיובית. יש לו אחות שגרה בחיפה כבר 30 שנה. לאחר השבוע הראשון של מלחמת יום כיפור הוא נסע לישראל כדי להתנדב בקיבוץ בית ניר והקפיא את לימודי המשפטים מאוניברסיטת טמפל. הוא היה "בוקר" (את זה הוא אומר בעברית, בנוסף למלים נוספות), והיום הוא בישראל כדי לעשות עסקים. זהו סול פוקס, מנכ"ל חברת ההשקעות הממונפות Fox Paine, שמשלימה בימים אלה את רכישת חברת פאראדיים גיאופיזיקל הישראלית. ולא, הוא לא מפחד לעשות עסקים בישראל, אלא להיפך: זה בדיוק מה שהוא מתכוון לעשות. 

 לפוקס ניסיון של כ-25 שנים בהשקעות ממונפות, כולל MBO's שביצע במהלך השנים תחת כובעו בפוקס פיין וגם במסגרת תפקידו כשותף ב-KKR (Kolberg Kravis Roberts), שם למד את רזי התפקיד והכיר את שותפו דקסטר פיין ה-3. ממש כך. 

 "דקסטר היה האיש שהלווה לי כסף כאשר ביקשתי להקים את החברה ולבצע את הרכישה הממונפת הראשונה שלי, של חברת Motel 6 בשנת 1985. כל מי שמלווה לי אפילו דולר אחד אני לא שוכח, ולכן מאוחר יותר, ב-1997, הקמנו את החברה כשותפות". גודל העסקה אז היה 881 מיליון דולר. 


 עסקה מיוחדת בנוף הישראלי 


 בינתיים, בין 1984 ל-2002 החברה ביצעה 27 MBO's בשווי כולל של 1.2 מיליארד דולר והיא טוענת כי ערכן עלה ל-4.4 מיליארד דולר היום. מתוך סכום זה 3.5 מיליארד דולר במזומן עשו את דרכם לידי המשקיעים. רשימת הגופים שנמנית על משקיעיה של פוקס פיין היא מרשימה וכוללת בתי השקעות, קרנות פנסיה, חברות ביטוח וקרנות אחרות. בין היתר ניתן למנות את סיטיגרופ, דויטשה בנק, קרדיט סוויס, בנק אוף אמריקה, חברת הביטוח אתנה, ואפילו קרן הפנסיה של ממשלת סינגפור. 

 עסקת הרכישה של פאראדיים, שבראשה עומד אלדד וייס (יו"ר ומנכ"ל) היא מיוחדת בנוף הישראלי: לא מדובר כאן על בליעה של החברה הישראלית הקטנה על ידי ענק אמריקאי המתמחה בתחומים משלימים אליה,  "לא מן הנמנע שנבצע עסקות נוספות בישראל. אנחנו יודעים שהמצב בישראל קשה, אבל כנראה שאנחנו לא מפחדים לעשות כאן עסקים"  וצירופי מלים כמו "סינרגיה" ו"מקום להתייעלות" לא תשמעו כאן. אם אומנם הנהלת פוקס פיין משתפת אותנו בתוכניותיה האמיתיות - לפחות ברמה העקרונית - הרי שהיא אינה מתכוונת לשנות דבר בפעילותה של פאראדיים או בתוכניותיה העסקיות, אלא פשוט לספק לה את כרית המזומנים להגשים את האסטרטגיה שלה, ולהפוך אותה לפרטית. 

 במסגרת העסקה, פאראדיים, המספקת פתרונות תוכנה גיאו-מדעיים, ניתוח מאגרים ועיבוד נתונים לתעשיית הנפט והגז, תימכר לפוקס פיין תמורת 100 מיליון דולר במזומן. מניות פאראדיים יומרו לזכות לקבל 5.15 דולרים במזומן עבור כל מניה - פרמיה של 37.8% מעל מחיר הסגירה של מניית פאראדיים (3.74 דולרים) בשלושת החודשים שקדמו לרכישה, שצפויה להיסגר סופית באוגוסט 2002. זוהי הרכישה היחידה והראשונה שביצעה בינתיים פוקס פיין בתחום הטכנולוגי פרופר. 




 סול פוקס, כמה פעמים היית בישראל? 


 "יותר מדי פעמים מכדי לספור". 


 אולי נצמצם את השאלה. כמה פעמים היית כאן בנסיבות עסקיות? 


 "לפחות 8-9 פעמים. בדקנו הן במסגרת פוקס פיין והן כ-KKR כמה חברות ישראליות - חלקן נסחרות בתל אביב וחלקן פרטיות - כאשר עם 3 מהן היינו בשלבים מתקדמים יותר. בסופו של דבר, פאראדיים היא החברה הראשונה בישראל שפוקס פיין רוכשת. 

 "ככלל, הסטטיסטיקות אצלנו הן שעל כל 200 חברות בערך שנמצאות אצלנו ברדאר, אנחנו רוכשים אולי אחת. זה זמן טוב להשקיע, גם בישראל. אבל זה לא בהכרח מה שמנחה אותנו: אין לנו כוונה להסתכל על מדינה מסוימת ולחפש בה רכישות אלא להתמקד יותר על פעילות עסקית, ולכן לא מן הנמנע שנבצע עסקות נוספות בישראל. אנחנו יודעים שהמצב בישראל קשה, אבל כנראה שאנחנו לא מפחדים לעשות כאן עסקים". 


 כיצד הגעתם בכלל לפאראדיים? 
 "אנחנו מסתכלים כבר הרבה מאוד שנים על חברות הקשורות לתעשיית הנפט והגז, ואני עצמי שימשתי כדירקטור בחברה גדולה בתחום הפטרוליום. ידענו שזה תחום שמעניין אותנו, וטרוי טאקר, שהוא סמנכ"ל אצלנו, הפנה את תשומת ליבנו לפאראדיין כבר לפני מספר שנים. 

 "אנחנו עוקבים אחריה זמן רב, ואני יכול לומר שאנחנו מרוצים מקצב הצמיחה של פאראדיים, ומהעובדה שכל מה שהיא הבטיחה אי פעם לוול סטריט היא גם קיימה. העניין המרכזי שעומד כרועץ לחברה הוא העובדה שהיא לא נהנית מהיותה ציבורית - היא צריכה למסור דיווחים שוטפים למשקיעים, להיות אחראית כלפי בעלי מניותיה, ועליה לעמוד בתחזיות. הדבר הופך לבעייתי במיוחד אצל חברה שמעוניינת לבצע רכישות (פאראדיים ביצעה עד כה כ-8 רכישות משמעותיות, ג.פ.), וצריכה לתת דין וחשבון שוטף לגבי הרווח שלה למניה וכן הלאה. בשלב זה, העובדה שפאראדיים ציבורית לא משרתת טוב אף אחד מהצדדים, ולכן רצינו לקנות את כל האחוזים ולהפוך אותה לפרטית". 


 למה בעצם? הרי כחברה ציבורית יהיה קל לה יותר לגייס כספים ולזכות בהכרה מצד מוסדיים גדולים. 


 "זה נכון, אבל זה עול. את צריכה להבין שקל יותר לשחק פוקר בלי להראות את הקלפים שלך מאשר לשחק עם קלפים פתוחים. הדבר מפריע לנו במיוחד באספקט של מתחרותיה של פאראדיים, שכן כדאי יותר לפעול מאחורי הקלעים ורחוק מאור הזרקורים מאשר בקידמת הבמה. הכוונה הכללית שלנו היא למנף את החברה, להוביל אותה לשיעורי צמיחה גבוהים יותר, ולהנפיק אותה בנאסד"ק בעתיד". 


 "שילמנו 100% יותר ממה שחשבנו" 


 כיצד באמת הגיעה פוקס פיין לחברה מהרצליה? ובכן, החוליה המחברת היא חברת רליאנס קפיטל, שנמצאת בשליטת משקיעים זרים ובראשם קבוצת מנרו היידן אוברסיז. החברה מתמחה במיזוגים ורכישות והשקעות בחברות ציבוריות, הנפקות פרטיות לחברות ציבוריות והיא מייצגת בישראל חברות השקעה וקרנות הון סיכון מאירופה וארה"ב - וביניהן גם את פוקס פיין. 

 גם הדיונים בין פוקס פיין לפאראדיים, שהחלו כבר בתחילת 2002, נעשו באמצעות רליאנס קפיטל. מספר ימים לאחר הפניה של רליאנס לפוקס פיין, וייס פגש בפיין בלונדון - פגישה שאחריה נציגי שתי החברות נפגשו מספר פעמים, גם בישראל. 

 פוקס פיין לא הכחישה את התעניינותה בחברה, ופאראדיים אישרה לה להתחיל בבדיקת הנאותות לאחר אישור  "הכוונה הכללית שלנו היא למנף את החברה, להוביל אותה לשיעורי צמיחה גבוהים יותר, ולהנפיק אותה בנאסד"ק בעתיד"  מתאים שהתקבל מדירקטוריון החברה בפברואר והסכמי סודיות שנחתמו בין הצדדים. במארס קיבלה פאראדיים התחייבות למחיר של 5 דולרים למניה והתבקשה לחתום על הסכם מו"מ אקסקלוסיווי, וכך היה. באפריל נציגי שתי החברות חתמו על הסכם הבנות כללי, והחלו במו"מ אינטנסיווי יותר, שהוביל למחיר של 5.15 דולרים למניה. 

 אבל מספר נושאים עדיין היו פתוחים, והמו"מ המשיך והסכם האקסקלוסיוויות הוארך. לרגע, היה נדמה להנהלת פאראדיים שהכל נופל וכי המו"מ נמשך זמן רב מדי, ובאמצע מאי מועצת המנהלים שלה אף סירבה להאריך את האקסקלוסיוויות במגעים. ימים שלמים מאוחר יותר, היו עדיין נושאים בהם לא הצליחו הצדדים להגיע להסכמות, ורק שבוע מאוחר יותר, ב-21 במאי בלילה, המו"מ הושלם לכדי הסכם. 


 למה רק 5.15 דולרים למניה? 


 פוקס: "זה עניין של מו"מ. למה לא דולר למניה? למה לא 7 דולרים? חשוב להבין שאנחנו משלמים כ-100% יותר ממה שחשבנו כשהתחלנו לעקוב אחרי החברה, שכן היא היתה אז במחיר של 2.5 דולרים למניה. אנחנו משוכנעים שמדובר במחיר הוגן ביותר, וכך גם חושבים בעלי המניות של החברה". המניה היום ניצבת ברמה של כ-5.1 דולרים, סכום המשקף לחברה שווי שוק של 76 מיליון דולר. 


 וייס, היכן החברה היתה אילולא הרכישה היתה יוצאת אל הפועל? תנסה להתייחס לטווח של 3 שנים מהיום. 


 "היינו משיגים את המטרות שלנו, להערכתי, זה רק היה לוקח הרבה יותר זמן. כעת, אנחנו יכולים להשתחרר מכל מה שנלווה להיותנו ציבוריים, ולהתמקד אך ורק בעסקים. היה לנו חזון שרצינו להגשים כבר הרבה שנים, והדרך להגיע אליו התקצרה עכשיו". 

 בנקודה זו פונה פוקס לוייס בשאלה: "אלדד, כמה זמן השקעת בכל מה שנלווה לחברה, כלומר הפעילות העסקית והקשר עם שוק ההון, וכמה מזמנך הוקדש לחברה עצמה"? וייס: "הייתי אומר ש-70% מהזמן שלי הוקדש לביזנס והשאר לפעילות החברה". 

 פוקס: "הייתי בטוח שהאחוז יהיה גבוה, אבל 70% זה מדהים אותי". וייס: "כן, הרבה מאוד זמן הוקדש אצלנו למועצת המנהלים, לבעלי המניות, לציבור, וכעת אנחנו מתפנים לפעילות האמיתית". 

 מאוחר יותר אומר וייס כי בפני החברה יש כעת חלון הזדמנויות של השנתיים הקרובות, "ואני לא יכול להחמיץ אותו". 

 יצוין, כי  גם היום יש עניינים פתוחים שוייס אומר כי עדיין אינו יודע בוודאות כיצד ייסגרו. פוקס אמר היום כי לאחר ההמרה של המניות למזומן, כולל האופציות של העובדים, שדירת ההנהלה והעובדים תחזיק בכ-15%-20% מהחברה, ופוקס פיין ביתר האחוזים. וזה אחד מהנושאים הפתוחים. 


 וייס, 15%-20% זה הגיוני? אתה מחזיק כיום ב-1.5% מהחברה. ידוע לך כמה תקבל בהמשך? 


 "אני לא יודע לומר לך מספקים מדוייקים, מאחר שפשוט עוד לא סיכמנו את הפרטים הללו. יש לי אמונה באנשים שאיתם ניהלנו את המו"מ, וממש רצינו להתחמק מעניין של 'קומבינות'. זה נכון שיכולתי למקסם את הסיטואציה ולדאוג למעמד האישי שלי, ואני בטוח שאם הייתי מתחבר לחברה מובילה בתעשייה הייתי יכול לקבל - באופן אישי - יותר כסף, אבל זה לא מה שעמד על הפרק". 


 ומה לגבי האופציות לעובדים? 


 וייס: "גם את זה עוד לא סגרנו סופית ולכן אני לא רוצה לדון בכך. אני יכול לומר שיש לי באופן אישי אופציות ב-5 דולר שאני כבר לא אקבל, כמו לעובדים אחרים. מצד שני, האחוזים שנחזיק בחברה החדשה יגיעו ללא ספק לערכים שלא היינו מצליחים להגיע אליהם במסגרת הקודמת של פאראדיים". 

 לפחות וייס לא יצטרך כעת לומר לכל מי שרק מעוניין לשמוע, שהוא אינו מבין את תמחור החסר העמוק של החברה, וכי אפילו הרישום הכפול בבורסה התל אביבית התגלה כמשהו לא מוצלח ("כשלון זו מלה חזקה", הוא ממתן מיד את הדברים). "הגדלנו את המודעות לפאראדיים, אבל בכל הנוגע לסחירות ולמחיר המניה לא הצלחנו להגיע להישגים". גם בתי השקעות המכסים את החברה, דוגמת CIBC, הסכימו לכך שהמניה מתומחרת בחסר. 

 היום, אפשר היה ממש לראות את ההקלה שוייס חש עם סיום הפרק הציבורי בחייו - ארינה בה מעולם לא הצטיין ושלא התאימה לאופיו - לפחות מבחינת התקשורת. ההכחשות הנמרצות על קיום המו"מ שנשמעו בשבועות האחרונים טרם ההודעה הרשמית על הרכישה על ידי פוקס פיין, הן רק דוגמה אחת.