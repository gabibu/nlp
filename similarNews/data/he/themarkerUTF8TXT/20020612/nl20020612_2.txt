להלן ההודעה המשותפת שיפרסמו מחר ראש הממשלה אריאל שרון, שר האוצר סילבן שלום ונגיד בנק ישראל דוד קליין אחרי פגישתם ב-19:00 במשרד ראש הממשלה בתל אביב: 

 "1. שר האוצר והנגיד החליטו להדק את שיתוף הפעולה ביניהם לטובת כלכלת ישראל, ולהימנע מלשים את שיקוליהם האישיים לפני השיקולים הלאומיים. 

 2. שר האוצר הבטיח לנגיד בנק ישראל שימשוך בחזרה את הצעת החוק בדבר מועצת הנגידים ויעבירה מחדש להכרעת הכנסת רק אחרי שיגובש נוסח שיוסכם על בנק ישראל. 

 3. שר האוצר הודה כי ההתאמה התקציבית שגיבש ושאושרה על ידי הכנסת אינה מספקת מענה לצורכי הכלכלה, ואמר כי יגיש בקרוב תוכנית שתכלול יותר קיצוצים בהוצאות הממשלה והרבה פחות מסים. 

 4. הנגיד הודה כי טעה בכך שהוריד את הריבית בדצמבר ב-2% במכה אחת, וכי הטלטלה שאליה נקלעו השווקים הפיננסיים היא עדות לכך. 

 5. לאור מוכנותו של שר האוצר להגיש תוכנית כלכלית חדשה שתכלול קיצוצים משמעותיים בהוצאות הממשלה, אמר הנגיד שביצועה יספק דרגות חופש רבות למדיניות המוניטרית. 

 6. הנגיד הוסיף כי הקיטון המשמעותי בגיוסי ההון של הממשלה שיבואו בעקבות התקציב החדש שהאוצר ייזום יוריד את מחיר ההון ויאפשר הקלות מוניטריות. 

 7. הקיצוץ בהוצאות הממשלה, ירידת הריבית לטווח ארוך וההקלות המוניטריות שיבואו לאחר מכן, אמרו שלום וקליין, הם אלה שיסייעו למשק לחזור למסלול של צמיחה והגברת התעסוקה. 

 8. ראש הממשלה הבטיח כי יעשה את כל שנדרש כדי ששר האוצר והנגיד יעמדו במלותיהם. 

 9. לבסוף, שר האוצר והנגיד הבטיחו כי ידברו פחות ויעשו יותר לשיפור מצב הכלכלה." 

 אם זה נשמע לכם מופרך, זה מכיוון שזה מופרך. לא רק מכיוון שאין ולא היה בידינו את נוסח ההצהרה שתימסר מחר (מן הסתם אין עדיין נוסח כזה), אלא גם כי קל להבין שאין סיכוי להשיג הסכמות כאלה. 

 ציניות? חס וחלילה. הנה, הביטו על ההצהרה המשותפת לשר האוצר ולנגיד מלפני שעה קלה אחרי פגישת פיוס בת שעה וחצי: "שר האוצר והנגיד סבורים כי המשך הידוק שיתוף הפעולה בין הממשלה לבנק ישראל יסייע לחיזוק המשק". 

 "המשך הידוק שיתוף הפעולה"? האם אי פעם הידקתם את שיתוף הפעולה ביניכם? על מה אתם מדברים בכלל? האם טעינו ואלה לא סילבן שלום ודוד קליין כי אם פול אוניל ואלן גרינספאן? 

 יש בהודעה המשותפת של שר האוצר והנגיד אמנם קצת בשר, אבל ממש מעט. מעט מדי בשביל כל אלה שכל כך חיכו לכך שהשניים האלה יישבו סוף סוף ביחד ויבינו שגורלה של הכלכלה חשוב מהאגו שלהם. 

 ההצהרה כי השניים "שבים ומדגישים את מחויבותם ליציבות מחירים" מקרבת אמנם את שר האוצר לשיקולי בנק ישראל ומעניקה להם משנה תוקף, במיוחד לאור הצעת חוק מועצת הנגידים, אבל לא ברור מה זה שווה בשווקים ובעיקר כמה זמן זה יחזיק מעמד. 

 גם ההצהרה בנוגע לחיוניות העמידה ביעדי הגירעון יש בה משהו, אבל הבעיה היא שהיעד הנוכחי - הרביעי בשנה האחרונה - הוא ממילא גבוה מאוד, ואין ספק שהנגיד לא היה חותם עליו בדצמבר 2001 כשהאמין לממשלה שתקצץ בתקציב וחתך את הריבית ב-2%. 

 יכול להיות ששלום וקליין לא רצו לקלקל לשרון את היוזמה, ולכן שיחררו הצהרה כל כך מימית. יכול להיות שמחר נשמע את מה שאנחנו רוצים לשמוע: דברים יותר נחושים, יותר מעודדים, יותר קשורים למציאות, וכן - גם קצת הודאה בטעויות.