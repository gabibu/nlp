רק לפני שנתיים הכתירו אותנו העיתונים בארה"ב כ"סיליקון ואדי", ההעתק המזרח-תיכוני של הסיליקון ואלי האמריקאי; רק לפני שנתיים ביקש שר האוצר אברהם שוחט, להצטרף לארגון ה-OECD של המדינות המפותחות בעולם, רק לפני שנתיים היתה ישראל סמל להצלחה כלכלית. והנה, אוקטובר 2002 מוצא אותנו שוב חוזרים לעמדת השנור הישנה - מחזרים כאביונים בפתח הבית הלבן. 

 הכלכלנים חלוקים בדעתם עד כמה רחוק הידרדר המשק הישראלי בשנתיים האחרונות: התוצר לנפש חזר 7 שנים אחורה, תעשיית ההיי-טק חזרה 5 שנים אחורה והיחס בין החוב לתוצר חזר 4 שנים אחורה. 

 בשבוע שעבר קיבלנו אומדן נוסף לעומק ההידרדרות הכלכלית: עשר שנים לאחר שארה"ב העניקה לישראל ערבות של 10 מיליארד דולר לגיוס הון בשווקים הבינלאומיים, חוזרות הערבויות האמריקאיות למרכז הזירה הכלכלית. 

 אין ספק שקבלת ערבויות בהיקף עצום של 10 מיליארד דולר עשויה להרחיק מישראל את הסיכון למשבר פיננסי ומחנק אשראי חמור במשק. סכנות אלה אינן תיאורטיות אלא ברורות ומיידיות: זה לא מקרה שמשרד האוצר נמנע בשנה האחרונה מלגייס הון בשוקי ההון הבינלאומיים: באוצר חוששים מכישלון שיתבטא בקפיצה חדה בריבית שיבקשו המשקיעים. 

 מה עשתה הממשלה עם כל המקורות החדשים שנוצרו לה כתוצאה מהערבויות והצמיחה הכלכלית? כמובן - ניפחה את הוצאותיה  חוסר היכולת לגייס הון בחו"ל מגדיל את הלחץ המופעל על הממשלה לגייס הון בשוק המקומי, והתוצאה היא עלייה חדה בריבית הארוכה במשק. כך דוחקת הממשלה את רגליו של המגזר הפרטי משוק ההון ומגדילה את מחנק האשראי במשק. 

 אבל הטיפול במחלה של המשק באמצעות תרופת הערבויות מסוכן מאוד - הן בטווח הקצר הן בטווח הארוך: 

 בטווח הקצר - הסיכון הוא שהממשלה תימנע מלבצע את המהלכים הכלכליים הנדרשים בנחרצות ובמהירות הנדרשת, משום שהיא תשליך יהבה על פעילות השנור בוושינגטון. 

 הציניות של לשכת ראש הממשלה בעניין הערבויות נראית מפתיעה; ההידרדרות הכלכלית בארצות הברית והגירעון הפדרלי התופח נראים כרקע גרוע מאוד למתן סיוע ענק לישראל. 

 כדאי לזכור כי אחת הסיבות העיקריות להתעשתות הכלכלית של שר האוצר וראש הממשלה בחודשים האחרונים היא "משמעת השווקים": הפיחות המהיר בשקל והנפילות בשוק האג"ח שאותתו לממשלה כי היא חייבת לחזור לניהול מדיניות מקרו-כלכלית. כאשר שער החליפין התקרב ביוני ל-5 שקלים לדולר, הרגיש שר האוצר סילבן שלום, כי החבל מתהדק סביב צווארו. 

 ואולם ברגע שפרמטר הערבויות נכנס למשוואה, חרב השוק אינה מונפת יותר מעל צווארם של ראש הממשלה, שר האוצר ושותפויות הקואליציה. ברגע ששותפות הקואליציה יריחו את האפשרות לערבויות, יתקשו ראש הממשלה ושר האוצר לשכנע אותן כי אישור התקציב קריטי. 

 גם אם נקבל את הערבויות בסוף היום, עדיין טמון בהן סיכון גדול למשק: 

 ראשית, כדאי לזכור כי ערבויות אינן מענק - את הריבית ואת הקרן של ההלוואות שנגייס בעזרתן בשווקים הבינלאומיים יש לשלם. בשנים האחרונות התנפח החוב הממשלתי הישראלי כשהוא נמדד ביחס לתוצר, והערבויות יעזרו לממשלה להמשיך ולנפח אותו. אם היחס בין החוב לתוצר ימשיך להידרדר, חברות הדירוג לא יתרשמו מהערבויות ויחתכו לישראל את דירוג האשראי. 

 שנית, וזה אולי הדבר החשוב יותר: כדאי לראות מה קרה למשק הישראלי בעשור האחרון מאז שבוש האב נתן לנו ערבויות של 10 מיליארד דולר: זה היה עשור שברובו המשק צמח, עשור שבו המשק נפתח לעולם, עשור שבו עלו לישראל כמעט מיליון עולים. 

 אך מה עשתה הממשלה עם כל המקורות החדשים שנוצרו לה כתוצאה מהערבויות והצמיחה הכלכלית? כמובן - ניפחה את הוצאותיה: עוד כספים למשרדים, עוד תקציבים לרשויות המקומיות, עוד הזרמות לאוכלוסיות שמעדיפות לא לעבוד ועוד מיליארדים לתשלומי שכר ופנסיה במערכת הביטחון. 

 כלומר, במקום שהצמיחה תנוצל לשינוי מבני במשק, הפחתת החוב והקטנת נטל המס, היא נוצלה בעשור שחלף מאז קיבלנו את הערבויות בעיקר לבזבוז כספים וניפוח מנגנונים ממשלתיים. 

 ההסבר הרשמי לבקשת הערבויות מהממשל האמריקאי הוא הצרכים הביטחוניים - בין אם זה למימון המלחמה בטרור או היערכות למלחמה נוספת בעירק. אך זהו מסך עשן: הוצאות הביטחון הישירות מסבירות רק חלק קטן מהקפיצה בגירעון התקציבי. 

 לכלכלנים יש הסברים רבים לפריון הנמוך במשק הישראלי בעיקר כאשר משווים אותו לצמיחה המהירה בארה"ב בשנים האחרונות. ההישענות על "שנור" - ערבויות ומענקים כדרך לשמור על רמת החיים או לפתור כל משבר כלכלי ופיננסי - היא אולי ההסבר הממצה מכולם.