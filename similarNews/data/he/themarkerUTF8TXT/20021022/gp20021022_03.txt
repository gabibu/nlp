בסוף אוקטובר תפרסם הנהלת הנאסד"ק את הקריטריונים לכניסה למדד הנאסד"ק 100 היוקרתי. ההערכות הן כי הנהלת הנאסד"ק תשנה את תנאי הסף הנוגעים לחברות זרות, ולכן השנה, יותר מתמיד, יש לענקית התרופות הגנריות הישראלית  טבע  (  TEVA  [10]  : NASDAQ)  סיכוי להיכנס למדד המכובד. 

 הקריטריון שמנע ממנה כניסה עד כה היה שווי השוק הנדרש מחברה זרה. לפי כללי הנאסד"ק, על חברה זרה להציג שווי שוק של לפחות 10 מיליארד דולר בכל הבורסות בהן היא נסחרת בעולם וכן שווי של 4 מיליארד דולר במסחר בארה"ב. עבור החברות האמריקאיות חל רק הכלל של 4 מיליון דולר. 

 טבע, שהיא חברה זרה שרשומה למסחר דואלית בישראל ובארה"ב, נסחרת כיום לפי שווי שוק של 8.7 מיליארד דולר - נמוך מ-10 מיליארד דולר. על כן, אין היא יכולה "על הנייר" להיכנס למדד. ואולם, ההערכות הן כי השנה - בין השאר, בלחץ של לוביסטים מ-EMEA (אירופה והמזרח התיכון) תנאי הסף ישונו. 


 סיכוי טוב מתמיד 


 "יש סיכוי טוב מתמיד השנה לכך שטבע תיכנס למדד", אומר טובי פישביין, אנליסט בית ההשקעות ליהמן ברדרס. "טבע נמצאת כעת במקום ה-32 בנאסד"ק מבחינת שווי שוק, ולפי מה שאני מבין, הקריטריונים ישונו כך שגם על החברות הזרות, ובוודאי שעל אלה שנחשבות למניות ארביטראז', יחול הכלל המחייב שווי שוק של 4 מיליארד דולר בלבד, רף שטבע עוקפת בקלות". 

 פישביין: "הנהלת הנאסד"ק עושה מאמצים לכך שהמדד יהיה יציב. לכן היא תעדיף את קומברס - חברה ותיקה - על הרבה חברות אחרות שיכולות לפתע לפשוט את הרגל"  מטבע נמסר כי לא קיבלו הודעה רשמית על כך שהכללים ישונו, אולם ודאי שישמחו אם כך אומנם יהיה. מקורבים לטבע מעריכים כי גם אם השינוי לא יתרחש בשנה הנוכחית, הוא יקרה ב-2003. "לא ייתכן שטבע, שהיא היום אחת החברות הגדולות בעולם ובין ה-50 הראשונות בבורסת הנאסד"ק, לא תיכלל במדד", הם אומרים. 

 הנאסד"ק 100 כולל בתוכו את 100 החברות הגדולות במשק האמריקאי - מקומיות וזרות - שאינן חברות פיננסיות ורשומות בבורסת הנאסד"ק. למעשה, על מנת להישאר במדד די להיות בין 150 החברות הגדולות ולא בין ה-100 הגדולות, ולכן ניתן לומר שתנאי הכניסה למדד קשים יותר מתנאי היציאה. 

 שלוש החברות בעלות הזיקה הישראלית שנכללות כעת במדד הן  צ'ק פוינט (  CHKP  [11]  : NASDAQ)  ,  מרקורי  (  MERQ  [12]  : NASDAQ)  וקומברס (  CMVT  [13]  : NASDAQ)  . צ'ק פוינט ניצבת במקום 98 כיום, מרקורי במקום 145 וקומברס במקום 200 מבחינת דירוג שווי השוק בנאסד"ק. כך שאם מישהי נמצאת בסכנת מחיקה היא קומברס, אולם אין להסיק מכך בוודאות. שוב, הכל "על הנייר". אייל דשא, סמנכ"ל הכספים של צ'ק פוינט, אמר לנו השבוע כי להערכתו אין שום סיכוי שענקית אבטחת הרשתות הישראלית תימחק מהמדד. נכון, שווי השוק שלה נמוך מ-4 מיליארד דולר, אולם יש לבחון גם את המיקום שלה בנאסד"ק - מקום 98. 


 לא רק שווי שוק - גם יציבות 


 "ההחלטות להישארות במדד לא נעשות אך ורק על פי שווי השוק", מסביר פישביין, "והנהלת הנאסד"ק עושה מאמצים לכך שהמדד יהיה יציב. לכן, היא תעדיף את קומברס - חברה ותיקה - על הרבה חברות אחרות שיכולות לפתע לפשוט את הרגל". 

 ההיכללות במדד היוקרתי חשובה, שכן כל הקרנות המדדיות רוכשות את כל המניות הנכללות במדד, כך שהמניה נהנית מהזרמת ביקושים. וכך, ביום שישי השלישי של חודש דצמבר, ה-20 לחודש, ישתנה ההרכב של מדד הנאסד"ק 100 ותתחיל להיסחר רשימה מעודכנת של חברות, שאותה תפרסם באופן סופי הנהלת הנאסד"ק במהלך דצמבר. פישביין מעריך כי מהשבוע הבא לתקופה של שבועיים-שלושה, מניית טבע עשויה לרשום עליות על רקע הכניסה המתוכננת למדד. "בכל מקרה, השפעות העלייה במניה הן אינן לטווח רחוק", הוא אומר. 

 מניית טבע ב-3 השנים האחרונות