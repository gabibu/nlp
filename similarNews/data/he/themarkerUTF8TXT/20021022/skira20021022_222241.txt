"מעשה נבלה של שוד הקופה הציבורית לאור היום ללא נקיפות מוסר והבעת חרטה" - כך אמרה אתמול השופטת, יהודית אמסטרדם, בעת שהטילה על מאיר עיני 9 שנות מאסר בפועל ועל אחיו יצחק 6 שנות מאסר בפועל, לאחר שהורשעו בעבירות מס בהיקף 148 מיליון שקל. 

 עונש של 9 שנות מאסר לנאשם שהורשע בעבירות מס בלבד הוא חסר תקדים. בשנים האחרונות ניכרת החמרה בעונשים שמטילים בתי המשפט על עברייני מס. גזר הדין שנתנה השופטת בתיק של האחים עיני הוא קפיצת מדרגה בחומרת הענישה בעבירות מס. 

 ואולם, אין תקדים לעבירות מס בהיקף נרחב כל כך. מדובר בענישה בפרשה, שתוארה על ידי השופטת כחמורה ביותר בתחום עבירות המס שהתגלתה עד כה בישראל. לכן, לא תמיד יהיה ניתן לגזור גזירה שווה מהענישה שהוטלה על האחים עיני לענישה של עברייני מס אחרים. 

 חשיבות גזר הדין היא בחומרה שבה התייחסה השופטת לעבירות מס. אמסטרדם ערכה השוואה בין מעשיהם של האחים עיני למעשיהם של שודדים ופורצי כספות. בהחלטתה הדגישה את הפן ההרתעתי. "מול הפיתוי והסיכוי להתעשר בקלות באמצעות עבירות, יש להעמיד בלמים של ענישה מחמירה ושלילת חופש לתקופה ממושכת".