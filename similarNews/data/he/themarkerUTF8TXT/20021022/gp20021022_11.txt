לאלי איילון, יו"ר, נשיא ומנכ"ל חברת  די.אס.פי.ג'י (  DSPG  [10]  : NASDAQ)  , יש תמיד דימויים מעולם הרכב והתנועה. "ניהול חברת היי-טק", הוא אומר היום, "הוא כמו נהיגה במכונית מירוץ באוטוסטרדה. הנוף משתנה מהר (לקוחות וטכנולוגיות), ואסור לאבד ריכוז אפילו לא לשבריר שנייה. במצב כזה עושים גם תאונות". 

 לא, הרבעון השלישי הוא דווקא לא תאונה אלא תוצאה של עבודה קשה ומאומצת, אבל כבר עכשיו ניתן לראות שהחברה לא תצליח לצמוח ברבעון הרביעי, בהשוואה לשלישי. איילון אומר כי לאור העונתיות החזקה של הרבעון השלישי, והנפילה ברביעי - אין להשוות אותם האחד לשני אלא רק לרבעון המקביל. 

 החברה  דיווחה היום על הכנסות של 44 מיליון דולר ברבעון  [11]  - עלייה של 62% מהרבעון המקביל ו-20% מעל לתחזיות. ההצלחה לא תחזור ברבעון הבא, והחברה תדווח על הכנסות של 26-27.5 מיליון דולר - ירידה של 40% מהרבעון השלישי ועלייה של 11.5% מהרבעון המקביל. איילון מוסיף בלשונו הציורית: "לא משווים כמה פרחים צמחו בקיץ לעומת אלה שצמחו בחורף, אלא עונה מול עונה". 


 "המגמות משחקות לטובתנו" 


 "לאחר הפיצול של חטיבת הרישוי שלנו, נשארנו עם חברת מוליכים למחצה חזקה, שיש לה רמה יוצאת דופן של הכנסות שנתיות לעובד שתסתכם השנה ב-800-850 אלף דולר לעובד". המדד הזה הוא הגבוה ביותר מבין החברות הישראליות (אצל צ'ק פוינט, למשל, מדובר על כ-350 אלף דולר לעובד השנה, אם כי שתי החברות בסדר גודל שונה לחלוטין). 

 DSPG מספקת טכנולוגיות ומוצרי עיבוד אותות דיגיטלי עבור יישומי סלולר, תקשורת רחבת פס, VoIP, מולטימדיה ומערכות תקשורת מתקדמות אחרות. החברה פועלת בשתי חטיבות: חטיבת השבבים, שנותרת כעת בתוך פעילותה של DSPG, וחטיבת הקניין הרוחני (IP) והרשיונות, Ceva. 

 איילון מזהה 3 מגמות עיקריות: מעבר מטלפונים חוטיים לאלחוטיים, מעבר מאלחוטיים מטכנולוגיה אנלוגית לדיגיטלית - ומעבר מתקשורת אלחוטית קצרת טווח לתדרי 2.4 GHz 

 איילון מזהה 3 מגמות עיקריות בשוק: האחת, היא מעבר מטלפונים פשוטים חוטיים לאלחוטיים. השנייה היא מעבר בטלפונים האלחוטיים מטכנולוגיה אנלוגית לדיגיטלית - והשלישית, היא מעבר מתקשורת אלחוטית קצרת טווח בתדרי 900 MHz לתדרי 2.4 GHz. "שלוש המגמות הללו משחקות לטובתנו, וזה המקור של ההכנסות הגבוהות שלנו". 


 עקיפה משמעותית של התחזיות 


 החברה הצליחה ברבעון להציג סט מספרים מרשים, הותירה את התחזיות מאחור, הגדילה את רווחיותה, את קופת המזומנים שלה והפגינה צמיחה נאה בהכנסות. בנוסף לכך, היא העלתה את התחזיות ל-2002 לאור ההפתעה לטובה ברבעון השלישי, אולם הותירה בעינן התחזיות לרבעון הרביעי. התוצאות שפירסמה היום DSPG הן לראשונה ללא צ'בה, שפוצלה מפעילותה ותשולב בימים הקרובים סופית בזו של פרתוס האירית. 

 ואם בהכנסות של DSPG עצמה היתה הפתעה לטובה, הרי שלא כך המצב בהכנסותיה של צ'בה. החברה הבת הבריקה פחות ודיווחה על הכנסות של 4.8 מיליון דולר, בעוד התחזית אותה הציבה DSPG ברבעון שעבר היתה להכנסות של 4.7-6.7 מיליון דולר. רווחי החברה היו 981 אלף דולר ברבעון - זאת, לעומת תחזית לרווח נקי של 1.4-1.7 מיליון דולר. DSPG עצמה דיווחה היום על רווח תפעולי של 7.2 מיליון דולר ועל רווח נקי של 8.8 מיליון דולר או 32 סנט למניה. התחזית הממוצעת היתה לרווחים נמוכים יותר (29 סנט למניה), והחברה עצמה הנחתה לרווחים של 4.7-6.7 מיליון דולר מעליהן דילגה די בקלילות. 

 "החברה פונה לשוק פצוע אנוש, ושם תהליכי קבלת ההחלטות מתארכים. אנחנו לא מצליחים להגדיל שם את ההכנסות, וגם לא נצליח כל כך מהר. אחרי המיזוג - זה כבר יהיה משהו אחר" 

 "זה נכון שלא עמדנו בתחזיות אצל צ'בה", אומר איילון, "אבל צריך לזכור שמדובר בפעילות רווחית, שמייצרת 20% רווח נקי לאחר מס ואין הרבה חברות היום בתחום המוליכים למחצה שמייצרות רווחים כאלה. החברה פונה לשוק התקשורת שהוא שוק פצוע אנוש, ושם תהליכי קבלת ההחלטות מתארכים. אנחנו לא מצליחים להגדיל שם את ההכנסות, וגם לא נצליח כל כך מהר. אחרי המיזוג - זה כבר יהיה משהו אחר כי נציע פלטפורמות שונות וגם תוכנות לאפליקציות". 


 מחפשים רכישות 


 אחת הנקודות המצוינות באמת אצל החברה, היא יתרות המזומן האדירות שלה, שצמחו ב-13.1 מיליון דולר נוספים ברבעון הנוכחי ל-266 מיליון דולר. מתוך סכום זה, 40.1 מיליון דולר מיועדים לחברה הבת פרתוסצ'בה, והם יועברו אליה לאחר השלמת המיזוג. בשיחת הוועידה אמר איילון כי החברה מחפשת לבצע רכישות חדשות, אולם בינתיים לא ראתה משהו שהצדיק זאת. החברה ביצעה רכישה קטנה לאחרונה של חברת מייקום הישראלית, שנכסיה נרכשו תמורת מיליון דולר. 

 מניית DSPG בשנה האחרונה 

 אם היא מחפשת כל כך הרבה, מדוע החברה אינה מוצאת חברות לרכוש? 

 "אנחנו בודקים כל הזמן", אומר איילון, "ויש כרגע אפשרות אחת או שתיים שהן קונקרטיות. מה שחשוב לנו הוא שהחברה תהיה עם רצף הכנסות ברור והסיבה לכך היא שיתכן כי היא תהיה בתחום אחר בו אין לנו הבנה עמוקה של הסביבה העסקית שלו. היא לא יכולה להיות עם הבנה כאשר היא לא מוכרת. אם היא מפסידה, אנחנו פחות מפחדים מכך כי יש סיכויים טובים שאצלנו היא תהפוך לרווחית. מיקוד זה אחד הדברים החשובים אצלנו. כאשר התמקדנו באמת, הצלחנו להביא גם את צ'בה וגם את פעילות השבבים שלנו למובילות - כל אחת בשוק שלה". 

 ברבעון שעבר אמר שאול אייל מבית ההשקעות CIBC, כי אף אחד לא מקשיב למוזיקה שבוקעת מ-DSPG. האם גם כעת זה כך? 

 "שוק ההון במשבר, וגם כל תחום המוליכים למחצה. היום כל המניות חוטפות בכלל שטקסס אינסטרומנטס הזהירה מהתוצאות העתידיות שלה לרבעון (המניה מאבדת כעת 18%, ג.פ.). אני לא מסתכל על המניה כל יום, אבל משווה אותנו כל תקופה לתחום המוליכים למחצה כולו. שם הביצועים שלנו טובים יותר". שווי השוק של DSPG הוא 440 מיליון דולר בבורסת הנאסד"ק. 


 קישורים נוספים 
 פרתוסצ'בה בדרך לוול סטריט  [12] 

 CIBC צופה ל-DSPG צמיחה חזקה יותר מהתחזיות  [13] 

 חטיבת הקניין הרוחני של DSPG ופרתוס מקוות להשלים המיזוג באוקטובר  [14]