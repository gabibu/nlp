אחד הבנקים הגדולים החליט לפני כמה שנים לאבחן את קהל לקוחותיו הפרטיים. האבחון העלה תוצאות מפתיעות: ל-44% היתה אחזקה בפיקדונות שקליים - המכשיר הפיננסי הנפוץ ביותר בישראל. ואולם רק ל-9% מהלקוחות היתה אחזקה בניירות ערך, לרבות אחזקה בקרנות נאמנות שקליות או אג"ח שקליות. המשמעות - מספר הלקוחות המחזיקים בפיקדונות שקליים עולה עשרות מונים על מספר המשקיעים באפיקים שקליים בבורסה, אף שהחלופה האחרונה לעתים קרובות כדאית יותר להשקעה. 

 הציבור הרחב בישראל מנוכר לשוק האג"ח, אף שהוא הבסיס למרבית הפיקדונות השקליים או תוכניות החיסכון בבנקים. הפעילות הפיננסית שלו מתמצה ברכישת פיקדון שקלי, לעתים ברכישת תוכנית חיסכון (לפי אותו אבחון: 33% מהלקוחות מחזיקים תוכנית חיסכון, רובן  עד 50 אלף שקל), ותו לא. רכישת  אג"ח ממשלתיות לפדיון - השקעה שנחשבת בסיסית בתיקי ניירות הערך בעולם - כמעט שאינה קיימת בלקסיקון הישראלי. 

 הקשר של הציבור לעולם הפיננסי מתועל דרך הבנקים. העובדה שהציבור מוצא עצמו בסוף התיעול הזה משקיע רק בנכסים מנוהלים של הבנקים, ולא בנכסים סחירים, נראית בלתי מקרית. מבנה העמלות בבנקים מרחיק את הציבור מהשוק. רכישה של תוכנית חיסכון בבנק פטורה מעמלות, אך רכישת אג"ח ממשלתית כרוכה בלא פחות מארבע עמלות: עמלת רכישה של 0.5%, עמלת מכירה של 0.5% (אם האיגרת מוחזקת לפדיון נדרשת, לחלופין, עמלת פדיון של 0.5%), דמי שמירה של 0.125% לשנה, וכן 0.5% מכל תשלום ריבית. בסך הכל, העלויות על אחזקה של אג"ח ממשלתית במשך שנתיים יגיעו לכ-0.8%, משמע התשואה בתום השנתיים תקטן בשיעור זה. 

 זהו שיעור עלויות עצום, בהתחשב בעובדה שמדובר בנכס סולידי נושא תשואה מינימלית (חסרת סיכון). בעידן שלאחר רפורמת המס (ינואר 2003) יכולות העלויות האלה להוות את מרבית ההבדל בין הריבית המוצעת בתוכנית חיסכון לשנתיים לבין רכישה ישירה של אג"ח לשנתיים. במציאות כזו, קשה להתפלא שהציבור אינו מוצא את דרכו לשוק האג"ח. 

 בפועל, העמלות שמשלמים לקוחות מתוחכמים על רכישה של אג"ח נמוכות בעשרות מונים מזה. לקוח מתוחכם יסתפק בעמלת רכישה ומכירה של 0.1%, ותו לא. גם במק"מים העמלות נמוכות בהרבה. עם זאת, עבור הציבור הרחב שאינו בקי ברזי המו"מ עם הבנקים, ושגם אין לו די כוח מיקוח מולם, העמלות הנדרשות עבור רכישה של אג"ח הן מכשול קשה למעבר. כאשר מדובר באג"ח של חברה (קונצרנית), המכשול גבוה אף יותר - עמלת הרכישה והמכירה היא 0.7%. 

 בהשוואה למרווח הפיננסי שהבנקים לוקחים לעצמם בפיקדונות השקליים או בתוכניות החיסכון, זוהי עדיין מכשלה שניתן לעמוד בה. משמע, גם בניכוי העמלות ניתן להניח כי הריבית שיקבל הציבור על רכישה ישירה של אג"ח תהיה גבוהה מהריבית של תוכניות חיסכון או פיקדונות שקליים. צירוף של ריבוי עמלות, עם זאת, ביחד עם ייעוץ שמלכתחילה מעדיף להציג בפני הציבור את כלי ההשקעה המנוהלים בידי הבנקים, מכריע לרוב את הכף. מרבית הציבור לא מודע לחלופה של השקעה ישירה בשוק האג"ח, משום שזאת לא הוצגה בפניו מעולם. אותו ציבור שמודע מעט, קל מאוד להרתיע אותו מהשקעה ישירה באג"ח באמצעות ייעוץ מכוון או באמצעות ריבוי עמלות. התוצאה, בכל מקרה, היא שאין ציבור בשוק האג"ח הישראלי.