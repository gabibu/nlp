במערכת הבנקאות מצחצחים חרבות בימים האחרונים.  בנק דיסקונט  (  דסקנט  [10]  : ת"א)  דרש לפני כמה ימים מחברת  זאבי מחשבים (  זאבמח  [11]  : ת"א)  , זרוע השקעות ההיי-טק של קבוצת זאבי, לפרוע באופן מיידי חוב של 13.5 מיליון שקל. בנק דיסקונט הודיע לזאבי מחשבים כי אם החוב לא ייפרע בתוך 10 ימים הוא יפעל בכל הדרכים המשפטיות כדי להשיב את החוב, ובכלל זה בקשה לפירוק החברה. דיסקונט טען כי המכתב לזאבי מחשבים נשלח ב-9 באוקטובר 2002. 

 זאבי השיב אתמול לדיסקונט כי המכתב הגיע למשרדי החברה רק ב-17 באוקטובר, כלומר יותר משבוע לאחר שנשלח. אם קיוו בדיסקונט כי בכך מבקש זאבי רק לבקש עוד כמה ימי חסד ואז ישלם את חובו, הרי שהמשך המכתב מבהיר: "נכון למועד דו"ח זה אין ביכולתה של החברה לעמוד בדרישת הבנק לפירעון מיידי". 

 זאבי מחשבים מוסיפה כי היא תפנה לבנק כדי להגיע להסדר בנוגע לחוב זה. בבנק דיסקונט נמצאים עכשיו לפני דילמה. הבנק המתין זמן רב להחזר תשלומי החוב מהחברה, עד שלבסוף החליט לדרוש פירעון מיידי של החוב. במערכת הבנקאות סבורים כי בדיסקונט חשבו על שתי אופציות אפשריות: שזאבי יחשוש מהפירוק וישלם לפחות חלק מהחוב, או שזאבי יסרב לשלם. האופציה השנייה היא זו שהתממשה לפי שעה. 

 כעת צריך הבנק להחליט אם הוא מממש את האיום שלו, כלומר פונה לבית המשפט ומבקש לפרק את החברה. דיסקונט אינו לבד במערכה; על פי הפרסומים השונים, זאבי מחשבים חייבת לבינלאומי כ-20 מיליון שקל ולבנק הפועלים כ-8 מיליון שקל. בנוסף, מעריכים כי מניותיה של החברה משועבדות לבנק הפועלים מול חוב של כ-60 מיליון שקל של קבוצת זאבי. 

 במערכת הבנקאות גם מעלים תהיות שמא לדיסקונט אין ביטחונות מספקים מזאבי, ולכן הוא נוקט שיטות נוקשות נגד החברה, אולי במטרה לקבל ביטחונות טובים יותר  ניתן להעריך כי שלושת הבנקים כבר הפרישו לחובות מסופקים את מרבית החוב של זאבי מחשבים, אך נראה כי הם נוקטים שיטות שונות כדי להחזיר לעצמם את החובות. ההערכה היא כי הפועלים והבינלאומי סבורים כי המשך קיומה של החברה משפר את סיכוייהם להחזיר לעצמם את החובות, ואילו בדיסקונט סבורים אחרת. 

 נראה כי לדיסקונט פשוט נמאס להמתין לתשלומים שאינם מגיעים, ואף מטילים ספק בכך שהבנקים האחרים כל כך רגועים. בדיסקונט רוצים לטפל בזאבי בדרכם כדי לדאוג לאינטרסים של הבנק, גם אם הבנקים האחרים חושבים אחרת. 

 לקבוצת זאבי יש חובות עצומים נוספים למערכת הבנקאות, המובאים בחשבון על ידי הבנקים כשהם מטפלים בקבוצה. חוץ מחוב של כ-700-600 מיליון דולר בגין רכישת מניות בזק על ידי קונסורטיום של בנקים, שבגינו אמור היום להתקיים דיון בבית המשפט המחוזי בתל אביב, חייב זאבי לבנקים כ-400-300 מיליון דולר. בסך הכל מסתכמים חובות קבוצת זאבי בכמיליארד דולר. בנק הפועלים, למשל, הגיע להסדר פריסת חובות עם קבוצת זאבי בגין רוב חובותיו שאינם קשורים לבזק, ונראה כי בבנק מאמינים כי המשך פעילותו עדיפה על הפסקתה. 

 במערכת הבנקאות יש המבקרים את המהלך של דיסקונט. "הבנק כבר הלך כמה פעמים בשנים האחרונות לבית המשפט והפסיד", אומר מקור בנקאי. במערכת הבנקאות גם מעלים תהיות שמא לבנק דיסקונט אין ביטחונות מספקים מזאבי מחשבים, ולכן הוא נוקט שיטות נוקשות יותר נגד החברה, אולי במטרה לקבל ביטחונות טובים יותר. 

 ספק אם פירוקה של זאבי מחשבים ישיב לדיסקונט את החוב. החברה מחזיקה בכמה חברות, ובהן טלנולג' ומטאפורם. זאת, לאחר שמכרה בתחילת 2002 את אחזקותיה בסימטרון תמורת כ-10 מיליון דולר. לעומת זאת, היא הפסידה 85 מיליון שקל ב-2001 ועוד כ-12.4 מיליון שקל במחצית הראשונה של 2001. בענף הבנקאות מעריכים כי החברות שהיא מחזיקה בהן עדיין שוות כסף, וכי אם תפורק יתחלקו שלושת הבנקים באופן יחסי בנכסיה. 

 ספק גם אם פירוק של זאבי מחשבים יהווה זרז לבנקים נוספים לנסות ולפרק חברות אחרות בקבוצה. ההנחה היא כי חלקים גדולים של חובות זאבי הופרשו על ידי הבנקים, ומקבלי ההחלטות צריכים להחליט אם קבוצת זאבי חיה שווה יותר מקבוצת זאבי מתה. נראה כי לפי שעה מעריכם רוב הבנקים כי האופציה השנייה עדיפה. 

 דיסקונט איים במלחמה על זאבי, וכעת הכדור במגרש שלו. כושר ההרתעה של הבנק עומד כאן למבחן. בימים הקרובים יתברר אם דיסקונט מימש את האיום שלו וידרוש את פירוק החברה. אם יצליח זאבי להגיע בסופו של דבר להסדר עם הבנק - במערכת הבנקאות אומרים שהוא מומחה בכך - יתאייד האיום של דיסקונט. מי שמאיים במלחמה ולא מממש את האיום, פוגע בטווח הארוך בכושר ההרתעה שלו.