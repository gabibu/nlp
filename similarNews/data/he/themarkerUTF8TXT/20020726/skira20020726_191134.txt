הסיפור הוא כל-כך פשוט: למאיר זיילר, מעשירי קריית מלאכי, יש עסקים ונכסים רבים בחו"ל, שמניבים לו כנראה לא מעט רווחים. זיילר קרא בעיתון שוועדת רבינוביץ עומדת לחזור על המלצותיה של ועדת בן-בסט, ולהעביר את המיסוי הבינלאומי מהשיטה הטריטוריאלית לשיטה הפרסונלית. המשמעות פשוטה: זיילר יצטרך לשלם מסים בישראל. 

 אז מה עשה זיילר? פנה לייעוץ במס? הודיע לבנקים על שינוי בתוכנית העסקית? אמר לעצמו - בעזרת השם, יהיה בסדר, השם ירחם? 

 לא, זיילר הוא אמנם חב"דניק, אבל היה לו רעיון הרבה יותר מעשי. הוא פנה לחברים בוועדת רבינוביץ' ולחברים בוועדת הכספים של הכנסת, ושאל אותם אם הם אולי יוכלו, אם לא קשה להם, להכניס איזה תיקונצ'יק נחמד בחוק, שימנע ממנו את הצורך המטריד לשלם מסים. 

 למזלנו, בניגוד לטענות כאילו חברי הכנסת והפקידים בשירות הציבורי הם אנשים ציניים ורעים, זיילר דווקא מצא אוזן קשובה. בימים האחרונים, כבמטה קסם, מבלי שאיש כמעט שם לב לעניין, נכנס עוד סעיף קטנטן לרפורמה הקובע: "יחיד שהיה לתושב ישראל והינו בעל שליטה ומנהל במפעל מאושר, יהיה פטור ממס בשנות המס 2006-2003 על הכנסות מריבית, דיווידנד ודמי שכירות שאינן הכנסות מעסק ושמקורן בנכסים מחוץ לישראל, אשר היו לו לפני שהיה לתושב ישראל, או נכסים אחרים שבאו במקומם ושנותרו בידיו לאחר שהיה לתושב ישראל. כמו כן יהיה פטור ממס על רווח הון ממכירת אותם נכסים". 

 מתחת לרבים מאנשי העסקים ועשירי המשק יש בסך הכל כמה תקנותצ'יקיות ומכרזצ'יקים שתפרו להם הידידים שלהם במס הכנסה, בכנסת, במשרדי הממשלה וברשויות 

 כמה יחידים יש בישראל שעונים על הקריטריון הזה? נכון לרגע זה מתברר שיש יחיד, אחד ומיוחד כזה: מאיר זיילר. אחד מחברי ועדת רבינוביץ אמר לנו אתמול שלמיטב הבנתו זה סעיף שתפור אך ורק לזיילר: "חוץ מלרשום את שמו של זיילר בתיקון לחוק, הכל נרשם". 

 כל זה כמובן סיפור מצחיק מאוד, שעוד ידובר בו רבות, בעיקר משום שביממה האחרונה התקשנו למצוא מי הכניס את הסעיף הזה לתוך החוק. חברי ועדת רבינוביץ הצביעו על חברי הכנסת ואלה הצביעו על נציבת מס הכנסה, וזאת הצביעה על חברי הכנסת - וכך הלאה. 

 אבל מהסיפור על התנהלותה של ועדת הכספים, נציבות מס הכנסה, משרד האוצר וועדת רבינוביץ בפרשת "חוק זיילר", אפשר לצאת וללמוד כמה דברים מעניינים: 

 * צא ולמד - את זיילר תפסנו על חם כי הסעיף הזה מתאים רק לו, אבל כמה סעיפים בהמלצותיה של ועדת רבינוביץ תפורים מעשה אמן לחבורה גדולה הרבה יותר של בעלי הון, שיועצי המס שלהם ישבו בוועדה? 

 שהרי בוועדת רבינוביץ היה רוב ליועצי המס של עשירי המשק, ובפני ועדת הכספים הופיעו נציגיהם של כל קבוצות האינטרסים בישראל. היחיד שלא יוצג בוועדה הוא הציבור. 

 * צא ולמד - אם זיילר מצליח בכמה טלפונים ופגישות עם חברי ועדה, ולא משנה אם זה ועדת הכספים או ועדת רבינוביץ, לחוקק חוק במיוחד עבורו, שפוטר אותו ממס הכנסה - מה מצליחים לעשות כל רגע, כל יום, כל חודש וכל שנה אנשים חזקים, משפיעים ומתוחכמים ממנו. 

 * צא ולמד עד כמה גדולה הציניות, שלמרות שרבים שהיו מעורבים בחוק הזה ידעו שמדובר בחוק שתפור לאיש אחד, אף אחד מחברי ועדת הכספים או חברי ועדת רבינוביץ לא קם והזהיר שמדובר בחוק תפור. זאת השיטה הישראלית החדשה של "הכל על השולחן" ו"אף אחד לא פראייר" - כולם מבינים שהכל הולך אם אתה מצליח לקשור את כל הקצוות ולעשות לעצמך את יחסי הציבור הנכונים. 

 * צא ולמד איזה חוט שדרה גמיש פיתחו פקידים באוצר בשנה האחרונה. הדבר היחיד שפקידי האוצר ומס הכנסה הצליחו להגיד להגנתם כאשר נשאלו מאין לעזאזל צץ סעיף "מאיר זיילר" היה ש"חברי הכנסת הכניסו אותו", ולא הם. ואם זה אמנם חברי הכנסת? מדוע לא עמדתם על רגליכם האחוריות? מדוע לא נלחמתם? מדוע לא יצאתם לעיתונות? מדוע לא רתמתם את השר שלכם למאבק? 

 * צא ולמד שמתחת לרבים מאנשי העסקים, אילי ההון ועשירי המשק שכולנו מפליגים מדי יום במדורי הכלכלה בשבחם, ושכל הפוליטיקאים משחרים לפתחם, יש בסך הכל כמה "תיקונצ'יקים", תקנותצ'יקיות ומכרזצ'יקים שתפרו להם הידידים שלהם במס הכנסה, בכנסת, במשרדי הממשלה וברשויות. 

 * צא ולמד שחוק מאיר זיילר הוא לחם חוקה של ועדת הכספים של הכנסת, לחם חוקו של המשק הישראלי. צא ולמד שעם כל הכבוד לסיפורי הרפורמות, התשתיות ושאר הסיסמאות השחוקות - יש למשק שלנו עוד בעיה לא קטנה: מדי הרבה פוליטיקאים ופקידי ציבור משועבדים לאינטרסים של אנשים, שבמקרה הטוב אנחנו יודעים את שמם, מאיר זיילר, ובמקרה הגרוע אנחנו יודעים רק באופן כללי שהם החזקים והעשירים המחוברים לשלטון. 


 מיהו יהודי? 


 זה שאמו יהודיה? לא רק. בישראל, בשפת היום יום, מאוד מקובל לכנות מישהו קשיש בכינוי "יהודי" - כדי שבן השיח יבין שמדובר בחבר לא צעיר. למשל, אם אמרת "היה פה אצלי הבוקר יהודי נחמד; מסתבר שהוא מוותיקי התעשיינים", ברור לבן שיחך שהתעשיין כבר מתקרב לגבורות. 

 אבל אתמול קיבלנו הגדרה חדשה לביטוי "יהודי"; כאשר נשאל חבר הכנסת מיכאל קליינר מדוע דחף את תיקון זיילר, הוא השיב: "התיקון מוצדק, מדובר בעניין עקרוני. אם התיקון לא היה, היהודי היה סוגר את העסק שלו בישראל". ואתה צא ולמד - כאשר הוא משלם מס אמור זהו ישראלי, כאשר מסדרים לו פטור ממס אמור זהו יהודי. 


 קישורים נוספים 
 חילופי האשמות בין קליינר לרבינוביץ' על  "  חוק זיילר  "  - חוק ש  "  נתפר  "  כדי לתת פטור לתעשיין חרדי  [10]