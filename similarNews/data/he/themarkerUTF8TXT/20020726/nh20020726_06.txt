1. יום שישי מוזר באתר פורבס.קום 


 בעולם העיתונות הפיננסית אין מי שלא רוצה להקדים את כולם בדיווח של חדשות. אלא שלפעמים, כתבים חרוצים יתר על המידה עלולים להקדים את זמנם. 

 כך קרה ביום שישי האחרון, כאשר אתר פורבס.קום דיווח לפני שאר העולם על כך שענקית הטלקום המדשדשת וורלדקם הגישה בקשה להגנה מפני פשיטת רגל. 

 האתר הקדים את כולם עם הדיווח, ועוד איך. אף אמצעי תקשורת אחר לא דיווח על כך באותו יום שישי. אולי משום שוורלדקום הגישה בקשה להגנה מפני פשיטת רגל רק כעבור יומיים. 

 אכן, הרי לכם סוד לא שמור במיוחד: לעתים קרובות כותבים עיתונאים כתבות על אירועים אשר להערכתם צפויים להתרחש על מנית שיוכלו לפרסמם במהירות ברגע שהאירועים יתרחשו. 

 היתרון בשיטה זו טמון בכך שהעיתונאי אינו חייב להגיע למערכת ולנפק ניתוח שטחי של אירועי היום אם, לדוגמה, וורלדקום מחליטה להודיע על פשיטת רגל דווקא ביום ראשון אחר הצהריים. כמו כן, כתיבה מראש של ידיעות מאפשרת לקוראים לא להמתין זמן רב בטרם יוכלו לקרוא את הניתוח המבריק שלנו על השלכות האירוע. 

 החיסרון בשיטה זו הוא הסיכוי שמישהו בחדר החדשות ילחץ בטעות על הכפתור הלא נכון ויגרום בכך לפרסום הידיעה לפני האירוע. אין ספק כי כך קרה באתר פורבס.קום, אשר פירסם ביום שישי שעבר בשעה 1:32 בצהריים ידיעה שכותרתה "וורלדקום הגישה בקשה להגנה מפני פשיטת רגל", וכעבור שלוש שעות נאלץ לפרסם תיקון. 

 כאשר פנינו לעורך פורבס.קום כדי לקבל את תגובתו, הוא אפילו לא החזיר לנו טלפון. לכן, לא יכולנו להציג לו את השאלה שיש להציג לכל עיתונאי שדיווחיו סובלים מאי דיוקים: "האם טעית, או שפשוט הקדמת?" 


 2. אז כנראה שהיא היתה צריכה לקרוס, וכדור הרגעה היה רק גורר שריפת מזומנים 


 פרס "עשו מה שאני אומר ולא מה שאני עושה" מוענק ללא ספק השבוע לג'ון ריגאס, המנכ"ל בן ה-70 של חברת הכבלים אדלפיה. ביום רביעי נעצר ריגאס בחשד להונאה בניירות ערך, במסגרת ההתפתחות האחרונה בהשתלשלות האירועים המכוערת שהחלה בחודש מארס כאשר אדלפיה הממונפת חשפה חובות בהיקף של 2.3 מיליארד דולר עליהם לא דיווחה עד אותו רגע. 

 אין לנו מושג מהיכן צמח החוב הזה. שכן, כפי שלמדנו מהתלונה בת ה-70 עמודים שהוגשה נגד ריגאס ומשפחתו, ג'ון היה תומך נלהב בצמצום חובות החברה. למעשה, כוללת התלונה דברים שאמר ריגאס לכתב העת לכבלים מולטיצ'אנל ניוז בשנת 1999: "אנחנו סוף סוף מורידים את היקף המינוף שלנו לרמה מכובדת יותר... יידרש זמן רב להתרגל לכך, אם נצליח להוריד אותו, כי בכל פעם שאנשים יכתבו על אדלפיה, הם לא ישתמשו בעוד בביטוי 'אלדפיה הממונפת'. אני אזדקק לכדור הרגעה כדי להתרגל לכך". 

 ייתכן כי הוא צודק ממספר בחינות. ראשית, אנשים אינם משתמשים עוד בביטוי "אלדפיה הממונפת", אם כי לא בדיוק מהסיבה שהוא צפה. שנית, למרות שאיננו רופאים במעבדת מחקר, חלפה במוחנו המחשבה כי כדור הרגעה עשוי להיות בדיוק הדבר אשר יסייע לריגאס להתרגל למה שצופן לו העתיד. 


 3. קרנות הפנסיה המתגלגלות 


 ואם בכדורי הרגעה עסקינן, הרי לכם חדשות מטרידות הקשורות בהופעה הקרובה של הרולינג סטונס. 

 למרות שפע המידע שזרם בכלי התקשורת בחודשיים האחרונים, רק לאחרונה הבחנו בזהותו של נותן החסות לרוקרים בני ה-60 ומשהו.  אי-טרייד (E*Trade) (  ET  [10]  :NYSE) 

 כנראה שיש בכך היגיון. אי-טרייד מחזרת אחר מאגר המעריצים הבוגרים. לקוחות פוטנציאליים שיש להם 100 אלף דולר או יותר להשקיע. מכיוון ששנות הנעורים של מעריצי הרוקרים המזדקנים חלפו מזמן לבלי שוב, ומכיוון שחלקם ישלמו 300 דולר תמורת הכרטיס להופעה, נראה כי לאי-טרייד יש מבחר מבטיח של משקיעים פוטנציאליים. 

 העובדה שאי-טרייד נותנת חסות למופע של הסטונס לא מפתיעה אותנו כפי שהיה מפתיע אותנו לגלות שדאו כמיקל היא הספונסרית של ג'ואן באאז. איננו חושבים שמעריצי הסטונס חשים נבגדים מכך שהלהקה מאמצת באופן עקיף את עקרונות הקפיטליזם והאינטרס האישי. במהלך השנים, הסטונס הבהירו כי אינם חושבים שכסף ומוסיקה אינם יכולים להתקיים בכפיפה אחת. 

 אולם, אנו בכל זאת חושבים שהשילוב הזה לא עובד. כשאנחנו הולכים להופעה, לא בא לנו שיזכירו לנו שעלינו לדאוג לתוכניות חיסכון לקראת הפרישה. אנחנו שם כדי להשיב את נעורינו האבודים. אם נחיה עד ה-5 בספטמבר, יום ההופעה, תוכלו למצוא אותנו במושבים שעולים 50 דולר. לא רק מפני שאנחנו קמצנים, אלא גם משום שאנחנו לא מעונינים לראות את הקמטים על פניו של מיק ג'אגר. 

 המפגש עם הסטונס רק יזכיר לנו כמה הם קרובים לגיל הפרישה וכמה כסף יש להם, בהשוואה אלינו. בהתחשב בסכומי הכסף הגדולים שהפסידו השנה משקיעים בחשבונות פרישה, המחשבה על שוק המניות באמצע הופעה של הסטונס תצית ללא ספק התמוטטות עצבים נוספת.