אחד מהתחומים הנחשבים והמשפיעים ביותר בתעשיית הפרסום אינו אלא תת התחום קרדיט, שתחום הגג שלו הוא האגו. 

 במחוזות ההשכלה האקדמית בתחומי הפרסום, האגו עדיין איננו מוכר תעודה, אם כי ההתמחות בו נרכשת בקלות במקומות עבודה רבים. בני המזל מגיעים עם ידע מוקדם מהבית ומוצאים דרכם בקלות בתעשייה. לכבוד מאורע קקטוס הזהב המרגש, נלמד קרדיט מהו. 

 הקרדיט הוא אחד מתופעות הלוואי המוכרות בענף הפרסום, והינו בעל תכונות התנהגות ברורות. ראשית, יש להגדירו כהכרה (תוך זיהוי שמי או מחווה אנושית נוגעת ללב) של היוצר על יצירתו, זאת על ידי קולגות, גופים מקצועיים, היוצר עצמו, חבריו, שונאיו או כל יישות רלוונטית אחרת. 

 היצירה לה משויך הקרדיט מוגדרת ככל מעשה יצירתי, החל מצביעת ציפורניים מהפכנית, יוזמה עסקית או מעילה בנקאית פשוטה וכלה בפליטת פה אנינה. 

 התיאוריה החדשה מוכיחה כי מי מהאנשים שנגעו או עברו במסדרונות הרעיון הנולד, ינכסו לעצמם קרדיט עליו, כך שבניגוד לתיאוריה השמרנית, המשייכת קרדיט של מעשה ליוצר האחראי לו, הרי שבתרבות המערבית המפותחת, הקרדיט יפתח משבר זהות ויחיה תמיד בבית עם יותר משני הורים. 


 שלי, שלי! 


 תיקון להגדרה זה מסביר את חוקיותו והתנהלותו החברתית של הקרדיט בהתאם להצלחתו של המוצר הסופי.  באם המוצר הסופי זוכה לתהודה חיובית בקרב אנשי המקצוע, יימצאו בהכרח הורים רבים שיצהירו על כי התינוק החדש שייך להם. ניקח לדוגמה קמפיין פרסומי מוצלח. 

 יצרן המוצר המופיע בפרסומת יקח לעצמו קרדיט על היצירה, שהיא בעצם השקעתו הפיננסית, וזה כולל את איש השיווק שלו ועוד מספר מנהלי מותג זוטרים. במשרד הפרסום המייצג את היצרן יהיו מספר הוגי דעות וממציאים דגולים שיטענו כל אחד בנפרד לקרדיט על התוצרת: מנהלי המשרד, מנהל הקריאייטיב, אנשי קריאייטיב והוגים נוספים ממחלקת האסטרטגיה. 

 ספקי השירות, הלא הם אנשי הביצוע הסופי של הרעיון הגאוני: הבמאי, המפיק ואנשיו, גם הם יתפסו בעלות ויפיצו את התורה כולה תוך שהם מסבירים כיצד התגלגל לידם חומר גולמי והפך ליצירה זכאית קרדיט, כשבסופו של דבר המלים שיצאו מפי הצרכן הסופי יהיו "הפרסומת של יעל בר זוהר" ולא 'הפרסומת של באומן' או 'הפרסומת של שחר סגל'. אפילו לא 'הפרסומת של שלמה הנהג'. 

 מאידך, באם נכשל המוצר כשלון חרוץ, לא זו בלבד שהיצרנים לא יקחו לעצמם קרדיט, אלא שמתוקף היותם נצר לתרבות הישראלית מגובשת ובשלה, הם ידאגו לפזר מעט רעל תעשייתי ולהתנער מאחריות תוך גיבוי תוכניות מגירה, הלא הם הרעיונות שהציעו במשך התהליך ואשר היו יכולים למנוע את רוע הגזירה לו מישהו היה מקשיב להם (עיין ערך 'זה לא היה רעיון שלי', 'מהתחלה אמרתי שזה לא יעבוד', זוועה של קמפיין' וכד') 


 האוסקרים של הפרסום 


 בתחום בו הקרדיט תופס חלק נכבד ממהות העשייה ונחשב סוגייה כה משמעותית, דואגים מדי שנה לאירוע גדול של ליטוף עצמי. האירוע הוא בדרך כלל נוצץ ופונה לקהל דורשי, לוקחי ויוצרי הקרדיטים. הוא מתרחש לרוב במקומות כמו חוות רונית לדוגמה, שהם גדולים מספיק על מנת להכיל את האגו של כולם, ובעלי חלל אחד אטרקטיווי בו ניתן לפתח קרבות בוץ בניחוח יוקרתי. 

 כמו כן, מהווה המקום כר נרחב לנטוורקינג ועבודה חלוצית חשובה במסווה של ערב באופרה. על כן, לפני כל מלה מיותרת הנאמרת במסגרת התוכנית האומנותית, נערך קוקטייל מינגלינג. בכדי לממן את התחרות ולדאוג שסיסטמטיות נצחונות הכרישים הגדולים לא תישבר, נגבה סכום כסף נאה עבור כל יצירה מועמדת, ונשדדת חסות מגוף תמים דיו, ובכדי שלא יהיו השגות בדבר ההכרה הרשמית בהישגים, נקבעים מדי פעם חוקי שיפוט חדשים. 

 הערב עצמו מרופד בנאומים של אנשים שעברו דרך נורא ארוכה בתת התחום קרדיט כולל התמחות מקצועית בתחום הגג אגו, מה שמאפשר להם בעצם, באופן רשמי, לקחת חלק בארדון ובשיפוט. 

 לאחר מכן, ובמעמד של  שר נורא חשוב בממשלה, מתחיל הטקס. לרוב מועסק באירוע סלבריטי כמנחה מקצועי, גיא פינס למשל. וכך, בין לבין קישוטים כגון הענקת מפעל חיים, האזנה לצלילי ג'אז ענוגים והבעות הפתעה מעושות על פניהם של המשתתפים נוכח חשיפת ערוץ טלוויזיה חדש, מתרחש האירוע העיקרי - הקרנת שלוש העבודות הזוכות מכל קטגוריה. 

 וכאן בעצם מתרכז לב ליבם של הטיפוח העצמי, טפיחת השכם ההדדית והאדרת התוצר הסופי של מה שהוא בסך הכל, בסופו של כל יום, העבודה של האנשים האלה.