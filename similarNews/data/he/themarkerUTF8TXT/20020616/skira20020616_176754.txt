אירועי 6 החודשים האחרונים עוררו את ההשוואה בין נגיד בנק ישראל, דוד קליין, לבין קודמו בתפקיד יעקב פרנקל. היו שהעריכו ש"לפרנקל זה לא היה קורה", והתכוונו להפחתת הריבית של דצמבר 2001 כתשלום מראש על סחורה פגומה שנמסרה באיחור, ולא פחות מכך התגובה ההססנית לעלייה החדה בציפיות האינפלציה בעקבות הפיחות המהיר מראשית 2002. 

 פרנקל אכן הביא את המשק הישראלי מאינפלציה דו-ספרתית לא נמוכה ליציבות מחירים, והוכיח יכולת לא מבוטלת במניפולציה של פוליטיקאים, אבל גם עברו המוניטרי הוכתם בטעות קשה. 

 פרנקל השלים עם ריבית ריאלית שלילית בקיץ 93', שהובילה לחריגה משמעותית מיעד האינפלציה ב-94'. מאוחר יותר התעשת, והחל בתהליך הדיסאינפלציה, שנמשך 5 שנים, ויצר בין השאר תופעות כמו הקרנות השקליות. 

 ייתכן שהעלאת הריבית ב-1.5% בשבוע שעבר ציינה את תחייתו של דוד קליין כנגיד בנק ישראל כשם שקיץ 93' היה הארוע המעצב של יעקב פרנקל. 

 העלאת הריבית, שהיתה גבוהה במעט מציפיות השוק, לא הרגיעה את שוק המט"ח, ובנק ישראל לא יצא מגדרו להכחיש ידיעות על כוונתו להעלות את הריבית שוב. 



 הבנק המרכזי הצליח לגרום לראש הממשלה ולשר האוצר להתחייב לקיצוץ נוסף של 2.0 מיליארד שקל. על פי ידיעה של ערוץ 1, דרש הנגיד מהממשלה לקצץ סכום נוסף של 10 מיליארד שקל; שווה ערך לכ-2% תוצר. 

 האיתותים שמשגר עתה הבנק המרכזי שונים מהרוח הנינוחה יחסית שבה דיבר קליין על הצורך לחזור ליציבות מחירים מבלי לוותר על הישגי המדיניות עד עתה: פיחות ריאלי ורמה נמוכה של ריבית ריאלית צפויה לזמן קצר. נראה כי בנק ישראל היה מוכן להקריב כמה אחוזי פיחות ריאלי כדי לכופף את עקום ציפיות האינפלציה, וכלל לא בטוח שריבית ריאלית צפויה של 1% ופחות מכך נתפשת עדיין בבנק ישראל כנכס ולא כעול. 

 משקי הבית לא השתכנעו לפי שעה מנחישותו של בנק ישראל לדכא את האינפלציה, והפקידו 3.6 מיליארד שקל נטו בתוכניות חיסכון צמודות מדד באפריל-מאי 2002. סביר להניח שלא רק חרדת אינפלציה הניעה את התופעה, אלא גם ההדלפות על מיסוי הפיקדונות השקליים. מכל מקום, התוצאה מבחינת הבנקים מבורכת. המערכת הבנקאית גייסה מקורות צמודים, כאשר התשואה על האיגרות צמודות המדד לטווח קצר נשחקה ל-3%, ומגלמת ציפיות אינפלציה של 6% לכל אחת מ-3 השנים הקרובות. 

 ציפיות משקי הבית ושוק הכספים בכללו נפרדו מציפיות חזאי האינפלציה, שאומדים את האינפלציה ב-12 החודשים הקרובים ב-3.7% (חזי גוטמן הבנק הבינ"ל), 3.1% (יונתן כץ) ו-3.8% (פתחיה בר-שביט, בנק הפועלים). 

 בהנחה שניהול מאזני ההצמדה של הבנקים אינו מנותק מהערכת המחלקות הכלכליות שלהן, סביר להניח שהבנקים לא מיהרו להתכסות על המקורות שגייסו. הבנקים ימתינו כנראה לראות אם העלאות הריבית של בנק ישראל, אלו שהיו ואלו שעוד יהיו, וקיצוצי התקציב, יצליחוח להרגיע את שוק המט"ח. 

 אם כך יהיה, סביר להניח שציפיות האינפלציה יירדו, הריבית הריאלית הצפויה לזמן קצר תעלה, והבנקים יוכלו להתכסות על המקורות הצמודים שגייסו מהציבור המבוהל ברכישת איגרות חוב קצרות בתשואה גבוהה יותר. 

 מעניין יהיה לעקוב אם ציפיות אינפלציה של 6.7% שנרשמו במחצית השבוע החולף יהיו רמת השיא שלהן בעתיד הקרוב, ואם מדד אפריל 2002 יהיה המדד האחרון של 1.0% ויותר, כפי שצופים החזאים. 

 מדד מאי 2002 שהתפרסם שלשום (0.9%) שיקף את זחילות המחירים בעקבות הפיחות, ולא רק את עליית מחירי הדיור (1.6%) שתרמה 0.3% למדד. אסטרטג המקרו של הדסק הבינלאומי של בית ההשקעות אופק, יונתן כץ, צפה עליית מדד של 0.8%, ומציין לרעה את העלייה של 1.0% במדד ללא דיור וללא השפעות עונתיות, לעומת 0.6%-0.5% כפי שצפה. 

 כץ אינו תולה תקוות רבות בעדכון כלפי מטה של חוזי השכירות המתחדשים בעקבות הפיחות. לדבריו מול השפעת המחיר יש תוספת ביקוש שנובעת מדחיית החלטה על קניית דירות, עלייה בריבית המשכנתאות וירידה בהתחלות הבנייה. לדבריו, גם קצב עליית המחירים הסיטונאיים ללא דלקים (0.9% במאי 2002 ו-3.8% מתחילת 2002) - מדאיגה. 

 התמתנות קצב עליות המחירים בעקבות רגיעה בחזית המט"ח והשחיקה בכוח הקנייה של הציבור, עשויה לגרום לעליית התשואות הצמודות לטווח קצר, ולמתן או אף לשטח את השיפוע של עקום התשואות של איגרות החוב צמודות המדד שעולה כיום מ-3.2% בקצה הקצר של העקום ל-5.5% בקצה הארוך שלו. 

 אפיק ההשקעה הצמוד זכה לתמיכה ממסקנות ועדת רבינוביץ שיגרמו ככל הנראה לשינוי במבנה הפעילות בו. מעמדן של תוכניות החיסכון צמודות המדד, שהיו מבחינת הציבור פיקדון פטור ממס על הריבית, הושווה למעמדן של איגרות החוב צמודות המדד. 

 האג"ח הצמוד ימוסו בשיעור של 15% על הריבית ורווחי ההון שיפיקו החל ב-2004, בעוד שקודם לכן הן היו מחוץ לתחום עבור הציבור שחויב במס של 35% על הריבית ששילמו. לפיכך, אפשר לצפות לגידול בסחירות אפיק ההשקעה צמוד המדד, ועלייה במשקלן של קרנות נאמנות על חשבון תוכניות חיסכון שהבטיחו בעבר עדיפות מיסויית בתמורה לוויתור על נזילות. 

 מצבו של האפיק הצמוד כולו שופר לעומת האפיק השקלי שהיה פטור ממס בידי יחידים עד עתה. הריבית על הפיקדונות השקליים ואיגרות החוב השקליות תמוסה ב-10% עד סוף 2003, והחל ב-2004 ימוסו הריבית ורווח ההון הנומינלי ב-10%. 

 הסדר זה עלול לשנות את טעמי הציבור, מפני שלא רק שיסיר את הפטור ממס מהאיגרות הלא צמודות, אלא גם יחשוף את המשקיע בהן לסיכון של תשלום מס על השקעה שהניבה הפסד ריאלי. 

 סביר להניח שמחירי האיגרות השקליות הלא צמודות ישקפו את הציפיה לרמת המיסוי הריאלי, שתחול על המשקיע באיגרות בהתאם לתחזית האינפלציה בכל נקודת זמן. ייתכן עם זאת, שחוסר הוודאות היחסי הנובע מהמיסוי הנומינלי, יסיט נתח מסוים מההשקעות לאפיק הצמוד. 

 איגרות החוב השקליות ספגו מכה ממסקנות ועדת רבינוביץ, אך יש לזכור שהסבירות הגבוהה של הטלת מס עליהן חלחלה לשוק מרגע מינויה של הוועדה, שעבודתה התאפיינה בשקיפות רבה.דווקא ביום פרסום מסקנות הוועדה עלו בחוזקה איגרות החוב הלא צמודות בריבית קבועה מסוג שחר. למרות המיסוי, יש מנהלי כספים שמעריכים שרמת התשואות הנוכחית של האפיק השקלי אטרקטיווית. 

 תשואת המק"מים לטווח של שנה עלתה מ-7.5% בתחילת שבוע המסחר ל-8.6% בסופו. המק"מ לא ימוסה ב-2003, כך שההשקעה בו תקנה מקלט מס קצר מועד.מכרזי הפקדונות ההפוכים ל-28 יום בריבית קבועה נסגרו ברמה של 8.1% שמגלמת העלאת ריבית נוספת של 1.5% ביום שני הבא. 

 איגרות החוב מסוג שחר לטווח של 3 ו-4 שנים ספגו מכה באמצע השבוע החולף לאחר שהתברר כי העלאת הריבית של 1.5% לא הצליחה להפך את מגמת המסחר במט"ח ולהשיב את האמון במדיניות המקרו-כלכלית. איגרות אלו נסחרות בתשואה של 9.5% ו-9.6% בהתאמה (8.4% ו-8.7% בשבוע שעבר) - רמה הגבוהה ב-2.5% מהריבית הנומינלית הנוכחית של בנק ישראל. למי שלא איבד את אמונו ביכולתו של בנק ישראל להשיב את האינפלציה לתוואי של יציבות מחירים נראה שזוהי הזדמנות קנייה. 

 מנהל קרנות הנאמנות של נשואה זנקס, שי צוקר: "מנהלי השקעות נבחנים בשעות משבר. זהו אחד מרגעים אלו, וצריך לקבל החלטה". צוקר שמעריך שעתה היא השעה לרכוש שחרים ל-4 שנים: "קונצנזוס החזאים הוא לעליית אינפלציה של 3.2% ב-12 החודשים הקרובים ויורד לכיוון 2.5% ב-14 החודשים הקרובים, לאחר שתפוג השפעת העלאת המע"מ ל-18%. מרבית הפרמטרים כמו רמת הבלתי מועסקים, הירידה בצריכה מאותתים על דיכוי האינפלציה. אם יתברר שהמדיניות המוניטרית שוב יעילה ושוק המט"ח יירגע, אנחנו עשויים לראות בקיץ עקום תשואות שטוח, ואולי אף תחילת שיפוע שלילי".