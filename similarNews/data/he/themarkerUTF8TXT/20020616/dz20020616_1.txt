לפני כמה חודשים כתבתי במדור זה על  נוקיה (  NOK  [10]  :NYSE)  , ועל כך ששוק המניות טועה לגביה את אחת מהטעויות הקלאסיות המאפיינות משקיעים מאז ומתמיד - חוסר היכולת לחזות מראש את הנקודה בה צמיחת חברה או ענף נעצרים. התוצאה המתקבלת היא איפוא הפתעה רבתי לרעה, וחיתוך מחירים חד הנדרש על מנת להתאים את תמחור המניה לשיעור הצמיחה הצנוע עד אפסי אותו משיגה החברה לאחר שהשוק בו היא פועלת הגיע לרוויה. 

 מניות שעוברות את הטראומה הזו, טראומת המעבר ממניית צמיחה מבטיחה לסתם עוד מניה של חברה הפועלת בענף בוגר ותחרותי, נוטות ליפול במהירות אדירה כתוצאה ממכה כפולה - ראשית, הרווח יורד עם ההגעה לבשלות, ושנית רמות המכפילים אותן מוכנים המשקיעים לשלם יורדות גם הן באכזריות. השילוב של ירידה ברווח וירידה במכפיל יכול להוביל בשקט לחיתוך של עשרות אחוזים במחיר המניה. 

 עברו בדיוק שלושה חודשים מאז הכתבה דנן, ומניית נוקיה, לאחר שהחברה הזהירה מפני האטה בעסקיה (למעשה הצמיחה נעצרה כליל) עברה קיצוץ חד. המחיר ירד כמעט ב-50%, מ-22.5 דולר אז ל-12.5 דולר היום. העיתוי של הכתבה ההיא היה אומנם מוצלח מאוד בדיעבד, אבל אני יכול להבטיחכם נאמנה שלא היה לי צל של מושג  שנוקיה הולכת לפרסם אזהרת רווח. לעתים קל לדעת שהמשך הצמיחה של חברה עומד בפני  מכשול, אבל איתור העיתוי המדויק שבו זה יקרה, ויגיע לידיעת המשקיעים, כרוך בעיקר במזל. זה היה המקרה הפעם. 

 לכאורה, שוק המניות אמור להיות משוכלל ויעיל ולהביא בחשבון תופעות עסקיות כאלו, ולתמחר אותן מראש. אבל בפועל, שוק המניות משוכלל בערך כמו מגהץ פחמים ויעיל כמו משרד ממשלתי. 


 בלון גדול נוטה להסתיר בלון קטן 


 בסוף השבוע שעבר, למשל, פירסמה זרוע הסלולר של חברת התקשורת האמריקאית ספרינט (FON) אזהרה לפיה קצב הצטרפות המנויים נמוך מהתחזית. התוצאה היתה נפילה של 18% במחיר המניה. כאמור, תגובה מוכרת וידועה בחברות צמיחה נטולות צמיחה. אלא שלספרינט יש גם חברות לוויין הנסמכות על עסקיה. הבולטת שבהן היא Radio Shack) RSH), רשת קמעונאות ענקית בתחום מוצרי האלקטרוניקה והבידור, המפיצה מכשירי סלולר, בעיקר עבור ספרינט ווריזון. 

 מחיר מניית רדיו שק נפל לכן ב-9% ל-30.5 דולר, כשמתחרות אחרות בענף, בעיקר בסט ביי (BBY) וסירקיט סיטי (CC) סבלו גם הן. הידיעות על ירידה במדד אמון הצרכן ובמכירות הקמעוניות בוודאי שלא עזרו לשמח את לב המשקיעים בחברות אלו. 

 את הבועה הפיננסית הגדולה נהוג אומנם לייחס למניות הטכנולוגיה, אלא שכפי שאראה מיד, גם מניות אחרות הגיעו למחירים לא סבירים 

 השאלה היא האם המשקיעים לומדים לקח? האם אחרי שהרמזים על עצירת הצמיחה בשוק הסלולר מתחזקים והופכים לראיות חותכות מדי יום, מחירי המניות כבר התאימו עצמם למציאות החדשה? אין צורך להיות במתח, ואתם יכולים להסיר דאגה מלבכם. שוק מניות ותהליך של הפקת לקחים הם כמו שני קווים מקבילים - לא נפגשים לעולם. הרי אם המשקיעים היו מפיקים לקחים מהעבר, כל טירוף המערכות של השנים האחרונות לא היה מתרחש, דבר חמור מאוד, שכן אז כמות הנושאים עליהם הייתי יכול לכתוב היתה מצטמצמת דרמטית. 

 מעניין לכן לראות מה קרה לתמחור של RSH בחמש השנים האחרונות. את הבועה הפיננסית הגדולה נהוג אומנם לייחס למניות הטכנולוגיה, אלא שכפי שאראה מיד, גם מניות אחרות הגיעו למחירים לא סבירים. אלא שבלון גדול נוטה להסתיר בלון קטן. ובנאסד"ק היה בלון כל כך גדול שלעומתו כל היתר נראה משני. 

 על רדיו שק עברו בשנים האחרונות כמה תהליכים עסקיים מעניינים. ראשית, צריך לציין שהסביבה המקרו כלכלית היתה תומכת במידה יוצאת דופן. הצרכן האמריקאי היה אחוז בשנים האחרונות בחגיגת קניות, ומוצרי אלקטרוניקה שונים היו להיט. אלא שפלח השוק של RSH בתחום המסורתי של מוצרי אלקטרוניקה הצטמצם לטובת יריבותיה. מדובר בשוק קשה ותחרותי, ומנהלי רדיו שק העדיפו להגדיל דווקא את הנתח של מכירת מוצרי סלולר ותקשורת אלחוטית למיניה השונים. התחום הזה, כך נראה לפני מספר שנים, הבטיח יותר צמיחה ויותר מרווח גולמי מאשר מכשירי DVD או טלוויזיות. 

 התוצאה המצטברת היתה ש-RSH נהנתה מגידול ניכר במכירת אביזרים הקשורים לתקשורת אלחוטית, וירידה במכירת מוצרים אחרים. אביזרי תקשורת למיניהם הגיעו ב-2001 ל-27% מהמכירות, ומכיוון ששולי הרווח במוצרים קטנים גבוהים יחסית, הרי ש-RSH הצליחה להציג בשנת 2001 רווח גולמי של 50% מהמחזור, ורווח תפעולי של 10% מהמחזור. נתון יפה לכל הדעות. 

 לנוכח ההסתמכות על מוצרי סלולר, התלהבות השוק מהמניה היתה ניכרת. בחינה של התנהגות המניה בחמש השנים האחרונות מראה שב-1997 נסחרו מניות החברה ב-13 דולר. בשיאן, בסוף 1999, הגיע מחיר המניה ל-80 דולר, ירד בספטמבר 2001 ל-22 דולר, ונמצא עכשיו ב-30 דולר. 

 אלא שגם הירידה הזו, ביותר מ-50% מהשיא, אינה נראית מספקת. מכירה קמעונית של מוצרי חשמל היא עסק קשה ותחרותי, המאופיין היסטורית בתקופות של רווחיות יפה, מלוות בתקופות של רווחיות נמוכה או אפילו שלילית. התנודתיות הזו נובעת מהרגליהם של הצרכנים. בתקופות של ירידה בצריכה הפרטית, שקורות מדי פעם, מוצרי אלקטרוניקה הם אחד המקומות הראשונים בהם הצרכנים נוטים לצמצם. 

 לכן מניות מסוגן של RSH זוכות מסורתית לתמחור נמוך יחסית. השם הכללי לו הן זוכות הוא Consumer Cyclical, ומה שהמלה מחזורי מעורב בו, נוטה תמיד להיות מתומחר נמוך יותר ממה שנתפש כבעל צמיחה יציבה. 

 אלא שהרבה מסורות נשברו בשוק האמריקאי בשנים האחרונות. ב-1997, למשל, מחיר של 13 דולר למניית RSH שיקף מכפיל רווח של 15, שווי להון של 2.63 ותשואת דיווידנד של 1.8%. 

 במחיר הנוכחי, מכפיל הרווח (מנוכה סעיפים חד פעמיים כמובן) הוא 23 לשנת 2001 ו-18 חזוי ל-2002, אם תחזיות הרווח יתממשו. הבעיה היא שרוב הרווח מגיע ברבעון הרביעי, דבר המקשה על החיזוי. עונת קניות חלשה בחג המולד, וכל הרווח השנתי מתפספס. תשואת הדיווידנד הנוכחית היא 0.7% והשווי להון הוא 6.8. ההון העצמי למניה ירד מ-5.17 דולרים ב-1997 ל-4.4 דולרים היום. החברה מחלקת דיווידנד וקונה חזרה מניות יותר אשר היא מרוויחה. ההון העצמי לכן הולך ויורד. 


 בשוק המניות האמריקאי חוזרים למסורת 


 אם הייתם שואלים משקיע מהדור הקודם, לפני שנשברה המסורת, כמה שווה לשלם על מניה כמו RSH, הוא היה אומר משהו כמו "מכפיל 8-10 על הרווח בימי גאות, 14-15 על ימי שפל, פי 2 מההון העצמי ותשואת דיווידנד של 2%-3%". בסקלה הזו, כבר ב-1997 המניה נסחרה בתמחור יתר. 

 אם יש משהו שמאפיין היום את שוק המניות באמריקה, זה חזרה למסורת. לאט אבל בטוח חוזרים לדיווח כספי מסורתי יותר, ניתוח והערכת חברות מסורתי יותר, התנהגות מנהלי חברות מסורתית יותר, ניכר גל של חזרה לקוד לבוש מסורתי יותר קרי חליפות כהות, וגם  תמחורי המניות נוטים להיות מסורתיים יותר. 

 תחום הקמעונאות הפגין בשנים האחרונות עוצמה יחסית. למרות כל הצרות שניחתו עליו, הצרכן האמריקאי החזיק את הכלכלה בשיניים, והמשיך לקנות במרץ. האמונה הרווחת היא שהצרכן ימשיך לצרוך וימשוך את המשק האמריקאי להתאוששות. מחיריהן של מניות כמו RSH משקפים את הציפייה הזו. אבל את המחיר בו המניה נסחרת קשה להסביר גם בימי גאות, על אחת כמה וכמה אם צפויה ירידה בצריכה הפרטית. 

 אלא שההסתמכות על האמונה הרווחת ככלי לקבלת החלטות השקעה אינה רעיון טוב במקרים רבים. כמו במקרה נוקיה, ירידה ולו קלה ברווח, וחזרה למכפילים נמוכים יותר, יכולה להפיל את מחיר המניה בעשרות אחוזים. מנגד, הפיצוי במקרה של רווחיות טובה נראה מוגבל, שכן מחיר המניה כבר נראה כמשקף זאת. בקיצור, עוד ארוכה הדרך למנוחה ולנחלה ולמחירי מניות אטרקטיוויים.