גסיסתו המיוסרת של "יומן" תמה. בערב שבת האחרון הוא מת. "יומן" בלי אברמוביץ' הפורש, בלי הפרשן לעניינים ערביים, עודד גרנות, ובלי פרשן צבאי לא מסוגל לסכם שבוע של חדשות ואירועים על כל היבטיו. הנושא המרכזי, המשבר הכלכלי, אמנם טופל כהלכה על ידי עודד שחר, אך צרכני תקשורת שרצו את התמונה הרחבה והעמוקה של המציאות הישראלית, לא יכולים היו להסתפק ב"יומן" כה צר ודל. 

 המעבר מהחדשות לכתבות הוא השטח של העורך, אלישע שפיגלמן. פעם זה נקרא "תמונות השבוע". הלוגו הושמט זה מכבר (שידוד מערכות!), אך העיקרון נותר בעינו: ניסיון לסכם את כותרות השבוע במקבץ תמונות שמלוות בטקסט חד ומבזקי בקריינותו של שפיגלמן, מעין כיתוביות מדברות. זו מלאכה יצירתית. אין כל יומרה לחדש ברובד העובדות, שידועות לכל, אלא באריזה השפיגלמנית, בהגשה שאמורה להפתיע בניסוחים ובקישורים. בידיים הלא נכונות, יצירתיות היא מכשיר מסוכן. רוממה בדרך כלל מביכה כשהיא מתאמצת להרשים בסגנון מבריק ודינאמי. המקרה של שפיגלמן קשה במיוחד. הפינה שלו נשמעת כמו שהנגיד קליין היה נראה לו הגיע למסיבת עיתונאים בחולצת הוואי ותספורת עתירת ג'ל נוסח דייוויד בקהאם. 

 את אירועי השבוע סיווג שפיגלמן, משום מה (ככל אמן פרוע, הוא לא זקוק לסיבה), לפי מפתח צבעים. שער הדולר היה כמובן "ירוק", יחסי הנגיד ושר האוצר הוכתרו "צהוב" (יען כי, בשילוב קטלני של לשון נמלצת ומעופשת, "שר האוצר והנגיד צהובים זה לזה"), ביקור שרון בבית הלבן סומן ב"לבן", הדם הזורם בפיגועים העניק להם את הצבע "אדום", סיפור המהמר מקסימוב והכסף השחור אובחן כ"שחור", וצבעי הטריקולור התנוססו מעל הדיווח על נשירת צרפת מהמונדיאל. בין צבע אחד למשנהו נשמעה מכת תוף תמוהה ואחריה מכת מצילה תמוהה לא פחות, כאילו שפיגלמן עצמו ישוב על מערכת התופים ומלהיב את הקהל, מדגיש פואנטות כמו מאיר ישראל בתוכנית של מני פאר. 

 זה מופרך, זה עצוב, זה מיותר. מפתח הצבעים של שפיגלמן הוא המצאה ביזארית ונוגעת ללב. "יומן" דומה למועדון לילה עגום שידע ימים יפים אך הפך לחורבה. בייאושו היה בעל המקום לסטנדאפיסט מכמיר. 

 "יומן" לא השכיל לטפח דור מוצלח של דוקומנטריסטים מקוריים. הבינוניות שלטת 

 עובר אורח שייקלע לשם במקרה ייתקל במבטה הנוקשה של מנחת הערב חמורת הסבר, אורית לביא-נשיאל. כמעט כל מחוות גוף וכל משפט שלה מבהירים לצופים: "לא באנו ליהנות". היא היתה יכולה לשמש מ"כית במחנה 80. תקראו לה אורית לביא-נשיאל והיא תקרע לכם את התחת. 

 4 כתבות היו ב"יומן". האיכות לא מפצה על הכמות. ב"יומן" אוהבים לראיין את היצור המכונה "האיש ברחוב": הלקוח בתחנת הדלק, נהג המונית, הבסטיונר, הנערה על חוף הים. זו שיטה בדוקה לניפוח ידיעות חדשות שגרתיות לכתבות מגזיניות אווירתיות וארכניות ולהביא בפני הציבור את דבר "העם". כך בכתבה הפותחת, על המשבר הכלכלי. הכתבה השנייה נסבה על מובטלים האוספים פחיות ובקבוקים למחייתם. הנושא בסדר, הכתבה שבלונית. "יומן" לא השכיל לטפח דור מוצלח של דוקומנטריסטים מקוריים. הבינוניות שלטת. הסיפור האנושי התורן - כתבה על פרופסור מג'יד איגבריה - והכתבה הסוגרת, על התנועה לאיכות השלטון, היו סבירות, אך עייפות. 

 לא שישי בלי "יומן"? דווקא כן. בקלות. לא צריך לראות, גם לא נעים. אורית לביא-נשיאל סובלת כי היא חייבת, זו עבודתה. הציבור רשאי להחמיץ.