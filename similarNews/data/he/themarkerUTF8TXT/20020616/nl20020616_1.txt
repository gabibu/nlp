"על העצמאים לשקול בכובד ראש הקמת חברות בע"מ", ממליץ היום נשיא לשכת יועצי המס יעקב וירז'בינסקי בהודעה לעיתונות ששוגרה על ידי הלשכה. 

 מדוע הקמת חברה בע"מ על ידי עצמאים? מכיוון שברמות שכר גבוהות במיוחד, ניתן באמצעות הקמת חברה בע"מ, שאליה יועבר השכר במקום באמצעות תלוש משכורת, לחמוק מהסרת תקרות התשלומים לביטוח לאומי ומס בריאות שהוכרזה בתוכנית הכלכלית שאושרה ככנסת בשבוע שעבר. 

 וירז'בינסקי נתן עצת חינם מכיוון שהוא רואה כמובן הזדמנות להגדלת ההכנסות של יועצי המס ("אין להתפתות ולבצע מהלך גורף של מעבר ממעמד של עצמאי למעמד של חברה בע"מ", הוא אומר, "ללא התייעצות מוקדמת עם יועצי המס"), אבל מבטא הלך רוח. 

 הספרות הכלכלית עוסקת בהרחבה בשאלות מס ובתמריץ לשלם מס. אחת העבודות המרכזיות בענף זה נעשתה על ידי הכלכלן האמריקאי ארט לאפר (Art Laffer). לאפר חקר את הקשר בין שיעור המס לבין הכנסות הממשלה ממסים וגילה, שלא במפתיע, שיש שיעור מס אופטימלי (*T) שמעבר לו הכנסות הממשלה ממסים למעשה יורדות. לאפר תיאר את הממצאים שלו באמצעות גרף שכונה "עקומת לאפר" (Laffer Curve). 



 הירידה בהכנסות נובעת בעיקר מהקטנת התמריץ לעבוד (אם לוקחים בחשבון שיעור מס של 100%, קל להבין מדוע איש לא ירצה לעבוד), אבל גם מכך שנטל מס גבוה גורם להגדלת התמריץ להתחמק ממס, בין היתר תוך שימוש בפתרון שוירז'בינסקי מזכיר. 

 ולמה כל זה חשוב? מכיוון שוירז'בינסקי משגר את ההודעה לעיתונות שלו שלושה ימים בלבד אחרי פגישת הפסגה הכלכלית בין ראש הממשלה, שר האוצר ונגיד בנק ישראל. אם וירז'בינסקי עושה זאת אחרי הפסגה, סימן שהוא חש שתוצאות הפסגה לא חיסלו את הרצון להתחמק ממס. 

 ומדוע שמישהו יגיע למסקנה אחרת? אם בכלל, מה שיצא מהפסגה - בעיקר החלטה, על הנייר בינתיים, לקצץ 2 מיליארד שקל נוספים מתקציב הממשלה - מבטא לא רק את הניתוק המוחלט של שר האוצר מהנעשה במשק, שזה דבר ידוע, כי אם גם את הניתוק של ראש הממשלה. 

 זה כבר כמעט חצי שנה, עוד לפני פרוץ גל הפיגועים הקטלניים שהביאו את מבצע "חומת מגן", שברור שהאוצר צריך לקדם קיצוץ של יותר מ-10 מיליארד שקל בתקציב. 

 שר האוצר ניצל את מבצע "חומת מגן", שהחל בסוף מארס, כדי לתלות את חוליי הכלכלה במצב המלחמתי וכינס את ראשי משרדו כדי לגבש תוכנית כלכלית חדשה. 

 הוא התחיל בטיפוס על מצוקים עם שיפוע שלילי (הקפאת שכר בחקיקה) ובסוף יצא עם "התאמה תקציבית", כפי שהוא עצמו כינה אותה, שההיקף הכספי שלה היה ניכר - 13 מיליארד שקל, אבל שרק כשליש ממנה הכיל קיצוץ והיתר ניפוח הוצאות הממשלה על ידי הגדלת יעד הגירעון והגדלת מסים (אחת הדרכים שמצא כדי להגדיל את גביית המס היתה על ידי הסרת תקרות התשלומים לביטוח הלאומי ומס הבריאות - מה שיצר את התמריץ לעשות את מה שוירז'בינסקי מדבר עליו היום). 

 התוכנית ההזויה של שלום התקבלה בממשלה ואף בכנסת, אבל אוזלת ידה של התוכנית, ביחד עם ההססנות של בנק ישראל בנוגע למדיניות הריבית, הביאו להמשך הפיחות בשקל, לעלייה חדה בציפיות לאינפלציה ולחרדה של ממש מפני העתיד הפיננסי. 

 ואז באו הדיווחים על הפסגה המשולשת. הפסגה הזאת הפיחה קצת תקוות. לא בגלל שלום או קליין, כי אם מכיוון שלא פעם בעבר שרון התערב בנושאי כלכלה והסיר מכשולים מהדרך, בדרך כלל בראייה שנתנה יותר משקל להיבטים כלכליים מאשר לסיכונים פוליטיים. 

 לפיכך, ההחלטה לקצץ 2 מיליארד שקל בתקציב - משהו שעדיין אינו ברור, שכן לפחות על פי דיווח ב"הארץ" מהבוקר, זה עשוי להיות עוד ישרא-בלוף - היא יותר מאשר מאכזבת. וכשזה מגיע יום אחד בלבד אחרי הכרזה על רפורמת מס גירעונית, זה רק חטא על פשע. 

 הפסגה לא נתנה שום מקום לתקווה - לא תקווה לחידוש הצמיחה, לא תקווה להתייצבות השווקים, לא תקווה להתגבשותה של הנהגה כלכלית אמיצה, לא תקווה להקטנת העומס על האזרחים והסקטור העסקי, לא תקווה ליציבות מחירים ולא תקווה להקטנת אי-הוודאות. תוצאות הפסגה מהוות דווקא מצע נוח להמשך הפיחות, העלאת הריבית, שחיקת נכסים, אי ודאות ותחושה של אובדן דרך. 

 היא כמובן גם הגבירה את התמריץ להתחמק ממס על ידי הקמת חברות בע"מ לכמה בני מזל שמשתכרים מעל 40 אלף שקל בחודש.