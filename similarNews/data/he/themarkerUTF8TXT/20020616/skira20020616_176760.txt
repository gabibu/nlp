ביום שלישי הקרוב תהיה חגיגה קטנה במשרד התקשורת. מועצת הכבלים והלוויין תכריז על הזוכה בערוץ הייעודי השלישי, ואחת משתי הקבוצות המועמדות תזכה ברישיון לשדר ערוץ מוסיקה הממומן על ידי פרסומות. 

 המכרז על ערוץ המוסיקה מתקיים בצל התמוטטות ערוץ 10 ותוך כדי מהלכים נמרצים של משרד התקשורת לבטל כליל את הצורך בזיכיונות. אם תוכניותיו של השר ראובן ריבלין יעלו יפה, יוכל המפסיד במכרז לקבל בעוד כשנה רישיון ללא תחרות, ובלבד שיעמוד בתנאי סף, שוודאי לא יהיו מחמירים מהתנאים שבהם יצטרך לעמוד הזוכה במכרז. מדוע אם כן להתאמץ במכרז? מפני שפרשת ערוץ 10 הוכיחה שבעסקי הטלוויזיה המסחרית בישראל, הראשון שזוכה, זוכה ברוב הקופה, אם לא בכולה. 

 פתיחת שוק הטלוויזיה לכל בעל רישיון תהיה קרוב לוודאי פתיחה פיקטיווית. אם יצליח ערוץ 10 להתבסס, למרות קשייו הנוכחיים, יהיה הדבר כרוך בהשקעה כבדה, שתתבטא בעיקר בנכונות המשקיעים בו לספוג הפסדים לאורך כמה שנים ולדחות את החזר ההשקעה למועד מאוחר יותר מזה המוגדר בתוכנית העסקית. אין בענף הטלוויזיה והפרסום מי שמדבר ברצינות על אפשרות להופעת ערוץ מסחרי כללי נוסף. 

 הערוצים הייעודיים אמורים להתמודד ביתר קלות עם קשיי השוק ועם אחיזתו האיתנה של ערוץ 2. הפקתם זולה יותר והם מתמחים בפלחי שוק שבהם אין לערוצים הכלליים יתרון יחסי. עד כה הוכרזו הזוכים בהפעלת ערוץ חדשות וערוץ ברוסית. הסיכוי לעליית ערוץ החדשות לאוויר אינם ברורים. הפקת חדשות היא יקרה, והפרסומים על ההשקעות המתוכננות ומשכורות העתק שהוצעו למי שמיועדים להיות כוכבי הערוץ מעוררים רושם שהיזמים אינם מחוברים למציאות העסקית של שוק הטלוויזיה בישראל. במציאות הישראלית, ערוץ החדשות אינו בדיוק "ערוץ נישה". צופי החדשות הם בדרך כלל פלח השוק המובחר של הערוצים הכלליים, המשדרים את החדשות בשעות צפיית שיא, ומבחינת המפרסמים, הוא פונה לליבת קהל היעד של הערוצים הכלליים. 

 מאחורי הערוץ ברוסית, המיועד לעולים, עומדים אנשי עסקים שאפתנים ומבוססים וגם מאבק על השפעה חברתית ופוליטית בין אילי ההון יוצאי רוסיה, ולדימיר גוסינסקי ולב לבייב. סיכויי הערוץ לשרוד טובים, אם כי לאורך שנים עתיד קהל היעד שלו להשלים את היקלטותו בישראל ולהתפוגג. 


 לא משוחררים מתחרות ישירה ומכאיבה 


 אף שהערוץ המסחרי אינו מקדיש מאמצים מיוחדים לקהלים המיועדים לערוץ ברוסית ולערוץ המוסיקה, ערוצים אלה אינם משוחררים מתחרות ישירה ומכאיבה, ומגיעים לשוק תפוס, לפחות בחלקו, על ידי אחרים. הערוץ ברוסית מתחרה בפרסום לעולים המשודר באמצעות התחנות הרוסיות NTV ו-ORT הנקלטות בישראל, ואילו ערוץ המוסיקה יתחרה ישירות בערוץ המוסיקה הבינלאומי MTV, הנחשב למותג החזק ביותר בשוק זה. 

 MTV הוא חלק משוק הפרסום הישראלי, והיקף הפרסום הישראלי של הערוץ נאמד בידי מנכ"ל זכיינית ערוץ 2 קשת, אורי שנער, ב-2 מיליון דולר בשנה. אמנם, מדובר בכ-1% בלבד מהכנסות ערוץ 2, אבל במונחי ערוץ המוסיקה הישראלית זהו נתח כואב. להערכת האנליסט איאן גודריץ' מחברת אינישטיב מדיה, ההכנסות לערוץ המוסיקה עתידות להגיע ל-5-4 מיליון דולר בשנה. 

 אף שתוכניות מסוג "הטברנה" בערוצים הכלליים הוכיחו שיש למוסיקה ביקוש גם בקרב קהל מבוגר, קהל היעד העיקרי של הערוץ הוא בני נוער וצעירים בשנות ה-20 המוקדמות. מחירי זמן הפרסום עתידים לצנוח בעשרות רבות של אחוזים. יו"ר איגוד המפרסמים, אורן  אף שתוכניות מסוג "הטברנה" הוכיחו שיש למוסיקה ביקוש גם בקרב קהל מבוגר, קהל היעד העיקרי של הערוץ הוא בני נוער וצעירים בשנות ה-20 המוקדמות. מחירי זמן הפרסום עתידים לצנוח בעשרות רבות של אחוזים  מוסט, מקווה שבחודשים הראשונים להפעלת הערוץ יוצעו מחירי חדירה שימשכו מפרסמים להשתמש בו ככל הניתן. מכיוון שמרבית החומר שישודר יתבסס על קליפים המופקים על חשבון הזמרים והלהקות, במטרה לקדם מכירת דיסקים, יהיו עלויות ההפקה של הערוץ נמוכות, וקשה להאמין שייקלע לקשיים בנוסח ערוץ 10 וערוץ החדשות. 

 שותף בקבוצת המוסיקה הישראלית המתחרה על ערוץ המוסיקה, ליאון צימן, אמר בסוף השבוע כי הקבוצה שבראשותו ערוכה לאפשרות שהערוץ יגיע לאיזון רק בעוד ארבע שנים. המתחרים, קבוצת 972, בראשות המפיק חיים סלוצקי, אינה חושפת הערכות עסקיות לפני שיתבררו תוצאות המכרז. ואילו מועצת הכבלים מנסה לצמצם את הסכנה לכישלון עסקי, באמצעות שקלול של איכות התוכנית העסקית וסבירותה עם שיקולי הבחירה של הקבוצה הזוכה.