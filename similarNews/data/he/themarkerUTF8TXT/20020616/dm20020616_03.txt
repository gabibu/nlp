שר האוצר של ארה"ב, פול או'ניל, חזר ואמר כי אין שינוי במדיניות הדולר החזק של ממשלת ארה"ב. ולמרות זאת, הדולר נראה כעתיד להמשיך במסלולו הנוכחי ולרדת בשבוע השישי ברציפות מול היורו. בשבוע שעבר נפל הדולר ל-94.61 סנט ליורו, לאחר שנגע בשפל בן 17 חודשים ברמה של 95.20 סנט ליורו. מול הין נסחר הדולר ב-124.13 ין עם תום השבוע. 

 ירידות מתמשכות במדדי הבורסות בארה"ב, והתאוששות איטית מהצפוי בכלכלת המשק הגדול בעולם ממשיכות לחתור תחת הדולר, שנסחר בשנים האחרונות בהערכת יתר מול המטבעות העולמיים. 

 השבוע צפויים להתפרסם נתונים ממשלתיים המראים כי הגירעון במאזן התשלומים של ארה"ב, הכולל לא רק את גירעון הסחר כי אם גם את פער ההשקעות בין ארה"ב למדינות זרות, גדל ל-108 מיליארד דולר ברבעון הראשון, לעומת 98.8 מיליארד דולר. הגירעון המסחרי צפוי להתרחב ל-32.1 מיליארד דולר עבור חודש אפריל. 

 הזרימה השלילית משמעותה שארה"ב זקוקה מיליארד דולר ביום למימון גירעון הסחר שלה, ואיננה מקבלת אותם יותר, ומכאן נופל הדולר, מסבירים אנליסטים.  נתונים אלה יצטרפו לנפילה במדד אמון הצרכנים שאירעה במאי, לצד עלייה קטנה מהצפוי בתפוקה התעשייתית באותו חודש. 

 הבנק המרכזי של יפאן התערב במסחר בשבועות האחרונים כדי לבלום את ייסוף הין מול הדולר, והצליח בצורה מוגבלת בלבד 

 יידרש יותר מאשר מילות עידוד של שר האוצר האמריקאי כדי לתמוך בדולר, במיוחד כאשר שר האוצר של צרפת מדבר בזכות הייסוף בשער היורו. פרנסיס מר אמר בפסגת ה-G-7, כי התחזקות היורו מול הדולר היא עניין חיובי עבור אירופה, ותסייע לבנק המרכזי להילחם באינפלציה בגוש היורו. הבעיות הנובעות מייסוף שער המטבע עדיין רחוקות אמר השר. 

 נציגי יפאן סירבו לדבר בנושא מט"ח, אולם ברור כי בסדר היום של ממשלת יפאן נמצא הין במקום חשוב. הבנק המרכזי של יפאן התערב במסחר בשבועות האחרונים כדי לבלום את ייסוף הין מול הדולר, והצליח בצורה מוגבלת בלבד. מתחילת השנה איבד הדולר יותר מ-6% מול הין. התחזקות בין פוגעת ביכולת ההתאוששות של כלכלת יפאן, שכן היא מייקרת את הייצוא, מרכיב חשוב בתוצר היפאני. 

 המטבע הבריטי עשוי להתחזק השבוע אף הוא מול הדולר, לאחר שעלתה ב-0.9% ל-1.4750 דולר בשבוע שעבר. עלייה זו נובעת בעיקרה מחולשת המטבע האמריקאי, ולא ממקורות צמיחה של כלכלת בריטניה. קרוב לוודאי שנתונים שיתפרסמו השבוע יראו כי המכירות הקמעוניות בבריטניה נסוגו ב-0.3% במאי, וכי האינפלציה צנחה ב-2% במונחים שנתיים. החולשה המאוחרת בכלכלת בריטניה, והציפיות לאיחוד מטבע עם גוש היורו בעתיד הובילו את הליש"ט לירידה מול היורו מתחילת השנה, ומדדי הבורסות בבריטניה נפלו בסוף השבוע האחרון לשפל של 8 חודשים.