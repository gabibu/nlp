לפני 20-40 שנה נהגו קברניטי כלכלה להאשים את "ננסיה של ציריך" (כינוי נרדף לסחרני-מטבע ממולחים) בכל זעזוע שהתרגש על מטבעות מדינותיהם. ננסים אלמונים ומסתוריים אלה (ג'ורג' סורוס נמנה עמהם) היו לשעירים לעזאזל תורנים לכשליה ולחטאיה של מדיניות כלכלית סוררת. 

 כשהזדרז, בשבוע שעבר, שר-אוצרה של ישראל, סילבן שלום, להאשים "ספסרים ובנקאים" ערלי-לב וחסרי-מצפון בתלאותיו של השקל, התעלם במפגיע (כקודמיו) מתפקיד-מפתח שממלאים מהמרים צחיחי-מצפון: לווסת עיוותים, מעשה-ידיהם של קברניטים. האשם הבלעדי ברפיונו של השקל אינו הימורים נלוזים של בנקאים תאבי-בצע ושל ספקולנטים שוחרי טרף קל; אלא התזזית ההרסנית המגוונת את מדיניותו המוניטרית של בנק ישראל; אומדניו הדמיוניים של האוצר; והמסרים הסותרים שמשדרת לבקרים מדיניותו הכלכלית ההססנית. 

 במלים פשוטות, כל עוד לא יתעשת שר האוצר ולא ישכיל לאמץ תקציב ההולם את נסיבות המצב והזמן, חזקה על ציבור הספקולנטים הטמא שיוסיף לחבוט בשקל הדווי. אבוי, דרכם של ספקולנטים לצדוק; ואפילו אינם צודקים, תמיד ידם על העליונה. 

 במחזורים נמוכים נעו מדדי המניות המובילים בתל אביב בכיוון מטה. בסיכום שבועי, פחת מדד תל אביב 100 מ-377.04 ל-362.09 נקודות (3.97%-), מדד תל אביב 25 מ-388.20 ל-372.37 נקודות (4.08%-), מדד יתר מניות והמירים מ-295.39 ל-291.21 נקודות (1.42%-) ומדד תל-טק מ-218.66 ל-208.87 נקודות (4.48%-). 

 מדד המניות הכללי פחת מ-359.91 ל-347.54 נקודות (3.44%-). 

 מדד תל אביב 25 פרץ בשבוע שעבר, בכיוון מטה, מחסום תמיכה משני באזור 377 נקודות, שיכהן מעתה ואילך כמשוכת התנגדות ראשונה. מחסום התמיכה הבא, העשוי לסעוד אותו, שוכן באזור 360. 

 מניית  צ'ק פוינט (  CHKP  [11]  : NASDAQ)  , שצנחה מאז ינואר 2001 מפסגת 110 דולר לשפל של 15.09 דולר בשבוע שעבר, משייטת מאז תחילת השנה בתבנית מלבנית נסוגה, שצלעה העליונה מכהנת כמשוכת התנגדות וצלעה התחתונה כמחסום תמיכה. כל עוד אין צלעה העליונה של התבנית נפרצת, מתכרסמות רמות התמיכה וההתנגדות מיום ליום.