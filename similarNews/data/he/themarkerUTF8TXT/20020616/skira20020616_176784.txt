ישראל ניצבת כיום בפני בעיות רבות בתחומים שונים, ואינה זקוקה לבעיה רצינית נוספת. ואולם ההצעה לשינוי חוק בנק ישראל, העומדת על סדר היום, עלולה להיתוסף לרשימת הבעיות הקשות. אף על פי שההצעה נראית על פניה כמאמץ רציני להכנסת בנק ישראל לעידן המודרני על ידי הקמת מועצה מוניטרית, היא עלולה לפגוע קשות בעצמאות הבנק וביכולתו להשגת היעדים הרצויים. בפדרל ריזרב בארה"ב יש ועדת שוק פתוח, בבנק אוף אינגלנד יש ועדה למדיניות המוניטרית, ובבנק המרכזי האירופי (ECB) יש ה-Governing Council. מתעוררת השאלה, מדוע שלא תהיה מועצה מוניטרית גם לבנק ישראל? 

 קביעת מדיניות מוניטרית היא עניין חשוב מכדי שתהיה נתונה בידי יחיד, והגיעה העת לשנות את חוק בנק ישראל המיושן. ה-ECB, שהוקם רק לפני כמה שנים, יכול לשמש מודל רצוי לשכתוב חוק בנק מרכזי כלשהו: אי-תלות בתהליכים פוליטיים (עצמאות) - בהירות מוחלטת של היעד - יציבות מחירים וקבלת החלטות על ידי ועדה. שלושת העקרונות האלה גם יחד מקנים לקובעי המדיניות המוניטרית את הכלים הדרושים להשגת ביצועים כלכליים נאותים. בבואו להקים מועצה מוניטרית, על חוק בנק ישראל החדש לאמץ גם את שני העקרונות הראשונים. 

 פוליטיקאים, מטבעם, אינם ששים להעניק לאחרים סמכויות כה חשובות כמו מדיניות מוניטרית, במיוחד כשמדובר בהעברת סמכויות לטכנוקרטים שלא זכו בתפקידם בבחירות חופשיות. ואולם הניסיון מלמדנו שזה הדבר הנכון לעשות. יתרה מכך, בשנים האחרונות כמעט כל המדינות הדמוקרטיות הגיעו למסקנה דומה, ויצרו מנגנונים המבטיחים את עצמאותו של הבנק המרכזי. לאחר שנים של ביצועים כושלים בתחום האינפלציה, ועדה של הבנק אוף אינגלנד קיבלה אחריות מלאה על המדיניות המוניטרית ואי-תלות בממשלה. 

 עצמאות בנק מרכזי אינה ניתנת לפשרות, אם ברצוננו בניהול מדיניות טובה. כאשר מדובר במדיניות בעלת גמישות לשנות ריביות בהתאם לנדרש, לעתים באופן תכוף, הפוליטיקה והכלכלה אינן הולכות יד ביד. הפוליטיקאים, בהכרח, פועלים על פי הטווח הקצר, כשרצונם להבטיח את הצלחתם בבחירות הבאות. אין אנו דנים אותם לחובה עקב כך. למעשה, בתנאים מסוימים הדבר עשוי להוביל לתוצאות חיוביות. ואולם עלינו להכיר בכך שלעתים קרובות פועלים הפוליטיקאים להאדרת הפופולריות שלהם בקרב הבוחרים, ומדיניות מוניטרית המכוונת להשגת מטרות בטווח הארוך מנוגדת פעמים רבות לרצונם. מדיניות נכונה היא לעתים לא פופולרית. 

 הניסיון מראה שבנק מרכזי עצמאי מביא לאינפלציה נמוכה יותר. עצמאות משמעותה היכולת למנות קובעי מדיניות לתקופות ארוכות יחסית, המחסנות אותם מלחצים פוליטיים. הבעיה היא שעקרון האי-תלות עומד בסתירה לדמוקרטיה ייצוגית. אמנם ניתן למצוא אנשים מוכשרים שינהלו מדיניות מוניטרית, אבל איך ניתן להבטיח שיעשו כמיטב יכולתם למען המדינה ואזרחיה? כיצד יכול מוסד החופשי מהשפעה פוליטית להיות אחראי כלפי הציבור? 

 הניסיון הבינלאומי מאפשר לנו לענות על שאלות אלה. כאשר מציבים לבנקים מרכזיים יעד ברור, הם מתנהגים באחריות הנובעת מכך. היעד החד-משמעי הטוב ביותר הוא יציבות מחירים. מאז שהריזרב בנק של ניו זילנד אימץ את יציבות המחירים בסוף שנות ה-80, נהפך השימוש ביעד אינפלציה למטרה המרכזית של מדיניות מוניטרית וכעיקרון משלים לעצמאות הבנק המרכזי. 

 לא ניתן לדרוש מבנק מרכזי להשיג כמה מטרות במקביל. ניתן אמנם להציב מטרות משניות, אך המטרה המרכזית חייבת להיות יציבות מחירים. אפילו באמנת מאסטריכט, מסמך היסוד החוקי של ה-ECB, מצוין שהבנק המרכזי יכול לתמוך במטרות כלכליות אחרות, אך הוא יכול לעשות זאת רק אם אין הדבר פוגע במטרה העיקרית של יציבות מחירים. מובן מאליו, שהממשלה הנבחרת היא זו שקובעת את יעד האינפלציה, ומתפקידו של הבנק המרכזי להשיג יעד זה - ועל כך הם אמורים לתת דין וחשבון. 

 הנדבך השלישי בעיצוב בנק מרכזי הוא הקמת מועצה מוניטרית שעליה מוטלת המשימה הטכנית של קביעת שער הריבית. הטיעון נגד מתן סמכות כה חשובה לאדם יחיד הוא כה משכנע, שהבנקים המרכזיים העיקריים בעולם אימצו את רעיון הוועדה. המשותף לוועדות כאלה הוא שחברי הוועדה הם מקצוענים מתוך הבנק המרכזי, ואחרים בעלי ניסיון בתחום - ולא נציגים של מגזרים מיוחדים. יש לאפשר לחברי המועצה המוניטרית להפעיל את מומחיותם ושיפוטם הבלתי תלוי, כדי שיתמקדו במטרה העיקרית. החוק החדש צריך לתת ביטוי חוקי לעליונות המטרה ששמה יציבות מחירים. נשאלת השאלה, מדוע שהבנק המרכזי יתמקד במטרה כה צרה? 

 בנק מרכזי עצמאי מביא לאינפלציה נמוכה יותר. עצמאות משמעותה היכולת למנות קובעי מדיניות לתקופות ארוכות יחסית, המחסנות אותם מלחצים פוליטיים. הבעיה היא שעקרון האי-תלות עומד בסתירה לדמוקרטיה ייצוגית 

 ראשית, קיימת הסכמה שמדיניות מוניטרית המושתתת על שליטה בשער ריבית אחד אינה יכולה לשמש למטרות רבות ולא עקביות. לא ניתן לצפות שהיא תשמש תחליף למדיניות פיסקלית אחראית. בנק מרכזי המתמקד ביציבות מחירים מונע שימוש שגוי במדיניות מוניטרית או מדיניות שער חליפין, שמטרתן לשחרר את הממשלה מהצורך לקבל החלטות קשות לגבי התקציב. שנית - הפן החשוב ביותר - יציבות מחירים היא תנאי הכרחי לצמיחה בת-קיימא. צמיחה ואינפלציה נמוכה אינן מטרות תחליפיות. בדרך כלל, להוציא תקופות קצרות מאוד, הן הולכות יחד. על כל מועצה מוניטרית להביט קדימה, מעבר לבחירות הבאות, ולעשות את הדרוש כדי לעמוד ביעד המרכזי. 

 הכנסת אינה עומדת בפני הבחירה בין מועצה מוניטרית לבין המצב הקיים, שבו ההחלטה נתונה לאדם יחיד - נגיד בנק ישראל. עליה לבחור בחוק המבוסס על הניסיון העולמי. עצמאות, יציבות מחירים כיעד מרכזי ומועצה מוניטרית בגודל סביר הן הנדבכים העיקריים של בנק מרכזי מודרני. אין שום צורך לחוקק חוק שייצור בעיה נוספת שעל ישראל להתמודד איתה. 

 סטיבן צ'קטי הוא פרופסור לכלכלה באוניברסיטת אוהיו, לשעבר מנהל מחלקת המחקר בפדרל ריזרב של ניו יורק. פאול ואכטל הוא פרופסור לכלכלה בביה"ס למינהל עסקים באוניברסיטת ניו יורק, ופרופסור אורח בביה"ס למינהל עסקים באוניברסיטה העברית