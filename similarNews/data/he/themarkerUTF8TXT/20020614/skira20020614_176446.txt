א. נקודת התורפה של רפורמת המס של רבינוביץ היא המימון שלה. רבינוביץ מבטיח להוסיף לנטו של השכירים (עד 2008) סכום דומה לזה שהבטיחה להוסיף רפורמת בן בסט; זאת למרות שהיקף הפטורים שבן בסט ביטל היה יותר מכפול, ולמרות שנטל המימון שרפורמת בן בסט הטילה על התקציב היה גדול פי שלושה. 

 ההסבר לפער המספרי הוא המונח האמורפי של "צמיחת המשק". רפורמת בן בסט מימנה את עצמה רק באמצעות מקורות ברורים: פטורים ממס שבוטלו והגדילו את הכנסות המדינה, וכן תמיכה מוגדרת של התקציב. רפורמת רבינוביץ מממנת 40% באמצעות מקורות כאלה (מיסוי ההון), ואת היתרה היא שואבת מכספים שאמורה להזרים צמיחה עתידית לקופת המדינה. ב-2008 מוערכת עלות הרפורמה ב-10.4 מיליארד שקל, כשהפטורים מממנים 3.6 מיליארד שקל מסכום זה, והצמיחה במשק - 6.5 מיליארד. 

 במשרד האוצר נשבעים כי הנחות הצמיחה עליהן התבססה הוועדה היו שמרניות במיוחד. להערכתם, האפשרות כי יחסרו כספים למימון העתידי של הרפורמה נמוכה. לדבריהם, כבר היום יש עודפים תקציביים כתוצאה מצמיחה טבעית של המשק, אלא שבשיגרה העודפים הללו מתבזבזים על הוצאות בלתי נחוצות בתקציב (כמו שכר וקצבאות). "טוב יהיה אם נכניס את התקציב למשטר של ניצול העודפים שבו לשם קידום הפחתת נטל המס בישראל", אומרים באוצר, ומוסיפים כי "בלי חקיקה זה לא ילך. הקלת נטל המס תהיה תמיד האחרונה בחשיבותה, לאחר לחצים להגדלת הוצאות הממשלה ולמימון הגירעון". 

 ובכל זאת, מה יקרה אם הנחות הצמיחה יתבדו? באוצר אומרים כי במקרה כזה יצטרכו למצוא את הפתרון התקציבי, כפי שעושים מדי שנה כדי לממן הוצאות. במלים אחרות, קיצוץ בתקציב או הגדלת הגירעון. באוצר פוסלים את האפשרות כי במקרה כזה הקלת נטל המס פשוט תידחה, עד שיימצאו המקורות למימונה. "בדיוק בשביל זאת צריך לעגן את הרפורמה בחקיקה", אומרים שם. 

 ב. נציבת מס הכנסה, טלי ירון-אלדר, מעריכה שכתוצאה מהרפורמה יגדל היקף הדיווחים השנתיים למס הכנסה ב-100-50 אלף בשנה. המספר הזה אינו מפחיד אותה. להערכתה, כיום מטפל מס הכנסה ביותר ממיליון איש בשנה. 

 על אף זאת, ירון-אלדר מתנגדת בתוקף לחובת דיווח כללית. "אין לנו בעיה לטפל גם בשני מיליון תיקים, אבל תהיה בעיה לאכוף על שני מיליון בתי אב לדווח לרשויות המס. בסוף נמצא עצמנו מוציאים התראה לפני חקירה לגימלאית מחדרה שלא הגישה דו"ח בזמן. בשביל מה צריך את זה?", היא שואלת. 

 אחת המטרות שוועדת רבינוביץ הציבה הוא לעקוף את חובת הדיווח הכללית למס הכנסה. המנגנון המסובך של ניכוי מס רווחי הון במקור בידי הברוקר נועד למטרה הזו. עד לוועדת רבינוביץ ההערכה היתה כי גביית מס אמת מהשקעות מחייבת דיווח. 

 הבנקים והברוקרים לא אוהבים את הפתרון שהציעה הוועדה, משום שהוא מטיל עליהם עלויות גבוהות, הופך אותם לגובי המס עבור המדינה, ויוצר בעיות טכניות רבות. עם זאת, הפתרון חוסך מהישראלי הממוצע את המפגש עם רשויות המס. קשה עדיין להעריך אם הפתרון שהוועדה הציעה ישים, אבל אם הוא יעבוד - זה יהיה הישג פרקטי חשוב מאין כמוהו.