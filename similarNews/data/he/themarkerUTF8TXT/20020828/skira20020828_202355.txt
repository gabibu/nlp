זכייני הערוץ השני התריעו שוב ושוב כי הערוץ המסחרי השלישי יגרום להם להפסדים כבדים. הערוץ השלישי (ערוץ 10) התברר לפי שעה כהצלחה מסחרית קטנה ורווחי הזכיינים עולים. ואולם, מנהליו הבכירים של הערוץ השני ממשיכים להסביר כי יום הדין של הטלוויזיה המסחרית בישראל קרב. 

 הרווח הנקי של טלעד גדל ב-200% ברבעון השני של 2002 בהשוואה לרבעון המקביל ב-2001, כתוצאה מהמעבר לשידור ב-3 ימי שידור (שני, חמישי, ושבת), בהשוואה לרבעון המקביל ב-2001 שבו שידרה החברה יומיים בלבד. 

 הכנסותיה של טלעד גדלו ב-17.7% ברבעון השני של 2002 בהשוואה לרבעון המקביל ב-2001 וב-20% בנטרול ההכנסות מחברת טלעד ערוצי שידור שנמכרה ביולי 2001. 

 הגידול בהכנסות נבע מהעובדה שטלעד שידרה 38 יום ברבעון השני של 2002, כך שהכנסותיה של החברה ליום שידור הגיעו ל-2.1 מיליון שקל, כלומר ירידה של 20% בהכנסות ליום שידור בהשוואה למקביל ב-2001. ההכנסות ליום שידור בקשת היו 2.15 מיליון שקל. 

 מנכ"ל טלעד עוזי פלד מסביר את הירידה בהכנסות מיום שידור במיתון וב-5 ימי שידור שבהם היו פיגועים. כמו כן שידרה טלעד ביום הזיכרון לחללי ישראל וביום השואה שבהם לא שודרו פרסומות. 

 הרווח הגולמי של טלעד גדל ב-55% ברבעון השני של 2002 בהשוואה למקביל ב-2001 והסתכם ב-16.2 מיליון שקל, שהם 20.6% מהמחזור, בהשוואה ל-15.6% מהמחזור במקביל ב-2001. שיעור הרווחיות הגולמית של טלעד נופל מזה של רשת (23.6% מהמחזור) ומזה של קשת (26.0% מהמחזור), אם כי טלעד רושמת את התמלוגים בעלות המכר ולא מנכה אותם מההכנסות ברוטו כמו קשת ורשת. 

 קשת היא החברה היחידה שנתוניה בני השוואה באופן מלא, שכן הן ברבעון השני של 2002 והן במקביל ב-2001 שידרה באותם ימים. קשת הצליחה לשמור על יציבות בהכנסות נטו ברמה של 56 מיליון שקל ברבעון השני של 2002, בדומה למקביל ב-2001. ואולם חלק מהיציבות נובע מהירידה בתמלוגים שהחברה משלמת לרשות השנייה במקביל לתחילת פעילותו של הערוץ השלישי, מ-8% מההכנסות ל-4% מההכנסות, כך שההכנסה ברוטו קטנה ב-4.1%. 

 נשיא קשת אורי שנער סבור כי ההשוואה בין הרווחיות הגולמית של 3 הזכייניות אינה רלוונטית בשל הבדלים ברישום הכנסות ובמיון הוצאות. 

 הרווח התפעולי של קשת צמח ב-32% ברבעון השני של 2002 בהשוואה למקביל ב-2001 לרמה של 8.5 מיליון שקל שהם 15.2% מהמחזור, בהשוואה ל-11.1% מהמחזור במקביל ב-2001. הרווח התפעולי של טלעד צמח ב-120% ברבעון השני של 2002 בהשוואה למקביל ב-2001, והסתכם ב-11.8 מיליון שקל שהם 15% מהמחזור, בהשוואה ל-8% מהמחזור במקביל ב-2001. 

 שנער מציין ששוק הפרסום בטלוויזיה ירד ב-8% לעומת המחצית המקבילה ב-2001, וזאת מבלי להוסיף את ההכנסות מפרסום בערוצים אחרים המגיעים להערכתו ל-40 מיליון דולר בשנה. 

 להערכתו השבר יגיע ברבעון הרביעי של 2002, כאשר ההפליה המתקנת לטובת ערוץ 10 באמצעות הקלה בהוצאות ההפקה תסתיים, או לחלופין אחד הערוצים - יקרוס. שנער מסביר שעוגת הפרסום בטלוויזיה היא 250 מיליון דולר בשנה וגם אם תצמח ל-300 מיליון דולר כתוצאה מגידול בהיצע, הערוץ השני יספוג הפסדים כבדים בהנחה שהזכייניות יחזיקו ב-60% מהפרסום בטלוויזיה והערוץ השלישי ב-25% ממנו; זאת בשל ירידה בהכנסות וגמישות הוצאות אפסית בשל החובה להשקיע 40% מההכנסות בהפקות מקור. 


 קישורים נוספים 
 רווחי ערוץ 2 במחצית הראשונה של 2002 הסתכמו ב-24.4 מיליון שקל  [10]