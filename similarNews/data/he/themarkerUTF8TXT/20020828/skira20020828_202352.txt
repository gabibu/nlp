לחברת  גילת רשתות לוויין  (  GILTF  [10]  : NASDAQ)  הישראלית היתה אתמול הודעה חיובית. החברה דיווחה לבורסה כי זכתה בחוזה בסך 10 מיליון דולר להקמת רשת טלפון לוויינית בטיבט. הרשת תתבסס על 1,300 תחנות לוויין זעירות שתפרוס גילת בהרי טיבט, ותשרת 5,000 טלפונים ציבוריים באזורים הכפריים במדינה, המרוחקים מריכוזי אוכלוסייה אחרים. 

 ההודעה של גילת מעודדת למדי בהתחשב במצבה הקשה של החברה. ואולם אין היא מסוג ההודעות שיאפשרו בימים אלה למנהלי גילת ולבעלי החוב שלה להתרווח בנחת בסדנאות המדיטציה של טיבט בניסיון למצוא נירוונה. הרבה לפני שזה יקרה, תהיה גילת חייבת לגבש בשבועות הקרובים הסדר חובות כולל, שיהיה מקובל על בעלי האג"ח שלה מצד אחד ועל הבנקים המממנים אותה מצד שני. 

 ארגון מחדש של חובות גילת הפך מאז אזהרת הרווח באוקטובר 2001 קריטי לקיום החברה. אם לפני שנה נהגו עדיין מנהלי גילת בשאננות, מתוך תקווה שמצב החברה ישתפר, כיום מתברר שגילת אינה יכולה לחכות אפילו דקה אחת נוספת. החוב בסך 350 מיליון דולר למחזיקי האג"ח, ביחד עם חוב של כ-150 מיליון דולר למערכת הבנקאית, מטילים צל כבד על פעילותה, ומפריעים לה גם בפעילותה הריאלית. 

 כך קרה למשל עם המכרז שאליו ניגשה גילת בקולומביה בהיקף של 65 מיליון דולר. למרות הצעה אטרקטיווית שהגישה, נדחתה גילת על ידי ממשלת קולומביה בטענה שמצבה הפיננסי יקשה עליה לעמוד בהתחייבויותיה במסגרת המכרז. המצב הפיננסי הקשה מפריע לה גם באזורים אחרים בעולם, ובלי תגבור של צבר ההזמנות בחוזים חדשים נדונה גילת לאבדון. 

 מניית גילת מתחילת השנה 

 בסניף הישראלי של בנק ההשקעות האמריקאי אוסקר גרוס הגיעו לפני כמה חודשים למסקנה שמצבה הפיננסי של גילת מהווה בעבור הבנק הזדמנות עסקית. באוסקר סברו שהמצב של גילת מחייב ארגון מחדש של החוב, כשבדרך יש צורך להגיע להסכמה גם עם בעלי האג"ח. אוסקר גרוס, ביחד עם שותפו האמריקאי בנק ההשקעות ג'פריס, החל לאתר את מחזיקי האג"ח של גילת, במטרה להציג בפניהם את רעיונותיו וכדי לקבל מהם הסכמה לגבי ייצוגם במו"מ מול גילת. 


 80% ממחזיקי האג"ח של גילת יושבים בישראל 


 תהליך החיפוש העלה שכ-80% ממחזיקי האג"ח של גילת יושבים בישראל. כ-50% מהם הם גופים מוסדיים ומשקיעים פרטיים. עם קבוצה זו נמנים אליעזר פישמן ומאיר שמיר, קופות גמל, חברות ביטוח, חברות השקעה ציבוריות וקרנות השקעה שונות. חלק נוסף של כ-30% מהאג"ח נרכש כהשקעה על ידי בנקים ישראליים לחשבון הנוסטרו שלהם. 20% הנוספים מצויים בעיקר בידיים של גופים מוסדיים בארה"ב. הגוף האמריקאי המוביל בהם הוא קבוצת קרנות ההשקעה של פידליטי. 



 "תהליך של ארגון חוב מחדש דורש התמקצעות רבה", אומר מנכ"ל אוסקר גרוס ישראל אדם פרנס. "לג'פריס יש בארה"ב קבוצה של כמה אנשים שמתמחה בעניין. 

 "כדי להתניע תהליך של הסדר חוב", אומר פרנס, "יש צורך בהסכמה של בעלי האג"ח. אין מדובר בכתב מינוי על ידי בעלי האג"ח, מאחר שאין אפשרות מעשית לעשות זאת. המונח האמריקאי לכך הוא "Support", כלומר מעין תמיכה, פאסיווית ואקטיווית של בעלי האג"ח. עם תמיכה כזו פונים לחברה, ומציעים לה להיכנס למו"מ שיביא להסדר. כתב המינוי הרשמי בא למעשה מהחברה". 

 "כדי לקבל תמיכה כזו, פנינו לכ-50% ממחזיקי האג'ח", מספר פרנס. "לבנקים הישראליים לא פנינו מאחר שהערכנו שיש להם ניגוד עניינים בין מעמדם כבעלי חוב מובטחים של החברה לבין מעמדם כבעלי אג'ח". החוב של גילת לבנקים בישראל מורכב מחוב של כ-108 מיליון דולר לבנק הפועלים וכ-42 מיליון דולר לבנק לאומי. 


 תהליך של ארגון החוב מחדש 


 באוסקר גרוס הכינו לבעלי האג"ח מצגת מפורטת על גילת. לדברי פרנס, חלק מבעלי האג"ח הביעו מיד תמיכה אקטיווית במהלך וחלק תמכו פאסיווית, ואמרו שלפני שהם תומכים בהסדר הם רוצים לראות הצעה קונקרטית מגילת. עם סוג התמיכה הזה פנה פרנס לגילת בהצעה להיכנס לתהליך של ארגון החוב מחדש. 

 תהליך ארגון החוב, אומר פרנס, עדיין לא נכנס לשלב מעשי. "לכולם ברור שהליכה לפירוק אינה משפרת את מצבם של בעלי החוב", אומר פרנס, "ולכן ההסדר נחוץ לכולם". 

 השלב הבא היה פנייה של אוסקר לגילת. "בשבוע שעבר", מספר פרנס, "ערב סגירת העניין קיבלנו פתאום פנייה מהחברה. הם הודיעו לנו שהם דיברו עם רו"ח יצחק סוארי, ושהם מציעים לבעלי האג"ח שהוא ייצג אותם במו'מ מול החברה". 

 ולמה דווקא סוארי? "כי הוא, כך הסבירו לנו בגילת, מקושר בישראל להרבה אנשים ועמו יהיה הכי מהר ונוח לסגור עסקה", אומר פרנס, "או כמו שיואב לייבוביץ' (מנהל הכספים של גילת - ע.ג) אמר לנו: 'איציק כבר ישכנע את מחזיקי האג"ח שזה בסדר'". 

 "ההצעה הזו הקפיצה אותנו", אומר פרנס. "החברה לא צריכה להיות זו שקובעת מי ייצג את בעלי האג"ח. שלא יובן לא נכון: אין לנו מלה רעה להגיד על סוארי. אין ספק שהוא יכול לעשות עבודה טובה, אבל עדיין יש בכך בעיה". 


 סוארי ידוע כמקורב לפישמן 


 מזוית ראייתם של מחזיקי האג"ח, ובעיקר המשקיעים המוסדיים בישראל ובארה"ב, המינוי של סוארי עלול להיות נגוע בניגוד עניינים. כך למשל, סוארי ידוע כמקורב לפישמן, ובאוסקר מציינים כי הוא שותף עמו בחלק מעסקיו. סוארי גם מקושר למערכת הבנקאית בישראל, וזאת בשעה שהבנקים עצמם נמצאים בסוג של ניגוד עניינים בכל הקשור ליחסיהם עם גילת. צלע אחרת במשולש היא העסקים שיש לפישמן עם הבנקים הישראליים. 

 ובמלים אחרות, חלק ממחזיקי האג"ח מקרב הציבור חוששים שייצוגם על ידי אדם שהוא גם חבר של פישמן, גם מקושר למערכת הבנקאית בישראל וגם מכיר מקרוב את העסקים שיש לפישמן עם המערכת הבנקאית עלול ליצור להם בעיה. הם חוששים שההסדר שיוצע יהיה טוב בעיקר למשולש פישמן-סוארי-בנקים, ולא כל כך טוב בעבורם. 

 באוסקר גרוס מסבירים שהטרוניות העיקריות מגיעות דווקא מצד מחזיקי אג"ח של גילת שנמצאים בחו"ל. "כשאמרנו כי גילת פנתה לסוארי שנחשב למומחה מקומי, הם אמרו לנו שזה מריח לא טוב", אומר פרנס. "האמריקאים אומרים כך: 'כשגילת היתה צריכה 350 מיליון דולר, היא באה לאמריקה וקיבלה את הכסף. אחר כך היא נכשלה בביצוע בגדול. עכשיו, כשהעניינים מסתבכים, הם מנסים לסגור את הכל בתוך ה'קליקה' התל-אביבית ולא נותנים לנו ייצוג הולם'". 

 "שלא יובן לא נכון", מבהיר פרנס. "אנחנו בעלי עניין בעסק. יש לנו עניין לקבל את הייצוג של בעלי האג"ח בעסקה הזו. ואולם בלי קשר לכך, לדעתנו היכולת של גוף אמריקאי כמו ג'פריס לייצג את בעלי האג'ח עולה על זו של סוארי. במיוחד בכל הקשור בהבנת העסק של גילת וביכולת להוביל רעיונות שיהיו טובים לכל בעלי האג'ח". 

 פרנס אומר שאוסקר יזמו פנייה לסוארי כדי לשכנעו לייצג את בעלי האג"ח במשותף. ואולם מהתגובות שהתקבלו מכיוונו סוארי, התברר להם שאין בכוונתו לערב אותם בהליך ההסדר. לדברי פרנס, נציגים של סוארי כבר נמצאים זה כשבוע בגילת ומבצעים תהליך של דיו דיליג'נס בחברה. 

 בינתיים, הולך ומתקרב תאריך יעד חשוב, 15 בספטמבר, שבו תצטרך גילת לשלם לבעלי האג"ח קופון ריבית חצי שנתי בסך 7.5 מיליון דולר. אם תחוש החברה שהסדר האג"ח מתקרב, היא עשויה להחליט שלא לשלם את הקופון. במקרה כזה, עלולים בעלי אג"ח מהציבור ליזום פנייה לבימ"ש ולתבוע פירוק של החברה. 

 "הדבר האחרון שאנחנו רוצים הוא שמחזיקי האג'ח של גילת ייפגעו", אומר האנליסט של אוסקר גרוס, אהוד איזנשטיין. "הבעיה היא שהמעורבים לא לגמרי מבינים כנראה שהצלחת ההסדר תלויה ב-Exit שיוצע להם. "הרי אם ההסדר ימשיך לגרום לחוסר אמון כלפי גילת בשוק ההון, לא תתרומם המניה גם אחרי ההסדר. במקרה כזה בעלי האג"ח שיקבלו יותר מניות, לא ירוויחו בעצם דבר". 

 בגילת, שדחתה לפני כשבוע את פרסום הדו"ח הכספי שלה לספטמבר, סירבו אתמול להגיב לעניין הסדר האג"ח. ממשרדו של סוארי לא התקבלה תגובה עד לסגירת הגליון.