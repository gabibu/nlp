שלשום, 26 באוגוסט 2002, פירסם נגיד בנק ישראל, דוד קליין - בפעם האחרונה בתשס"ב - את הריבית במשק לחודש הבא - ספטמבר 2002, תשרי תשס"ג; גובה הריבית נשאר 9.1%. לפני כמעט בדיוק שנה, ב-27 באוגוסט 2001, פירסם קליין את הריבית במשק לספטמבר-תשרי תשס"ב; גובה הריבית היה 6.3% - ב-2.8% נמוכה יותר מאשר בכל הרבעון השלישי של 2002. לנגיד חלק חשוב מאוד בריבית העכשווית הגבוהה. פער הריבית בין השקל לדולר, שעמד באוגוסט 2001 על 2.80%, קפץ באוגוסט הנוכחי ל-7.35%. 

 קליין יזכור את תשס"ב כאחת השנים הגרועות, אם לא הגרועה מכולן, בקריירה שלו בבנק ישראל, שהחלה בסוף שנות ה-80. מדובר, בין השאר, בהחלטה השגויה שלו להפחית את הריבית במשק ב-2.0%, בתגובתו האיטית לפיחות המואץ בשקל שבא בעקבותיה, בהתכתשויות הקשות עם שר האוצר שפגעו במשק ובמאמצים הרבים שהשקיע כדי לטרפד כל ניסיון לרפורמה בבנק ישראל. 

 כמעט שנתיים התעקש הנגיד כי חרף מצב המשק, בנק ישראל אינו יכול להוריד את הריבית ביותר מ-0.2%, ובמקרה הטוב ב-0.3%. לא עזרו הנימוקים המלומדים של פרופסורים לכלכלה, אנשי עסקים, ראש הממשלה ושר האוצר, כי המשק זקוק להורדת ריבית נמרצת הרבה יותר. 

 ואז, ב-23 בדצמבר 2001 הודיע הנגיד על הפחתת ריבית חדה, ב-2% שלמים. כעבור חודש כתב הנגיד, כי צעד זה התאפשר עקב צירוף של שלוש סיבות; הסיבה השלישית, כפי שכתב בדו"ח האינפלציה של בנק ישראל למחצית השנייה של 2001, היא "הערכות בדבר התמתנות קצב האינפלציה והציפיות לגביה, לאחר האצה ברבעון השלישי, וכן בדבר החמרת ההאטה בפעילות הריאלית". לשפשף את העינים ולא להאמין. הדברים נכתבו רק לפני 7 חודשים על ידי מי שמוגדר על פי חוק כיועץ הכלכלי לממשלה. בינואר ובפברואר השנה עמדה ריבית בנק ישראל על 3.8% בלבד. 


 לא למד מהשגיאה של פרנקל 


 האירועים שבאו בעקבות הפחתת הריבית האומללה ושורה של שגיאות שעשתה הממשלה מיד לאחר מכן ידועים לכל, בהם הפיחות המואץ בשקל עד לגבול 5 שקלים והחשש למשבר פיננסי. 

 החלטת קליין ב-23 בדצמבר 2001 ללכת על עסקת חבילה עם הממשלה מפתיעה מאוד: ראשית, קודם לכן התבטא הנגיד נגד עסקות כאלה; שנית, קליין היה שותף ועד ראייה לעסקת חבילה כושלת באוגוסט 98' של הנגיד יעקב פרנקל, רה"מ בנימין נתניהו, ושר האוצר יעקב נאמן. אז הורדה הריבית ב-1.5%. התשלום שהמשק שילם על העסקה, באוקטובר ונובמבר 98' ואילך, היה כבד מאוד: העלאת ריבית כוללת של 4%. 

 ככל הידוע, קליין לא לקח על עצמו אחריות ציבורית לשגיאה שעשה בדצמבר 2001, חרף השלכותיה על המשק, שוק השקל/מט"ח, האינפלציה והיציבות הפיננסית. להיפך, בחודשים האחרונים חזר וטען כי האשם הוא באחרים - במשרד רה"מ, באוצר ובכנסת - שלא קיימו את חלקם בעסקה. סיבה נוספת: המצב הביטחוני שהורע. 

 בדו"ח האינפלציה למחצית הראשונה של 2002 הסביר קליין: "בסוף פברואר ובתחילת מארס התברר כי המדיניות התקציבית לא עודכנה באופן שיחזיר את הגירעון לתוואי שהוסכם עליו, וכי החוקים הפרטיים לא בוטלו. על כך נוספה הצעה לשינוי בחוק בנק ישראל, שהיתה עתידה לפגוע בעצמאותו. התפתחויות אלה, על רקע ההסלמה במצב הביטחוני, הביאו לחידוש מגמת הפיחות המהיר, לעלייה חדה בציפיות לאינפלציה ובאינפלציה בפועל, ולסימנים של התערערות היציבות הפיננסית. על רקע זה העלה בנק ישראל את הריבית בשיעורים שהצטברו, במשך התקופה כולה, ב-5.3%, ומתוכם 4.5% בחודש יוני, בשלושה צעדים". 


 ושוב, רגל על הבלמים 


 ביום שני השבוע חזר הנגיד למדיניותו מלפני שנה - סופר זהירות, רגל קבועה על הבלמים. חודש שלישי של ריבית נומינלית גבוהה מאוד, 9.1%, ושל ריבית ריאלית גבוהה במיוחד באוגוסט (7.6%), במשק הנמצא במיתון עמוק ובאבטלה קשה. גם באוגוסט, ספטמבר ואוקטובר בשנה שעברה שמר הנגיד על ריבית נומינלית קבועה, 6.3%. גם אז שיווע המשק להורדה, הנגיד לא הוריד, והיו לו נימוקים משכנעים מלוא החופן. כעבור חודשיים הוא הפחית את הריבית ב-2%. באוגוסט 2001 היתה הריבית הריאלית 3.6%. יש לציין כי חוק בנק ישראל מחייב את הנגיד לדאוג הן ליציבות המחירים הן לצמיחה ולתעסוקה במשק. 


 ניצח את האוצר 


 הנגיד הקדיש בחצי השנה האחרונה מאמצים רבים לקעקוע כל הצעות האוצר לשינוי חוק בנק ישראל ולהקמת מועצת נגידים. באחרונה מאמציו נשאו פרי והצעת האוצר הוקפאה. 

 הממשלה אישרה השנה פעמיים את הצעות האוצר לשינוי חוק בנק ישראל מ-54'. ההצעה שאושרה ב-17 במארס 2002 היתה גרועה. ההצעה שאושרה ב-9 באפריל 2002 היתה טובה הרבה יותר, והיתה יכולה לשמש בסיס לחוק מודרני. כך גם סברו חברים בהנהלת הבנק. 

 רבים מסכימים כי יש צורך, אפילו הכרח, לשנות את חוק בנק ישראל. יתר על כן, הבנק פועל בניגוד להוראות החוק הקיים זה תקופה ארוכה - מצב שאינו תקין. רבים גם מסכימים כי הגיעה העת להקמת מועצת נגידים. כיום, אין מדינה בעולם המפותח שבה אדם יחיד, הנגיד, מקבל את כל ההחלטות של הבנק הממלכתי. 

 ייתכן מאוד שאם היתה מועצת נגידים, בנק ישראל לא היה חותם בדצמבר 2001 על עסקת החבילה עם הממשלה, הטיפול בתנאי הפרישה של הנגיד פרנקל היה נעשה בהתאם להוראות החוק ולרוחו, ופרשות בנק למסחר ובנק לפיתוח התעשיה היו נמנעות. 


 נגד ובעד מועצת נגידים 


 בבנק ישראל מקבלים, כמובן, את הקפאת החוק בברכה. עוד לפני שהאוצר העלה את הצעתו לשינוי החוק שכר קליין שירותי חברת ייעוץ ושירותי לוביסטים לקעקוע יוזמה אפשרית של האוצר. הנגיד עצמו נרתם למאבק במלוא המרץ. 

 נקודת המחלוקת העיקרית היתה תפקידי הבנק הממלכתי. בנק ישראל, טען הנגיד, אינו יכול להסכים לחוק שאינו קובע, חד משמעית, כי היעד המרכזי שלו הוא יציבות מחירים (אינפלציה נמוכה) וכי כל יעד נוסף כפוף ליעד זה. על שולחן ועדת השרים לחקיקה הונחה הצעת פשרה של ששה פרופסורים מובילים לכלכלה - אלחנן הלפמן, צבי אקשטיין, אבי בן-בסט, ראובן גרונאו, אלכס צוקרמן ואסף רזין. ההצעה קובעת: "תפקידו העיקרי של בנק ישראל הוא לפעול ליציבות מחירים ולשמירתה לאורך זמן. על המועצה המוניטרית לתמוך במטרות אחרות של המדיניות הכלכלית, ובכללן לסייע במיתון תנודות מחזוריות בצמיחה". הנגיד סירב להתייחס להצעה בוועדת השרים לחקיקה. 

 עם זאת, העמדה הרשמית של הבנק, ובראש ובראשונה של הנגיד, היא בעד שינוי חוק בנק ישראל והקמת מועצת נגידים. הבנק גם מוכן לאמץ את המלצות הוועדה בראשות דב לוין לרפורמה בחוק בנק ישראל, בשינויים קלים.