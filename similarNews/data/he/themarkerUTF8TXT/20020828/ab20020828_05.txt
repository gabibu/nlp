"אנחנו לא רוצים יחסי ציבור ואין לנו שום כוונה לעשות פרובוקציות" - כך פתח את מסיבת העיתונאים יועץ התקשורת של חברת קסטרו, רני רהב, שאסף את הנוכחים לרגל עלייתו לאוויר של קמפיין החורף החדש לרשת קסטרו מן. אין ספק שמדובר באמירה תמוהה בלשון המעטה, בעיקר כשהיא נאמרת לאנשים שבהגדרה, תפקידם לדווח לקהל הרחב. 

 ההצהרה באה לאחר שאותו יועץ תקשורת טרח רבות כדי להבטיח, שכל מי שהוזמן למסיבת העיתונאים אכן יגיע וציין בהזמנה שמדובר באירוע חשוב מאוד וש"נוכחות חובה". 

 אחרי הצצה קצרה בסרטון היה ברור לכל הנוכחים שלא צריך להיות פרסומאי מנוסה כדי להבין שאין דרך בעולם שהרשות השנייה תאשר אותו. נאמן לסיסמת המותג שמלווה את הרשת מאז הקמתה "גברים מתלבשים - נשים מסתכלות", יצר משרד הפרסום ראובני פרידן סרטון שהרעיון המרכזי בו הוא שגבר הלבוש בבגדי קסטרו מן שווה יותר מגבר ערום, אפילו אם גופו מושלם, ואפילו אם הוא הדוגמן דודי בלסר. 

 כדי להמחיש זאת, צולם בלסר ערום (כשחלקי גופו המוצנעים מטושטשים) בחוף נודיסטים באי כרתים מוקף בצעירות חשופות חזה (לא מטושטש). להפתעתו, למרות גופו הבנוי לתפארת הוא לא זוכה להתייחסות כלשהי מהסביבה הצעירה ושוקקת החיים, אבל כשהוא מתחיל ללבוש לאט לאט את בגדי קסטרו מן, "עטות" עליו הצעירות. 

 הרשות השנייה כאמור זכתה לראות את הגירסא המצונזרת, בה טושטשו גם חלקי גופן החשופים של הנשים, אך כדרכה לא גילתה חוש הומור, וכצפוי פסלה את הסרטון. 

 לרגע ניתן היה לחשוב שאנחנו עומדים לצפות שוב ב"סיפורי זרמון גולדמן" מכים שנית, כלומר פסילה מתוקשרת, פנייה לבג"צ וכן הלאה. אך כזכור, אנחנו עוסקים בראובני פרידן, משרד מתוחכם ומשופשף לאין ערוך מהזוג המתיימר לנסות לרשת ממנו את תואר ה"משרד הפרובוקטיבי", משרד שוויתר מזמן על תואר "הילדים הרעים של ענף הפרסום", אך עדיין מזוהה כאחד המשרדים הקריאטיביים בשוק. יותר מזה, רשת קסטרו וגבי רוטר העומד בראשה חכמים מכדי לנסות לבנות אמירה רק על תרגילי יח"צ זולים  שכבר מוצו בתקשורת. אחרי שכבר ראינו על המסך אישה מבצעת תנועות דמויות אוננות, מה הם כמה זוגות ציצים חשופים מבחינת ההעזה? הרי כדי לזעזע על מסך הטלוויזיה צריך ממש להתאמץ כדי לקחת את הפרובוקציה עוד צעד אחד קדימה - וזה בוודאי לא מתיישב על הנפשות הפועלות בסיפור. 

 אז מה עושים? איך מצד אחד נותנים מענה לצורך לבלוט, להציג משהו בוטה, מתוחכם, עדכני המדבר אל קהל היעד אך בלי למחזר עד זרא את מה שעשה בעבר גם המשרד עצמו ואחרים? 

 בקסטרו בחרו לעשות פרובוקציה אבל מתוחכמת ואליטיסטית, פרובוקציה הבאה לידי ביטוי לא רק בסרטון עצמו ובתכניו אלא באופן שידורו לאוויר והבאתו לתקשורת ולקהל. הם יצרו את הסרט כפי שהם רצו, מילאו אותו בשפה ואימג'ים המדברים אל קהל היעד, והשתמשו במדיה המסורתית קרי ערוץ 2 כמנוף הנעה לפעולה, או במקרה זה מנוף הנעה לצפייה. 

 הקהל שלהם, הצעירים, ממילא צופה בקביעות בערוץ MTV: ע"פ סקר שערך מכון המחקר גאוקרטוגרפיה,  79% מהם צופים בערוץ כמעט כל יום כך שממילא לא תהיה בעיה להשיג אותם. אותו קהל בדיוק גם גולש באינטרנט והולך לקולנוע כך שהחברה תקבל בכל מקרה פרסום ממוקד. 

 הטיזרים הקצרים בערוץ 2 יספיקו כדי לעורר התעניינות באותו קהל, והם יעלו גם הרבה פחות משידור סרטון של 30 שניות. יותר מזה, העובדה שהסרטונים לא יעברו תיקון ולא ישודרו בערוץ השני, יפגעו לזכייניות במקום הכואב ביותר - הכיס. 

 וכמו תמיד, יש גם כמובן את קופון יחסי הציבור אותו אפשר לגזור והמסרים התדמיתיים של המהלך המשדרים: "אנחנו מובילים, פורצי דרך, לא נכנעים או מוותרים על העקרונות שלנו אך עושים זאת בצורה מכובדת ומתוחכמת", וכל זה, כמובן, שלא על מנת לקבל יחסי ציבור.