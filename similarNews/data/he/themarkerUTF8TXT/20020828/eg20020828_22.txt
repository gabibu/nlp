דו"חות  בזק (  בזק  [10]  : ת"א)  לרבעון השני ולמחצית הראשונה של השנה מציגים, כרגיל, תזרים חזק ביותר עם EBITDA של 908 מיליון שקל ברבעון השני, יותר מפי שניים מזה של המתחרה הגדולה סלקום. EBITDA בהיקף של 45% מסך ההכנסות של החברה מציב את בזק במצב טוב בהרבה מזה של רבות מחברות הטלקום בעולם. 

 מתוך ה-EBITDA של בזק - אם מפחיתים את הרכוש הקבוע (Capex) בהיקף של 244 מיליון שקל, השקעה ברכוש אחר בהיקף של 30.1 מיליון שקל (בעיקר תשלום תדרי פלאפון), השקעות בחברות כלולות בהיקף של 133.4 מיליון שקל ומס בהיקף של כ-85 מיליון שקל - התזרים החופשי שלה מסתכם בכ-415.5 מיליון שקל. ההון העצמי של בזק הסתכם הרבעון בכ-7.8 מיליארד שקל, ומהווה כ-43.5% מהמאזן. 

 הרווח התפעולי של בזק, שהסתכם הרבעון בכ-269 מיליון שקל, קטן אומנם מכ-276 מיליון שקל ברבעון הקודם, אך גדל בצורה משמעותית מהרווח התפעולי ברבעון המקביל בו הוא הסתכם בכ-172 מיליון שקל. הרווח התפעולי הרבעוני של בזק מהווה 13% מסך ההכנסות שלה, ובמחצית הראשונה של השנה הוא גדל בכ-20% בהשוואה לערכו בתקופה המקבילה. 

 בזק נהנתה גם ברבעון השני מהשיפור בתוצאות החברות הבנות שלה - בזק בינלאומי, פלאפון ו-YES. ברבעון השני איחדה בזק בדו"חותיה הפסד רבעוני של 73 מיליון שקל מחברות אלו. מספר זה בולט לעין לעומת הרווח של החברה הרבעון - 86 מיליון שקל. 

 שיפור בתוצאות החברות הבנות יאפשר לבזק לשפר בעתיד את הרווח שלה. בבזק מחכים, למעשה, לשיפור ב-YES ולסיום ההפחתות של פלאפון על רכוש קבוע - הנאמדות בכ-90 מיליון שקל ברבעון וצפויות להימשך על פני כ-5 רבעונים נוספים. הנעלם הגדול הוא עד כמה מהר תוכל בזק ליהנות מתוצאות החברות הבנות, כשהרוח הגבית של הכנסות המימון לא תנשב עוד. 

 מניית בזק מתחילת השנה 

 הצדדים השליליים יותר בדו"חות בזק הם המשך השחיקה בהכנסות הנאמדת בכ-100 מיליון שקל בהשוואה לרבעון הקודם - כ-0.5%. החברה ממשיכה לסבול מירידה בדקות השיחה ברשת בזק. ברבעון השני הסתכמו דקות השיחה בבזק ב-4.040 מיליארד בהשוואה לכ-4.271 מיליארד ברבעון המקביל - ירידה של 5% בדקות השיחה. 

 כמו כן, מהדו"חות עולה שבזמן שנתח ההכנסות של בזק מתקשורת נייחת ודמי שימוש נותר קבוע על כ-53% מסך ההכנסות משירותי תקשורת, הרי שהחברה רשמה גידול במכירת ציוד מ-112.9 מיליון שקל ברבעון המקביל, שהיוו כ-5% מסך ההכנסות משירותי תקשורת, ל-144.2 מיליון שקל ברבעון הנוכחי, המווים כ-7% מסך ההכנסות משירותי תקשורת. חלק מהגדול במכירת הציוד נובע ממכירת ציוד ומכשירי קצה בפלאפון, שדיווחה הרבעון על מכירה בהיקף של 128 מיליון שקל. 

 הבעיה היא שאם אכן מדובר במכירת מכשירי סלולר, הרי שידוע גובה הסבסוד של הציוד בשוק, ועל כן, ספק אם בזק רואה מכך רווח. כמו כן,  הערכות: חלק נכבד ממכירת הציוד הרבעון בבזק מיוחס לשירות האינטרנט המהיר  ההערכות הן שחלק נכבד ממכירת הציוד הרבעון בבזק מיוחס לשירות האינטרנט המהיר, כשבזק הצליחה לגייס לשירות כ-60 אלף מנויים בחצי השנה האחרונה. 

 בזק רשמה הרבעון גם גידול בהכנסות האחרות של כ-12 מיליון שקל בהשוואה לאלה ברבעון המקביל בגין עבודות בתשלום, ועל כן יוצא, איפוא, שללא הכנסות אלה המסתכמות לכ-44 מיליון שקל, היו הכנסות בזק משירותי התקשורת נפגעות עוד יותר. 

 אם מוסיפים על כך שביטול דמי הנגישות בתקשורת הבינלאומית החסיר כ-33 מיליון שקל מהכנסותיה של בזק ברבעון, שהם 124 מיליון שקל בשנה, וכן שמדיניות הפחת החדשה של בזק, שהופעלה לראשונה ברבעון הראשון, ממשיכה להגדיל את הרווח אחרי מס של בזק בכ-38.4 מיליון שקל ברבעון, מתגלה שדו"חות בזק טובים אך הפגיעה בפעילותה מורגשת. 

 תזרים המזומנים של בזק מפעילות שוטפת הסתכם במחצית הראשונה של השנה בכ-1.343 מיליארד שקל, בהשוואה לכ-1.615 מיליארד שקל במחצית המקבילה. המגמה שהחלה ברבעון הראשון של 2002 בה ניכרה נפילה של מעל ל-150 מיליון שקל בממוצע בתזרים הרבעוני של החברה, הופכת ברבעון השני של השנה לעובדה קיימת, כשהחברה מתרגלת לתזרים של כ-600-650 מיליון שקל ברבעון בהשוואה לכ-750-800 מיליון שקל בשנה שעברה. 

 נקודה נוספת שעושיה להתברר כמעניינת בדו"חות בזק היא הגידול במלאי החברה, שגדל בכ-25 מיליון שקל - גידול של 15% - ככל הנראה, מציודי אינטרנט. 

 בזק החלה באחרונה ליישם את שיטת הגבייה החדשה שלה. הדעות חלוקות לגבי עד כמה ישפר עדכון התעריפים את השורה העליונה בדו"חות בזק, אך ברור לכל ששיטת הגבייה החדשה, שכמעט ולא באה לידי ביטוי ברבעון השני של השנה, תשתקף היטב בהכנסות החברה ברבעון השלישי. 

 יו"ר בזק, עידו דיסנצ'יק, אמר אתמול ש"אם תוצאות החצי השני של השנה יהיו כפי שהיו בראשון תהיה זו הפתעה נעימה ביותר", והכוונה ברורה - דיסנצ'יק מעריך שהכנסות בזק במחצית השנייה יהיו חלשות יותר מאלה של המחצית הראשונה - משמע, השחיקה בהכנסות הטלפוניה של בזק, כתוצאה מהתחרות בחברות הסלולר, תאפיל על הגידול הצפוי בהכנסות החברה מעדכון התעריפים ומהרגעת האינפלציה.