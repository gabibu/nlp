250 מלקוחות  הבנק לפיתוח התעשיה  (  פתוח.ג  [10]  : ת"א)  הגיעו אתמול עד שעות הצהריים למשרדי הבנק בבית אסיה בת"א. חלקם רצו להבין את משמעות כותרות העיתונים בעניין הבנק, וחלקם פשוט רצו את הכסף. 

 הבנק לפיתוח התעשיה אינו בנוי לקבלת קהל גדול. כדי להתמודד עם הלקוחות שצבאו עליו, חולקו להם בכניסה פתקים כתומים עם מספרים. כתב "הארץ" קיבל את מספר 194, ועמד בתור כדי לשמוע את רחשי הלקוחות. 

 לא היו שם הפתעות; לקוחות הבנק לפיתוח התעשיה לא קראו את הדו"חות הכספיים של שלו, רובם לא יודעים מהי הלימות הון, אך הם יודעים שהבנק נשלט על ידי המדינה. אתמול, כל אלה לא עניינו אותם: הם רצו את הכסף. 

 למחזה שראינו אתמול בבית אסיה קוראים, בעגה הבנקאית, Run on the bank - ריצה של לקוחות אל בנק לפדות את כספם. היכולת של בנק לעמוד בריצה כזאת תלויה בהיקף הכסף שמבקשים לקוחות למשוך בבת אחת ובמבנה המאזן שלו. 

 שום בנק, גם לא היציב והגדול ביותר, לא יכול להחזיק מעמד כאשר המפקידים שלו מפקפקים בו, בהנהלה שלו, ברואי החשבון שלו או ברשויות שאמורות לפקח עליו 

 הריצה שהיתה אתמול על הבנק לפיתוח התעשיה היתה רחוקה מפאניקה. רוב הלקוחות משוכנעים כי ערבות המדינה לכספם תעמוד להם. ואולם איש לא יכול לתקוע לידנו שהמצב הזה לא ישתנה מחר או בשבוע הבא. 

 בניגוד לבנק למסחר, שמחצית מנכסיו נגנבו, הרי שבבנק לפיתוח התעשיה הבעיה העיקרית המאיימת כיום על קיומו אינה כלכלית ובנקאית. הבנק אמנם הסתבך בשורה של הלוואות מפוקפקות כתוצאה מניהול כושל - אך הוא רחוק מלכלות את הונו העצמי. 

 הבעיה של הבנק לפיתוח התעשייה כרגע היא אמון. וכאשר מדובר בבנק - אמון הוא לעתים קרובות חשוב יותר מהנתונים הכלכליים הבסיסיים. שום בנק, גם לא היציב והגדול ביותר, לא יכול להחזיק מעמד כאשר המפקידים שלו מפקפקים בו, בהנהלה שלו, ברואי החשבון שלו או ברשויות שאמורות לפקח עליו.אף שרענן כהן מכהן רק 12 יום בתפקיד היו"ר - ברור שעצם המינוי של יו"ר ללא כל ניסיון בנקאי לא תרם לאמון של המפקידים בבנק בשעה קשה זו. הראיונות שהעניק כהן אתמול לעיתונים, ובהם הבטיח כי הכל יהיה בסדר, רק הגדילו את החשש בקרב הלקוחות כאשר הם נזכרו שליו"ר הטרי אין למעשה מושג ירוק מה קורה בבנק שאליו נכנס ושעליו הוא מופקד. 

 זו הסיבה שהמפקח על הבנקים בבנק ישראל, יצחק טל, לא יוכל לגלגל את האחריות מעליו אם הריצה של הלקוחות על הבנק לפיתוח התעשיה תימשך בימים הקרובים. שהרי טל הוא האיש שאמר רק לפני שלושה חודשים כי אינו מוסמך להתערב במינוי של רענן כהן לתפקיד יו"ר הבנק לפיתוח התעשיה, וכי ההחלטה בעניין היא של הדירקטורים. 

 העברת הכסף לבנקים זרים בתקופה שבה הריבית הדולרית נמוכה ב-7% מהריבית השקלית, מעידה על הסיכון העצום שמייחסים המשקיעים למשק הישראלי בכלל ולמערכת הבנקאות הישראלית בפרט 

 המפקח ידע כי החלטתו שלא להתערב מציבה איש חסר ניסיון בנקאי בראש בנק שכבר אז איתנותו הפיננסית היתה גרועה, והוא ידע כמי שאמון על יציבות פיננסית של בנקים, שעצם המינוי של דמות פוליטית מסוגה של כהן בתקופה כה רגישה וקשה במערכת הבנקאות - תשדר מסר גרוע מאוד למפקידים. 

 טל לא היה צריך סמכות פורמלית כדי למנוע את מינויו של כהן; די אם היה מזמן אליו את הדירקטורים של הבנק ומבהיר להם שהוא רואה במינויו של כהן בתקופה כזאת מהלך אשר עלול לפגוע בעתיד ביציבות של הבנק ובאמון הציבור - כדי שהדירקטורים היו מתיישרים ומודיעים לדליה איציק ואריק שרון כי הם לא מוכנים לקחת את הסיכון עליהם. 

 ואולם טל היה עסוק באותה עת בטיפול בקריסתו של בנק למסחר, והוא החליט שלא לפתוח חזית נוספת עם הבנק לפיתוח התעשיה. כיום, הוא מן הסתם מצר על כך משום שבריחת פיקדונות מהבנק לפיתוח התעשיה עלולה להיות עבורו פרשייה קשה שבעת מונים מזאת של הבנק למסחר. 

 הבנק לפיתוח התעשיה הוא בנק עם היקף מאזן של כ-14 מיליארד שקל - פי 30 מהמאזן של בנק למסחר. אם בנק ישראל ייאלץ לסגור אותו, זאת תהיה מכה קשה לתדמית מערכת הבנקאות הישראלית - שתיאלץ את בנק ישראל לנקוט צעדים דרסטיים, כמו מיזוג מיידי של כל הבנקים הקטנים במערכת. 

 האירוע בבנק לפיתוח התעשיה נוחת על המשק בתקופה רגישה במיוחד. מנתוני בנק ישראל שפורסמו רק אתמול עולה כי ביולי המשיכו משקיעים ישראלים להוציא כסף מפיקדונות בבנקים ישראליים ולהעבירו לבנקים זרים. אף שביולי נרשם ייסוף בשקל, הוציאו לקוחות ישראלים 220 מיליון דולר לחו"ל - ובכך מגיע סך ההעברות לבנקים זרים מתחילת השנהלמיליארד דולר. 

 העברת הכסף לבנקים זרים בתקופה שבה הריבית הדולרית נמוכה ב-7% מהריבית השקלית, מעידה על הסיכון העצום שמייחסים המשקיעים למשק הישראלי בכלל ולמערכת הבנקאות הישראלית בפרט. 

 בריחת הכספים לחו"ל והאירועים סביב פירוקו של הבנק לפיתוח התעשיה צריכים להביא לחשבון נפש לא רק במערכת הבנקאות ובפיקוח על הבנקים בבנק ישראל - הם גם צריכים להזכיר לרשות ניירות ערך ולענף ראיית החשבון מה המשמעות של אובדן אמון בשוקי ההון הפתוחים כיום. 

 תעשיית הערכות השווי המנופחות שצמחה במשק בשנה האחרונה כדי להצדיק רישומים חשבונאיים מפוקפקים; הניסיון של בנקאים לפרוס אשראים ולגלגל הלוואות כדי להימנע מביצוע מחיקות בגין לקוחות שמתקשים לשלם ריבית וכל שאר השיטות שפותחו באחרונה במגזר העסקי שתפקידן לשמש כיסוי קוסמטי להסתרת המצב הכלכלי האמיתי - עלולים להפוך לבומרנג שיבריח לקוחות, משקיעים ולווים מהבנקים ומהחברות. 

 לכאורה, הערכות שווי מנופחות, הימנעות ממחיקות ושאר הצגות חשבונאיות ומשפטיות מעוותות הוא עניין טכני. בפועל, הסתרת המצב האמיתי עלולה לגרום למשבר אמון שיגרור עצירת השקעות, ייקור עלות גיוס ההון וקיפאון בסקטור העסקי. 

 אנחנו רחוקים עדיין ממערכת הבנקאות היפאנית וגם לא היתה לנו עדיין הונאה חשבונאית כמו אנרון, אבל במצב הרגיש והשביר שבו נמצא המשק הישראלי - לא נוכל להרשות לעצמנו את התרבות התופעות האלה.