המכשיר הצבעוני החדש שמשווקת פלאפון - מוטורולה V720 הוא באמת מכשיר צבעוני. הוא קטן, הוא חביב ויש בו המון צבעים. אם הייתי צריך להגדיר אותו בשתי מילים, ולא הייתי כותב באתר כלכלי מכובד כמו TheMarker, הייתי אומר שהסלולרי הצבעוני של פלאפון הוא אחלה סבבה של מכשיר. הבעיה היא שה-V720 הוא לא הרבה יותר מזה. למעשה, הוא בדיוק מעין אחלה כזה, שאתה ממלמל כששואלים אותך מה נשמע ולך בעצם אין ממש מה לענות. 

 ל-V720 יש מסך גדול יחסית, גדול יותר מזה שקיים במרבית מכשירי הנוקיה והסמסונג הפופולריים בארץ, ולכן נוח יותר לשימוש. יש לו מערכת הפעלה נוחה ואין בו שום דבר, אבל פשוט שום דבר שאתם לא מכירים. לוח פגישות, התראות, הקלטת שיחות וצלילים מגוונים. כל אלו קיימים בכל המכשירים האחרים. אם יש לכם את אחד ממכשירי סמסונג, SK או יונדאי, המוטורולה החדש לא יכול להפתיע אתכם. מערכת ההפעלה שלו דומה מאוד לאחיו הקוריאנים, וכנראה ש"עברות" תוכנת ההפעלה של המכשיר נעשתה על ידי אותה חברה כך שגם שמות התואר של השירותים השונים שמספק המכשיר זהים לחלוטין. 

 ההבדל הגדול לפיכך הוא בצבע, והצבעים אכן שם, רזולוציית המסך מפתיעה באיכותה ותמונות אישיות או תמונות מהאינטרנט שמותקנות על המסך נראות היטב ובאופן חלק לחלוטין. אם אתם לא רוצים לבזבז זמן על משחקי חיבור וניתוק מיותרים מהרשת ואינכם מחובבי ז'אנר טעינת התמונות לסלולרי הרי שהאפשרויות שמספק המכשיר עצמו מלהיבות הרבה פחות. 

 העובדה שהמכשיר החדש הוא צבעוני, מוסיפה לו אומנם הרבה צבע אבל לא הרבה יותר מכך. לפחות בשלב זה, כשעיקר הגלישה באינטרנט הסלולרי היא טקסטואלית, רוב השימושים המתקדמים במכשיר מעבר לשיחות רגילות הם שליחת SMS. החזיונות על העברת תמונות בין מנוי סלולרי אחד לשני רחוקים, ולצבעי הקשת שמופיעים על המסך אין הרבה משמעות. כשהטלוויזיה עברה לשדר משחור לבן לשידור בצבע היתה זו מהפכה אדירה. בסלולר הרגע הזה עוד רחוק מאוד. 

 מבחינה חיצונית ה-V720 הוא מכשיר נוח. הוא קטן, הוא מתקפל, בסגנון הסטאר-טק הזכור לטוב והוא קל יחסית. הוא מצויד במסך חיצוני נוח מאוד לקריאת השעה, ההודעות והשיחות שלא נענו. הגימיק הגדול בחזית המכשיר הוא שתי נוריות מהבהבות בצבע סגול. בשנות השמונים היתה אופנה כזו, שעדיין נראית על כבישי הארץ - רצועות אור מהבהבות על חזית הרכבים. אם אתם נזכרים, תנסו לרגע להפוך בדימיונכם רכב כזה למכשיר סלולרי ותשאירו את האורות דולקים, ככה פחות או יותר זה נראה. 

 למרות אורות הניאון הסגולים (שניתנים לכיבוי), המכשיר סובל מחוסר סטייל, יש בו אומנם את כל המרכיבים אבל משום מה הוא חסר סקס אפיל. יש אולי ברים, שכשתניחו אותו עליהם ותזמינו בירה יהיו מסביב מספר אנשים שיגניבו מבט מקנא, אבל לא בטוח שתקבלו את אותם מבטים אם תניחו אותו על השולחן בישיבת הדירקטוריון. 

 לסיכומו של עניין מדובר במכשיר נחמד שלא בהכרח מצדיק בשלב זה את מחירו היקר. מעבר למגרעות (אין אפילו צלצול רציני אחד) ולמעלות של המכשיר עצמו, בעיית הרשת אליה הוא מחובר קשה בהרבה. 

 לשלוש חברות הסלולר יש היום את אותה איכות פחות או יותר, אותה רמת שירות (במיוחד ללקוחות VIP) וכמעט אותם המחירים. מה שנותר לחברות להתחרות עליו הוא תדמית. בעוד שלאורנג' נותרה עדיין התדמית המתקדמת והמתוחכמת, ולסלקום התדמית הכוחנית אך הסחבקית, לפלאפון לא נותר דבר. החברה למרות כל הצבעים שמסביב נותרה אפורה. יש לך פלאפון? אוקי אז יש לך פלאפון. 

 הקמפיין הרחב (בו מגיעה משפחה כחולה לשכונה בה הכל ירוק) למכשיר הסלולר הצבעוני לא עזר גם הוא. למרות הקריאטיביות, שלטי החוצות המצוינים ותשומת הלב הרבה שהוא עורר, היה בסרטון כמו בכל הסרטונים הקודמים של פלאפון משהו מלנכולי (שדבק בחברה מאז סדרת "עד שיגמרו לך המילים" שכלל גם את הסרטון בו האב ובתו מטיילים בניו יורק והבת נותנת את הדוב שקיבלה במתנה לחסר בית). 

 אם סרטוני אורנג' משדרים תחכום מעוצב ונקי (הצרצרים בלילה), סרטוני סלקום משדרים שמחת חיים פשוטה (מאמי שימי לי את השיר שלי), בפלאפון משדרים כבדות וטיפה עצב. זה היה אמור אולי להיות מסר מתוחכם על קבלת האחר, אבל בפרסומת של שלושים שניות שמוכרת פלאפון צבעוני ביותר מ-3,000 שקל, קשה למכור את האחר בלי לעורר תחושה קצת כבדה, כבדות שכל צבעי המכשיר החדש לא מצליחים בינתיים לטשטש.