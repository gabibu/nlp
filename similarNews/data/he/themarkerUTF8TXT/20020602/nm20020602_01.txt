הציבור בישראל מסרב להיכנס לפאניקה למרות הדרמטיזציה של האירועים בתקשורת. ביטויים ספורטיביים בנוסח המונדיאל "הדולר מנתר, מזנק, קופץ, שובר שיאים..." לא גרמו לציבור להסתער על הבנקים עם מכסים של סירים כמו בארגנטינה. הגדיל לעשות "קול ישראל" כשפתח את החדשות עם ידיעה "הדולר הגיע ל-5 שקלים פחות שתי אגורות". לפי העיקרון הזה, הידיעה הבאה צריכה להיות "הדולר הגיע ל-6 שקלים פחות 109 אגורות..."!. 

 בשנתיים האחרונות היו לציבור עשרות סיבות להיכנס לפאניקה ולזרוק את המגבת השקלית לזירה, ואולם הוא לא עשה זאת: היתה לנו אינתיפאדה אחת, עשרות פיגועי תופת, גיוס מילואים בצו 8 ומלחמה אחת, כיבוש כל הקאסבות ומחנות הפליטים בגדה, משבר ממשלתי אחד, שר אוצר מזגזג כפול 4 ונגיד חלש כפול 2, חולשה נמשכת בוול סטריט, הפחתת ריבית מנותקת מהמציאות, מיתון ללא סוף, אבטלה ובנק אחד שקרס. ולמרות הכל, הציבור לא נכנס לפאניקה. הוא לא קורא עיתונים? לא שומע רדיו? הייתכן שהציבור רואה בין השורות מסר אחר? 

 אני מציע שלא לזלזל בחוכמת החיים של הציבור הרחב. לציבור יש ביטחון עצמי גבוה יותר מאשר לפרשניו ומנהיגיו. הציבור הישראלי למוד קרבות ויודע להבחין באמצעות חושיו הטבעיים מתי המדינה והמשק בצרות ומתי רק הממשלה בצרות. 

 ומה קורה בשווקים? 


 בוול סטריט 


 וול סטריט המשיכה לבצע תנודות יומיות חריפות יחסית בתחום שערים צר, למרות איומי הטרור ומשבר הודו פאקיסטן. החדשות הטובות הן שהמדדים מצליחים להחזיק את הרמה הנוכחית למרות האיומים. שימו לב לנתוני רוחב השוק - MARKET BREADTH - ולמדדים הקטנים יותר, למשל - S  600. שוק מדשדש ברמות שפל עלול להתפרץ ללא סימנים מוקדמים. Never short a dull market. 


 בישראל 


 שער החליפין נותר בתחום הנוכחי ובצומת הנוכחי של השווקים הפיננסיים בארץ ובעולם. נראה לי שהשווקים מספקים לנו הזדמנות לתשואה עודפת לטווח של 3-6 חודשים דווקא באפיקים הסולידיים. עקום התשואות הגבוה והתלול מפצה כבר על העלאת ריבית נוספת. 


 באפיקים השקליים 


 התשואות בשחרים הארוכים בשיעור של 9% ומעלה - הן הזדמנות. ניתן לקצור רווח הון של כ-1% במונחי תשואה וכ-5% במונחי מחיר בקצה הארוך של עקום התשואות. 


 באג"חים הצמודים 


 תשואה של 5.2% בקצה הארוך של העקום יכולה להניב רווח הון של כ-0.5% במונחי תשואה וכ-6%-7% במונחי מחיר. 


 באג"חים להמרה 


 מביני עניין יכולים לבנות תיק מבוזר בתשואות גבוהות יחסית וברמת סיכון סבירה דווקא בסדרות שהונפקו בתחילת השנה, כמו  טאואר (  טאואר  [10]  : ת"א)  ,  מכתשים אגן(  מאתע  [11]  : ת"א)  ,  חברה לישראל (  חל  [12]  : ת"א)  ועוד. 

 גם בשוק המניות אני רואה הזדמנות גבוהה מהסיכון. הזמן משחק עכשיו לטובתנו. הגורמים שדיכאו את השווקים בשנתיים האחרונות התפוגגו לאט, ובטווח של 3-6 חודשים - השווקים יאזרו אומץ. להערכתי, זה הזמן לנצל הזדמנות ולהתחיל למנף את תיק ההשקעות לקראת שיפור בסביבה הבטחונית והכלכלית במחצית השנייה של השנה: להאריך את התיק השקלי והתיק הצמוד ולהגדיל את המרכיב המנייתי באמצעות קרנות נאמנות המתמחות במרכז השוק ובאמצעות קרנות נאמנות המתמחות בוול סטריט. כדי להתמודד עם בעיית המחיר והנזילות רצוי לפרוס את פעולת ההצטיידות על ציר הזמן והמחיר. 


 נפתלי מנדלוביץ הוא מנכ"ל מכללת מגמות ללימודי שוק ההון והכשרת יועצי השקעות. הכותב והחברה בה הוא מועסק עשויים להחזיק בניירות ערך שונים, לרבות בניירות ערך המוזכרים בכתבה זו. בכל מקרה, אין לראות בכתבה זו משום המלצה לרכישה או מכירה של ניירות ערך.