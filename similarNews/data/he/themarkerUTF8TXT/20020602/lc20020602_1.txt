אין חולקים כיום על כך כי קיים קשר הדוק והשפעה הדדית ישירה בין התהליכים והקביעות של מדינה כלשהי בתחומי הכלכלה, המדיניות (הכוונה היא למדיניות חוץ) והפוליטיקה הפנימית. מובן לכל בר דעת כי תחום אחד משפיע השפעה מכרעת על השני, והשלישי על הראשון, וכן הלאה. ואולם את אמרתו האלמותית, והנכונה לתקופתה, של בן גוריון, "או"ם שמום", לא ניתן ליישם היום. לא בעולם גלובלי, לא בשוק עולמי ובוודאי שלא במשק (ישראלי) התלוי כמעט בכל על פעילות משותפת ואינטרקציות עם העולם. 

 אין בכוונתי להיכנס לנושאים הפוליטיים, אין זה מתפקידי לעשות כן, אלא להתריע על הקשר ולקוות כי אכן מקבלי ההחלטות לוקחים זאת בחשבון השיקולים שעה שהם מנהלים את הפעילות המדינית, הפוליטית והכלכלית של ישראל. לצערי, מצבה של ישראל היום, מזכיר יותר מכל את מצבה של דרום אפריקה, בתחילת שנות ה-90. דרום אפריקה אז, וישראל במידה רבה היום, אימצה מדיניות שכותרתה, "אנחנו בסדר ושאר העולם לא מבין, במקרה הטוב, ונוטר טינה רעה, במקרה הפחות טוב". ביצועית, המשמעות של הגישה הזאת הובילה להרגשה של התנשאות ובוז כלפי העולם. 

 במקרה הדרום אפריקאי, התפיסה של אזרחי דרום אפריקה הלבנים היתה כי מדינות וחברות הפסיקו לסחור עם המדינה, וזו היתה אשמתם שלהם, כי הם לא הבינו את האמת. אנשים החרימו תוצרת, וזו כמובן היתה אשמתם כי הם לא קלטו את האמת. כתוצאה מכך, כלכלה פעילה וחזקה למדי בה ראנד (המטבע המקומי) אחד היה שווה כמעט 2 דולרים, הידרדרה תוך תקופה קצרה מאוד למצב נואש בו דולר היה שווה 15 ראנד. השינוי היה אחד, ההתייחסות הגלובאלית. 


 סימנים לפעילות מקבילה למקרה הדרום אפריקאי 


 בישראל של היום, כבר אנו רואים סימנים לפעילות מקבילה. הדוגמא הבולטת ביותר היא זו של חברות דירוג האשראי. אומנם לאחר קבלת כדור ההרגעה הפוליטי/כלכלי של פיטורי שרי ש"ס והעברת תוכנית הקיצוצים, הודיעו החברות כי הן משהות את הורדת הדירוג של ישראל. ואולם, מלכתחילה ההורדה בדירוג לא נבעה רק מהתנהלות הממשלה, והגורמים המדינתיים רחוקים מלהיות מסופקים. דירוג האשראי של ישראל כבר ירד בפועל, וזאת אולי הסיבה לכך שאיננו רואים, ולדעתי גם לא נראה, גיוסי הון משמעותיים בחו"ל בתקופה הקרובה. 

 אך יותר מדירוג האשראי של ישראל, אנו חוזים בהתפתחותו של דפוס פעילות בינלאומי הפוגע קשות בבסיס הכלכלי והעסקי בארץ. כבר התרגלנו לחברות שלא מגיעות, והסברנו את זה בחשש כללי לביטחון. ראינו את הפסקת זרימת כספי ההשקעה לארץ, ותירצנו זאת בהידרדרות ההיי-טק. היום אנחנו נאלצים להתמודד עם תופעות חדשות ומדאיגות, שקשה יותר למצוא להן תירוצים. אנשים לא מגיעים, בשל היעדר כיסוי ביטוחי; כספים שכבר מגויסים, מגויסים בריביות גבוהות פי כמה; חברות ואנשים מחרימים מוצרים מישראל והקמפיינים השונים של "קנה כחול לבן", שבקושי התאימו למשק האוטרקי והסוציאליסטי של שנות השמונים זוכים פתאום לתחייה מחודשת, אבל יותר מהכל, ישנן חברות וארגונים שפשוט לא מוכנים למכור לנו יותר. בכסף מלא, ללא הנחות, במחירים מופקעים... הם פשוט לא מוכרים לישראל! 

 יותר מדירוג האשראי של ישראל, אנו חוזים בהתפתחותו של דפוס פעילות בינלאומי הפוגע קשות בבסיס הכלכלי והעסקי בארץ. כבר התרגלנו לחברות שלא מגיעות, והסברנו את זה בחשש כללי לביטחון. ראינו את הפסקת זרימת כספי ההשקעה לארץ, ותירצנו זאת בהידרדרות ההיי-טק 

 הממשלה, כמעט כמו כל ממשלה, עושה מעט ומאוחר. הניסיון לטפל בנושאים התקציביים במסגרת תוכנית החירום הוא לא יותר מחצי אקמול לחולה אנוש. נראה שמישהו מבין את הבעייתיות האדירה בדרך בה מחולקים התקציבים ובגידול המתמיד בהוצאות הממשלה, אך הוא חסר היכולת, הכוח או שניהם גם יחד לעשות מעשה אמיץ ולדרוש תוכנית מהותית. הכיוון הוא נכון, אך לצערי לא יותר מהכיוון. ובמקביל לא נעשה שום מאמץ לפתור סוגיות ברמה הבינ"ל הגלובאלית והדברים שהפריעו, עודם מפריעים. משק מגויס למילואים, בעייתיות פוליטית בפורומים בינ"ל, וכו'. 

 לפעמים נדמה כי המדיניות של ממשלת ישראל, כמוה כילד המסתיר את עיניו בידיו ובטוח שהוא רואה הכל...רק שהעולם סביבו נעלם. ובכן, העולם לא נעלם. הוא שם, ממתין, צופה ופועל. ואמירות ופעילות שמשמעותן היא, "הם לא מבינים, הם לא יודעים, כולם אנטישמים וכו'", אמירות אלו הן לא יותר מזוג ידיים על עיננו.