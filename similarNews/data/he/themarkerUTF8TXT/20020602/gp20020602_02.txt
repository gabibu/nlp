למרות ההכחשות הנמרצות מכיוונה של  גילת לוויינים  (  GILTF  [10]  : NASDAQ)  לפיהן סטארבנד, מיזם האינטרנט הביתי שלה, בצרות ועל אף הערפל שניסתה לכסות באמצעותו את ביצועיה הפיננסיים והעסקיים של החברה, בשוק ההון אומרים היום כי זה היה אך עניין של זמן, עד שסטארבנד תגיע ל-Chapter 11: בקשה להגנה מפני נושים. בקשה כזו הוגשה על ידה בסוף השבוע לבית המשפט לפשיטות רגל בדלוור, ארה"ב. 

 בכך, למעשה, ירד המסך מעל לתקוות שנגעו למיזם השאפתני - כפי שניתן גם ללמוד מההכרזות של שותפות גילת למיזם. "קיים סיכוי טוב שסטארבנד בכלל תחדל להתקיים", אומר היום ג'ונתן האלף, אנליסט בית ההשקעות השווייצי UBS ורבורג, "לא ברור לי מאיפה הם יצליחו להביא את הכספים לכיסוי החובות והמשך הפעילות, ואני באמת לא רואה פתרון דרכו הם יוכלו להמשיך ולפעול". את תגובת גילת לא ניתן היה להשיג. 

 צעד אחר צעד מאז תחילת 2000, ניתן היה לראות את קשייה של סטארבנד להשיג מנויים חדשים ולהחדיר את השירות בקרב הלקוחות; קשיים מכיוון בעלי המניות שלה (ובעיקר אקוסטאר), ומחסום בדרך לגיוס כספים נוספים למיזם המאוד מסוכן ששרף מאות מיליוני דולרים מאז הקמתו. ומי נפל עם סטארבנד? ובכן, מדובר בבעלי המניות גילת לוויינים (37%), אקוסטאר (34%), בנק  לאומי (  לאומי  [11]  : ת"א)  , בנק  דיסקונט (  דסקנט  [12]  : ת"א)  , הבנק הבינלאומי,  מיקרוסופט  (  MSFT  [13]  :NASDAQ)  ו-ING ברינגס (שתי האחרונות בעלות מניות אף הן בחברה מאז 2000) - רשימה מכובדת בהחלט. 


 גילת מקמצת בפרטים 


 סטארבנד היא חברה פרטית שגילת לוויינים מיעטה למסור פרטים פיננסיים לגביה, פרט לשני אירועים בתולדותיה: האחד, הוא התשקיף שהגישה לקראת הנפקתה המתוכננת במארס 2001, שנגנזה מספר חודשים מאוחר יותר, והשני הוא הבקשה הנוכחית להגנה מפני נושיה, ממנה עלה גובה חובותיה הכוללים. 

 ומי נפל עם סטארבנד? ובכן, מדובר בבעלי המניות גילת לוויינים (37%), אקוסטאר (34%), בנק לאומי, בנק דיסקונט, הבנק הבינלאומי, מיקרוסופט ו-ING ברינגס - רשימה מכובדת בהחלט 

 "היינו מכשיר השקעה לא אטרקטיווי", סיכם דיוויד טרכטנברג, נשיא ומנהל מכירות של סטארבנד, את מצב החברה באוזני בלומברג. "הגשנו את הבקשה כדי להמשיך את פעילות החברה, שיש לה מכירות שנתיות של כ-33.9 מיליון דולר, ואנחנו נמשיך לשלם משכורות לעובדים ולספק תמיכה ללקוחות". מסתבר כי סטארבנד קיבלה כבר בפברואר מכתב מרואי החשבון שלה, לפיו אין לה מקורות פיננסיים מספיקים כדי להמשיך את פעילותה, אולם לא ברור מה עשו בעלי המניות ומנהלי החברה בתגובה."לא היתה כאן הפתעה גדולה", אומר האלף, "אולם כעת יש סיכון לכל האקוויטי של גילת". 


 ובכן, כיצד סטארבנד הגיעה לאן שהגיעה? 


 שלב ראשון - הקמה 

 סטארבנד הוקמה באפריל 2000 תחת השם Gilat2Home, ומשרדיה הראשיים ממוקמים במקלין, ורג'יניה. המיזם נראה בזמנו כמו אחד ההישגים הגדולים ביותר של ההיי-טק הישראלי בכל שנותיו, והיה נראה כמה שחסר בדיוק לגילת - יצרנית תחנות השידור הלוויניות הזעירות (VSAT) אל החלל המובילה. היום, שנתיים אחרי, ניתן לראות כי המיזם היה בין השאר שהוביל את גילת לשפל כל הזמנים: מחיר של כ-1.5 דולרים למניה ושווי שוק של כ-37 מיליון דולר. 

 סטארבנד הוקמה במטרה לנצל בשוק הביתי את יכולת העברת התקשורת באמצעות לוויינים של גילת, שעד אז נוצלו בעיקר לשוק הארגוני של החברות הגדולות. סטארבנד התכוונה לספק לבתים פרטיים ומשרדים קטנים (SOHO) - שוק שצפוי היה לכלול מיליוני בתי אב ברחבי העולם. יצוין כי עד כניסת סטארבאנד לשוק, החברה הפעילה היחידה בו היתה Hughes (יוז) מקבוצת ג'נרל מוטורס עם שירות שלא הצליח לצבור תאוצה. 

 שלב שני - התחברות להורים חזקים 

 בשלב הבא, נכנסו שותפות אסטרטגיות - בין המכובדות ביותר שחברה ישראלית חברה אליהן מעולם. מיקרוסופט, הענקית מרדמונד, היתה המשקיעה הראשונה, והיא עשתה זאת כתגובה על החיבור בין מתחרתה AOL ויוז. החברה נכנסה בהשקעה של 50 מיליון דולר, והביאה איתה כנדוניה את רדיו שק - רשת האלקטרוניקה האמריקאית, ששיווקה את המערכת ללקוחות הביתיים. 

 השותפה השנייה שהצטרפה היתה חברת הלוויין האמריקאית אקוסטאר, הספקית השנייה בגודלה של טלוויזיה ערוצית באמצעות לוויין בארה"ב, גם היא השקיעה 50 מיליון דולר בחברה. שירות ה-DISH של אקוסטאר התחרה ב-DirecTV של יוז, ואקוסטאר הודיעה כי תשווק את השירות למנוייה. בנוסף, היא התחייבה לספק לסטארבאנד גישה ל-20 אלף המשווקים המורשים של שירות ה-DISH שלה. זאת ועוד, במסגרת ההסכם, סטארבאנד אמורה היתה לשלם לאקוסטאר עמלה של כ-200 דולר ותמלוגים של כ-2 דולר לחודש בכל תקופת ההתקשרות עבור כל לקוח שמגיע דרכה. 

 המשקיע השלישי בהון המניות של המיזם, היה בנק ING הבריטי שהשקיע בסטארבנד 25 מיליון דולר נוספים במזומן. בסיכום שלב זה, אקוסטאר ומיקרוסופט החזיקו ב-17.8% מהון המניות, ING ב-9% וגילת לוויינים ב-50% מהמניות, מבלי להשקיע בסטארבנד בהון, אלא בכך שסיפקה לה זכות להשתמש בטכנולוגיה שלה. הגורם המשמעותי יותר היה התחייבות גילת למכור לסטארבאנד ציוד במחיר מסובסד וככל הנראה, גם בהפסד גולמי, ל-3 שנים. 

 שלב שלישי - התחזיות מרקיעות שחקים, האשראי הבנקאי ניתן בקלות 

 המספרים שנזרקו לחלל האוויר באותה התקופה תחת הרובריקה של "תחזיות", היו עצומים ותלושים מהמציאות: סטארבנד עצמה דיברה על 300 אלף מנויים בסוף 2001, ועל מיליון מנויים ב-2003; מריל לינץ' אפילו דיבר על 2.5 מיליון מנויים ב-2005. ואולם, המציאות העכשווית טופחת על הפנים: 41 אלף מנויים בלבד, כאשר סטארבנד אומרת כי אינה מצליחה לגבות כספים המגיעים לה מ-31 אלף מנויים מתוכם, זאת, לפי הבקשה להגנה שהוגשה בסוף השבוע. 

 לא מעט מיזמי טכנולוגיה ישראלים הצליחו לגייס קווי אשראי עצומים - ולעניין זה אפשר להזכיר את פרטנר, אם כי היא אינה מיזם טכנולוגיה - אולם חברת סטארבנד התעלתה מעל כולם וגייסה מבנקים מקומיים סכום כולל של 150 מיליון דולר - זאת, מעבר לצורכי המימון שלה שסופקו על ידי גילת לוויינים עצמה. 

 הנושה הגדול ביותר של החברה הוא לא אחר מאשר בנק לאומי הישראלי, שהעמיד לרשותה של סטארבנד קו אשראי בגובה של 90 מיליון דולר דרך לאומי ארה"ב. כיום, החוב אליו מסתכם ב- 68 מיליון דולר. "פשיטת הרגל אינה הפתעה מבחינתנו", מוסרים גורמים בבנק לאומי, "ואנחנו מבצעים בגינה הפרשות כבר מאז השנה שעברה. עד היום ביצענו הפרשה נאותה". 

 בנק לאומי נתן את ההלוואה דרך לאומי ארה"ב - אשראי שניתן לשלוש שנים (עד יוני 2003) כאשר הריבית לה זכאי בנק לאומי היא ליבור+0.75 - בהחלט לא ריבית גבוהה במיוחד בהתחשב ברמת הסיכון של סטארבאנד. בנוסף, מדובר בהלוואה בלון - ובמלים אחרות, סטארבנד משלמת את הריבית פעם ברבעון ואת הקרן רק בעת הפירעון של ההלוואה - מה שמגדיל עוד יותר את הסיכון שלה. 

 בחודש ספטמבר 2000 הצטרפו גם בנק דיסקונט והבנק הבינלאומי שנתנו לסטארבאנד הלוואה של 30 מיליון דולר כל אחד. הביטחונות לקו האשראי הם כמעט כל הנכסים של סטארבאנד - 58.1 מיליון דולר כיום - אבל בשלב זה לא ברור האם אלה ביטחונות של ממש. 

 שלב רביעי: הנפקה. או שלא 

 עם גלי האופטימיות שאפפו את החברה, המשקיעים והאנליסטים, זה היה אך עניין של זמן עד שסטארבנד תצעד לעבר וול סטריט. הסיבה לגיוס הכספים היתה אמורה להיות מימון הפעילות השוטפת, ואף החזרת ההלוואות שנטלה החברה מהבנקים המקומיים. התשקיף הוגש באוקטובר 2000 והצוות שנבחר להוביל את החברה היה מריל לינץ', וחתמי המשנה היו קרדיט סוויס פירסט בוסטון, סלומון סמית ברני, CIBC אופנהיימר ו-ING ברינגס - בעלת מניות בחברה. 

 מהתשקיף עולה כי סטארבנד קיוותה לגייס 287.5 מיליון דולר לפי שווי היסטרי של 900 מיליון דולר. ההמשך ידוע. התשקיף נמשך במארס 2001, והוא היה למעשה ההזדמנות האחרונה ללמוד פרטים עסקיים הנוגעים לסטארבנד, שגילת כל כך מקמצת בהם. ההנפקה לא יצאה אל הפועל וגם לא הגיוסים הפרטיים ששמועות לגביהם הציפו את השוק באותה התקופה. 

 שלב חמישי: אקוסטאר מושיעה ממצוקת המזומנים ומזרימה הון נוסף 

 4 חודשים מאוחר יותר, ביולי 2001, נראה היה כאילו סטארבנד הצליחה לפתור ולו במעט את מצוקת המזומנים שלה; גילת הודיעה כי אקוסטאר תזרים 50 מיליון דולר נוספים לקופתה המדולדלת של סטארבנד ותגדיל את החזקתה בחברה. ההחזקה יכולה היתה לצמוח ל-60% בהמשך, בהתאם לאבני דרך שהציבו אקוסטאר וגילת, בהן שיגור לוויין חדש ופיתוחים טכנולוגיים אחרים. 

 אף אחד לא השלה את עצמו שעסקים בסטארבנד כרגיל - אם כי זו האווירה שביקשו בגילת להשרות - ונראה היה שגם גילת מורידה מעט את ההתחייבויות שלה כלפי סטארבנד ואולי אף את המעורבות, וייתכן שיהיה מקום רב ל-Upside מכיוונה. מחירי המניה - ובעיקר בתקופה האחרונה - מראים כי לשוק ההון לא היו ציפיות גדולות מסטארבנד בכל מקרה, והיא יכולה לספק רק מקום להפתעה ולא מגולמת במחירים הנוכחיים. 

 שלב שישי: ההסכם עם סטארבנד כחרב פיפיות; המנויים לא מתרבים 

 השירות של סטארבנד הוא יקר וצורך השקעות כספים מרובות. באפריל הודיעה אקוסטאר כי הוא מצריך עלויות כה גבוהות והצמיחה בתחום היא איטית, ולכן היא החליטה כי אין היא מעוניינת להמשיך ולשאת בעלויות התפעול הקשורות בסטארבנד. 

 רוב 40 אלף המנויים של סטארבנד הושגו טרם הגדלת ההשקעה של אקוסטאר ביולי, ולאחר לכתה של אקוסטאר לא נותרו לסטארבנד, למעשה, ערוצי הפצה אמיתיים. הסיבה לכך שסטארבנד נותרה יתומה מאקוסטאר נעוצה במיזוג שצפוי לצאת אל הפועל בין יוז לאקוסטאר בעסקה של כ-32 מיליארד דולר. ישנה תיאוריה האומרת כי למעשה ההשקעה של אקוסטאר היתה כחרב פיפיות לסטארבנד, שכן צ'רלי ארגן, יו"ר ומנכ"ל אקוסטאר, מעוניין יותר מהכל להשלים את המיזוג, ובעצם להשקיע יותר בדירקטי.וי. 

 שלב שביעי: היחסים עם אקוסטאר מידרדרים 

 ומה אומרים היום באקוסטאר, שנה אחרי? "חבל שהמודל העסקי של סטארבנד לא היה מוצלח", אמרה לבלומברג דוברת מטעם אקוסטאר, ג'ודיאן אטנסיו, "אולם אקוסטאר אינה אחראית למודל העסקי הזה. השקענו 100 מיליון דולר בחברה וקיווינו שהם ימצאו דרך כדי להגדיל את הערך של ההשקעה עבורנו. זוהי הוכחה נוספת לקשיים שחברות חוות היום בתחום של שירותי פס רחב באמצעות לוויינים". 

 באפריל האחרון, כאמור, אקוסטאר הודיעה כי תפסיק לשווק את שירותיה של סטארבנד (בצ'אפטר 11 שהוגש סטארבנד רשומה כנושה לא מובטחת עם דרישה של 10.3 מיליון דולר), וההתפתחות האחרונה בנושא היא מהשבוע שעבר, אז הגישה סטארבנד תביעה נגד אקוסטאר בבית המשפט בוירג'יניה, במסגרתה היא דרשה צו מניעה שיחזיר לה למעשה את השליטה בבסיס המנויים שלה. 

 סטארבנד דרשה לאסור על אקוסטאר לגבות תמלוגים מלקוחות החברה, ולפצות אותה במיליוני דולרים בשל אי העברת תמלוגים. "אנו מצפים לפתרון מהיר של הסוגייה", אמר טרכטנברג, נשיא סטארבנד, בהודעת החברה; "התביעה כנגד אקוסטאר היא מצערת אך בלתי נמנעת. כעסק שנמצא בתהליך צמיחה, איננו יכולים להמשיך ולהמתין לתשלומים עבור שירותים שמגיעים לנו". בית המשפט דחה את בקשת החברה לצו מניעה זמני, וסטארבנד בכלל משכה את התביעה בסוף השבוע, כדי שזו תוכל להידון בפני שופט פשיטות רגל. 

 פרק אחרון (בינתיים): בקשה להגנה מפני הנושים 

 טרכטנברג אמר בסוף השבוע כי אקוסטאר היא זו שאחראית על הגבייה מלקוחות סטארבנד, וכי היא עיכבה תשלום של 2 מיליון דולר שהיא כבר אספה מלקוחות סטארבנד. החברה הוסיפה כי היא נאלצת להגיש בקשה לרה ארגון, שכן אקוסטאר מונעת ממנה קבלת תשלומים עבור לקוחותיה, למרות שהסכם השיווק בין החברות הסתיים בפברואר 2002. במאי ויתרה אקוסטאר על 4 המקומות שלה בדירקטוריון סטארבנד, כולל זה של ארגן - מה שהיווה את סיום היחסים בין החברות, לפחות במישור החברי. 

 ברבעון הראשון של השנה הודיעה גילת כי היא מוחקת את חובותיה של סטארבנד בגובה של 78 מיליון דולר, ובכך הורידה סופית את ציפיות השוק להתפתחויות משמחות עתידיות. ואולם, גילת הלוותה בשבועות האחרונים לסטארבנד סכום של 2.8 מיליון דולר כדי שתוכל להמשיך ולפעול. 

 נכון לעכשיו, סטארבנד מתכוונת להמשיך ולפעול. "הרשתות שלנו פועלות, הלקוחות מקבלים שירותים וספקים יכולים להזמין מוצרים", אמר טרכטנברג; "כל העובדים שלנו עדיין מקבלים משכורות (כ-250 עובדים - ג.פ), ואנחנו מתכוונים להמשיך ולפעול כחברה". סטארבנד אף שכרה את שירותי Houlihan Lokey Howard  &  Zukin כדי לסייע לה בארגון מחדש של החברה. 

 "ברור שגילת לא מצפה יותר להכנסות מסטארבנד, והיא אף מחקה את החובות שלה - כ-78 מיליון דולר - ברבעון הקודם", אומר האלף, "אולם מה שמעניין יותר הוא כיצד תשפיע הנפילה הרשמית של סטארבנד על מיזמים אחרים של החברה באירופה, כמו המיזמים עם בריטיש טלקום ו-SES. השאלה הגדולה היא איך הם יסתכלו על העובדה שסטארבנד פשטה את הרגל למעשה, ואיך זה ישפיע על ההחלטות בתחום". סיכוי סביר שסטארבנד תשמש כמראה, לפחות חלקית. 


 קישורים נוספים 
 סטארבנד של גילת לצ'אפטר 11; הנושה הגדול ביותר הוא בנק לאומי עם חוב של 68 מיליון דולר  [14]