המסחר הסוער בשוק הכספים בשבוע שעבר התנהל סביב החלטת הריבית של בנק ישראל ושתי מסיבות העיתונאים שליוו אותה. בלהט הפיחות וההערכות כי שער החליפין עומד לדלג מעל רמת 5 שקלים לדולר, ייתכן שהידיעות בדבר פריסת חוב של גד זאבי ל  בנק הפועלים (  פעלים  [11]  : ת"א)  ל-18 שנים ושל  כור (  כור  [12]  : ת"א)  לבנק לאומי  (  לאומי  [13]  : ת"א)  ל-5 שנים לא זכו לתשומת הלב הראויה. 

 פריסת החוב המחישה את מצבה הבעייתי של מערכת הבנקאות שהולכת וכורעת תחת נטל החובות המסופקים. חובות אלו נערמים בהדרגה במאזניה ככל שהשפל בפעילות הכלכלית נמשך, והפיחות בשער השקל צובר תאוצה, ומגדיל בטווח הקצר את התחייבויות הלווים. תחזית האוצר קובעת כי התוצר המקומי של ישראל יירד ב-2002 ב-1.0%, כך שהשנה הנוכחית תהיה השנייה ברציפות שבה יורד התמ"ג. 

 לאומי ופועלים נסחרים ב-40% וב-30% בהתאמה מתחת להונם העצמי. שוק ההון עשה כנראה את ההתאמות הנדרשות להערכתו לשווי נכסיהם והונם העצמי של הבנקים. 

 בנק לאומי אמנם הפתיע לטובה בתוצאותיו הכספיות, אבל במאזנו בלטו גידול של 270% בהפרשה לחובות, ועלייה של 9% ב-3 החודשים האחרונים באשראים לחברות שאינן משלמות ריבית. 

 אם נניח ששוק ההון מתמחר את הבנקים במכפיל הון 0.9 כי אז ההון העצמי של לאומי עשוי להיות קרוב יותר ל-9.5 מיליארד שקל מאשר להונו המדווח (12.8 מיליארד שקל), ויחס ההון העצמי לרכיבי הסיכון נוגע ב-7.5% במקום 10.2%, כפי שמדווח לאומי. 

 הירידה התלולה באיכות החוב של המערכת הבנקאית עלולה להקשות עליה להעמיד אשראים נוספים, להקטין, ולייקר את היצע המקורות העומד לרשות המגזר העסקי ומשקי הבית. 

 בהנחה ששוק ההון לא טועה גסות בתמחור הבנקים, הריבית הריאלית לטווח ארוך תתקשה לרדת בטווח הנראה לעין, ולאפשר גידול בהשקעות והאצה בקצב הפעילות. נגיד בנק ישראל, דוד קליין, התייחס לעניין הצמיחה במסיבת עיתונאים שקיים ביום חמישי שעבר, במסגרת הנימוקים להחלטה להעלות את הריבית על מקורות בנק ישראל ב-1.0%. קליין אמר שיש לחזור ליציבות מחירים בלי לשוב לריסון יתר של האינפלציה, ולהביא לעלייה תלולה בריבית הריאלית לטווח קצר על ידי העלאת ריבית חדה מידי. קליין רמז בכך שלא היה שותף מלא להחלטה של הבנק המרכזי להעלות את הריבית במנה נוספת של 2% באוקטובר 98'. 

 עם זאת, אמר קליין שיש להעלות את הריבית בקצב מהיר דיו שימנע עליית מחירים שתשחק את הפיחות הנומינלי בשער השקל. משום כך, אמר קליין, נדרש שיקול דעת בשינוי הריבית ויש צורך להימנע מהתלהמות. 

 בניגוד לציפיות בשוק, קליין לא הודיע על העלאה מיידית בריבית, אך ציין כי בנק ישראל לא ייצמד ללוח הזמנים הרגיל של הודעת הריבית אם יתהווה איום מוחשי על יציבות המחירים. 

 הבנק המרכזי שמנסה להחזיר את האינפלציה לתוואי של יציבות מחירים, כלומר אינפלציה של 3%-1%, בריבית הנמוכה ביותר, צועד לכאורה בין שני קצוות: יציבות מחירים וצמיחה. ואולם, ככל שישראל נכנסת עמוק יותר לשנת המלחמה השנייה נראה שקצה שלישי: יציבות פיננסית, מצטרף לשיקוליו. 

 מדיניות מוניטרית שתיתפש כלא נחושה דיה, ולא תמנע את הפיחות בשער השקל, ואת עליית המחירים שבאה בעקבותיו, עלולה להמריץ את המעבר מנכסים שקליים לנכסים במטבע חוץ, להאיץ את הפיחות, ולהכביד על חברות בעלות עודף הלוואות מט"חיות לפרוע אותן; דבר שיחליש עוד יותר את מאזני הבנקים, ויערער את יציבות המערכת הפיננסית. קליין שהוביל את הליברליזציה בשוקי המט"ח לא ירצה להיות האיש שייאלץ להחזיר את הפיקוח על מטבע חוץ בעקבות משבר פיננסי. 

 תפקידו של קליין הופך מסובך לנוכח תרומתה השלילית של המדיניות הממשלתית לעלייה בפרמיית הסיכון של המדינה ולעלייה בציפיות האינפלציה ובריבית הריאלית לטווח ארוך. 

 ניסיונו של קליין להחזיר בהדרגה את יציבות המחירים זכה, במקרה הטוב, לתגובות מעורבות. אמנם שער החליפין של השקל ייוסף ביום ששי האחרון ב-0.45%, אבל ציפיות האינפלציה עלו בתוך חודשיים ב-2 נקודות אחוז ל-4.4%, והעלאת הריבית ב-1.0% איכזבה את השוק, ולא הצליחה עד כה לכופף את הציפיות. 

 מנהלי כספים אימצו את הביטוי Behind The Curve כדי לבקר את הבנק המרכזי, שנגרר להערכתם אחר האותות שנשלחים לו, באמצעות עקום התשואות, משוק הכספים, להעלות את הריבית במהירות, ובשיעור חד יותר. 

 "אם רוצים להחזיר את השווקים לתלם צריך לתת מכת ריבית, כלומר משהו מעבר לציפיות השוק. העלאת ריבית של 1.0% כשהשוק מצפה ל-1.5% אינה מכה", הסביר אחד מהם. בבנק לאומי טענו כי הריבית שהיתה גורם ההשפעה העיקרי בשוק המט"ח חדלה להיות כזו. בלאומי לא ציינו אם הערכה זו מתבטאת גם בתיק הנכסים העצמיים של הבנק. 

 תיק הנכסים של הציבור ייבחן בקפדנות על ידי הבנק המרכזי כאשר יידרש להחלטה אם להעלות את הריבית שלא לפי לוח הזמנים הרגיל. מעניין יהיה לראות אם נתוני מאי יאששו את החששות לירידה במצרף המוניטרי M2, שכולל יתרות זכות בחשבונות עו"ש, מזומן ופקדונות לזמן קצוב, מרמה של 267 מיליארד שקל. 

 ניתן היה להבחין בציפייה להעלאת ריבית נוספת, קודם למועד הרגיל בסוף יוני, במכרז של בנק ישראל לגיוס פקדונות חודשיים מהבנקים המסחריים. המכרז נסגר בריבית של 6.4%, כך שאפשר להעריך שהבנקים מצפים להעלאה ריבית חדה בחודש הקרוב. 

 המק"מים ל-30 יום נסחרים בתשואה של 6.2%, אף כי ההתמתנות בשיפוע עקום המק"ם בהשוואה לשיפועו לפני העלאת הריבית עשוי ללמד שהשוק מצפה להעלאת ריבית חדה בטווח הקצר שתאפשר רמה נמוכה במקצת של ריבית בעתיד. 

 יש לזכור שהקצה הארוך של עקום המק"מ מושפע מההחלטה להגדיל את יתרת המק"מ במיליארד שקל מדי חודש, ולשלוט בריבית באמצעות שוק המק"מ, בניגוד לקצה הקצר של העקום שמשקף את הריבית הרשמית של הבנק המרכזי. 

 איגרות החוב צמודות המדד לטווח קצר נסחרות בתשואה של 3.4%-3.3%, בעוד שהריבית הריאלית הצפויה של בנק ישראל, לפחות זו הרשמית, היא 1.5%. העובדה שהאג"ח הצמוד הקצר נסחר בתשואה זו עשויה להתפרש כהערכה של השוק שהאינפלציה לא תתפרץ. עם זאת, היות שבעבר הריבית הריאלית הצפויה של בנק ישראל היתה גבוהה מהתשואה של האג"ח הצמוד הקצר, נראה שהשוק מצפה לעלייה חדה בריבית הנומינלית שתכופף את ציפיות האינפלציה ותכפיל את רמת הריבית הריאלית הצפויה הגלומה בריבית בנק ישראל. 

 העלייה הצפויה בריבית הנומינלית והריאלית גורמת למנהל כספים שמחזיק בנתח של 20% מהנכסים במט"ח להתרחק מאיגרות חוב שקליות שמשך החיים הממוצע שלהם ארוך משנתיים. "אני לא צופה רווחי הון בשקלים בטווח הנראה לעין, ולכן פער התשואה השוטפת של 2% בין השחר הקצר לשחר הארוך אינו מצדיק את הסיכון שבהחזקת השחרים הארוכים". 

 מנהל כספים אחר אינו רואה סיבה שתשואת השחרים הארוכים תרד מ-10.0%-9.5%. "אין מה שיחזק את השקל", הוא אומר, אפשר להוריד זמנית את השער החליפין ל-4.7 שקלים לדולר, אם יעלו את הריבית חדות, אבל שוק המט"ח המקומי מושפע ביסודו מגורמים ריאליים כמו היעדר השקעות זרות ישירות ועלייה בהשקעות ישראלים בחו"ל, וכן מהגירעון בתקציב. כל אלה ידחפו את שער החליפין ל-5.30-5.25 שקלים לדולר בחודשים הקרובים. 

 באשר לאג"ח הצמוד אומר מנהל כספים: האג"ח הקצר אינו נכס רע. מהארוכים הייתי מתרחק גם בתשואה של 5.6%. יהיה מספיק זמן להיכנס. עד שמגמת העלייה בריבית הנומינלית לא תתהפך, גם האג"ח הארוך לא ישנו כיוון". 

 משרד האוצר אמנם הודיע שיגייס 3 מיליארד שקל בלבד ביוני, אבל חלקן של האג"ח הצמוד בהנפקה יגדל ל-43%. ברקע כבר נשמעה תחזית אגף מס הכנסה לפיה הגבייה תהיה קטנה מהמתוכנן, והעובדה שחברות הביטוח מקבלות זרמי מזומנים קטנים יותר מבעבר בשל המיתון ושחברות אלו כמו גם קופות הגמל מפנות נתחים הולכים וגדלים מנכסיהם לחו"ל, ודאי אינה תומכת בהתאוששות האפיק הצמוד לטווח ארוך.