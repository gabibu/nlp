אף שהנתונים הכלכליים שפולט המשק האמריקאי בחודשים האחרונים מעורבים, גורסים רוב קברניטיו, אנליסטיו ופרשניו שב-2003, אם לא לפני כן, עשויה ארה"ב, ועמה שאר המדינות המתועשות בעולם, להיחלץ מן המיתון הפוקד אותן זה כשנתיים. 

 לא כן איאן גורדון, כלכלן אמריקאי ומו"לו של דו-שנתון "המנתח ארוך הטווח", הצופה משבר כלכלי בארה"ב ובעולם, בהצביעו על קווי דמיון בין התקופה שקדמה למשבר 1929 ושנות ה-30 של המאה הקודמת למה שקורה בימינו. מן הסתם, יסתייגו רבים מנבואות הזעם שלו. אף על פי כן, ראויים היקשיו ואזהרותיו לתשומת לב מרבית. 

 להלן, ובמדורים הבאים, תמצית (אכזרית) של טיעוניו. 

 מדד דאו ג'ונס העפיל לשיאו, כ-11,750 נקודות, ב-14 בינואר 2000, ומדד נאסד"ק העפיל לשיאו, כ-5,132 נקודות, כחודשיים אחרי כן. להערכת איאן גורדון, אין הנפילות התלולות שארעו מאז (הנאסד"ק השיל יותר מ-70% משוויו) עיוות זמני, כפי שגורסים לא מעטים (וכפי שגרסו ב-1930, כשהתאוששה הבורסה האמריקאית, זמנית, ממפולת 1929), אלא מגמה ארוכת-טווח העשויה להתמיד לפחות עוד שלוש שנים, ולהשפיל את מדד דאו ג'ונס לפחות לרף 1,300 נקודות. מדוע? 

 * משום שתחושות ההתעלות, שהזניקו את שערי המניות לפסגות שהיו מנותקות לחלוטין משוויין, היו עוד יותר מופרזות מבועת 1929. 

 * משום שדיירי בועות הם האחרונים המודעים למשכנם. 

 * משום שחרף המפולת שספגו, עדיין גבוהים, יחסית, שערי המניות משהיו כשהעפילו לשיאם. שכן שיעור הכרסום בשוויין של מניות היה קטן מן הכרסום ברווחיהן של חברות. ההיסטוריה מוכיחה שבנסיבות כאלה, אין שוק פרי יכול לצמוח. 

 מטעמים אלה, סבור איאן גורדון שהסיכוי שישתווה מדד נאסד"ק לפסגתו ההיסטורית ב-25 השנים הבאות שואף לאפס. 

 * משום שכלכלתה של ארה"ב נשענת על קביים של חובות; ומשום שכדי לשרוד, ולמנוע התמוטטות, היא זקוקה לסעד של עוד חובות. פשיטות רגל גואות אקספוננטית. אנרון היתה פשיטת הרגל הגדולה שידעה ארה"ב (62 מיליארד דולר). 

 * יותר משני שלישי הצמיחה בארה"ב מעוגנים בצריכה. חובו של הצרכן האמריקאי הוא מן הגבוהים בעולם: 23 טריליון דולרים, או 108,401 דולר לנפש. הוא הדין לגבי חוב המדינה, כ-7 טריליון דולר, התופח בהתמדה. 

 * משום  שבריאותה של בורסה משקפת את בריאותה של הכלכלה, ובורסה מידרדרת היא מתכון  בדוק לכלכלה רופפת.