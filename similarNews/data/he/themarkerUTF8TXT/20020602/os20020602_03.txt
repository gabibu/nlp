למרות עדויות מצטברות להתאוששות כלכלית בארה"ב, אמריקה העסקית נמנעה מלהאיץ את קצב גיוס העובדים במהלך החודשים האחרונים. הימנעות זו מהווה לדעת כלכלנים רבים את החתיכה החסרה של ההתאוששות. 

 על רקע זה, תצפה וול סטריט בכיליון עיניים לדו"ח התעסוקה לחודש מאי המתפרסם ביום שישי, אחד הדו"חות הכלכליים החשובים המתפרסמים השבוע. דו"ח התעסוקה נחשב למדד הבודד הטוב ביותר של הכלכלה כולה. 

 "מרבית האינדיקטורים הכלכליים הצביעו על שיפור במצב הכלכלה, בהתאם לציפיות. התרחיש החזוי היחיד שלא התממש היה האצה בצמיחת מקומות העבודה", אמר ג'ים גלאסמן, כלכלן מג'יי.פי. מורגן. דו"ח התעסוקה של אפריל עורר אכזבה בקרב הכלכלנים: מספר המשרות גדל ב-43 אלף בלבד, לעומת תחזיות לגידול של 60 אלף. שיעור האבטלה עלה ל-6% מ-5.9%. 

 כלכלנים צופים כי מספר המשרות החדשות יגדל ב-70 אלף במאי, ושיעור האבטלה יעלה ל-6.1%. אולם, יש הטוענים כי העלייה בשיעור האבטלה נעוצה בעיוות מתמשך שנוצר מצורת חלוקת דמי האבטלה. 

 סטיב ריקיוטו מ-ABN אמרו, המעריך כי מספר המשרות יגדל ב-50 אלף ושיעור האבטלה יתייצב על 6%, אמר כי הצמיחה האיטית במספר מקומות העבודה אינה מדאיגה אותו. "הרמות הללו לא יעצרו את הצרכנים", אמר. "עבור חברות המעוניינות להגיע לרמה יציבה של ביקוש, מוקדם עדיין להתחיל בגיוס עובדים". ריקיוטו צופה כי התמ"ג יצמח ב-2.5% ברבעון השני. 


 מגמת התאוששות מתונה במגזר הייצור 


 השוק יתמקד גם במדד מנהלי הרכש לחודש מאי, הצפוי להתפרס ביום שני. דו"ח מנהלי הרכש הוא אינדיקטור אמין למדי לבריאותו של מגזר הייצור. 

 מאז פברואר רושם מגזר הייצור צמיחה מתונה, בסיוען של החברות שהחלו לבנות מחדש את המלאי. מגמת הצמיחה המתונה אינה צפויה להשתנות במאי: בממוצע, כלכלנים צופים כי מדד מנהלי הרכש יצמח ל-54.5 מ-53.9 באפריל - נתון הנמוך מ-55.6 במארס ו-54.7 בפברואר. נתון גבוה מ-50 מצביע על התרחבות. 



 מדד מנהלי הרכש של שיקגו, שהתפרסם ביום שישי, מצליח בדר"כ לנבא את מדד מנהלי הרכש הארצי. המדד של שיקגו זינק במאי ל-60.5 מ-54.7 באפריל. הנתון היה גבוה בהרבה מהתחזיות, שעמדו על 55 בלבד. אולם, פול קאסריאל, כלכלן ראשי בנורתרן טראסט, אמר כי אינו צופה לראות צמיחה חדה כזו במדד הארצי. 


 השפעות הנאום של צ'ייני דועכות 


 מרבית הכלכלנים מעריכים כי הנתונים הכלכליים המתפרסמים בשבוע הבא יראו כי הכלכלה מתאוששות, אם כי לא בקצב שקיוו לו. "זוהי אינה ההתאוששות לה ציפו בעלי הגישה הפרית לגבי שוק המניות. זוהי אינה ההתאוששות לה ציפו המחזיקים באג"ח של חברות טלקום. אולם זוהי צמיחה בריאה, ואולי אף המתאימה ביותר לתקופה זו", אמר ריקיוטו. 

 בהיעדר התראות על התקפות טרור חדשות או על מלחמה גרעינית, ההתאוששות הכלכלית עשויה לעמוד במרכז ההתעניינות של השוק ולסייע למניות, אמר בארי היימן, אסטרטג שוק ראשי בארנקראנץ קינג נוסבאום. "עבור כמעט שבועיים מאז נאומו המבהיל של צ'ייני, והשפעותיו מתחילות לפוג", אמר. 

 הנושא הכלכלי עשוי אומנם למשוך את המשקיעים המקצועיים חזרה לשוק, אמר היימן, אך לא את החובבנים. "על מנת להחזיר את המשקיע הממוצע לשוק יידרש שיפור ברווחי החברות ועלייה ברמות המדדים העיקריים", אמר. 

 החברות החשובות המפרסמות דו"חות רבעוניים השבוע הן חברות האנרגיה דיינג'י (סימול DYN) וקאלפיין (סימול CPN); ענקית מוצרי הצריכה פרוקטור אנד גמבל (סימול PG); חברת הטלקום Qwest (סימול Q) ומפעילת הכבלים אקוסטאר (סימול DISH).