יוסף בראל מקצץ 

 בישיבת פורום החדשות ביום ראשון האחרון הודיע מנכל רשות השידור, יוסף בראל, למנהל חטיבת החדשות, רפיק חלבי, כי הוא דורש לקצץ 700 שעות נוספות בחודשים הקרובים מעובדי חטיבת החדשות. על פי גורם ברשות השידור, משמעות הקיצוץ היא פגיעה קשה בעבודה העיתונאית של המערכת. 

 שלומית גולן, דוברת רשות השידור, בראל מקצץ? 

 הרשות נדרשת לקצץ בכל סעיפי התקציב שהיתה בהם חריגה מהתקציב שאושר. הקיצוץ ייעשה בכל הסעיפים ובכל המחלקות, ללא יוצא מהכלל. 

 אריק הניג מועמד 

 מנכל רשות השידור, יוסף בראל, פנה לאחרונה לאריק הניג, בין השאר הנציג של האן.בי.אי בארץ ומפיק סרטים, והציע לו להחליף את מנהל מחלקת הספורט הוותיק של רוממה, יואש אלרואי. השבוע כתב אלרואי מכתב חריף לבראל, ובו מתח ביקורת נוקבת על הסכום ששילמה רשות השידור לחברת צרלטון עבור הזכויות לשידור חי של שמונה משחקים בגביע העולם בכדורגל ותקצירים משאר המשחקים. 

 הניג, תחליף את אלרואי? 

 גם אני שמעתי את השמועות, אבל אף אחד לא דיבר איתי בצורה פורמלית". 

 רון מיברג מתקרב 

 רון מיברג צפוי לשוב בקרוב לכתוב במעריב, לאחר שהביע חרטה על הדברים הקשים שאמר על עורך העיתון, אמנון דנקנר. מיברג יצא השבוע לחופשה בחול, ומיד עם שובו הוא אמור להיפגש עם דנקנר לשיחה, שבה יסכמו ככל הנראה את תנאי הקאמבק המהיר. 

 דנקנר, הסכם שלום? 

 דיברתי עם מיברג ואמרתי לו שאין מניעה שיחזור. מבחינתי ומבחינת עופר נמרודי, אפשר לבטל את הפיטורים. הבטחנו לשקול את חזרתו אם הוא יחזור בו לחלוטין, וזה מה שהיה. קבענו להיפגש כאשר מיברג יחזור מהמסע שלו בארצות הברית, והפיטורים שלו כנראה יבוטלו". 

 עירית לינור חוזרת 

 ביום חמישי הגיש גידי גוב בפעם האחרונה בתקופה הקרובה את התוכנית "המלה האחרונה" בגלי צה"ל. גוב פורש, לעת עתה, כדי להתרכז בתוכנית הטלוויזיה שהוא עומד להגיש בערוץ 2. תחליף אותו עירית לינור, ממייסדי התוכנית, שתאייש לסירוגין עם אברי גלעד את עמדת החילוני-שמאלני של התוכנית. אורי אורבך וגקי לוי ימשיכו למלא את משבצת הדתי-ימני. 

 לינור, חזרה למקורות? 

 "אני לא מתראיינת". 

 ערן לב מגיש 

 ביום רביעי הגיש עוד ערן לב, בשם דר רחמים שקלים, תביעה לבית משפט השלום בתל אביב נגד מגיש הטלוויזיה אמנון לוי, חברת גשם תקשורת וזכיינית ערוץ 2 טלעד. לב טוען כי לוי הוציא את דיבתו של שקלים, שהוצג בתוכניתו של לוי כ"נוכל, שרלטן ורודף בצע, שכל מטרתו אינה אלא, כלשונו של אמנון לוי עצמו, 'להוציא כספים מאנשים שנקלעו לצרה'. 

 לדבריו של לב, "בכל מהלך הדברים פעלו הנתבעים בזדון, ומתוך רדיפה זולה של סנסציה ורייטינג, וכל זאת תוך שהם דורסים ברגל גסה לא רק את שמם הטוב של התובעים, אלא גם כל נורמה של הגינות עיתונאית". 

 טרם הוגש כתב הגנה. 

 אהרן גולדפינגר מועמד 

 ברוממה טענו השבוע כי בעקבות פתיחת המכרז על תפקיד מנהל ערוץ 1 צפוי אהרלה גולדפינגר, עורך משעל חם בערוץ 2 ולשעבר עורך פוליטיקה בערוץ 1, להגיש את מועמדותו לתפקיד. בשבועות הקרובים תסתיים חופשתו (ללא תשלום) של גולדפינגר מערוץ 1, והוא אמור לחזור לעבוד שם. גולדפינגר ויוסף בראל, המנכל הזמני של רשות השידור, נחשבים חברים טובים. מתמודד אחר, מגיש התוכנית "חשיפה, חנן עזרן, פרש בשבוע שעבר מהמירוץ לניהול הערוץ. 

 גולדפינגר, תציל את רוממה? 

 כרגע אני עוד לא יודע. חופשתי מסתיימת בקרוב ונחמד לשמוע שיש אנשים שחושבים שאני צריך לגשת למכרז. 

 מאיר בן-ארי מצלם 

 ביום חמישי הופיעו בידיעות אחרונות ובמעריב תמונות של שרית חדד מהאירוויזיון, לכאורה של שני צלמים שונים. בידיעות קיבל את הקרדיט על התמונה הצלם האלמוני מאיר בן-ארי, ואילו במעריב חתום על התמונה הצלם קוקו, שעובד זה שנים כפרילנס בעיתון. בן-ארי וקוקו, מתברר, הם אותו צלם, שתיעד את האירוויזיון עבור שני היומונים. 

 קוקו, דנקנר אישר? 

 אני פרילנס ואני יכול לעשות עם התמונות שלי מה שאני רוצה. אני מציג את עצמי בשני שמות כדי לא לבלבל את הקוראים. 

 יהודית יהב מפוטרת 

 ביום שני הודיע אבי לן, עורך 24 שעות, לסגניתו, יהודית יהב, שהחליט לפטר אותה מתפקידה. בידיעות מספרים כי היחסים בין יהב ללן היו מעורערים תקופה ארוכה, וכי השבוע החליט כי אינו יכול לעבוד יותר עם סגניתו. 

 לן, למה פיטרת?  אני לא מעוניין להגיב.גם יהודית יהב סירבה להגיב. 

 חגי סגל חוזר 

 חגי סגל, לשעבר בעל טור במעריב שבת, חזר השבוע לכתוב במעריב. סגל עזב את העיתון לאחר שעורך מעריב, אמנון דנקנר, הודיע לו על צמצום היקף הכתיבה שלו בעיתון, בטענה כי הוא ממחזר את עצמו במאמרים שהוא כותב. עזיבתו של סגל סייעה לדנקנר לטעון שקיים איזון פוליטי בין האנשים שצמצם את היקף כתיבתם בעיתון, בהם חיים הנגבי ואפרים סידון מהשמאל. סגל אמור לכתוב מאמר בשבוע, שיתפרסם בעמודי הדעות של העיתון. 

 סגל, חזרה לדנקנר? 

 אני שמח שחזרתי לכתוב במעריב. התגעגעתי לקוראים, ואני מקווה שגם הם התגעגעו אלי. 

 עליזה גורן מועמדת 

 בישיבה האחרונה של נשיאות מועצת העיתונות, שהתקיימה בשבוע שעבר, דיווח מול הארץ, עמוס שוקן, על המשא ומתן המתקדם שמתנהל עם יועצת התקשורת עליזה גורן, שעשויה להיות הלוביסטית החדשה של מועצת העיתונות. הסיכום בין גורן למועצה תלוי בצמצום הפערים הכספיים בין שני הצדדים. אם יושג הסכם, אמורה גורן לפעול בכנסת נגד העברתם של חוקים נגד התקשורת. 

 גורן, תקדמי פעילות בכנסת? 

 אני לא מתייחסת לדברים תיאורטיים.