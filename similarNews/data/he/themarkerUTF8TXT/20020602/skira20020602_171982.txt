רק לעתים רחוקות פוסק בית המשפט לענייני משפחה הוצאות משפט ושכר טרחת עו"ד ריאליות. ואולם כך קרה לפני כמה ימים בתביעת אבהות שהגישה נערת ליווי לבית המשפט בכפר סבא. התובעת ביקשה מבית המשפט כי ייתן פסק דין הצהרתי, שיקבע כי הנתבע הוא אבי הילדה, שנולדה לפני שנה וחצי. באמצעות פרקליטה עו"ד יחיאל עופר, תבעה דמי מזונות בסך 2,640 שקל לחודש וכן דמי טיפול (מימון עלות המטפלת) בסך 2,500 שקל לחודש. 

 על בסיס הסיפור שבדתה נערת הליווי אפשר לחבר רומן למשרתות; לטענתה, היא הכירה את הנתבע תוך כדי בילוי בבית קפה ובין הצדדים נרקם קשר אינטימי רומנטי, למרות היותה של האם אשה נשואה. לטענתה, היא נסחפה לקשר הרומנטי לאחר שהנתבע "הציג עצמו בפני האם כגבר פנוי". 

 לדבריה, אם היתה יודעת שהנתבע הוא נשוי לא היתה מתירה לעצמה להיסחף בקלות אל תוך הקשר הזה. היא הוסיפה כי הנתבע הפציר בה שלא לבצע הפלה אף שהיא רצתה לעשות כן, לנוכח מצבה האישי. "הנתבע זנח את התובעת כשכרסה בין שיניה, ניתק עמה מגע והותיר אותה עם הריון שלא היה רצוי מבחינתה", נאמר בתביעה. 

 פרקליטתו של הנתבע, עו"ד ללי פרלמן-גלעדי, נעזרה בשירותיו של חוקר פרטי כדי להתחקות אחרי התובעת. בתום שלוש ישיבות קדם המשפט התברר כי מרבית טענותיה של התובעת "הן אסופה של בדיות שנטענו במצח נחושה", כלשון השופט יעקב כהן. התברר כי האם היא נערת ליווי העוסקת בזנות, שקיימה בעת הקשר עם הנתבע יחסי מין גם עם גברים רבים. משנחקרה בחקירה נגדית על ידי עו"ד פרלמן-גלעדי, הרחיקה לכת וטענה כי הנתבע הוא סרסור שלה או כלשונה - "הערס". 

 "התובעת ניהלה את הדיון המשפטי בדרך פסולה ובלתי ראויה, הן בכך שפרשה בכתב התביעה מסכת רומנטית דימיונית אשר הסתברה כבדויה, תוך העלמת עיסוקה בזנות במועד הרלוונטי לתביעה" 

 בעדותו סיפר הנתבע כי התובעת ניסתה לסחוט ממנו כספים ואיימה עליו שאם לא ידאג לה לכסף, למטפלת, למכונית ולמתנות - "אני הולכת ומפרסמת למשפחה שלך ולאשתך". ואכן, התובעת מימשה את איומיה ויצרה קשר עם אשתו של הנתבע במטרה להכיר לאשתו "מישהי מעניינת". השופט קבע כי קשר זה נועד, ככל הנראה, לשם מימוש מסע הלחצים. הנתבע לא הכחיש מלכתחילה כי קיים יחסי מין עם התובעת. לדבריו, המדובר ב-8-6 מפגשים, והוא שילם לה 200 שקלים לכל מפגש. 

 בדיקת האבהות במרכז הרפואי רבין היתה חד משמעית. בבדיקה נקבע כי הנתבע הוא אינו אביה של הילדה. משהוגשו ממצאי הבדיקה, טען פרקליט התובעת כי "מרשתי סבורה כי בוצע זיוף של תוצאות הבדיקות". הנתבע הסכים לערוך בדיקת אבהות חוזרת בבית חולים רמב"ם. תוצאות הבדיקה השנייה אימתו את תוצאות הבדיקה הראשונה. 

 עתה, אחרי שנחשפה ונפרשה במלואה עלילת הכזב של התובעת, ניגש השופט כהן להכריע בשאלת ההוצאות המשפטיות. אחד מרכיבי ההוצאות היה שכר הטרחה ששולם לעו"ד פרלמן גלעדי (22 אלף שקל). בין הרכיבים הנוספים: שכר טרחתו של של החוקר הפרטי - 6,421 שקלים; הוצאות בדיקות הרקמות וכן שכר טרחה ששולם לעורך דין נוסף. 

 השופט כהן כתב בפתח נימוקיו כי בתיק זה חברו והשתלבו מספר גורמים שיש בהם כדי להשפיע על פסיקת סכום הוצאות המשפט לטובת הנתבע. "התובעת", כתב השופט, "ניהלה את הדיון המשפטי בדרך פסולה ובלתי ראויה, הן בכך שפרשה בכתב התביעה מסכת רומנטית דימיונית אשר הסתברה כבדויה, תוך העלמת עיסוקה בזנות במועד הרלוונטי לתביעה, והן בטענות סרק חסרות שחר תוך העלאת חשדות נגד עובדי המעבדה". 

 פרקליטתו של הנתבע טענה גם כי נגרמה לו עוגמת נפש קשה והוא נאלץ לעבור תלאות וטרדות שונות כשחפץ לצאת את גבולות המדינה. השופט קבע כי אכן לנתבע נגרמה עוגמת נפש, אך עוגמה זו אינה יכולה לבוא בחשבון בעת פסיקת הוצאות משפט. "פסיקת הוצאות", הבהיר השופט, "מיועדת למניעת חיסרון כיס מן הזוכה בדין, אך אינה מיועדת לפיצוי על נזקים שנגרמו לו תוך כדי ועקב ניהול הליכי המשפט". 

 השופט ציטט את תקנה 514 לסדר הדין האזרחי, הקובעת כי כאשר בעל דין מאריך את הדיון בטענות סרק, רשאי בית המשפט להטיל עליו את הוצאות ההליך בשיעור שימצא לנכון, לטובת בעל הדין שכנגד. בשורה האחרונה פסק השופט נגד התובעת הוצאות משפט ושכ"ט של 40 אלף שקל, שבהם נכללו כל רכיבי ההוצאות שהיו לנתבע.