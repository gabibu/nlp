מנהלי כספים בארה"ב הגדילו את החזקותיהן בנכסים יפאניים בחודש מאי מ-7% ל-9%. היה זה החודש השלישי ברציפות של הגדלת ההחזקות בשוק היפאני, אשר לפי סימנים ראשונים עשוי להתאושש מהמיתון הקשה. במקביל הגדילו הקרנות, לפי סקר שערך רויטרס, את החזקותיהן בשוק המניות האמריקאי מ-48% באפריל, ל-49.8% במאי. 

 דיווחים על זרימת הון חיובית לשוק המניות היפאני התפרסמו במהלך החודשים האחרונים. בחודשיים האחרונים עלה מדד הניקיי ב-8.8% והשלים עלייה של 11.6% מתחילת השנה. לפי הערכות הגיעה הצמיחה בכלכלת יפאן לשיעור של יותר מ-10% במהלך הרבעון הראשון. נראה כי הסימנים לתפנית בכלכלה, גם אם אינם מצביעים על הבראה של המשק הפיננסי של יפאן, מעודדים את המשקיעים לשוב לשוק זה, שדוכא קשות במהלך שנות ה-90. 

 יפאן עדיין איננה במצב שניתן לכנותו שפיר. ביום שישי הורידה מודי'ס את דירוג האשראי של יפאן ב-2 דרגות ל-A2. הדירוג זהה לזה של קפריסין וכווית ומבוסס על ההנחה כי החוב הלאומי של יפאן צפוי להמשיך לגדול. לפי תחזיות משרד האוצר של יפאן, יגיע החוב הלאומי של המדינה ל-5.2 טריליון דולר, או 140% מהתוצר המקומי הגולמי (GDP), עד סוף חודש מארס 2003. זהו החוב הלאומי הגדול ביותר בקרב 30 המדינות החברות בארגון לפיתוח ושת"פ כלכלי (OECD). 

 היום פורסם כי שיעור האבטלה ביפאן נותר ללא שינוי ברמה של 5.2% בחודש אפריל, לעומת תחזית הכלכלנים כי שיעור האבטלה יעלה ל-5.3%. בחודש אפריל פוטרו ביפאן 430 אלף בני אדם, ומספר המובטלים במדינה צפוי לגדול עוד בהמשך נוכח פיטורים של אלפי עובדים שמתכננות חברות יפאניות. 


 השווקים האמריקאים לא מתאוששים כמצופה 


 סיבה נוספת לפנייה לשוקים היפאני היא, שלמרות שיבתה של הכלכלה האמריקאית לצמיחה, נראים המגזר העסקי ושוק המניות כממשיכים לדשדש באחת התקופות הקשות בתולדותיהם. למרות הגידול בהקצאת ההשקעות במניות אמריקאיות, נמוכה ההקצאה הממוצעת במאי מאשר זו שנרשמה בפברואר, שהיתה 50%. 

 למרות שיבתה של הכלכלה האמריקאית לצמיחה, נראים המגזר העסקי ושוק המניות כממשיכים לדשדש באחת התקופות הקשות בתולדותיהם 

 הגדלת ההקצאות להשקעה באג"ח ממשלתי במאי ל-43.8%, מ-42%, מראה כי השוק צופה כי הריבית הפדרלית לא תעלה בקרוב. 

 אולם הריבית הנמוכה בארה"ב, והיעדרה של סכנת האינפלציה, לפי הקונסנזוס, לא משככים את חששות המשקיעים בארה"ב. עתה נכנס השוק לעונת הקיץ שלו, הידועה לשמצה כעונת מלפפונים. משמעות הדבר היא כי בחודשיים-שלושה הקרובים הסיכויים להתאוששות אמיתית הם אפסיים. 

 נתוני הצמיחה ברבעון השני לא טומנים בחובם בשורות של ממש למשקיעים. לפי התחזיות תצמח הכלכלה האמריקאית ב-3%-3.5% בתקופה זו, כמעט מחצית הצמיחה ברבעון הראשון. השוק האמריקאי עדיין נחשב יקר ביחס להצלחתו העסקית, ולא רק שפצעי בועת ההיי-טק עדיין זבים, אלא שהשערוריות החשבונאיות הצצות תדירות לבקרים מכות בו מכות טריות.