לא, אין להם בושה לשרים שלנו. לכן הם ביטלו את הסקירה הכלכלית המיוחדת שנקבעה במיוחד בסוף השבוע להבוקר עם הנגיד קליין וסילבן שלום. נכון, כל חובב כדורגל יודע היכן לבו בעיצומו של יום עבודה כשאנגליה מבקיעה, שוודיה משווה, וזה עוד לפני משחק חם הצפוי בין ספרד וסלובניה, ואולי גם אחרי לילה לבן ב-NBA. אבל מהשרים שלנו יש ציפייה ליותר. 

 סליחה, בעצם כבר אין לנו יותר ציפיות. כמה פעמים ראינו אותם מרימים את היד בלי למצמץ למען גחמה אישית קטנה כגדולה? על העלאת משכורת קצת אחרי דיון חירום על מצב המשק? כמה פעמים הם מחליפים את המכוניות, משפצים את הלשכות, ממנים את החברים, מרפדים את הישיבות, ובעיקר מגלים דאגה רבה ואחראית לעצמם, ורק לעצמם. בדיוק כמו היום, כששמו לרגע בצד את סדר היום הציבורי, ובחרו בשידור חי מיפאן. 

 השרים שוחרי הכדורגל אפילו לא טרחו להודיע לשר שלום ולנגיד קליין על כוונתם להיעדר מהסקירה הכלכלית. קליין ושלום הגיעו כמתוכנן, וגילו חדר ריק. השרים התפזרו. קליין הגיע לשווא וסב על עקבותיו, ושלום? הוא לא נראה המום או מוטרד מדי - האם זה בגלל שהיה יכול לצפות להתנהגות זו או בגלל שהוא עצמו חובב כדורגל? 

 זה הזמן לציין כי מדובר בסקירה כלכלית מיוחדת שביקשו לזמן השרים עצמם, מרוב דאגה למצב המשק. הנושאים על הפרק הם, כמעט מיותר לציין, קריטיים בחשיבותם. הנגיד וסילבן היו אמורים לדבר על מדיניות הריבית של בנק ישראל, המדיניות הפיסקלית עליה מופקד משרד האוצר, וכן על מצבו המידרדר של המשק. אבל המשק יכול לחכות. סול קמפבל מבקיע לרשת של שוודיה - 0:1. אחר כך שוודיה השוותה, המשחק נגמר בתיקו, ובינתיים התחיל המשחק של ספרד. אנחנו בעד האנדרדוג. 

 כל כך חשובים נושאי הישיבה, שהיא נדחתה לשבוע הבא. רגע, יום ראשון היום, למה לדחות בשבוע שלם? אולי בגלל לוח הזמנים הצפוף. ובכל אופן, בינתיים כדאי לעדכן את שרינו בשני דברים - אחד, שאפשר היה לדחות את הישיבה לאחר הצהריים, כי המשחק האחרון מסתיים ב-16:30, ושנית, שהמונדיאל יימשך חודש שלם, והמשחקים רק יילכו ויהיו מעניינים יותר. אז מה יהיה חדש ושונה בעוד שבוע? 

 ספרד מובילה 3:1 בינתיים. והתוצאה של ישראל? תחשבו לבד. לפחות פעמיים קבוצת כדורגל רופסת, מלאת אינטרסים, והרבה אגו עם פה גדול. מילא שלא עלינו למונדיאל, אבל מה עם הכלכלה? 


 קישורים נוספים 
 השרים רצו לראות מונדיאל; הסקירה הכלכלית של קליין ושלום בפניהם נדחתה  [10]