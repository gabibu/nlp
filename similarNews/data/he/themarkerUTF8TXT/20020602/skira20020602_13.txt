אחד הנימוקים בעד הפגיעה הסדרתית בקצבאות המוסד לביטוח לאומי הוא גידולן הניכר בשני העשורים האחרונים. עובדה זו מופיעה בקצב של פרסומת מסחרית בפרסומי בנק ישראל, בספרי התקציב של משרד האוצר ובעמודי המאמרים בעיתונות. כמו כל פרסומת טובה היא כוללת מלה או צמד מלים החוזרות על עצמן: "מדינת הקצבאות". 

 פרסומת זו מבוססת על העובדה שקצבאות  הביטוח הלאומי גדלו בשיעור שנתי ממוצע של 6.4% בשנים 1980 עד 1999, שיעור שעולה על קצב הצמיחה השנתי הממוצע של התוצר בתקופה זו - 4%. מדיניות הרווחה נועדה לספק הכנסה כספית שתבטיח רמת חיים סבירה לאנשים שכושר ההשתכרות שלהם נמוך, אם בגלל כישורים מוגבלים ואם בגלל העדר תעסוקה מאונס. מדיניות הרווחה לא נועדה לספק הכנסה לאדם הבוחר מרצונו החופשי להישאר מחוץ למעגל העבודה. חוסר שביעות הרצון המוצדק של רבים מהתרחבותה של מדינת הרווחה נעוץ בכך, שחלקים גדולים מדי במגזר החרדי נהנים מתמיכות ציבוריות אף על פי שאינם מממשים את יכולתם להשתתף במעגל העבודה. המבנה המעוות של קצבאות הילדים היה אחד הגורמים להתרחבות תופעת האי-עבודה. 

 מדיניות הקצבאות גם עוררה בעיה חברתית וכלכלית, ביצירת מעגל גדול מדי של מקבלי הבטחת הכנסה. מדיניות הקצבאות מתאימה רק לאותו חלק ממקבלי הבטחת הכנסה הסובלים ממגבלות פיסיות, שכליות או בריאותיות. לעומת זאת, אלה הנכשלים בהשתלבות במעגל העבודה זקוקים להכשרה ראויה, שתחזיר אותם למעגל ברוח המלצות דו"ח תמיר (הוועדה המליצה לסייע במציאת מקום עבודה למקבלי הבטחת הכנסה). אסור שתקוותם היחידה תהיה הציפייה לצ'ק מהמוסד לביטוח לאומי. 

 אבל הפרסומת ל"מדינת הקצבאות" אינה מספרת את כל האמת. העלייה הניכרת בקצבאות הביטוח הלאומי לוותה בירידה ניכרת במתן סובסידיות לשורה של מוצרים, בהם מוצרים בסיסיים כמו חלב, לחם וביצים, שמשקלם גבוה בסל הצריכה של העניים. לפני שני עשורים ויותר הסובסידיה שימשה גם כלי לעידוד יצירת מקומות עבודה, באמצעות סבסוד אשראי למגזר העסקי. אך התברר כי חלק לא מבוטל מהסובסידיות אינן מגיעות בסופו של דבר לקהל היעד של המדיניות. 



 היעילות הנמוכה של הסובסידיות כדרך לשיפור רווחתן של השכבות החלשות היתה מנת חלקן של מדינות אחרות בעולם. מדינות אלה השתכנעו לבנות את רשת הביטחון הסוציאלי על יותר קצבאות ופחות סובסידיות. נוצרה הסכמה רחבה כי הדרך העדיפה לתמוך בעניים היא מתן סובסידיה לנצרך במקום סובסידיה למצרך. 

 יישום השינוי בתפישת המדיניות בסיוע לשכבות החלשות בחברה הישראלית לא אירע בן לילה. בתהליך הדרגתי קוצצו הסובסידיות וכך התפנו משאבים להגדלת קצבאות הביטוח הלאומי. מבט בתרשים מראה כי העלייה במשקל התמיכות הציבוריות מתוך כלל התוצר היתה אפילו קטנה מן הקיצוץ שנעשה בסובסידיות. כלומר, שיעור התמיכות הציבוריות והסובסידיות ירד משמעותית בשני העשורים האחרונים. ירידה זו לא פגעה בהכרח במצבן של האוכלוסיות החלשות, הואיל וחלק מן הסובסידיות נכנסו בעבר לכיסים הלא נכונים. 

 למרות הגידול הרב בקצבאות הביטוח הלאומי בשני העשורים האחרונים, משקל התמיכות הציבוריות מתוך כלל התוצר בישראל הוא עדיין נמוך במונחים בינלאומיים. משום כך כינויה של ישראל "מדינת הקצבאות" הוא חסר כיסוי אם משווים את שיעור התמיכות בישראל לרמה המקובלת במדינות הOECD-  (הארגון לשיתוף פעולה ופיתוח כלכלי).