מליאת רשות השידור שהתכנסה לדון במינוי הקבע של יוסף בראל למנכ"ל רשות השידור גילתה יכולת מרשימה להתמקד בעיקר, ומשהוחלט כי גילו של המועמד הפטריוטי אינו למכשול, אושר המינוי בלא לבזבז זמן על זוטות כגון יכולתו המקצועית לנפק סדרות איכותיות ועיתונות הגונה ועצמאית. 

 מועמדות קודמו של בראל, תא"ל (מיל') רן גלינקא, נשקלה מסיבות שהיו ענייניות באותה מידה (דרגתו הצבאית, לא חזונו וניסיונו הטלוויזיוניים) ונפסלה על ידי ראש הממשלה בשל גילויי חוסר פטריוטיות, נימוק שהרלוונטיות אינה נמנית עם מעלותיו. 

 הרבה ערוצים יש בישראל - הרבה דרכים להעביר את הזמן, 24 שעות ביממה, שבעה ימים בשבוע - אך מעט מאוד יצירה ישראלית. "הסדרות הטובות ביותר בעולם", לשון סיסמת ערוץ 3 בכבלים, אמורה לצרום לישראלים. בימים אלה משודרת בערוץ 3 סדרה ישראלית אחת וטלנובלה ישראלית 200 - אחוז יותר מאשר בערוץ 1, המתהדר משום מה בתואר "הטלוויזיה הישראלית, רוממה". 

 כמו מליאת רשות השידור, גם המועצה לשידורי כבלים ולוויין, שתפקידה לעודד הפקות מקור ולפקח על בעלי הזיכיונות, אינה דואגת שהטלוויזיה בישראל תייצר תרבות מקומית איכותית. מדו"ח מבקר המדינה מתברר, שב-2000 השקיעו חברות הכבלים 12.36 מיליון דולר בלבד בהפקות מקור, כחצי מסך 25 מיליון הדולר שקבעה להן המועצה. 

 זו כנראה גם לא תטריד את איש העסקים אביב גלעדי, שהחליט למסור בשש השנים הבאות 20% מתוכניות המקור בערוץ הילדים ובערוץ 8 להפקת חברת "סינרגיה". טעמיו אינם מקצועיים, הוא פשוט חייב לה כסף. "המוסף", תוכנית התרבות הישראלית היחידה בערוץ 8 (ערוץ התרבות והמדע), הורדה מהמסך למשך כמה חודשים. לתרבות הוא לא חייב כסף. 

 הסיפור המוזר על פשיטת הרגל של חברת הכבלים "תבל" מספק הוכחה נוספת להזנחת תרבות ישראלית בטלוויזיה. לא מדובר בהשקעה הרואית ביצירה מקומית, אלא בתאוות בצע בנאלית, שהתבטאה בקנייה מטורפת של תוכניות וסרטים מחו"ל במחירים מופקעים כדי להתחרות בשידורי הלוויין. תבל ושתי חברות הכבלים הנוספות - מת"ב וערוצי זהב - מחנכות ילדים בני שש, כי פסגת התרבות הישראלית היא טלנובלה. זיכיון לשדר טלוויזיה הוא גם רשיון לעצב תודעה מגיל מוקדם. דור מעריצי "קטנטנות" גדל כאן באין מפריע. 

 גם ערוץ 10 ציפצף על המכרז שזכה בו, שקבע כי עליו לשדר תוכניות מקור איכותיות. טלוויזיה היא כלי התקשורת המשמעותי והמשפיע במדינה, והיא נמסרה בידי אנשי עסקים המועלים בחובתם לייצר תרבות ישראלית שאיננה חדשות ובידור, ספורט וטלנובלות. מאחר שהערוץ הציבורי היה לצעצוע של פוליטיקאים כרענן כהן, שלא יזהו תסריט טוב גם אם ייפול על ראשם, רק הציבור יכול לגרום לטלוויזיה לייצר תרבות ישראלית. אלא שדבר מה לקוי מאוד בקשר שבין התרבות הישראלית לישראלים: היא שלהם, אך יתומה. 

 את היתומה הזאת מחזיקים במרתף טחוב וחשוך אנשי עסקים שקנו אותה מהממשלה. מה אכפת לישראלים, שאנשי עסקים עושים בתרבות הישראלית כבשלהם, שחברות הכבלים קוברות את התרבות הישראלית תחת הררי יבוא אמריקאי, שהעורך הראשי של הערוץ הציבורי רואה את עצמו כיד ימינו של ראש הממשלה, או שבערוצים המסחריים חושבים שהפקת סדרה ישראלית היא עונש? ארגוני היוצרים, המשוועים לעבודה, מנסים לעורר את תשומת לב הציבור במפגני מחאה, אך מצוקתם נתפשת כעניינם המגזרי. ההמונים האוחזים בשלט נותרים אדישים. בזמן שהם מזפזפים בסבילות, התרבות הישראלית בטלוויזיה ניבטת אליהם מדמותה של יעל בר זוהר.