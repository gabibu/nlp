רק לפני שלושה ימים הודיע נגיד בנק ישראל כי הוא מעלה את הריבית בשיעור חריג של 1% - העלאה שלא הרשימה את הפעילים בשוק המט"ח. לפעילים בדולר אין אפשרות לפנות ישירות לנגיד, ולכן הם "זימנו" אותו היום למסיבת עיתונאים בה הוא נדרש להיות נחוש יותר. נכון, מסיבת העיתונאים תוכננה מראש, אך אם כי הנגיד אמור היה לדבר על חוק בנק ישראל והשלכותיו, הוא נאלץ להסביר שוב כיצד הוא מתכוון לפעול בנושא הריבית. 

 השאלות היו נוקבות: "אתה לא חושב שהעלאת הריבית ב-1% היתה מתונה מדי?", "אתה לא חושב שנכשלתם?", "אתה מתכוון להתפטר?", אתה מתכוון להעלות את הריבית בימים הקרובים?", אבל קליין נשאר קר רוח, וענה על השאלות באדישות המאפיינת אותו, ללא זיק של פאניקה. הוא יודע, במיוחד בימים אלו של מצב בטחוני קשה, מיתון במשק, גירעון ממשלתי גדל ודולר עולה, שחשוב שיהיה עוגן יציבות, לפחות אחד. 

 קליין לא חידש היום כלום. הוא לא העלה את הריבית, וגם לא נקב בתאריך מסוים בו הוא מתכוון לעשות זאת. הוא לא התחייב להעלות ריבית כשהדולר יגיע לשער מסוים, וגם לא נקב בשיעור העלאה נדרשת. אבל קליין מבין ומכיר את השווקים לא מהיום, והוא ידע שאפשר לענות על השאלות הללו, גם במרומז. והוא ידע שהשוק מחכה למוצא פיו. 

 אז הנה התשובות לחלק מהשאלות: 


 מתי קליין יעלה את הריבית? 


 "אם הפיחות יסכן את יציבות המחירים, לא נהסס להעלות את הריבית לפני המועד הקבוע", אמר היום קליין. חדש? לא. אבל יותר נחוש מלפני שלושה ימים: "בבנק ישראל חוזרים ומבהירים כי לנוכח עליית הריבית בשוק ההון, לא ניתן יהיה לשמור על רמתם הנמוכה של שערי הריבית לטווח קצר", כך כתוב בהודעת הרשמית של הבנק מתחילת השבוע, וקליין אף חידד את המסר כאשר הסביר את השינוי בריבית. שוק ההון רצה התחייבות, וקיבל. אם יהיה צורך, הריבית תעלה גם שלא בלוח הזמנים החודשי. 


 מהו שער "הגג" לדולר בו תעלה הריבית? 


 "אם שער החליפין יפחת בקצב מהיר מאוד, בשיעור של אחוזים לחודש, לאחר שהיה פיחות של 12%, זה נראה קצב מהיר". גם פה קליין לא חידש. אין שער כזה. קליין שב ואמר כי לבנק ישראל אין יעד לשער החליפין, אלא מטרה לשמור על אינפלציה נמוכה. במלים אחרות, את קליין לא מעניין מה שער הדולר, אלא מהן ציפיות האינפלציה, ולכן הוא עשוי להעלות את הריבית גם אם הדולר ב-4.70 שקלים, וגם אם הוא ב-5 שקלים - זאת במידה שהמחירים ממשיכים לעלות. 

 אולם, קליין כן אמר שעלייה של אחוזים תוך חודש היא בלתי נסבלת. "השוק מעריך כי אם הדולר יגיע ל-5.10 שקלים במהלך החודש, הנגיד יודיע על העלאת ריבית נוספת", אמר אחד הסוחרים בשוק המט"ח, ונראה כי בדיוק לכך קליין התכוון - ליצור "גג" לדולר, אך לא במחיר מסוים, אלא בשיעור פיחות מצטבר בתקופה מסוימת. 


 האם קליין מרגיש כי הוא טעה? 


 "העלנו את הריבית בשיעור שחשבנו שהוא המתאים. לא מדובר בנוסחה מתמטית". קליין לא אומר שבנק ישראל טעה במדיניותו, לא בהפחתת הריבית החדה, ולא בהעלאת הריבית בתחילת השבוע. אבל לא קשה לנחש שבדיעבד, אם הוא היה יודע כי הבטחות האוצר למדיניות פיסקלית אחראית, יישארו בגדר הבטחות, הוא היה נוהג אחרת. השאלה היא האם הוא לא היה צריך לדעת זאת. 


 האם בנק ישראל יתערב בשוק המט"ח? 


 "נסיונות מסוג זה נכשלו בעבר. זה מתכון למשבר פיננסי". פה קליין נותר החלטי, נחוש ודבק במדיניותו. למרות שיש כאלו שחושבים שהוא צריך לעשות זאת, זה לא יקרה. בנק ישראל לא יתערב בשוק המט"ח כל עוד קליין עומד בראשו. 

 ומה חושבים בשוק המט"ח? אם לפני ההודעה על העלאת הריבית השוק ציפה ליותר, היום הוא כבר יישר את הציפיות. בשוק המט"ח רצו נגיד נחוש, וזה מה שקיבלו. האם זה אומר שלא נראה את הדולר חוצה את 5 השקלים? לפי התחושה בשוק ההון, לא בטוח. הערכות הן כי הדולר יכול לטפס שוב לרמה של 5 שקלים, אבל לא הרבה יותר מזה. 

 "יכול להיות שנראה 5.10 שקלים, אבל לא הרבה יותר. קליין הבהיר היום כי הוא יפעל במהירות, וללא שום היסוס", אומר אחד הפעילים. "זה הרגיע את השוק". 


 אז קליין הצליח? 


 "הוא הצליח להרגיע את השוק, אבל ניתן לעשות זאת בלי לחנוק את המשק", אומר אחד הסוחרים. הוא יודע היטב שיש בימים אלו עודף ביקוש לדולר, וניתן לספק אותו בדרך אחרת  על ידי מכירת גלבועים", אומר אחד הסוחרים. לדבריו, הנפקת גלבועים בסכום של 100-150 מיליון שקל מדי שבוע, לאורך תקופה של חודש חודשיים, תאזן את הביקוש וההיצע, תעצור את הפיחות, ותמנע העלאת ריבית נוספת. 

 הבעיה היא אחת - את תוכנית הגיוס הממשלתית קובע משרד האוצר, ולא הנגיד. 


 קישורים נוספים 
 קליין: אם הפיחות יסכן יציבות המחירים - נשקול שינוי הריבית לפני המועד הקבוע  [10]