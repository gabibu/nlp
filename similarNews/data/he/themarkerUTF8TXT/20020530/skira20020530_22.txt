מאת משה שלו 


 הפרסומים האחרונים על מלחמת הפלדה שהכריזה ארצות הברית על אירופה (ומתקפת הנגד), במטרה להגן כמעט בכל מחיר על השוק המקומי בניגוד להסכמי הסחר העולמיים, והמאבק החריף נגד הגירת בני הארצות העניות למפותחות, מעלים על סדר היום העולמי (והלאומי שלנו) את שאלת הבלוף של ה"גלובליזציה" או "ליברליזציה מוחקת גבולות". 

 לדיון מעין זה יכולות להיות גם השלכות חשובות על ישראל. על כן מן הראוי לערוך מאזן ולהבחין הבחנה נכונה בין המותר לאסור במסגרת ה"גלובליזציה". 

 מותרים ומוגנים: 

 * העברת הון ורווחים בלא מגבלות מארץ לארץ, ללא כל מחויבות להשקעות חוזרות או לתעסוקה בארץ הייצור. 

 * תרגילים חשבונאיים חובקי עולם שמטרתם היא לשלם כמה שפחות מסים לארצות שבהן נעשה הייצור. 

 * תנועה חופשית של בעלי ידע והשכלה נדרשת, בעיקר לעבר הארצות העשירות. 

 * "שמירת זכות הקניין הרוחני", שפירושה החזקה במונופול של המצאות, פטנטים ופיתוח. 

 * סובסידיות של ממשלות לענפים חלשים בארצות העשירות (כמו חקלאות), כדי לחזק אותן מול המתחרות מקרב הארצות העניות. 

 מה שאנו רואים בפועל בגלובליזציה הוא בניית עולם עם זרימת הכנסות ורווחים לכיוון אחד, על בסיס דיל בין הארצות העשירות לבין עצמן 

 לעומת זאת, לא קבילים ואסורים: 

 * להטיל מסים בארצות הייצור על חברות בינלאומיות - על רווחים המופקים בארצות אלה ומוחבאים ב"מקלטי מס". 

 * הגירה חופשית של מחפשי עבודה עניים. 

 * הגנה על מוצרים בארצות העניות מפני יבוא של מוצרי מונופולים המוגנים בין השאר ב"זכויות קניין". 

 * פגיעה כלשהי בחופש העברות הון. 

 * ניצול ידע שפותח במערב העשיר (למשל בתרופות) לייצור מוצרים מוזלים בארצות העניות, לשימוש מקומי. 

 מה שאנו רואים בפועל בגלובליזציה הוא בניית עולם עם זרימת הכנסות ורווחים לכיוון אחד, על בסיס דיל בין הארצות העשירות לבין עצמן. כך מובטח להן שייהנו מכוח האדם הזול בארצות העניות, תוך כדי הנצחתו כמקור של רווחים נוספים לבעלי ההון בארצות העשירות. 

 זוהי קונספירציה המוסתרת בעזרת הרבה הצהרות על "הבנה" ורצון לסייע, בשעה שכל רצונן של הארצות העשירות הוא לאגור אצלן את העושר העולמי על חשבון המדינות העניות. ואמנם הנתונים מראים כי נזקיהן של המדינות העניות מן הגלובליזציה עולים עשרות מונים על הסיוע שהן מקבלות בתרומות של העשירים. 

 מה ראוי לעשות? הכרחי ליצור מנגנון במדינות המותקפות לשם התגוננות מפני הוצאת רווחים מהן בעזרת תרגילים חשבונאיים, תוך כדי עמידה תקיפה מול תכתיבים של מונופולים ואינטרסים של חברות בינלאומיות על חשבון האינטרסים המקומיים. בכלל זה הקפדה על גביית מסי אמת מהחברות הללו. 

 כל מדינה צריכה גם למסות את אזרחיה הנודדים לארצות הקולטות אותם ועושות שימוש בידע שרכשו בארץ המוצא. לארצות העניות (וגם לישראל) הזכות להתגונן בכל דרך סבירה מפני מוצרים המיוצרים בארצות אחרות בתנאי סובסידיות, "זכויות קניין" לא סבירות, ניצול ילדים, או באיכות ירודה. 

 ברמה העולמית הכרחי להקים קרן בינלאומית שתגבה מסים מרווחי החברות הרב-לאומיות ותשיב כספים לארצות העניות, שבהן נוצרו המוצרים. ומעבר לכך ראוי להטיל "מס לקידמה" על הארצות העשירות, שיועבר לפיתוח העניות. 

 כל התיקונים הללו אולי יפעלו לרעת הכיס המלא של ארצות המערב, אך הם יפחיתו את סכנת הקיטוב הבלתי נסבל בעולם, על כל הפורענות שהוא יביא - גם על העשירים. 

 הכותב הוא עורך ומפיק עיתונים מקצועיים וכלכליים