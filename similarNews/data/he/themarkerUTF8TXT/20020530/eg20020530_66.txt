"היילכו שנים יחדיו בלתי אם נועדו". מילים קולעות אלה של הנביא עמוס מתארות היטב את הקשר בין הון לשלטון. לא ניתן לתאר את השלטון ללא קשר הדוק להון. קשה לנצח מערכת בחירות ללא גיוס הון. קשה עוד פחות לנהל את המדינה תוך התעלמות מהאינטרסים של בעלי ההון. 

 ונתחיל בחידה קצרה: מי הוא איש העסקים הישראלי מכפר שמריהו, שתרם במערכת הבחירות האחרונה את הסכום המירבי - 10,000 שקל - גם ליכוד וגם לישראל אחת? הפתרון מצוי  באתר מבקר המדינה  [10]  . רמז: בעבר יכולתם לקנות ממנו שוקולד וכיום תאלצו להסתפק בכימיקלים ואנרגיה. 

 שלוש מערכות הבחירות האחרונות ממחישות את התלות המוחלטת של המועמד לראשות הממשלה בגיוס הון למסע הבחירות. סביב כל שלושת הנבחרים התרחשה פעילות של גיוס הון, שבמקרה הטוב היתה בתחום האפור ובמקרה הגרוע (שטרם הוכח) עלולה להסתכם בפלילים. לפחות מבחינתם של מנהלי מערכת הבחירות, למימונה היתה חשיבות עליונה להשגת ניצחון בבחירות. 

 כל השלוש גררו בדיקה משפטית. הראשונה הסתיימה בהבהרות. השנייה בעיצומה, עם סיום חקירת המשטרה והעברת המקל לפרקליטות. והשלישית, בשלביה הראשונים של החקירה. אם מותר לנחש, גם מערכת הבחירות הרביעית תניב את הפרשה שלה, רק שמנהליה ילמדו להסוות את צעדיהם באופן מתוחכם יותר. 

 האם קיים חבר כנסת בעל שאיפות פוליטיות לעתיד, שבעין פקוחה יבחר להתעמת עם גדולי התורמים של מפלגתו, שבמקרה גם שולטים על יכולתו להופיע בתוכנית אירוח פופולרית? 

 מהי הסיבה לתוצאה עגומה זו של מרדף אחר הון? אמנם לכל נדמה כי ברק היה מנצח את נתניהו גם ללא ההון שגוייס, ושרון היה מנצח את הבחירות בליכוד ולראשות הממשלה בהליכה, אולם לא כך פני הדברים. בניית הלך רוח ציבורי לאורך זמן עולה ממון רב. שמירת הרוח בגב הפעילים לאורך מערכת הבחירות דורשת הזרמת כספים באינפוזיה תמידית לעורקיהם. מערך סקרים מדויק ונרחב דרוש לצורך בניית אסטרטגיה ומימושה. כל אלו חיוניים לניצחון. יש אף הטוענים כי דרושה השקעה של 100 מיליון דולר על מנת לנצח בחירות גם מעמדת נחיתות. 

 מימון הבחירות עבר בישראל מרחק רב. כיום אסור לתאגידים לתרום. התרומה מוגבלת רק ליחידים בעלי זכות בחירה, וגם זו מוגבלת בסכום. מגבלות אלה מובילות את הנבחרים לתור אחר דרכי מעקף, שיאפשרו גיוס נרחב הרבה יותר. 

 כמו לאחר כל כשל מערכתי או מהלך נפסד (ראה פרשת בר-און), גם אהוד ברק מינה לעצמו ועדה בנושא מימון בחירות. כחצי שנה לאחר בחירות 99 מונתה ועדה בראשות שופט בית המשפט העליון, דב לוין ז"ל, שתפקידה היה לבדוק את אופן המימון של המערכת הפוליטית לסוגיה. הוועדה ישבה על המדוכה והוציאה דו"ח עב כרס עם המלצות מגוונות. למרבה הפלא, בחלקן אף מקלות, לפחות לפי חוות דעת המיעוט. 

 ביזור הכוח הכלכלי של המדינה בידי רבים תורם רבות להפחתת הלחץ הכלכלי על הפוליטיקאים 

 כדרכן של ועדות מסוג זה, גם מסקנות ועדה זו מצאו את דרכן אל תהום הנשייה, או אל מעמקי אתר האינטרנט של משרד המשפטים. 

 ההיבט, שנבדק על-ידי הוועדה וגם על-ידי מבקר המדינה, הוא זהה: היכולת להשפיע על תוצאות הבחירות על-ידי גיוס משאבים כספיים ניכרים. או במינוחי מבקרת המדינה "קניית שלטון בכסף". היבט זה חשוב ככל שיהיה, אסור לו שיאפיל לחלוטין על הפן השני של הקשר בין הון ושלטון והוא השפעת ההון על התנהלות השלטון. 

 האמת קשה הרבה יותר: הדרג הפוליטי בישראל תלוי באופן מוחלט באנשי העסקים הישראלים. התנהלותה הכלכלית של מדינת ישראל, בעיקר בהיבטי מיקרו, מושפעת מאינטרסים נקודתיים של אנשי עסקים, הנהנים מקירבה אל אנשי השלטון. 

 כאן עומדת לרועץ למדינת ישראל הריכוזיות העיסקית. מספר מועט של אנשי עסקים, שיש המכנים אותם "המשפחות", מחזיקים בגרונם של הפוליטיקאים, לא רק ראשי הממשלה אלא גם (ובעיקר) חברי הכנסת וראשי הערים. כך, למשל, יכולה הצעת חוק החופים, שאמורה להגן על חופי המדינה לטובת הכלל, להיקבר בוועדות הכנסת. כך יכול מאבקו משרד המשפטים בבעלות הצולבת בתקשורת להיתקל בקיר אטום של פוליטיקאים. 

 האיום של אנשי העסקים הוא גדול, והם רק צריכים לרמוז לחברי הכנסת על כיוון הפעולה הרצוי. האם קיים חבר כנסת בעל שאיפות פוליטיות לעתיד, שבעין פקוחה יבחר להתעמת עם גדולי התורמים של מפלגתו, שבמקרה גם שולטים על יכולתו להופיע בתוכנית אירוח פופולרית? 

 זכור היטב הסיבוב הראשון של מס הבורסה בימיו של אברהם בייגה שוחט כשר האוצר בממשלת רבין. סיפורי הפולקלור על התכנסות אנשי העסקים בביתו של רבין בשבת התפשטו והפכו לאגדה עירונית. אולם אין להתעלם כי הצלחתם היתה אז מעל למשוער. הנזק לכלכלת ישראל ניכר עד היום - שמונה שנים אחרי - מדינת ישראל עדיין מקיימת אפליה בין הון לעבודה. 

 מכאן ברורה מדוע עלתה קרנם של "הפקידים". לנוכח חולשת המערכת הפוליטית, היא בוחרת במודע כי את המלאכה "המלוכלכת" של מאבק באותם מקורבים לשלטון יעשו פקידים, שאינם זקוקים לחסדי אנשי העסקים. נוח לפוליטיקאים לטעון באותן ארוחות התרמה: "מצטערים, אבל העניין לא בידיים שלנו". 

 סקירה מדוקדקת של התורמים למפלגות הגדולות תגלה כמעט את כל הצמרת העסקית של המדינה. חלקם זוכים למינוי כזה או אחר מטעם המפלגה באחד התאגידים הממשלתיים או בוועדות למיניהן. לא שהמינוי ניתן בתמורה לתרומה. אם אדם מן היישוב יתרום 10,000 שקל, הללו לא יקנו לו ולו גם זכות לפגישה עם יו"ר המפלגה. אולם אם אותו אדם גם שולט על מערכת עסקית גדולה, הרי הדלתות כולן ייפתחו לפניו לרווחה. התרומה תעשה את שלה עת יזדקק להקלה פה או התחשבות שם. 

 את הקשר הזה לא ניתן יהיה לנתק. גיוון מקורות המימון, ביטול המימון הפרטי או הגדלת המימון הציבורי, כל אלו יפים לעת בחירות. אולם בדרכו הפוליטית של חבר כנסת מתחיל הוא יזדקק לאלו לכל אורך הדרך, החל בארוחות ערב לצורכי התרמה לשם מימון הפריימריס האישיים, דרך חשיפה בכלי התקשורת וכלה בעיצוב דעת הקהל. 

 ניתוק הקשר הגורדי קשה ולא ייעשה בין יום. אבל אין להתייאש. המצב טוב הרבה יותר מכפי שהיה לפני כמה עשורים. ביזור הכוח הכלכלי של המדינה בידי רבים תורם רבות להפחתת הלחץ הכלכלי על הפוליטיקאים. ולו רק מסיבה זו, ראוי שכחלק מהתכנון ארוך הטווח במשק הישראלי, תפעל הממשלה להכנסת גורמים נוספים לפעילות ריאלית במשק.