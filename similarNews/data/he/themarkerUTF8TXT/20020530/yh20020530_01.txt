לאחר עשור שבו התרגל עם ישראל לחיות כאחד העמים, הוא נכנס לפתע לפאניקה ושער הדולר שובר שיאים מידי יום. יש עודף ביקוש היסטרי -  למוצר שלמעשה אינו במחסור. השקל, אליבא דה "אקונומיסט" (השבועון הבריטי רב היוקרה), זול ב-10% מערכו האמיתי, אך בעיתונים אנו מתבשרים כמעט מידי יום ע"י נביאי זעם שהדולר בדרך ל-6 שקלים ושמצבנו דומה לזה של ארגנטינה. האמנם? 

 לא דובים ולא יער. במדינת ישראל לא חסרים דולרים. יש לנו כ-25 מיליארד דולר ביתרות מט"ח,  שבמונחי יתרות מטבע לנפש הן מהגבוהות בעולם. החוב שלנו הוא ברובו לממשלת ארה"ב, והריבית המשולמת עליו, כ-1.5 מיליארד דולר, מתקבלת מידי שנה במסגרת הסיוע האזרחי של ממשלת ארה"ב. 

 מסקנה: אין לנו בעיית מחסור במט"ח. הרושם שנוצר בעיתונים הוא ההיפך - מאות מיליוני דולרים עזבו אותנו מתחילת השנה, רחמנא ליצלן? ואם ניפרד ממיליארד דולר או שניים השנה, אז מה? עדיין יהיה לנו מעל 20 מיליארד דולר. 

 במקביל, לא ברורה ההקבלה לארגנטינה, החייבת 140 מיליארד דולר לעולם - זו הקבלה מגוחכת. אנחנו דומים יותר לשוודיה של שנות השמונים, שניסתה להפוך למדינת סעד מתקדמת עד שנטל המסים על אזרחיה כמעט מוטט אותה כלכלית. 

 הבעיה ידועה: איבוד אמון הצרכנים הישראלים במוצר (השקל) שנבע בתחילתו מסיבות לגיטימיות של מצב בטחוני-כלכלי והורדת פער הריביות, הביא כצפוי לפיחות ריאלי ברוך של כ-15%. הפתרון: הניצנים מתחילים להופיע אבל על המנהיגות הכלכלית, שר האוצר ונגיד בנק ישראל, לפעול בנחישות להרגעת הרוחות. בנק ישראל התחיל להפעיל הבלמים ע"י העלאת ריבית אך מסרב לספק נזילות לשוק ע"י מכירת דולרים. 

 האוצר יכול לספק סחורה זו לא פחות ביעילות ע"י מכירת דולרים דרך הנפקת מיליארד או שניים של אג"ח צמודות דולר מסוג גלבוע. היצע זה ירגיע את הרוחות במידה שהתקציב יעבור. קיצוץ של 5% בשכר בכירי בנק ישראל ופקידי הממשל יהווה גם הוא דוגמה נאותה של "אחרי". להערכתי, הפעולות הנ"ל ישמרו על הפיחות הריאלי המבורך של השנה ויספקו דחיפה נוספת להוצאת עגלת המשק מהבוץ שאליו נקלעה.