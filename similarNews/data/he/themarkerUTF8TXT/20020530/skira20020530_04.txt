החלטת השר לביטחון פנים - שלפיה לא תמשיך המשטרה, בסיום חקירות, להמליץ לפרקליטות על העמדה או לסגור את התיק - מבקשת לשנות מסורת שהתגבשה במשך שנים רבות. לפי מסורת זו המשטרה אינה מסתפקת בקביעת ממצאים אלא נוהגת, בדרך כלל, להגיש המלצות לפרקליטות, בעיקר בתיקים בעלי חשיבות ציבורית. ההחלטה שלא תמשיך בהעברת ההמלצות טומנת בחובה, מעצם טבעה, גם את אי-פרסומו של דו"ח משטרתי המסכם חקירה בעניין בעל חשיבות ציבורית. הנוהג המשטרתי להעביר המלצות בלט בין היתר בפרשת בר-און ובפרשת עזר ויצמן. השבוע פירסמה המשטרה את עיקר ממצאיה והמלצותיה בפרשת עמותות "ישראל אחת". בתיק זה נעשה הדבר בהיקף מצומצם, בעיקר לנוכח הוויכוחים סביב אותו נוהג להעביר את המלצות המשטרה לפרקליטות ולפרסמן. 

 הטיעון נגד מתן המלצות על ידי המשטרה ונגד פרסומן מתמקד בכך שאין בהמלצות המשטרה כדי לחייב את הפרקליטות, שבידיה הסמכות להחליט בדבר הגשת כתבי אישום או הימנעות מאישום בעבירות חמורות. הטיעון המרכזי שתומך בהמלצות המשטרה ובפרסומן נוגע לאפשרות לבקר החלטה כזו או אחרת של הפרקליטות תוך עימותה עם המלצות המשטרה. מתן המלצות המשטרה ופרסומן מממש גם את זכות הציבור לקבלת מידע, שנשענת על חוק חופש המידע ממאי 1999. 

 כשמדובר בחקירת עניין בעל חשיבות ציבורית, נוטים האיזונים למתן המלצות על ידי המשטרה ולפרסום ממצאי החקירה וההמלצות בעקבותיהם. העניין הציבורי שבפרסום נראה עדיף וגובר על טעמים נגד מתן המלצות ופרסומן, כשחשיבות פרסום תוצאותיה של החקירה המשטרתית היא בכך שהדבר מאפשר יתר ביקורת על החלטות היועץ המשפטי לממשלה ופרקליטות המדינה שלא להעמיד אדם לדין, חרף המלצותיה של המשטרה לעשות כן. 

 בשעתו הוגשה עתירה נגד היועץ המשפטי לממשלה, כדי למנוע ממנו לפרסם נימוקיו שלא להעמיד איש ציבור לדין. העתירה נגד פרסום מה שידוע כ"דו"ח ציבורי" נדחתה, תוך הבהרה כי רשות ציבורית חייבת לנמק את החלטותיה, ובתוך כך כלול גם החופש לפרסמן בפומבי. גישה כזו יכולה לתמוך גם בהמשך הנוהג הקיים של סיכום תוצאות חקירה תוך מתן המלצה לפרקליטות בדבר הגשת כתב אישום או סגירת תיק. המלצה כזו נראית מתבקשת מאליה לנוכח קביעה בדבר קיום ראיות לכאורה או קיומן. 

 החלטת השר לביטחון פנים מעוררת שאלות, ובתוכן גם כאלה הנוגעות לסמכותו של השר להורות למשטרה כיצד לנהוג בסיכום חקירתה. הנוהג המקובל הוא שהשר, בהיותו אישיות פוליטית, מנותק מכל מה שנוגע לחקירות המשטרה. עיקרון זה הודגש בדו"ח של ועדה ציבורית משנת 1990, שחקרה את אירועי הר הבית באותה עת.