זכייתה של "קבוצת המוסיקה הישראלית", של החברות מימד וזברה תקשורת בראשות יואב קוטנר וגיא בהר, במכרז להפעלת ערוץ המוסיקה הייעודי, נתפשת כזכייתו של האנדרדוג: יואב קוטנר, נציג מוסיקת הרוק, מקדם הלהקות הצעירות לדורותיהן, מול חיים סלוצקי המפיק המנוסה, שגייס לקבוצת המוסיקה שלו את נציגי אם-טי-וי ועורכים ותיקים כדלית עופר ואהוד מנור. 

 זו תפישה מוטעית. התמונה מורכבת יותר: ההתמודדות לא היתה בין קוטנר כנציג השוליים במוסיקה הישראלית לבין חיים סלוצקי כמי שפונה בהכרח לקהל הרחב. נכון, חיים סלוצקי נעזר ברשימה של כוחות שאמורים להכריע מכרז: בוריס קז, שהקים תחנות מקומיות של אם-טי-וי באירופה, שלמה ארצי, יעקב גלעד, אהוד מנור וקובי אוז. נכון גם שהקבוצה בראשותו של קוטנר לא הציגה רשימת כוכבים (וגם לא התיימרה להציג - זו לא היתה דרישת המכרז). אבל היא הציגה הבטחה אחת: בניגוד למתחרים, היא הבטיחה לשדר מוסיקה ישראלית בלבד והדפה את כל הטענות על "דלות החומר" ועל מחסור בקליפים ישראליים שהעלו גורמים שונים בתעשייה. 

 את הסיבה העיקרית לזכייתה של הקבוצה בראשותו אי אפשר לקחת ממנו: קוטנר הוא אספן בעל ידע רב, שאת קירות ביתו גודשות אלפי שעות הקלטות של מוסיקה ישראלית, ובהן גם הרבה וידיאו קליפים שלהקות ואמנים העבירו אליו לאורך השנים - אולי עוד מימיו כמגיש קליפים ב"זהו זה", מי יודע. 

 משום כך, כל ניסיון להציג את קוטנר כ"איש שוליים" אינו מדויק. קוטנר הוא מתעד ואספן של המוסיקה הישראלית מראשית דרכה, ובתוכנית "מוסיקה היום" המשודרת בכל יום בגלי צה"ל, הוא משמיע מוסיקה ישראלית על כל גווניה (כולל להקות של צעירים ישראלים שמתעקשים לשיר באנגלית, אבל יצירתם אינה פחות אותנטית מזו של אמן מרכזי שבוחר להלחין שירי משוררים). 

 נקודה נוספת שנזקפה לזכות אנשי קבוצת מימד-זברה היתה אתר הרוק "מומה" שהקימו. לפי תקנות המכרז, המקימים נאלצו לעזוב בינתיים את תפקידיהם באתר ולהפריד לחלוטין בין ההתמודדות במכרז לבין הפעילות באינטרנט, וכתוצאה מכך נותרה אנציקלופדיית המוסיקה הישראלית המקיפה של "מומה" מיותמת בחלל הווירטואלי (אף שהיא משמשת עדיין את כל מי שמעוניין להתעדכן ולדייק בפרטים בכל הקשור במוסיקה ישראלית). אולם עורכים ומפיקים שהקימו אתר כזה מציגים ידע וגישה שישמשו תשתית הולמת לערוץ מוסיקה ישראלית. אפשר לאהוב רוק, אבל כשבונים אנציקלופדיה למוסיקה ישראלית זה לא משנה: כולם צריכים להופיע בה, במלוא האריכות והדיוק, וזו בוודאי תכונה חשובה מאוד לערוץ החדש. 

 לפי ניסיון העבר נציגים מהקבוצה שלא זכתה יצטרפו בקרוב לערוץ, ויש לקוות שיציגו ערוץ מוסיקה שיהיה מקיף ומגוון, ויעורר את תחום המוסיקה הישראלית שזכייניות הערוצים האחרים התעלמו ממנו עד כה לחלוטין.