חברת הנדל"ן המניב,  אלוני חץ (  אלחץ  [11]  : ת"א)  , הנמצאת בשליטת נתן חץ, משפחת ורטהיים  ומבטח שמיר (  מבשמ  [12]  : ת"א)  , מבקשת לעדכן את הסכם הניהול שלה עם המנכ"ל, נתן חץ. 

 עד היום שילמה החברה לאדוה ייעוץ פיננסי, חברה הנמצאת בבעלות נתן חץ, דמי ניהול חודשיים בסך של 102 אלף שקל (צמוד למדד) וזאת בנוסף למענק שנתי בגובה של 5% מהרווח השנתי לפני מס, בשנה בה רווח זה עולה על כ-4.6 מיליון שקל, ובלבד שגובה המענק השנתי לא יעלה על 478 אלף שקל. על פי הצעת החברה, דמי הניהול אותם תקבל אדוה יועמדו על 130 אלף שקל לחודש (צמוד למדד דצמבר 2001) או כ-1.6 מיליון שקל לשנה, כאשר המענק לו תהיה זכאית אדוה, ייגזר מגובה התשואה השנתית אותה תשיג החברה. העדכון האמור בגובה דמי הניהול החודשים אמור לחול רטרואקטיבית על דמי הניהול ששולמו מאז ינואר 2002. 

 כמו כן, אדוה תקבל לידיה 1.4 מיליון אופציות הניתנות למימוש ל-1.4 מיליון מניות לפי מחיר מימוש של 5.6 שקלים למניה (נמוך ממחיר המניה בשוק העומד על 5.65 שקלים), מזה 500 אלף כתבי אופציות יהיו ניתנים למימוש החל מאישור ההסכם באסיפה הכללית, ואילו יתרת כתבי האופציות יהיו ניתנים למימוש בשלוש מנות שוות של 300 אלף כתבי אופציות כל אחת, בתחילת כל שנה מהשנים 204-2006. באלוני חץ. מציינים כי לשם מימון מימוש האופציות תעניק החברה לאדוה הלוואת Non Recource צמודה בריבית של 4% לשנה. 

 אבל נתן חץ אינו היחידי אשר יחולו שינויים בתנאי העסקתו, שכן גם שכרו החודשי של אבירם ורטהיים, המכהן כיו"ר הדירקטוריון, יזכה לעדכון. כך, בעוד שעד היום שילמה החברה לורטהיים שכר חודשי של 20 אלף שקל (צמוד למדד), יעמוד על 26 אלף שקל (צמוד למדד דצמבר 2001). עדכון זה יחול רטרואקטיווית החל משכורת ינואר 2002. 

 בנוסף, גם ורטהיים יהיה זכאי לקבל לידיו אופציות, אם כי בכמות פחותה מזו של נתן חץ. על פי הודעת אלוני חץ, ורטהיים יקבל 300 אלף אופציות הניתנות למימוש ל-300 אלף מניות לפי מחיר מימוש של 5.6 שקלים למניה, מזה 107 אלף כתבי אופציות יהיו ניתנים למימוש החל מאישור ההסכם באסיפה הכללית, ואילו יתרת כתבי האופציות יהיו ניתנים למימוש בשלוש מנות של 64 אלף או 65 אלף כתבי אופציות, כל אחת, בתחילת כל שנה מהשנים 2004-2006. גם ורטהיים ייהנה מהלוואת Non Recource צמודה בריבית של 4% לשנה, לשם מימון מימוש האופציות. 

 חמישה עובדים נוספים של החברה יזכו לתגמול בדמות קבלת 180 אלף מניות, במחיר של 5.6 שקלים למניה, ו-320 אלף אופציות. גם הם יוכלו לקבל הלוואה מהחברה לצורך מימוש האופציות.