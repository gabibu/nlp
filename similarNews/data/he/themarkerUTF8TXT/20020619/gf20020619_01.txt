מעט מאוד מניות ישראליות שנסחרות בנאסד"ק מציעות היום חשיפה ברורה למגמות הנאסד"קיות. רוב המניות הישראליות חשופות במקרה הטוב לגורמים ספציפיים שגרתיים (מאזניים, תפעוליים ואיכותיים); במקרה הסביר לרעשי מסחר לא מייצגים; ובמקרה הרע לסימן השאלה המעיק, החג מעל מאמצי ההישרדות שלהן, כלכלית ובורסאית. 

 הרבעון השני מתקרב לסיומו, עונת הדו"חות ניצבת בפתח ותשומת הלב תופנה בעיקר למניות של החברות הבריאות יותר - החברות היציבות. באופן טבעי, סקירות רוחב אנליסטיות של אנליסטים שמתמחים במניות ישראליות, נוטות בד"כ להתמקד במניות המוצלחות ולהתעלם/להתנכר למניות של חברות בעייתיות, גם אם עד לא מזמן הן היו בשורה הראשונה של "המומלצות". למרות זאת, אם מתמקדים בזווית הראייה של "רגישות לביצועים רבעוניים", אז לא מעט מניות לא פופולאריות נמצאות עכשיו בקדמת הבמה; כאן, ההבדל בין בלימה תפעולית לבין אובדן שליטה הוא במקרים רבים גם ההבדל בין הישרדות לבין הגעה לסוף הדרך כחברה ציבורית. 

 ארבעה סוגים של מניות בעייתיות יעמדו בשבועות הקרובים באור הזרקורים : הראשון, מניות של חברות שמציגות חוב משמעותי ושליטה תפעולית רעועה; השני, מניות חברות שמשלבות, עדיין, קופת מזומנים מדולדלת והפסדים תפעולים; השלישי, מניות חברות ששורת ההכנסות שלהן ממשיכה להתאדות; והרביעי, מניות שנופלות עמוק מתחת לדרישות המינימום הפורמליות של הנאסד"ק (הון עצמי, נכסים מוחשיים, מחיר מניה). 

 הרבה מניות ישראליות מחליקות עכשיו בנינוחות אל הקטגוריות הבעייתיות. מבין החברות הלא ממונפות, אנחנו מציגים חמש מניות המצליחות לשמש כדוגמה מייצגת של השפעת פגעי המפולת של השנתיים האחרונות על העולם הישראלי בנאסד"ק: 


 לוול 8 - האם יהיו הכנסות מרשיונות? 
 הדו"ח של החברה לרבעון הראשון היה בין הדו"חות הגרועים ביותר של חברה עם אוריינטציה ישראלית.  לוול 8 (  LVEL  [10]  : NASDAQ)  , חברת תוכנה, דיווחה על הכנסות מתוכנה בהיקף של 50 אלף דולר(!) בלבד. ההכנסות הכוללות של החברה הסתכמו בכ-1.1 מיליון דולר. עלות המכר (כ-4.9 מיליון דולר) ועלות התפעול (כ-5 מיליון דולר) הובילו את החברה להפסד תפעולי של 7.8 מיליון דולר ולהפסד נקי של כ-6.1 מיליון דולר. מזומנים בהיקף נמוך של כ-1.1 מיליון דולר והון עצמי של כ-10.5 מיליון דולר הופכים, כמובן, את ביצועי החברה ב-Q2 לקריטיים במיוחד. 


 קליקסופטוור - האם אפשר להתייחס ברצינות לתחזיות רבעוניות? 
 המאזן של  קליקסופטוור (  CKSW  [11]  : NASDAQ)  , חברת תוכנה, בריא בהרבה מזה של לוול 8. המזומנים הגיעו ל-9.4 מיליון דולר וההון העצמי ל-15.7 מיליון דולר. ברבעון הראשון דיווחה החברה על הכנסות של 3.7 מיליון דולר והפסד תפעולי ונקי של 2.3 מיליון דולר. הצל הכבד שמרחף עכשיו מעל קליקסופטוור ניזון גם מבחירתה לפני כמה חודשים להראות כי גם לחברות קטנות מותר, עדיין, להשלות ולאכזב - בשלהי 2001, כמעט שנתיים אחרי תחילת המפולת, שיחררה קליקסופטוור תחזית רבעונית אגרסיווית ונחושה, רק כדי לאכזב כמה חודשים לאחר מכן עם אזהרת הכנסות ורווח מנומקת היטב. זאת, בניגוד ברור לכללי המשחק הנוכחיים - אם אתה לא מאוד בטוח, אל תיתן תחזיות מדויקות. הציפיות מהרבעון השני אינן נמוכות - באזהרת הרווח שלה ציינה החברה כי היא מאמינה שחלק מההכנסות שנדחו מהרבעון הראשון יירשמו ברבעון השני. 


 סיליקום - האם יש לה זכות קיום כחברה ציבורית? 
 שווי השוק האבסולוטי הזעום של  סיליקום (  SILCF  [12]  : NASDAQ)  - כ-2 מיליון דולר (4.1 מיליון מניות) - ממצב אותה כאחת המניות הישראליות הזעירות ביותר. ההכנסות של החברה ברבעון הקודם הסתכמו בכ-0.6 מיליון דולר, הרווח הגולמי הגיע לכ-0.1 מיליון דולר וההפסד התפעולי והנקי לכ-600 אלף דולר. מזומנים והשקעות של כ-5.4 מיליון דולר, הון עצמי של כ-7.6 מיליון דולר ומוצר USB חדש נותנים לחברה מעט אוויר לנשימה. למרות זאת, גם אם החברה תצליח לחזור בזמן לאיזון תפעולי, קשה לראות איך המניה תצליח להוכיח כי יש לה זכות קיום ציבורית, לפחות במתכונת הנוכחית. 


 אי-סים - הון עצמי שלילי מול חוזים ארוכי טווח 
 אי-סים (  ESIM  [13]  : NASDAQ)  , ש-Q2 שלה מסתיים ביולי, היא דוגמא לחברה שכבר סובלת מגירעון בהון העצמי - גירעון שמסתכם, נכון לסוף אפריל 2002, בכ-4.1 מיליון דולר. לחברה יש מזומנים בהיקף של כ-1.2 מיליון דולר בלבד. אי-סים מצליחה לצמצם את ההפסדים הרבעוניים (800 אלף דולר ברבעון האחרון) באמצעות קיצוץ חד בהוצאותיה התפעוליות; למרות זאת, נקודת המוצא המאזנית שלה ובסיס ההכנסות הנמוך אבסולוטית - 1.1 מיליון דולר ברבעון האחרון - הופכים את משימת הייצוב לקשה במיוחד. אי-סים, שדיווחה על צבר הזמנות של 3.3 מיליון דולר, חתמה לאחרונה על מספר שיתופי פעולה ארוכי טווח. אי-סים רגישה עכשיו בעיקר לאופן ניהול המאזן שלה - השלמה של הנפקה פרטית מדללת תהיה הרע במיעוטו. לעומת זאת, תרחיש של יציבות בהכנסות, צמצום איטי של ההפסדים והגדלת הגירעון בהון העצמי יתקשה לשפר את סיכויי ההתאוששות של החברה ושל המניה. 


 ווקלטק - האם "באר המזומנים של ITXC" תספיק? 
 ווקלטק (  VOCL  [14]  : NASDAQ)  עדיין לא הצליחה לייצב את פעילותה - הפער בין ההכנסות לבין ההוצאות המייצגות ממשיך להיות גדול מאוד, ולהסתכם בכמה מיליוני דולרים לרבעון. ב-Q1 דיווחה החברה על הכנסות של 3.3 מיליון דולר, בהשוואה ל-5.6 מיליון ב-Q4 של 2001. לפי הסברי החברה, המספר מוטה כלפי מטה בגלל העיכוב בהכרה בהזמנה משמעותית. אחרי שהצליחה לצמצם את ההוצאות התפעוליות ל-7.8 מיליון דולר (8.5 מיליון דולר ב-Q4), הסתכם ההפסד התפעולי בכ-5.8 מיליון דולר וצריכת המזומנים לפעילות הסתכמה בכ-7.8 מיליון דולר. ווקלטק, בעיקר הודות ל"נס ITXC", נהנית עדיין ממזומנים בהיקף של 15.3 מיליון דולר, חבילת מניות בשווי של כ-11 מיליון דולר (נכון לסוף Q1) והון עצמי של 26.1 מיליון דולר. למרות זאת, ולראשונה מאז הפכה לחברה ציבורית, מרחק הביטחון מהקו האדום הפיננסי נראה כמי שעלול להתקצר משמעותית. 

 Q2 הקפוא, Q3 הקיצי והמנומנם ו-Q4 התובעני מציבים משוכות לא קלות להרבה חברות טכנולוגיה ציבוריות שנכנסות לשורה האחרונה של מאבקן על הישרדות כלכלית ו/או בורסאית. המשמעות הכפולה כאן ברורה - ראשית, הרגישות של המניות האלה לגורמים ספציפיים מאפילה כרגע על רגישותן לגורמי מאקרו כלכליים-טכנולוגיים; שנית, הדרך שהן יעברו ברבעונים הקרובים - "חזרה לחיים" - קיצוץ אגרסיווי נוסף בהוצאות ותקווה לימים טובים יותר, הנפקה פרטית מדללת, מעורבות במיזוג-מכירה או קריסה עסקית - תיהנה מיכולת השפעה דרמטית ונדירה על מיצובן ועל מחיר מנייתן כבר לקראת תחילת 2003.