מחזורי המסחר הזעומים גם כך במניית  מאינד סי.טי.איי הישראלית (  MNDO  [10]  : NASDAQ)  , הגיעו היום לנקודה מעניינת: במשך שעת המסחר הראשונה במניה (עד לכתיבת שורות אלה), לא בוצעה אפילו עסקה אחת במניה. לכאורה, לא חדשות מרעישות ומפתיעות, שכן גם כך מחזור המסחר הממוצע במניה לא עולה על 20 אלף דולר ליום, אולם הדבר מכניס לקונטקסט אחר את  החדשות החיוביות  [11]  שסיפקה היום החברה. 

 מסתבר שגם חוזה על כניסה לתחום חדש, בעזרתה האדיבה של האצ'יסון 3G איטליה - ספקית שירותי דור שלישי מובילה - אינה מרגשת את המשקיעים. ואולי בצדק: הבטחות הם שמעו לא מעט, וכעת הם נוקטים גישה זהירה יותר: "תחום חדש? דור שלישי? הכל טוב ויפה, אבל בינתיים אנחנו מאחורי הקווים". אם כך, בזווית הפיננסית אין כאן הכרזות מדהימות: מאינד תמשיך להפסיד לפחות ברבעון השני והשלישי ולמכור במיליוני דולרים זעומים לרבעון. 

 יחד עם זאת, אין בכך כדי לגרוע מהמשמעות של החוזה עם האצ'יסון 3G, שמתכוונת להשיק את רשת הדור השלישי שלה באיטליה ברבעון הרביעי של השנה. מוצר ה-iPhonEX של מאינד יהיה פתרון הבילינג שלה, שיספק לה זיהוי של הלקוחות, בדיקת ההרשאות שלהם וחיובם. 

 במאינד לא פירסמו את שווי החוזה, אולם הוא אמור לתרום לה מיליוני יורו לתקופה של 3 שנים לפחות וההכנסות ממנו יתחילו להירשם ברבעון השני של השנה. זהו, למעשה, החוזה הראשון של מאינד בתחום הדור השלישי, והיא מתנתקת כאן בפעם הראשונה מה-IP כערוץ אקסקלוסיווי. 

 "לא מדובר על חוזה של עשרות מיליוני דולרים, לפחות בשלב זה", אומרת היום נשיאת ומנכ"לית מאינד, מוניקה אייזינגר, "הוא לא החוזה הכי גדול שלנו מעולם, וגם בכלל לא בטוח שכל רבעון נראה ממנו הכנסות בצורה עקבית. החוזה אמנם לא אימתני מבחינה מספרית, אבל החשיבות שלו עבורנו היא עצומה: נבחרה הטכנולוגיה שלנו על ידי ענקית בתעשייה. מי שמאמין שהדור השלישי יצבור תאוצה, יראה כעת במאינד פתרון בילינג מתאים". אייזינגר עצמה נמצאת כעת בבלטימור שבמרילנד לרגל תערוכת הבילינג TeleStrategies Billing World 2002. 


 ננסה לזכות במדינות אחרות. אין ערבונות 


 האצ'יסון 3G מתכוונת להיות ספקית שירותי הדור השלישי הראשונה באיטליה ולספק מגוון רחב של שירותים, משירותי קול ועד לשידור אודיו ווידיאו. ה- iPhonEX מאפשר ביצוע חיוב ותמחור בזמן אמת עבור לקוחות בשיטת תשלום מראש ותשלום רגיל, והוא ישולב במערכת ה-SES של האצ'יסון - Services Enabler System. 

 מספר אפשרויות יעמדו בפני מאינד להתרחבות: האחת, היא ככל שיתקדם הפרויקט באיטליה עצמה והשנייה היא בכל אחת מהמדינות האחרות בהן יש להאצ'יסון נוכחות: בריטניה, שוודיה, אוסטריה, תאילנד, הונג קונג, דנמרק, אוסטרליה ואפילו ישראל (האצ'יסון מחזיקה בעקיפין ב-42.7% מהון מניות פרטנר). כמובן, שאין ערבונות להצלחה, וישנן חברות אחרות באותו השוק, אבל זו גם דלת שנפתחת. 

 מניית מאינד סי.טי.איי בשנה האחרונה 

 "אנחנו כמובן ננסה לזכות בחוזים נוספים במדינות אחרות בהן יש להאצ'יסון נוכחות, ובמקביל אנחנו נמצאים בקשר עם חברות דור שלישי אחרות. תהליך המכירה ל-H3G ארך כחצי שנה, ובאופן כללי אין הרבה תהליכים בשוק של הדור השלישי עכשיו, כך שקשה לנו לענות על השאלה כמה חוזים עומדים על הפרק וכיצד הם יתורגמו להכנסות. מה שבטוח הוא ש-H3G מתכוונת להיות שחקנית משמעותית באיטליה, ואנחנו איתה", אומרת אייזינגר. את הרישיון ל-UMTS קיבלה H3G בנובמבר 2000 באיטליה והיא שילמה עבורו 3.3 מיליארד דולר. להאצ'יסון וומפואה 88.2% מ-H3G האיטלקית. 


 "אין מה להקפיץ את המניה מ-1.2 דולרים ל-2.5 דולרים על רקע החוזה" 


 מאינד עצמה פועלת בתחום הבילינג וטיפול בלקוחות (B  ) של רשתות תקשורת מבוססות פרוטוקול אינטרנט ועכשיו גם דור שלישי, והיא נסחרת בבורסת הנאסד"ק לפי שווי שוק של 25 מיליון דולר. "החוזה יפה בכל קנה מידה", אומר היום צחי רודניק, אנליסט בבית ההשקעות אוסקר גרוס, "אולם זה לא משהו שיעלה את המניה עכשיו מ-1.2 דולרים ל-2.5 דולרים. מה שכן, יש כאן פריצת דרך משמעותית, וחבל שאנחנו מקבלים ממאינד חוזים בצורה מעטה ולא תכופה, אבל זה מצב התעשייה". אוסקר גרוס, אגב, הוא בעל מניות במאינד. 

 לדברי אייזינגר, במכרז הנוכחי התמודדה מאינד עם "כל השחקניות בתחום". היא אמנם אינה נוקבת בשמות, אבל ניתן להניח שמדובר בפורטל סופטוור האמריקאית ודיג'יקונט הדנית. "אני מאמין שאם מאינד היתה בעלת אמצעי שיווק אגרסיוויים יותר והיתה פעילה כמו למשל פורטל, היא היתה זוכה ביותר חוזים גם בדור השלישי", אומר רודניק, "אבל הם תמיד משדרים רצון לשמור על נזילות פיננסית". לחברה יש כיום בקופה 39.8 מיליון דולר. 


 - אתם מתכוונים לפתוח נציגות באיטליה, כמו ש-TTI הישראלית פותחת בכל מקום בעולם בו היא זוכה בחוזים של H3G? 


 אייזינגר: "פרט להתאמות רגילות למערכות של האצ'יסון, מאינד סיפקה לה למעשה מוצר מן המדף ולא כזה שפותח במיוחד עבורה, כך שאנחנו לא צריכים להיות נוכחים לידה, בניגוד ל-TTI, למשל, שצריכה לתמוך כל הזמן בהאצ'יסון ולבצע התאמות ולספק שירות. בנוסף, הרבה מההתאמות שביצענו נעשו אצל יצרני הציוד ולאו דווקא אצל H3G. מכל מקום, אנחנו שוקלים פתיחת משרדים באיטליה או באיזור אבל במקביל, מנסים שלא להעלות את ההוצאות שלנו בצורה דרסטית". 


 האם יש צורך כעת להעלות את התחזיות להמשך, כאשר אתם מצויידים בחוזה עם האצ'יסון? 


 "לא". 

 אם כך, מאינד תמשיך לדשדש ברמת ההכנסות שלה ברבעונים הקרובים. ב-CIBC מעריכים כי הרווחיות תקרה ברבעון השלישי של השנה, וכי נקודת האיזון תגיע ברמת הכנסות של 2.7 מיליון דולר. הכנסותיה של החברה ברבעון הקודם, הראשון של השנה, היו 2.4 מיליון דולר והיא ייצרה הפסדים של 600 אלף דולר. 


 קישורים נוספים 
 מאינד חתמה על הסכם רב שנתי להספקת פתרונות בילינג לספקית הסלולר האיטלקית H3G  [12]