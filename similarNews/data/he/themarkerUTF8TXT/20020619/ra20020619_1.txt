ערוץ 2 השיק הקיץ מדורת שבט חדשה: סיור בארץ ובעולם בהדרכת לץ חביב או דוגמנית בביקיני. ביולי יופיעו בערוץ 2 בזמן צפיית השיא 5 תוכניות טיולים: "מסע עולמי", הוותיקה בתוכניות הערוץ, תשוב לעונה תשיעית; אבי קושניר ועמיתו מ"זהו זה", מוני מושונוב, יתפעמו מנופי ישראל; אייל קיציס וטל פרידמן יטוסו עם ישראלים לחו"ל; ו"פספורט" נמצאת בעיצומה של עונתה הרביעית. 

 גם בשיאה לא תפחה אופנת האירוח לממדים כאלה ואילו קדחת שעשועוני המיליונים התגלתה כארעית. דורות של תלמידי בית ספר ישראליים גדלו על מיתוס כוחו החברתי המגבש של הטיול הכיתתי, שרק פתק מאמא משחרר מחיבוק הדב של המורל הגבוה והדביק שלו. במקום הסלון הלאומי, הסמל החדש של ערוץ2 הוא הטיול הלאומי. תפקידו לאחד את האומה ולהשרות מצב רוח טוב. 

 גופים ממלכתיים נרתמו למימון המערכה החדשה. הקרן הקיימת שמה הרבה כסף על מושונוב, משרד התיירות תיקצב בנדיבות את קושניר. המסר, ברוח התקופה, ציוני: צאו והתהלכו בארץ, התמסרו לה, כיבשו אותה במנגלים, אסור להיכנע ל"מצב". קושניר ומושונוב מופקדים על הבדיחות, קק"ל ומשרד התיירות מנווטים תכנים. 


 ובמרכז: האוכל 


 מקום מרכזי בכל תוכניות הטיולים שמור לאוכל. כמעט בכל תוכנית של "מסע עולמי" מגיע הרגע שבו מתיישב אייל פלד בגפו אל שולחן עמוס בתקרובת, מיטב מעדני המטבח המקומי, בכמויות שישביעו כפר שלם, שואל בעניין מה בצלוחית הזאת ומה בקדרה ההיא, מודה בנימוס למלצרים, ואז מפסיקים לצלם, כנראה כדי לחסוך מהצופים מראות קשים. גם קושניר ומושונוב לא מפסיקים לטעום, לבלוס, להאביס עצמם, לדבר בפה מלא. תוכניות הטיול כמו בלעה את תוכניות האוכל. ההבדלים ביניהן מזעריים. כל טיול הוא מסע אוכל, כל תוכנית אוכל היא טיול. בשתיהן אוכלים, נכנסים לאוטו, ואוכלים שוב. 

 לראיה, הרעיון מאחורי תוכנית האוכל שהנחה גידי גוב בערוץ 8 ו"מדריך קושניר" בערוץ 2 דומה: הבדחן מפטפט עם הגבן, מפטיר הלצה תפלה על הכבשה, מסייע בהכנת הקצ'קבל, דוגם, וממשיך בדרכו. 

 כל פרקי "קפטן קוק", תוכנית האוכל של גיל חובב בערוץ 10, שבמסגרתה סייר בעולם, נראו כמו פרקים שבהם התארח כסלבריטאי ב"פספורט". כשנסע לניו יורק בילה יותר זמן במשחק בסנטרל פארק עם בנותיו של שף מפורסם ובבישול שקשוקה לכבאים ב"גראונד זירו", מאשר בסיקור ההוויה הגסטרונומית של מנהטן. גם ב"פספורט" ממקדות חוויות הסלבריטאי התורן את עיקר העניין. חוץ לארץ נפרש ברקע, כתפאורה. 

 "פספורט" החלה את דרכה כתוכנית קיצית שמעמדה בלוח השידורים היה שולי לעומת רפי רשף או דן שילון. רשף ברדיו, שילון משדר מהבוידעם של "טלעד", ו"פספורט" היא ממציאת הנוסחה השלטת החדשה של ערוץ 2 וממוקמת תדיר בצמרת טבלת אחוזי הצפייה. משנוכחו הזכייניות כי הצופים מאסו בכנופיית הסלבריטאים הקבועה שגדשה את אולפני האירוח, חיפשו דרך חדשה להמשיך להשתית את שידוריהם על מפורסמים במקום על תכנים. הפתרון גלום ב"פספורט". זו בעצם תוכנית אירוח, במתכונת של טיול. 


 שבירת הנידוי העולמי 


 אם המסר של הטיול בארץ הוא ציונות משפחתית נינוחה (לא ייסורי החלוציות אלא מנעמי הבורגנות, לא התיישבות אלא התארחות בצימר), הרי שהמסר של "פספורט", מעבר להערצת סלבריטאים, הוא שבירת הנידוי העולמי. לתמונות של מפורסמים ישראלים המתקבלים בסבר פנים יפות בפאריס ובניו דלהי יש עוצמה רבה. הן מנחמות ומחזקות. אחרי ככלות הכל, וחרף הגינויים במועצת הביטחון - אזרחי העולם. 

 במדינה אפופה בריח של מוות, מדורת השבט החדשה מלמדת איך "עושים חיים". לכן ניצח הטיול את ההרפתקה הקולינרית. אוכל הוא "פינוק" וגם בילוי, אך נעדר ממנו הממד הלאומי 

 המשותף לטיול בארץ, למסע בחו"ל ולתוכניות האוכל הוא הבילוי, אווירת החופשה, הבריחה. מלת המפתח החדשה היא: פינוקים. להתפנק, פנקו את עצמכם, פינוק אמיתי. במדינה אפופה בריח של מוות, מדורת השבט החדשה מלמדת איך "עושים חיים". לכן ניצח הטיול את ההרפתקה הקולינרית. אוכל הוא "פינוק" וגם בילוי, אך נעדר ממנו הממד הלאומי. כמה קלוריות של ציונות כבר יש בשוק טלה. אוכל נתפש כאן כסממן של עדתיות, לא של ממלכתיות. תוכנית הטיול נישאת על גלי הקריאות של גורמים רשמיים - מראש הממשלה ועד מפכ"ל המשטרה - להמשיך כרגיל, לטייל עם המשפחה בחגים. תוכנית הטיול היא התרסה נגד הפיגועים. 

 בימים שבהם צפיפות הפקקים בדרך לצפון ותפוצת המנגלים בכנרת מדווחים בגאווה בראש מהדורות החדשות ברדיו - ולא כעדכון מצב התנועה, אלא כעדכון מצב האומה - והשפל הכלכלי מקשה על הטיסה המשפחתית השנתית לאנטליה, לא  היתה יכולה להיות פה מדורת שבט אחרת. מת המעגל, יחי הטיול.