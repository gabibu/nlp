נכתב בסיוע ליאת נגר ויריב קסנר 


 מאמר זה הוא חלקו השלישי של המאמר, שמטרתו לבחון את השוני בין ההסדר הישן למנגנון התביעה הייצוגית בדיני החברות, ששרר על פי חוק ניירות ערך, ערב כניסת חוק החברות לבין ההסדר החדש המצוי כיום בפרק השלישי לחלק החמישי שבחוק החברות. 

 במסגרת הדיון, ברצוננו להעריך כיצד ישפיע השוני האמור על גמישות המבחנים, או במילים אחרות, לבחון האם כיום, כתוצאה מהשוני במבחנים, כפי שנוסחו בחוק החברות יקשה להיכנס בשערי מנגנון התביעה הייצוגית או שמא יקל דווקא. 

 בשני המאמרים הראשונים עמדנו על טיבו של מגנון התביעה הייצוגית ומעלותיו לצד סקירת הסיכונים שהוא טומן בחובו. בנוסף, עסקנו בהבהרות ובשינויים שביצע המחוקק בחוק החברות בסוגיית "ייחוד העילה" ו"מבחן סיכויי התביעה" במאמר זה ברצוננו להתמקד ב"מבחן הדרך היעילה וההוגנת" למול "מבחן הדרך המתאימה". 


 הדרך היעילה וההוגנת ביותר להכרעה במחלוקת 


 שינוי נוסף המצוי בחוק החברות מתבטא בשינוי הנוסח של מבחן התביעה הייצוגית, כאפשרות הטובה ביותר להכרעה בסוגייה. בחוק ניירות ערך נקבע כי אחד המבחנים הינו כי התובענה הייצוגית הינה הדרך היעילה וההוגנת ביותר להכרעה במחלוקת. 

 בפס"ד שעסק במנגנון תביעה ייצוגית בחוק הגנת הצרכן (ע"א ברזני נ' בזק החברה הישראלית לתקשורת, דינים עליון,נט, 872) התייחס בית המשפט למהות הדרך היעילה וההוגנת (גם בחוק הגנת הצרכן  מופיע מבחן זה). 

 המבחן כולל שני תנאים: האחד יעילות והשני הוגנות. התובענה הייצוגית הינה היעילה ביותר כאשר היא מקדמת יעילות דיונית, כגון חסכון בהתדיינויות אישיות חוזרות ונשנות בכל יסודות העילה וכאשר היא הדרך הממצה את הדיון בצורה הטובה ביותר, בהשוואה לפתרון הכרעתי אחר. 

 כך למשל, ריבוי עילות וריבוי נתבעים יכול להפוך את התביעה הייצוגית לדרך הכרעה שאינה הדרך היעילה ביותר (רע"א 378/96 וינבלט נ' בורנשטיין (טרם פורסם, ניתן ביום 17.7.00)). התובענה הייצוגית הינה הדרך ההוגנת ביותר כאשר היא מבטיחה שזכויות הנתבע לא תפגענה. 

 פרמטר נוסף אליו מתייחסים באריכות פסקי הדין במסגרת הדיון על "הדרך ההוגנת", הנו אי כדאיות בהגשת התביעה והעדר דרך אלטרנטיבית בה התובע יוכל להגיש את תביעתו. כלומר, מקום בו הגשת תביעה אישית אינה כדאית, חסימת הדרך של תביעה ייצוגית בפני התובע תגרום לכך שלא תוגש תביעה בכלל, ולכן מתן מענה בדמות תביעה ייצוגית יהיה הדרך ההוגנת להכרעה במחלוקת. 

 בפסיקה נוספת בבית המשפט המחוזי אנו מוצאים התייחסות ענפה למבחן היעילות וההוגנות. כך למשל, אישר בית המשפט תביעה כתובענה ייצוגית לאחר שקבע כי רק בדרך זו יוכל הנתבע להרים תביעה ובכל דרך אחרת, למשל בדמות תביעה אישית, תביעתו כלל לא תוגש, שכן סכום הנזק קטן מאוד לכל פרט ואינו מצדיק הגשת תביעה משיקולי עלות תועלת. (בש"א 9197/00 מילר נ' מדינת ישראל (טרם פורסם, ניתן ביום 30.09.01)). 

 פרשנות דומה נתנה גם למבחן המצוי בחוק הפיקוח על עסקי הביטוח. אחד המבחנים לאישור התובענה הייצוגית בחוק האמור דורש כי התובענה הייצוגית תהא "הדרך העדיפה". הפרשנות המקובלת לתנאי זה הינה כי התובענה הייצוגית תהא הדרך העדיפה, כאשר כתוצאה מחסימתה בפני התובע לא תוגש בכלל תביעה וחברי הקבוצה לא ימצו את זכותם (בש"א 60298/99 שוורץ נ' המגן חברה לביטוח (טרם פורסם, ניתן ביום 17.05.01)). 

 מאידך, נדחה אישור תביעה כתביעה ייצוגית  בשל אי עמידה במבחן היעלות וההוגנות (שוב על רקע חוק הגנת הצרכן על אף שבית המשפט סבר כי היתה הטעיה והנפגע הוא צרכן המייצג קבוצת צרכנים) מכיוון שסכום התביעה היה 2 שקלים לכל פרט ובסכום כה פעוט וזניח, גם לו היתה התביעה מאושרת כתביעה ייצוגית, לא היה טורח איש מחברי הקבוצה לתבוע את נזקו. 

 בית המשפט גרס לגבי סכום התביעה כי,  "איש לא היה מעלה על דעתו לתובעו אפילו לא במסגרת תביעה קטנה בבית משפט לתביעות קטנות" (המ' 28404/97 (חי') עודד בולדו נ' רשות הנמלים ורכבות דינים מחוזי, כרך כז, עמ' 819). 

 ניתן לראות, כי הגם שאי אישור התביעה כתביעה ייצוגית גורר העדר אפשרות לתביעה בדרך אחרת, ביהמ"ש איננו מאשרה מכיוון שאיננו רואה כל צורך באפשרות של תביעה בדרך אלטרנטיבית. יתכן ויש מקום לתמוה, שהרי עניין אי כדאיות הגשת התביעה הינו בגדר אותו אינטרס הפרט, שעליו בא, בין השאר, מנגנון התביעה הייצוגית להגן, אולם נראה, אליבא דפסק הדין לעיל, כי מסכום מסוים ומטה וגם בהעדר דרך חלופית להכרעה במחלוקת דוגמת תביעה אישית, ביהמ"ש לא יתיר הגשת תביעה כתביעה ייצוגית כאשר איננו רואה כל תועלת שתצמח לקבוצת התובעים, כמו למשל, שאף אם תאושר התביעה כתביעה ייצוגית לא יבוא איש לתבוע את כספו או אף אם יזכו בתביעתם לא יבוא אף תובע לגבות את כספו. 


 חוק החברות - הדרך המתאימה ביותר 


 בחוק החברות נקבע כי התובענה הייצוגית צריכה להיות "הדרך המתאימה ביותר". בפרוטקול ועדת המשנה בכנסת (עמ' 30) נאמר כי המטרה בניסוח זה, לעומת הניסוח הקודם, הינה למזער את הצביון הערכי, כלומר שהקריטריונים שינחו את ביהמ"ש  יהיו כמה שפחות בעלי אופי ערכי. 

 אך בכך לא סגי, הניסוח המלא הינו הדרך המתאימה בשים לב לנסיבות העניין, כמו גודלה של הקבוצה ובפרוטוקול צויין (עמ' 27) כי הדרך המתאימה הינה ביטוי רחב מאד וקריטריון גודלה של הקבוצה בעצם בא להציב גבול מסוים שממנו ומטה נוכל להכריע ולומר שהתביעה הייצוגית אינה הדרך המתאימה. 

 לו ננסה לתאם בין דברינו האחרונים, נראה, כי יש מקום לומר כי מבחן זה אכן משקף את האינטרסים אותם ניסה גם המבחן הקודם  לקדם. יעילות דיונית, הוגנות כלפי הנתבע, מבחן אי כדאיות הגשת התביעה שלא בדרך של תביעה ייצוגית, כל אלו יבואו לידי ביטוי במבחן הדרך המתאימה. 

 זאת, בשים לב לפרמטרים ראויים כמו גודל הקבוצה, אותו כבר הדגים לנו המחוקק, ואולי גם סכום התביעה, אותו יוסיף לנו הפוסק. אין ספק (לפחות לפי כוונת המחוקק כעולה מן הפרוטוקול) כי הפרמטרים צריכים להיות כאלו שיראו בבירור מדוע דרך התביעה הייצוגית היא המתאימה ביותר ובכל דרך אחרת, כמו תביעה אישית, לא נוכל לתת מענה לאינטרסים הנ"ל, דוגמת סכום תביעה נמוך, שבגינו לא תוגש תביעה אישית, ודוגמת ריבוי עילות ונתבעים כה רבים, שדרך התביעה הייצוגית תצא ושכרה בהפסדה. 


 התביעה הייצוגית בדיני החברות - לאן? 


 באם נסכם את הדברים שנאמרו במאמר זה ובמאמרים שקדמו לו, נראה, כי אי הוודאות היא המרכיב המרכזי בהבנת ובפרשנות תנאי מנגנון התביעה הייצוגית שרקח לנו המחוקק. הדבר נכון היה לאור הפרשנות שניתנה בעבר למנגנון התביעה הייצוגית בחוק ניירות ערך  ונדמה שעמימות זו מאפיינת גם את מנגנוני התביעה הייצוגית, המצויים בחיקוקים אחרים דוגמת חוק הגנת הצרכן  והדבר נכון ביתר שאת לאור החקיקה החדשה. 

 בית המשפט הוא אשר יצטרך להכריע האם קיים שוני בין הסדרים? ומהי מידת היקפו? נדמה שלגבי מגמת השינוי אמר המחוקק את דברו בצורה מפורשת - בעד הרחבת שערי הכניסה. עד כמה רחב? ימים יגידו.