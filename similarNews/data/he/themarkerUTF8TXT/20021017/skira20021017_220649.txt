הבנקאים כעסו השבוע על קליין, על כך שהעז למתוח ביקורת על רמות השכר שלהם. קליין אמר כי "בתקופה זו של האטה כלכלית" יש לבדוק "אמות מידה יותר ישירות ושקופות לתגמול נושאי משרה בכירים בבנק, ובמידה מסוימת גם של כלל העובדים - כפונקציה של רווחיות הבנק". הבנקאים תקפו את המשפט הזה בשצף קצף, וטענו כי לקליין אין כל סמכות להתערב בנושא שכרם - זהו שיקול של בעלי המניות בלבד. 

 לו היו הבנקאים הישראלים מכהנים היום בתפקידים מקבילים בארה"ב הם היו מגלים כנראה צניעות רבה יותר בנוגע לביקורת כזו. במדינה שהמציאה את הקפיטליזם, ואת נורמות התגמול למנהלים בכירים, הביקורת כלפי שכר הבכירים היא נוקבת בהרבה. ויליאם מקדונאו, ראש הבנק המרכזי של ניו-יורק ומי שנחשב לאיש החזק ביותר בפד אחרי אלן גרינספאן, האשים בחודש שעבר את הבכירים ב"מוסר לקוי" בגלל השכר שהם מושכים לעצמם. 

 מקדונאו ציטט מחקר, לפיו ב-20 השנים האחרונות עלה שכר המנכ"לים מרמה של פי 42 מהתפוקה הממוצעת לעובד לפי 400 מאותה התפוקה. "אין דבר בתיאוריות הכלכליות שיכול להצדיק התפתחות כזו של שכר הבכירים", הוא אמר. לדבריו, כלכלת שוק מצדיקה כי המנהלים יתוגמלו בנדיבות רבה יותר מעובדיהם, ויחד עם זאת הוא שאל "האם לא צריכות להיות מגבלות כלכליות ומוסריות לפערי השכר בין עובדים ומנהלים?" 

 מדד המחירים לצרכן לחודש ספטמבר עלה ב-0.4%, כפול מהתחזיות המוקדמות. מבחינת ההסתדרות, המקיימת מאבק על תשלום תוספת יוקר לעובדים,  מדינת ישראל דורשת מהעובדים לתת כתף למאבק באבטלה ובמיתון, ובאותה שעה ממשיכה שכבה צרה של מנהלים ליהנות ממשכורות עתק  המדד לא יכול היה להתפרסם בעיתוי נוח יותר. לנוכח אינפלציה של יותר מ-7% מתחזקת מאוד דרישת העובדים להגן על שכרם, ונחלשת מאוד ההתנגדות של המדינה והמעסיקים לדרישה זו. 

 המעט שנותר למדינה לטעון הוא כי המיתון הוא כה חריף, עד ששכרם של העובדים - במקרה של העלאות שכר - יהיה בהפסדם, משום שהדבר יגביר את גלי הפיטורים. אלא שקשה מאוד לקדם טענה כזו, כאשר באותו שבוע מאשרת האסיפה הכללית של אי.די.בי פיצויי פרישה מוגדלים של 12 מיליון שקל למנכ"לים המשותפים דליה לב ואלי כהן, או כאשר שכר מנכ"לי הבנקים ממשיך לנסוק, בשעה שענף הבנקאות מצוי במצוקה הקשה ביותר שלו זה עשורים. 

 מדינת ישראל מקיימת היום סולם תגמול דו פרצופי. מן העובדים דורשים לתת כתף למאבק באבטלה ובמיתון, ובאותה שעה ממשיכה שכבה צרה של מנהלים ליהנות ממשכורות עתק. לכאורה, הכלל הקפיטליסטי גורס כי אין מקום לשיפוט מוסרי של שכר המנהלים, וכי זוהי זכותם של בעלי המניות לבדם לאשר או לפסול שכר זה. אלא שאם גם בערש הקפיטליזם, כפי שעולה מדבריו של מקדונאו, הכלל הזה כבר אינו עובד, יש בהחלט מקום לבדוק אותו גם במדינת ישראל. 

 סולם שכר הקושר בין ביצועי החברה לשכר המנהלים, ובין שכר העובדים לשכר המנהלים, נראה כצו השעה. ההכרח למתן את העלאות השכר במשק חייב להתחיל ממיתון של שכר המנהלים, ומיצירת נורמות הקושרות את שכרם שלהם לשכר העובדים. כשם שהמנהלים נדרשים לתת דוגמה לעובדיהם בניהול החברה, כך הם נדרשים לתת דוגמה גם בנורמות השכר הנהוגות בשעה של מצוקה כלכלית. אחרת, אין למעסיקים זכות מוסרית לדחות את דרישת העובדים להגנה מפני שחיקה אינפלציונית, והמשק כולו עלול להיקלע לסחרור סטגפלציוני קשה.