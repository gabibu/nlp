בבית ההשקעות גולדמן סאקס מצפים כי תוצאות הרבעון השלישי של מרבית חברות הטכנולוגיה אותן מכסה בית ההשקעות יהיו דומות או נמוכות מעט מאלו של הרבעון השני. ביחס לרבעון הרביעי, הם מציינים את תופעת העונתיות ומצפים כי רוב החברות יספקו הדרכה להכנסות דומות לאלו של הרבעון השלישי או גבוהות ממנו. "צפי שכזה יוכל לסייע לעליות במניות החברות הללו בטווח הקרוב, ובמיוחד על רקע הביצועים הדלים של מניות הטכנולוגיה ברבעון השלישי", הם אומרים בדו"ח המכסה את החברות לקראת תוצאות הרבעון השלישי. 

 האנליסטים אילן זיבוטופסקי, דניאל טננגאוצר, אייב פינקלשטיין, שמעון לוי, תומס ברקויסט וגרגורי גולד, רואים בסקטור התרופות כאטרקטיווי בטווח הבינוני והארוך, ובייחוד לאור הסביבה היציבה של התעשייה הגנרית. "על אף העובדה  שטבע  (  TEVA  [11]  : NASDAQ)  ותרו  (  TARO  [12]  : NASDAQ)  נסחרות כעת במכפילים גבוהים יחסית לחברות מקבילות להן בסקטור, אנו מאמינים שמחיר המניות מוצדק ויש לשקול לרכוש אותן אם יסבלו מחולשה", הם אומרים ומציינים כי תוצאות יציבות לרבעון השלישי עשויות להמשיך ולדחוף את טבע ותרו לתשואת יתר. 

 "עבור המשקיעים המחפשים פוזיציה במניות ישראליות, אנו ממליצים על חברות דפנסיוויות המציגות דו"חות 'בריאים' ומייצרות תזרים מזומנים חיובי מפעילות. אנו מעדיפים כעת את חברות התרופות וחברות טכנולוגיה כמו  צ'ק פוינט  (  CHKP  [13]  : NASDAQ)  ומרקורי (  MERQ  [14]  : NASDAQ)  ", הם אומרים. (שתי מניות אלו מדורגות בהמלצה הגבוהה ביותר של בית ההשקעות - "רשימה מומלצת"). 4 מניות נוספות הזוכות להמלצה חיובית הן  רדוור (  RDWR  [15]  : NASDAQ)  ,  פריסייס (  PRSE  [16]  : NASDAQ)  ,  אורבוטק  (  ORBK  [17]  : NASDAQ)  ואי.סי.טל - כולן מדורגות בהמלצת "תשואת יתר". האנליסטים נותרים זהירים לגבי מניות של חברות ציוד תקשורת וחברות תוכנה עבור תעשיית התקשורת, זאת עקב הצפיות המוגבלת והחולשה בהוצאות הקפיטליות מצד חברות תקשורת. 


 צ'ק פוינט 


 "אנו רואים  בצ'ק פוינט  (  CHKP  [18]  : NASDAQ)  אחת החברות האיכותיות ביותר מבין חברות תשתית האינטרנט. הכנסות של 103-104 מיליון דולר לרבעון השלישי עשויות אומנם לאכזב חלק מהמשקיעים, אולם מדובר בחדשות הרבה פחות רעות ביחס לחששותיהם של חלק מהמשקיעים", אומרים האנליסטים. הם רואים במחיר מניית החברה אטרקטיווי כעת עבור הטווח הארוך בהתחשב בתזרים המזומנים החזק של החברה והרווחיות הגבוהה שלה. 

 גורמי הסיכון אותם הם מציינים מתייחסים בין היתר להחרפת התחרות בתחום ולחץ על מחירי המוצרים. יחד עם זאת, הם אומרים כי שני הגורמים הללו כבר החריפו במהלך השנה האחרונה וכי נראה שצ'ק פוינט לא הפסידה נתח שוק כתוצאה מהם. 


 אי.סי.איי 


 מניית  אי.סי.איי  (  ECIL  [19]  : NASDAQ)  זוכה להמלצת "תשואת יתר" על ידי האנליסטים למרות האמור לעיל לגבי שוק הציוד עבור חברות טלקום. "לאי.סי.איי יש מספר תחומים עסקיים אטרקטיוויים המוערכים כעת בהערכת חסר בשל העובדה שהם משולבים במספר תחומים אטרקטיוויים פחות". הם אומרים ומציינים את תחום ה-xDSL, טלפוניה של הדור הבא ותקשורת אופטית ככאלו המעניינים יותר. לדעתם, מצבו של שוק הטלקום העולמי מהווה איום על שורת ההכנסות של החברה אך הם רואים בא.סי.איי השקעה אטרקטיווית לטווח הארוך בין חברות ציוד הטלקום. זאת, לאור השיפור בתזרים המזומנים שלה והציפייה לצמיחה בעסקיה. 


 קומברס 


 "בטווח הקרוב, אנו לא מזהים קטליזטור שיוכל לדחוף את מניית  קומברס  (  CMVT  [20]  : NASDAQ)  כלפי מעלה. יותר מכך, אנו צופים תזרים מזומנים שלילי ברבעונים הבאים ונראה כי המשקיעים יתהו היכן תהיה התחתית של שריפת המזומנים על ידי החברה". ביחס למבנה ההוצאות של החברה כיום הם אומרים כי רמת ההוצאות של החברה כיום עשויה להתברר כגבוהה מדי ביחס לרמת ההכנסות הנוכחית. 


 גילת 


 "למרות שהסדר עם בעלי החוב של החברה יוכל להגדיל את בטחון הלקוחות של  גילת  (  GILTF  [21]  : NASDAQ)  במצבה הכספי, אנו צופים שהמניה תמשיך להישאר תחת לחץ בשל הדילול הצפוי של בעלי המניות הנוכחיים". הם מוסיפים כי גילת צפויה להמשיך להיסחר בשווי שוק נמוך, המהווה רק חלק מהכנסותיה למרות הצנרת של החברה (pipeline) שנראית כחזקה. 


 אי.סי.טל 


 מניית  אי.סי.טל  (  ECTX  [22]  : NASDAQ)  נחשבת בעיני האנליסטים כאטרקטיווית ברמתה הנוכחית ולדעתם היא תוכל להציג עלייה של 15% בשנה הקרובה. אבן הריחיים הרובצת על המניה ומונעת ממנה מלרשום עליות נאות היא לדעתם ההחזקה בשיעור של 59% על ידי אי.סי.איי בחברה. "ההחזקה של אי.סי.איי לא רק מגבילה את הנזילות אלא יוצרת לחץ על המשקיעים שלא רוצים להימצא בצלה של ההחזקה הזו", הם אומרים. אי.סי.טל מדורגת בהמלצת "תשואת יתר".