הנזילות הבעייתית של הרבה מניות מובילות בת"א, מה שלפי התיאוריה אמור להיות עניין שלילי, מעיק ומרתיע, יכולה, לכאורה, להיראות גם כמשהו חיובי, שימושי ומועיל, המאפשר לדלג בנינוחות כמעט זחוחה מעל משוכות המציאות. הסיבה: הסחירות הדלוחה מקלה על ההצגה של שווי השוק כגורם לא רלוונטי, לא חשוב, לא משקף. חסר משמעות. משהו שאפשר להתעלם ממנו - בין אם ברישומים של אחזקות סחירות, בין אם בהערכות שווי כלכליות ובין אם במחיר לפיו מועברות חבילות בעסקות בעלי עניין צלולות יותר וצלולות פחות. 

 אפשר להתחיל להשתכנע כי שוק יבש הוא בעצם אקלים מצוין המקל על הישרדות בתקופת מיתון ("אין מה להתרגש מהמחיר בשוק, השווי הכלכלי בכל מקרה גבוה יותר"); אפשר גם להמשיך ולהסתנוור ממחירי יעד גבוהים ונוצצים; אפשר, כמובן, להסתמך על שיטות הערכה מסורתיות ("מכפיל הון", "מכפיל רווח", "היוון תזרימי מזומנים" וכו') כבסיס לביצוע השקעות. אולם, רגע לפני שבוחרים להתעסק בעיקר באפ סייד של המניות של הארגונים הכלכליים המובילים (בנקים, חברות אחזקה, חברות ביטוח), כדאי אולי להעיף מבט קצר גם אל הדאון סייד. 

 כך, קשה שלא לשים לב לכך שבפועל, לא מעט "בלוקים" משמעותיים של מניות גדולות של ארגונים מובילים (חברות אחזקה, בנקים, חברות ביטוח, בזק) משמשים היום כבטחונות להלוואות, כמקור פוטנציאלי של נזילות או כפוזיציה שאינה מיועדת בהכרח לאחזקה לטווח ארוך.  כור (  כור  [10]  : ת"א)  , גם אם היא מקרה פרטי ומיוחד, מסייעת להיזכר בעניין הזה. 

 הסכנה - הבלוקים האלו, ברוב המקרים, גדולים על השוק. ההחלטה להעמיד אותם למכירה עלולה להיות מושפעת לא רק משיקולים אידיליים-שגרתיים, כאלו המבוססים על בחינה נאיווית - רגועה - ארוכת טווח של אלטרנטיבות השקעה ושל מחירים יחסיים, אלא להיות מושפעת גם מגורמים שרירותיים למדי, כמו, בין השאר, מצוקת נזילות, מימוש בטחונות והנחיות רגולטוריות. 

 השאלה המרכזית היא, כמובן, האם הביקוש "יהיה שם", בשוק, כדי לקלוט את הכמות הגדולה יחסית של מניות שעלולות לנהור לזירה. הביקוש רגיש לתיאבון המשקיעים. התיאבון הזה אמור להיות מושפע, בין השאר, מאקלים כלכלי מאתגר; מההתרשמות של מנהלי ההשקעות מעצמת התמסרותם של מנהלי הארגונים הגדולים למשימת ייצור ערך למשקיעים; מההנאה אותה מפיק הציבור במהלך התנסותו ארוכת השנים עם מכשירי חיסכון והשקעה, כמו גם מגובה הריבית הממשלתית "חסרת הסיכון"'. 

 מנגד, אפשר ששחרור של בלוקים יצית מאבק שליטה. למרות זאת, צריך להביא בחשבון כי לא כל חברות המטרה הפוטנציאליות שהמניות שלהן מגיעות לשוק הן חברות בריאות - מניות של חברות עם מנוף גדול ונכסים לא צלולים, לדוגמה, מציגות בהרבה מקרים רמת סיכון אפקטיווית גבוהה מאוד, "אינסופית", שהופכת אותן ללא ראויות להשקעה. התוצאה - לא ממש בטוח שאפשר לקבוע בביטחון כי "לכל בלוק יימצא קונה במחיר סביר". 

 המשמעות כאן ברורה - ההנחה הסמויה, לפיה מחיר השוק מציע גם נזילות אינסופית המאפשרת למנייה להיות מושפעת רק מהתפתחויות ריאליות,  עלולה להתגלות כלא מדויקת ומסוכנת. חלק קטן מאוד מהמניות בת"א, אם בכלל, יכול ליהנות מהפריבילגיה של חסינות לגורמי רעש טכניים. כל פקודת מכירה משמעותית עלולה להשפיע. 

 כך, למרות שעיקר תשומת הלב מופנית לפער, לכאורה, בין מחיר השוק ה"נמוך" של מניות לבין השווי הכלכלי ה"גבוה" שלהן, נראה כי לא כדאי להקל ראש בפער נוסף - זה בין שווי השוק "התיאורטי" (לפי מחיר הסגירה של המניה) לבין שווי השוק האפקטיווי (לפי המחיר בו אפשר למכור כמות גדולה של מניות). 

 זה ברור: השילוב של סחירות דלה, של תיאבון אמיתי (ולא מלאכותי) מוגבל ושל שורה של בלוקים משמעותיים של מניות המשמשים כבטחונות להלוואות גבוליות או כאחזקה טקטית עלול להפוך את מדרון הדאון סייד הפוטנציאלי של מניות מובילות בת"א לתלול במיוחד. אם מוסיפים לזה את הדאון סייד הריאלי הלא מבוטל (לא לכל המניות יש "רצפה"), אפשר להניח כי תלילות המדרון היא עניין שראוי יותר ויותר למקום מרכזי בסט שיקולי ההשקעה במניות המרכזיות - סולידיות - כבדות של הבורסה בת"א.