מאת אבי נוימן ויגאל רופא 


 בסקירתנו הקודמת העלנו מספר נקודות חשובות העשויות לסייע בבחירת מסלול ההקצאה המועדף, כאשר בשורה התחתונה הבחירה הסופית הינה בידי המעביד. כך לדוגמה, אם חברה מעבידה מוכנה לוותר על מרכיב ההטבה כהוצאה, הרי שמוטב כי יידחו הקצאות העומדות על הפרק לתחילת שנת 2003, שכן על פי הדין החדש שיעורי המס שיחולו על העובדים יהיו 25% חלף שיעורי מס רגילים (עד 50%) על פי הוראות הדין הישן. 

 מסקנה זו מתבקשת, גם מקום בו החברה המעבידה אינה מוכנה לוותר על מרכיב ההטבה כהוצאה, שכן אז ניתן יהיה לבחור בהוראות מסלול הנאמן הפירותי החדש חלף הוראות סעיף 102 הישן, וליהנות מהתרת ההוצאה. ואילו לגבי העובדים לא תחול כל הרעה במצבם לעומת הדין הישן, שכן ממילא אלו יהיו חייבים בשיעור המס המלא הן על פי הדין החדש והן במסלול הנאמן הפירותי החדש. נהפוך הוא, דווקא בחירה במסלול הנאמן הפירותי תקצר, במרבית המקרים, את תקופת החסימה הנדרשת על פי הוראות הדין הישן, לפחות משנתיים. 


 מנגנון השתתפות בהוצאות (Recharge) 


 בסקירה הקודמת התייחסנו, בין היתר, לשאלת ניכוי מרכיב ההטבה בגינה חויב העובד במס כהוצאה בידי החברה המעבידה. שאלת התרתו בניכוי של מרכיב ההטבה מורכבת עוד יותר כאשר מדובר בחברה מעבידה שאיננה החברה המקצה. אופנת מבני חברות ההיי-טק שהיתה נהוגה בעבר הביאה לידי יצירת מבנה אחזקות שבכיפתו מצויה חברה אם זרה ולה חברה בת ישראלית המשמשת מרכז פיתוח. שירותי הפיתוח ניתנו תמורת מחירי העברה, שנקבעו על פי רוב לפי שיטת הקוסט-פלוס. 

 ערב הרפורמה, הקצאת אופציות לעובדים תושבי ישראל בחברה הזרה נחשבה למעשה כהקצאה במסלול 3(ט) או באישור מרשויות המס כתוכניות "דמוי 102", ושאלת התרת ההוצאה למעביד על מרכיב ההטבה לעובדים היתה מוטלת בספק. 

 לאחר הרפורמה, נקבע כי התרת הוצאה לחברה מעבידה שאינה החברה המקצה, במסלול הקצאת אופציות המוגדר כנאמן פירותי (ובמקרים חריגים גם לגבי מסלול ללא נאמן), מוגבלת בגובה סכומי ההשתתפות שבהם חויבה החברה על ידי החברה המקצה (recharge). מקום בו לא קיים מנגנון חיוב כאמור, התרת מרכיב ההטבה כהוצאה עשויה להישלל לחלוטין לחברה המעבידה, אם כי ניתן לטעון כי בהיעדר התחייבות חוזית המגבלה הקבועה בהוראות החוק אינה רלוונטית. 

 לעומת זאת, מקום בו קיים חיוב במנגנון recharge, עלות החיוב תיכלל ככל הנראה בבסיס מרכיב העלות לעניין שיטת ה"קוסט-פלוס", כך שלמעשה לא תקום כל הנאה ממשית לחברה המעבידה מתביעת ההוצאה, ואף ייתכן כי החיוב יגרור בסופו של דבר חבות מס כלשהי בשל מרכיב הרווח הגלום בשיטת מחירי ההעברה. 

 כאשר מדובר בחברה בעלת מפעל מאושר במסלול חלופי, ייתכן שמנגנון ה-recharge עשוי לפתור בעיה של חלוקת רווחים לחברה האם, שכן נראה כי הוצאת כספים במנגנון זה מחוץ לישראל לא תיחשב כחלוקת דיווידנד רעיוני, כפי שהיתה עשויה להיחשב כבעבר. 


 הקצאת אופציות לנותני שירותים 


 בעקבות ביטול תקרות הביטוח הלאומי החל מה-1.7.2002 (בתוקף על פי הוראת שעה עד 31.12.2003) נוצר תמריץ חדש לבעלי תפקידים בכירים בחברות, בעלי הכנסות גבוהות, להעניק את שירותיהם לחברה המעבידה באמצעות חברה בבעלותם. 

 כך למעשה נוצרה אפשרות להקטין את נטל הביטוח הלאומי שיחול על אותו נותן השירותים, לצד אפשרות נלווית של חיסכון או דחייה של תשלומי מס הכנסה. היבטי החיסכון במס באמצעות פעולה משפטית זו חורגים מסקירתנו זו ונדונים בסקירות קודמות שהוצגו על ידינו. 

 ולענייננו, עולה השאלה האם בכלל נחסמה האפשרות להקצות לאותם עובדים לשעבר המספקים את שירותיהם כיום במסגרת אישיות משפטית נפרדת, אופציות במסלולי 102 החדשים, שכן האופציות יוענקו לחברה ולא לעובד כמשמעותו בסעיף. ואולם הגדרת "עובד" על פי החקיקה החדשה הינה "לרבות נושאי משרה בחברה...", ובין נושאי המשרה כלולים דירקטורים. 

 על פי חוק החברות החדש, אין כל מניעה כי חברה תשמש כדירקטור (סעיף 235 לחוק), ומכאן שגם אין כל מניעה להקצות לחברת השירותים אופציות במסגרת סעיף 102 החדש. לדעתנו, הקצאה לחברת שירותים כאמור אינה מעלה ואינה מורידה לעניין בחינת חברת השירותים כחברה עם תוכן ומהות כלכלית אמיתית, על אף שהיא עשויה לעורר מחדש את שאלת הזיקה האמיתית בין החברה המקצה לבעל חברת השירותים. 

 שיעורי המס שיחולו על מרכיב ההטבה של נותן השירותים יושפעו מכמה היבטים, וביניהם: מעמד חברת השירותים כחברה רגילה או חברה שקופה, בחירת מסלול ההקצאה על ידי החברה המעבידה ואופן חלוקת הרווחים בחברת השירותים. 


 הקצאות לעובדים תושבי חוץ 


 הגדרת "חברה מעבידה" על פי סעיף 102 החדש הינה רחבה מאוד והיא כוללת, בין היתר, גם חברה ישראלית שבבעלותה חברה בת זרה. לפיכך, הסעיף חל לכאורה גם על הקצאות בחברה ישראלית לעובדים תושבי חוץ של חברה בת זרה, ועל כן קיימת חשיבות רבה לסיווג ההכנסה בידי אותו עובד תושב חוץ על פי הוראות הסעיף. 

 אם מסלול ההקצאה ייקבע כמסלול נאמן פירותי או מסלול ללא נאמן, אזי הכנסתם של תושבי החוץ תסווג כהכנסת עבודה, ועל פי כללי המקור החדשים מקום הפקת ההכנסה ייקבע על פי מקום ביצוע העבודה, שהינו ברוב המקרים מחוץ לישראל. מכאן, שלגבי רווחי תושב חוץ שהוקצו לו אופציות בחברה ישראלית במסלולים המצוינים לעיל, לא תקום חבות מס בישראל, בין אם מדובר בתושב חוץ ממדינת אמנה ובין אם לאו. 

 לעומת זאת, לגבי הקצאת אופציות לעובדים תושבי חוץ במסלול נאמן הוני, ההכנסה ממימוש האופציות תסווג כהכנסה הונית, ועל פי כללי המקור לגבי רווחי הון, אם מדובר במכירת מניה או זכות למניה בחברה ישראלית הרי שמקום הפקת רווח ההון ייחשב כנצמח והופק בישראל, ולמעשה קמה חבות מס בישראל לתושב החוץ. 

 יחד עם זאת, לגבי עובדים תושבי חוץ ממדינות אמנה עליהן חתומה ישראל, ורק לגביהם, בדרך כלל לא ימוסו רווחים אלו בישראל, שכן הוראות האמנה קובעות זכות מיסוי בלעדית למדינת תושבותו של המוכר, ומאחר שהוראות אלה גוברות על הוראות הדין הפנימי לא תקום זכות מיסוי לישראל. בחירת המסלול המועדף תיעשה בקפידה לאחר מכלול נסיבות העניין, ותושפע בעיקר ממקום מדינת תושבותו של העובד, האם מדינת התושבות היא מדינת אמנה, סיווג ההכנסה בידי העובד כרווח הון או הכנסת עבודה במדינת תושבותו ועוד. 


 סיכום 


 קצרה היריעה מלהכיל את כל היבטי המס הקשורים בהקצאות אופציות לעובדים לאחר כניסתה של הרפורמה לתוקף, אך אנו מקווים כי מקצת השיקולים שהוצגו בפניכם ישמשו כמורה נבוכים לתכנון ובחירת מסלולי ההקצאה המועדפים החל מינואר 2003. 

 לשם נוחיות, מצ"ב כנספח טבלה שצורפה לסקירתנו הקודמת, המרכזת את השינויים העיקריים לגבי המסלולים החדשים להקצאת אופציות, לרבות שיעורי המס שיחולו על העובדים, אפשרות התרת ההוצאות בידי החברה המעבידה והיבטים נוספים אחרים.