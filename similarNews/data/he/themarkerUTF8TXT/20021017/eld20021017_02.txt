המהלך הדרמטי עליו הודיע לפני יומיים  בנק הפועלים (  פעלים  [10]  : ת"א)  , במסגרתו הוא עתיד לחלק לבעלי מניותיו בחודש הבא את מניות  כור (  כור  [11]  : ת"א)  המוחזקות על ידו, שלח אתמול את מניית הקונצרן לירידה חדה של למעלה מ-10% למחיר של כ-67 שקל למניה, המשקף לכור שווי של כ-1.1 מיליארד שקל - 47% מתחת להונו העצמי. 

 יש לא מעט סיבות לשפל אליו נקלעה מניית כור לאחר שאיבדה מאז תחילת השנה למעלה מ-50% משוויה, אך ה"אחראית" העיקרית לחולשה המתמשכת במניית כור היא החברה המוחזקת,  אי.סי.איי (  ECIL  [12]  : NASDAQ)  , או יותר נכון, מחיר מנייתה של אי.סי.איי. זו, הנסחרת בימים אלה ברמות הנמוכות ביותר מזה למעלה מעשור, עלולה להוביל את כור לבצע בדו"חותיה לרבעון השלישי הפרשה משמעותית לירידת ערך השקעתה. כל זאת, משום שההשקעה בכ-33% מהון המניות של אי.סי.איי רשומה בספרי כור לפי מחיר של כ-6.9 דולרים למניה, בעוד שהמניה נסחרת בבורסת הנאסד"ק לפי מחיר של 1.32 דולרים - כ-80% מתחת למחיר בספרים. 

 די אם נזכיר כי במידה שכור תבחר להפחית את השקעתה באי.סי.איי למחיר בו בוצעה בפברואר 2002 ההקצאה של 12.5% ממניות אי.סי.איי לקבוצת המשקיעים בראשות אהרון ושלמה דברת - מחיר של 3.8 דולרים למניה, הרי שהפחתה זו תסתכם בכ-100 מיליון דולר. 

 בימים אלה עמל משרד PWC על הכנת הערכת שווי של אי.סי.איי עבור כור, אך קרוב לוודאי שגם האופטימיים שבמנהלי כור כבר מכירים בכך שהחברה תיאלץ לבצע מחיקה כלשהי, בגין ההשקעה בחברת הטלקומוניקציה. עד כאן, ההשפעה של אי.סי.איי. 

 מניית אי.סי.איי מתחילת השנה 

 המחיר בו נסחרת כיום מניית כור עשוי להוביל להוצאתה מרשימת מניות המעו"ף, שכן כבר עתה עולה שווי השוק של מספר חברות שמניותיהן אינן נכללות במדד על זה של כור. כך, שווי השוק של חברת הנדל"ן  שיכון ובינוי (  שוב  [13]  : ת"א)  ושל יצרנית התרופות  אגיס (  אגיס  [14]  : ת"א)  , עולה על זה של כור, בעוד שגם חברת  אלקו החזקות (  אלקו  [15]  : ת"א)  של גרשון זלקינד סוגרת פערים. נכון להיום, קיים סיכוי שבעדכון הבא של מדד המעו"ף לא תיכלל מניית כור ברשימת 25 המניות המרכיב אותו. המשמעות מבחינת כור תהיה גרועה, שכן קרנות נאמנות ושחקני המעו"ף עשויים "לזרוק" מניות שלה לשוק, ובכך לייצר גל מכירות נוסף. 

 נוסף, משום שבחודש הבא צפויים רבים מבין בעלי המניות של בנק הפועלים לממש את מניות כור אותן יקבלו. הבנק עצמו ייאלץ לממש חבילה נכבדה בכדי להעביר לרשויות מס הכנסה את המס בגין  הדיווידנד. 

 מניית כור מתחילת השנה 

 לאור האמור, נראה כי אחד הפתרונות הטובים ביותר בו יכול לנקוט יונתן קולבר, מנכ"ל כור וממלא מקום קבוע ליו"ר הדירקטוריון המחזיק בשליטה בקונצרן ביחד עם משפחת ברונפמן, הוא לבצע Buy Back - רכישה עצמית של מניות כור. לעניין זה ניתן להזכיר כי ב-7 באפריל 2000 קיבל דירקטוריון כור החלטה ברוח זו, ולפיה אושרה מסגרת כוללת של 50 מיליון דולר לצורך רכישה עצמית של מניות החברה, רכישה אשר בוצעה לאורך מספר חודשים במסגרת המסחר בבורסה, ובמסגרתה רכשה כור כ-3.4% ממניותיה עד ל-30 בספטמבר 2000. 

 אם תקבל היום כור החלטה דומה, הרי שבעלי השליטה יתפסו שתי ציפורים במכה אחת: ראשית, הם יצליחו לשמר את שליטתם בחברה ולמנוע השתלטות עוינת; שנית, מחיר המניה לא יידרדר עוד יותר, ולאור הניסיון הקודם עם ה-Buy Back של שנת 2000, הוא אף צפוי לעלות: בין החודשים אפריל-ספטמבר 2000 טיפסה מניית כור בלמעלה מ-20% (אם כי בסוף התקופה היא ניצבה כ-13% מעל מחירה בעת ההכרזה על הרכישה העצמית). למחיר מניית כור חשיבות עבור קולבר, שכן מניותיו בקונצרן משועבדות לבנק הפועלים בגין האשראי אותו הוא נטל לשם רכישתן, וכשערך הבטוחות יורד, הבנק דורש מן הסתם בטוחות נוספות. 

 בשל הירידה החדה במחיר מניית כור, הרי שרכישת כמות דומה או אף מעט גדולה יותר מזו שנרכשה בשנת 2000 - נאמר, 3%-5% - תעלה הרבה פחות מ-50 מיליון הדולר שהושקעו אז, ותאפשר לקולבר ומשפחת ברונפמן להימנע מאובדן השליטה. השאלה היא, האם בקופתה של כור יש מספיק מזומנים לבצע צעד כזה? 

 קופת כור הכילה בתום הרבעון השני של השנה כמיליארד שקל במזומן ושווה מזומן וכ-811 מיליון שקל בפיקדונות והשקעות לזמן קצר. אלא שמספרים אלה לקוחים מדו"חותיה המאוחדים של כור, והם כוללים גם את הסכומים שבקופת החברה הבת  מכתשים אגן (  מאתע  [16]  : ת"א)  . אלא שכור לא יכולה להשתמש בכספים שבקופת מכתשים אגן או בקופת החברות המאוחדות האחרות, ומה שקובע כאן הן כמויות המזומנים שיש לה עצמה. אלה, קרוב לוודאי, יועדו עד כה לתמוך בטלרד ובאי.סי.איי, לה הועמד קו אשראי של עד 100 מיליון דולר אותו היא תוכל לנצל עד לחודש פברואר 2003. 

 ככל הידוע, בכור אין כרגע כוונה לבצע Buy Back, אך עם זאת, אין לשלול על הסף ביצועו של צעד כזה בעתיד הקרוב. 


 קישורים נוספים 
 זהירות, בלוקים לפניך  [17] 

 בנק הפועלים סיכם עם מס הכנסה על ניכוי המס בעקבות הדיווידנד של מניות כור  [18] 

 UBS מפחית ההמלצה לכור עקב החלטת הפועלים לחלק המניות כדיווידינד  [19] 

 בנק הפועלים יחלק מניות כור כדיווידנד; חשב הבנק: נבצע הפרשה לירידת ערך של כ-185 מיליון שקל  [20]