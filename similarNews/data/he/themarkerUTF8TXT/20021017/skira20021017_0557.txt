"עננה רובצת על אופן התנהלותה של חברת רוגוזין והשיקולים שהנחו את מנהליה ואורגניה בשימושם בכספי החברה ובשיקול הדעת שהתלווה לכך". כך כותב עורך הדין פנחס רובין בדו"ח ראשון חמור שהגיש לבית המשפט, עשרה ימים בלבד לאחר שמונה למפרק הזמני של רוגוזין. 

 רוגוזין נמכרה ליוחי שניידר על ידי עזרא הראל ביום בו היתה אמורה לפרוע את חובה לבעלי האג"ח. היא חייבת לבעלי האג"ח כ-81 מיליון שקל. רובין מסייג את ממצאיו בעובדה שזהו דו"ח ראשוני ולכן אין ערובה לאמיתותו או לשלמותו של המידע. 

 רובין מעלה בדו"ח שאלות חמורות של ניגודי עניינים בין רוגוזין לבעלי השליטה בה, ולאופן התנהגותם בשנים האחרונות. מהדו"ח עולה מה שחששו רבים כבר קודם לכן - שברוגוזין בוצעו בשנים האחרונות פעולות חמורות ולא מקובלות שגרמו להוצאת כספים מהחברה והביאו לקריסתה ולאי יכולה לפרוע את החוב לבעלי האג"ח. 

 לדברי רובין, חלק מבעלי התפקידים לשעבר ברוגוזין מסתייגים משיתוף פעולה עמו, לדבריהם, בשל התביעה של לאומי פיא כנגדם. רובין מציין כי סביר שיבקש בקרוב מבית המשפט להתערב בנוגע לחוסר שיתוף פעולה זה. המפרק רומז כי קיימים נסיונות להסתיר ממנו חומר. הוא מציין בפני בית המשפט כי מצויים מסמכים לא מעטים של החברה שטרם הגיעו לידיו. 

 "עיון ראשוני במסמכים והנתונים שהוצגו בפניו, מעורר תהיות לא מועטות לנוכח עסקות שונות שחלקן הלא קטן נוגעות לבעלי השליטה הקודמים בחברה", כותב רובין. הוא מציין כי שיקול הדעת בהוצאת הכספים תמוה עוד יותר כאשר "התשלומים למחזיקי האג"ח היו צפויים, ברורים, ודאיים וממשמשים ובאים". 

 לדברי רובין, היה מקום לבחון אפשרויות שונות, ואף יצירתיות בנוגע להיתכנותו של הסדר מסחרי כולל מועיל ומאוזן שייקח בחשבון את מכלול השיקולים וייאזן ביניהם, ואולם גישושים ראשונים שנערכו בכיוון זה אינם נותנים תקווה רבה לכך. "אם יתברר כי הרוחות המנשבות אינן משנות כיוון דומה שלא יהיה מנוס מפירוק קבוע, ואולי בפירוק ייחקרו הדברים בצורה טובה ומעמיקה יותר". 

 רובין מוסיף כי בעודו שוקד יחד עם צוות בכיר של עורכי דין מהמשרד על בירורם של דברים, התקבל אצלו הרושם כי פניהם של עזרא הראל ויוחי שניידר אינם להסדר ומבחינתם, שתפורק החברה פירוק של קבע. 

 לדברי רובין, המידע והמסמכים הראשונים שהגיעו לידיו מעלים שאלות ותמיהות אשר טעונות בדיקה וליבון כדי להבין את דרך הילוכה של החברה, אינטרסיה, שיקוליה ויתרונותיה. מבחינת עץ ההחזקות של החברה, מגלה רובין כי עסקיה שלובים וכרוכים באופן הדוק (לטענתו, אולי הדוק מדי), עם עסקיהם האחרים של בעלי שליטה קודמים בחברה. "למעשה דומה לכאורה שאין כמעט השקעה מהותית אחת של החברה, שלבעלי השליטה הקודמים אין, לפחות פוטנציאלית, אינטרס אישי עקיף בה מכוח החזקות אחרות שלהם, (חיצוניות לחברה)". 

 רובין מפרט כמעט את כל השקעותיה של רוגוזין הקשורות בדרך זו או אחרת לעזרא הראל. ב-75% ממניות רוסטוק, (בו מחזיקה רוגוזין 25%), מחזיקים הראל ומנחם עצמון. גם ב-70% מהרטן וב-90%  מהדו"ח עולה מה שחששו רבים כבר קודם לכן - שברוגוזין בוצעו בשנים האחרונות פעולות חמורות ולא מקובלות שגרמו להוצאת כספים מהחברה והביאו לקריסתה ולאי יכולה לפרוע את החוב לבעלי האג"ח  מחברת פיוניר מחזיק הראל. כן מזכיר רובין את ההשקעות הקשורות להראל בחברת קובלט, בחברת הלוויין יס, בחברת בילו ובמלון הצליינות בנצרת. 

 מצב זה, אומר רובין, איננו אופייני בריבויו בחברות ציבוריות נסחרות. הוא "מזמין" כמעט באופן מובנה לבטים ולעתים גם בעיות של ניגודי אינטרסים פוטנציאליים בין החברה לבין בעלי השליטה בה. לדבריו, בחינה ראשונית של עסקותיה השונות של רוגוזין מעלה מספר תהיות וקושיות בהקשרים אלה. הוא מציין כי רק קומץ מתהיותיו עולות עתה בפני בית המשפט. 

 רובין מספר, למשל, כי על פי נתוני הבוסר שנמסרו לו, רוגוזין השקיעה 90% או אף יותר מהכספים שנדרשו לשם רכישת מניות נמל רוסטוק, בעוד שחלקה הוא 25% מהמניות בלבד. רוגוזין, מוסיף המפרק, היא בבחינת "מיעוט לכוד" בנמל, בעוד שבעלי השליטה הקודמים מחזיקים ב-75% מהזכויות. "חוסר פרופורציה בוטה שכזה, (אם נכון הדבר) בין שיעור ההשקעה לשיעור ההחזקה, הוא לכשעצמו אומר דרשני". 

 כמו כן, אומר המפרק, יש לבדוק את השקעתה של רוגוזין בהרטן, בה שולט הראל. במסגרת הסכם שנחתם עם בנק דיסקונט ב-1999, המחה דיסקונט את כל חובה של הרטן בהיקף העולה על 22.5 מיליון דולר לרוגוזין, בתמורה ל-5 מיליון דולר. בעקבות ההסכם, "שוחררו" כנראה בעלי השליטה או החברה שבשליטתם מערבויות שנתנו לדיסקונט להבטחת חובה של הרטן. רוגוזין שילמה לדיסקונט 12 מיליון שקל, ובמהלך 2001 מחקה השקעה זו. ביוני 2002 מונה להרטן כונס נכסים. לדברי רובין, מצבה הכלכלי של הרטן במועד רכישת ההלוואה מדיסקונט, והפרטים האחרים שהתגלו בעסקה מטילים סימני שאלה על טיבם של השיקולים שבביצועה, ומשכך הם טעונים חקירה. 

 כמו כן, מתכנן המפרק לבחון אספקטים הקשורים בהלוואות והשקעות של רוגוזין בקובלט, שהיא בעלת קרקעות בנצרת. לטענתו, רוגוזין רכשה את החוב של קובלט לבנק הפועלים בסכומים ניכרים והשקיעה לבדה את כל ההון שנדרש לקובלט מבלי שיתר בעלי המניות, ובתוכם בעלי השליטה הקודמים, השתתפו במימון פעילותה. רובין טוען כי לנוכח ההלוואה שנלקחה מהפועלים ב-2001 בהיקף של 17.5 מיליון יורו, היו אמורים להיוותר סכומים משמעותיים בקופת החברה. "המפרק טרם קיבל הסבר של ממש לשימוש בסכומי היתרה". 

 לרובין הסתבר גם כי ארבעה חודשים בלבד לפני מועד פרעון האג"ח השקיעה רוגוזין 500 אלף דולר נוספים בחברת יס ובפיוניר. זאת, למרות אמירות של נושאי משרה בחברה לפיהן רוגוזין עושה לשם מימוש נכסים לצורך פרעון האג"ח.