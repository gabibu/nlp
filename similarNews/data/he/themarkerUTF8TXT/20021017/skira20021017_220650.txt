מדד המחירים לצרכן של חודש ספטמבר שפורסם שלשום היכה בהפתעה את המגזר העסקי, והוכיח שוב כמה קטנה יכולת החיזוי של הכלכלנים: רוב החזאים המקצועיים צפו מדד שלילי, הפסימיים צפו מדד קרוב לאפס, אך המדד, מעשה שטן, דווקא עלה ב-0.4%. המדד הגבוה שוב מוכיח כי מיתון, עמוק ככל שיהיה, אינו ערובה לאינפלציה נמוכה: כאשר שער החליפין רץ במהירות למעלה, הגירעון התקציבי מתנפח בלי הפסקה והאמינות של בנק ישראל סדוקה - המחירים עולים. 

 מכל הכישלונות של המדיניות המקרו-כלכלית בשנה האחרונה - ורבים המה - האינפלציה של 7% עד 8% בה צפויה להסתיים 2002 מאכזבת במיוחד, משום שהיא לא היתה הכרחית: היא נבעה מסדרה של טעויות של בנק ישראל שתחילתה הורדת הריבית ב-2% לפני שנה, ועיקרה ההתמהמהות בהעלאת הריבית בחזרה כאשר האינפלציה וחוסר היציבות חזרו במהירות. 

 הנזקים של אינפלציה ידועים היטב, בעיקר בתקופה בה המשק מותקף מכל הכיוונים והיציבות המערכת הפיננסית עומדת למבחן. אבל אחד הנזקים הגדולים ביותר לא זוכה להתייחסות מרובה. 

 האינפלציה של שנת 2002 הגיעה בהפתעה גמורה לאחר 7 שנים בהן הציבור העביר בהדרגה את השקעותיו לנכסים פיננסיים לא צמודים, והממשלה החלה להחליף את החוב שלה מצמוד אינפלציה לחוב נומינלי.  כאשר אינפלציה מגיעה בהפתעה והציבור לא מספיק להתגונן מפניה - התוצאה שלה שקולה להעלאה חדה של נטל המס על הציבור  כאשר אינפלציה מגיעה בהפתעה והציבור לא מספיק להתגונן מפניה - התוצאה שלה שקולה להעלאה חדה של נטל המס על הציבור. זה בדיוק מה שקרה השנה: באמצעות עליית המחירים המהירה שחקה הממשלה את חובותיה הלא צמודים לציבור - כלומר הטילה מס אינפלציה גבוה. המס הזה לא בא לידי ביטוי בשום נתון של החשבונאות הלאומית, אבל הוא כבד ויקר ונאמד בכמה מיליארדי שקלים טובים. 

 זה לא היה לפני 7 שנים וגם לא לפני שנתיים - רק לפני שנה הצהיר שר האוצר סילבן שלום כי הוא לא יטיל מסים על הציבור. שנה חלפה ומתברר שתקופתו של שלום במשרד האוצר תירשם בהיסטוריה כעידן המסים: מסים כבדים על עבודה, מסים כבדים על הון ומס אינפלציה טורפני ומפתיע. 

 על פי נתוני הלשכה המרכזית לסטטיסטיקה ההתייקרות במשק בשנה האחרונה הגיעה לכל סוגי סל המוצרים במשק - אלה שצורכים העשירונים העליונים ואלה של העשירונים התחתונים. 

 אבל, זהו כמובן נתון מטעה: האינפלציה מכה תמיד בשכבות החלשות, שכן הן צורכות את רוב הכנסתן הפנויה. מס האינפלציה מכה באכזריות בחלשים גם משום שהם אינם יודעים ויכולים להתגונן מפני עליית המחירים המפתיעה: הם משלמים אותו בשחיקת החסכונות שלהם, הם משלמים אותו בשחיקת שכרם, הם משלמים אותו בהתנפחות של תשלומי המשכנתא החודשיים, והם משלמים אותו בריביות האוברדראפט המטורפות הנגזרות מריבית בנק ישראל והריבית הרצחנית בה הממשלה מגייסת היום הון מהציבור. 

 מדד המחירים לצרכן הגבוה של חודש אוקטובר התקבל באדישות מסוימת במשרד האוצר ובבנק ישראל, וחבל שכך. זהו מדד רע שמצטרף לסדרה של מדדים גבוהים שמאותתים לנו שהצעדים הכלכליים האחרונים שהוכרזו על ידי השר בפתוס מיותר כ"מהפכניים" לא מעוררים אמינות בקרב הציבור במקרה טוב ואינם מספיקים במקרה הרע. 

 המדד הגבוה מבטיח שבנק ישראל ייאלץ להמשיך לשמור על ריבית גבוהה במשק בחודשים הקרובים, ואולי אפילו ייאלץ להעלות אותה לרמה דו-ספרתית בשנה הבאה. הנפילה בגביית המסים מגדילה את הסיכון שעם פרוץ השנה החדשה יחזור האוצר ללחוץ את שוק האג"ח בגיוסי הון גדולים שימשיכו ללחוץ גם את הריבית הארוכה במשק. התוצאה היא מחנק אשראי גובר במשק שבחודשים הקרובים יתחיל לגבות במגזר העסקי קורבנות בקצב הולך וגדל. 

 מאכזב לראות שבנק ישראל, אולי בגלל הפחד מעצבנותם של השווקים הפיננסיים ויציבותה של המערכת הפיננסית, הצטרף בחודשים האחרונים לשתיקה המרדימה של אנשי האוצר, והוא נמנע מלהגיד את האמת לציבור בפנים: המשק נע בתוואי הרסני, וקיצוצי התקציב המתוכננים לא יצליחו להסיט אותו ממנו. 

 דומה שכל קברניטי הכלכלה, הבנקים והסקטור העסקי ממתינים לנס או למלחמה גדולה בעיראק שתרים מסך עשן גדול שיאפשר לכולם לגלגל מעצמם את האשמה על המחדלים והאדישות בניהול המדיניות הכלכלית.