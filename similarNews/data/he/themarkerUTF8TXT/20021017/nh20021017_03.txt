איי.בי.אם (  IBM  [10]  :NYSE)  עלתה קלות על התחזיות של וול סטריט ברבעון השלישי - אם כי למעשה לא נרשמה צמיחה כלשהי בעסקיה לעומת השנה הקודמת. 

 החדשות הרעות הן כי נמשכה השחיקה בהיקף החוזים עליהם חתמה זרוע שירותי הייעוץ שלה, והוא נמוך כעת משהיה ברבעון הקודם, ו-IBM הודתה כי תיאלץ להזרים 1.5 מיליארד דולר לתוכנית הפנסיה המדולדלת שלה. 

 עם זאת, במסחר לאחר הסגירה דחפו המשקיעים את המניה כלפי מעלה, ככל הנראה בעקבות הודעת החברה כי היא צופה צמיחה דו-ספרתית במכירות ברבעון הרביעי. 

 אחרי סגירת המסחר זינקה IBM ב-7.6% למחיר של 69.85 דולר, הגבוה ב-23% ממחיר השפל של 56.60 דולר שרשמה ב-4 באוקטובר. מוקדם יותר אתמול, במהלך מסחר שבו כל מניות הטכנולוגיה רשמו ירידות בעקבות הדו"ח המאכזב של  אינטל (  INTC  [11]  :NASDAQ)  , נפלה מניית IBM ב-5.2% למחיר של 64.90 דולר. 

 "IBM סיפקה תוצאות טובות יותר מהתחזיות בוול סטריט ואישרה מחדש את התחזיות שלה עצמה", אמר דן ניילס, אנליסט ליהמן ברדרס, אשר העלה את דירוג המניה בשבוע שעבר. "באמת שאין לביקורת על החברה על מה להתבסס. כולם היו פסימיים לקראת פרסום הדו"חות, חוץ מקומץ אנשים כמוני". ליהמן סיפקה לאחרונה שירותי בנקאות ל-IBM. 

 החברה דיווחה על רווח של 76 סנט למניה, כולל עסקי הכוננים הקשיחים שהיא מוכרת להיטאצ'י. הרווח רק מפעילות מתמשכת עמד על 99 סנט, 3 סנט מעל לתחזיות האנליסטים. הכנסות החברה הסתכמו ב-19.8 מיליארד דולר, מעט יותר מהתחזיות למכירות של 19.7 מיליארד דולר. 

 בתקופה המקבילה בשנה הקודמת דיווחה IBM על רווח כמעט זהה של 97 סנט למניה על מכירות של 19.8 מיליארד דולר. 

 ברבעון הקודם הסתכמו רווחי החברה ב-89 סנט על הכנסות של קצת פחות מ-19.7 מיליארד דולר. 

 בחלוקה לפי עסקים, נותרו התוצאות של שירותי הייעוץ הגלובליים של IBM ללא שינוי לעומת השנה הקודמת, ללא השפעת שינויים בשערי מטבע. IBM חתמה על חוזים לאספקת שירותי ייעוץ בסכום של 9 מיליארד דולר ברבעון, לעומת 10 מיליארד דולר ברבעון הקודם ו-15 מיליארד דולרלפני שני רבעונים. 


 "השינוי הגדול ביותר: הלקוחות מקדישים הרבה יותר זמן לניתוח השקעות ב-IT" 


 "השינוי הגדול ביותר אשר לו היינו עדים הוא כי הלקוחות מקדישים הרבה יותר זמן לניתוח השקעות ב-IT, הן בתחום החומרה והן בתחום השירותים", אמר סמנכ"ל הכספים, ג'ון ג'ויס, בשיחת הוועידה של החברה. "הם מתלבטים הרבה יותר זמן לפני שהם מחליטים כדי להיות בטוחים שהם הולכים להחזיר את ההשקעה שלהם, כך שהדבר מאריך את מחזור המכירה". 

 ללא השפעת שינויים בשערי מטבע, ההכנסות מחומרה נפלו ב-2% לעומת התקופה המקבילה בשנה הקודמת, בעוד שמכירות התוכנה צנחו ב-5%. 

 הרווח הגולמי השולי מפעילות מתמשכת של IBM ירד במעט ל-36.9%, לעומת 37.6% בשנה הקודמת. 

 לקראת פרסום הדו"חות של החברה אתמול, העריכו האנליסטים בוול סטריט כי IBM תדווח על רווח של 1.35 דולר למניה ברבעון הרביעי, וכי מכירותיה ברבעון יצמחו ל-22 מיליארד דולר. בשיחת הועידה, הציע ג'ויס לאנליסטים להוסיף עוד מיליארד דולר לתחזית המכירות, הודות לתרומתה של רכישת חטיבת הייעוץ של פרייס ווטרהאוס קופרס לשורה העליונה של IBM. 

 ללא הכנסות PwC, צופה IBM גידול של 11% במכירותיה לעומת הרבעון הנוכחי. יחד איתן, צפויות הכנסות החברה לצמוח ב-16%. 

 הוצאות על רכישות צפויות לקצץ 5 סנט משורת הרווח למניה ברבעון הרביעי. PwC צפויה להתחיל לתרום לרווחי החברה החל מהמחצית השנייה של 2003, הוסיף ג'ויס. 

 עוד אמר כי עדיין מוקדם מדי מכדי לספק תחזית משמעותית לשנת 2003, אם כי יהיה מסוגל למסור יותר פרטים בפגישה עם אנליסטים ב-13 בנובמבר. ה"יעד" של החברה הוא לרשום צמיחה דו-ספרתית ברווחים, אמר - אך במידה שההאטה בשוק הטכנולוגיה תמנע זאת, תתמקד IBM בהגדלת נתח השוק שלה על חשבון המתחרים. 

 "במידה שהתוצאות הכספיות השנה יהיו ללא שינוי - ואינני צופה זאת - הסוגיה המרכזית תהיה עד כמה נצליח להגדיל את הנתח שלנו", אמר ג'ויס. בתשובה לשאלה של אנליסט, אמר כי התחומים הרווחיים ביותר של IBM הם השירותים והתוכנה, "לכן אלו הם שני התחומים שבהם הייתי רוצה לראות את החברה ממשיכה להגדיל את נתח השוק שלה". 

 בשיחת הוועידה, אמרה IBM עוד כי בהמשך השנה תגובש סופית ההחלטה להוריד את שיעור ההנחת תשואות לפנסיה בשנת 2003 מ-8.5% ל-8%, לעומת הנחת תשואות של 9.5% בשנת 2002. אנליסטים שצפו את המהלך, העריכו כי על כל הורדה של 0.5% בהנחת תשואות לפנסיה, תיפגע השורה התחתונה של IBM ב-15 סנט למניה. 

 IBM צופה כי השינוי בהנחת תשואות לפנסיה צפוי לעלות לחברה כ-700 מיליון דולר, אך מסרה כי היא צפויה לפצות על ההוצאה ואף יותר מכך באמצעות חיסכון מוערך של כ-900 מיליון דולר הודות להתייעלות במסגרת הארגון מחדש. 

 IBM מסרה עוד כי בכוונתה לתרום סכום של עד 1.5 מיליארד דולר לתוכנית הפנסיה שלה בארה"ב עד שנת 2005, במטרה שעד אז תמומן התוכנית במלואה.