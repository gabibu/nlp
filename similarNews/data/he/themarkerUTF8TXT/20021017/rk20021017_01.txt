העיתונאי יואב יצחק כועס מאוד על ארנון מוזס, מו"ל "ידיעות אחרונות". מו"ל "מעריב", עופר נמרודי, כועס אף הוא על מירמס כבודו בידי מוזס בכתבה שפורסמה ימים ספורים לפני הדיון בערעור על עונשו. הוא נשבע לנקום - והנה ההזדמנות. אלה התחושות העיקריות העולות מקריאת התחקיר בן 11 העמודים, שפורסם היום במוסף השבת של "מעריב", בעקבות התרת צו איסור הפרסום על ידי ביהמ"ש העליון לפני כשבועיים. 

 המתיחות בין שני העיתונים אינה חדשה, אך היא התגברה ביתר שאת במשפטו השני של עופר נמרודי, ובמיוחד לאחר פרסום תחקיר "ידיעות אחרונות" על נמרודי. מוזס אץ להשיג צו איסור פרסום נגד התחקיר הנגדי של "מעריב", והצליח לעכב את פרסומו כמעט בשנה. בינתיים, שני הצדדים לא החמיצו אף הזדמנות להתנגח זה בזה. השיא האחרון היה לאחר התרת פרסום התחקיר ע"י ביהמ"ש העליון. ב"מעריב" חגגו על פני עמוד שלם, בעוד שב"ידיעות אחרונות" הסתפקו בהודעה לקונית בגודל 4X4 ס"מ סמוך למודעות האבל. 

 "ידיעות אחרונות" חיכה להזדמנות להשיב אש, וזו לא איחרה להגיע. בשבוע שעבר, בבוקר שאחרי פרסום פסק דינם של אריה קרישק ויעקב נמרודי (שהורשעו בהטרדת עד ובניסיון לשבש הליכי משפט במהלך משפטו של עופר נמרודי), מוזס הקדיש לפרשה לא פחות משלושה עמודים של סיקור ופרשנויות. תחקירו של יצחק, שחלקו השני יובא בשבועות הבאים, מנחית על "ידיעות אחרונות" מכה קשה, ומעלה את השאלה עד מתי ייגררו הקוראים למערכה בין שני העיתונים, ועד לאן תגיע המלחמה המכוערת הזו. 

 יצחק חושף בתחקיר דברים חמורים ביותר, לכאורה, על כוחו של מוזס והשימוש שהוא עושה בו. נוני מוזס, לדברי יצחק, לא בחל בשום אמצעי במהלך משפט הגירושים שלו: הוא ניסה להשפיע על השופט בבית הדין לענייני משפחה באמצעות האדמו"ר מסדיגורא; הוא נעזר בעורך דין, המייצג בעניינים אחרים את בתה של פרקליטת המדינה, עדנה ארבל, על מנת להשיג מסמך רשמי של משרד המשפטים הישראלי, המצדד בו במאבק המשמורת על ילדיו, ששהו באותה עת בארה"ב עם אמם; הוא הורה, לכאורה, לעורכי העיתון לכתוב כתבות מפרגנות על ארבל ועל ניצב משה מזרחי; הוא השפיע על בנק לאומי, שכמה וכמה מעסקי "ידיעות אחרונות" מטופלים בו, להערים קשיים על גרושתו מיכל לאחר שלא הצליחה לעמוד בהלוואה שלקחה מהבנק, ועוד. יצחק אף רומז שלארנון מוזס היה קשר כלשהו ליריות שנורו לעבר ביתה של מיכל מוזס בלוס אנג'לס. 


 ענן צהוב אופף את הטענות 


 יצחק לא חוסך את שבטו ממוזס גם בשלל עניינים אחרים, הנוגעים לגודל השפעתו כמו"ל וכעורך האחראי של העיתון הגדול במדינה. הוא מספר על פרשה מעברו של מוזס, שבהיותו נער דרס למוות בשגגה ילדה בת 11 (לא ברור מהכתבה אם כבר החזיק ברשותו רשיון נהיגה), ואביו המנוח, נח מוזס, הואשם, הורשע וספג עונש קל מבלי שנוני הועמד לדין; על הדרך שבה הפך לבעל השליטה בעיתון, תוך רמיסת זכויותיהם של בן דודו, זאב מוזס, והעורך המיתולוגי לשעבר, דב יודקובסקי, אף הוא קרוב משפחה; על הפעלת שני עובדים, שעשו עבורו את המלאכה השחורה בפרשת האזנות הסתר, ועל התנכלות לאישי ציבור וחברי כנסת שהעזו לפעול לפיזור כוחו של מונופול "ידיעות אחרונות".  אלא שהדרך שבה בחר יצחק להביא את הדברים מעלה ענן צהוב, האופף גם את הטענות הראויות ביותר שהועלו בכתבה. הסיפורים שהוא מביא מלאים בפרטים פיקנטיים, ומציירים תמונה של דמות מקיאווליסטית, שאיש אינו מסוגל לעמוד בדרכה. גם הטפיחות על השכם, שמחלק לעצמו יצחק בכל הזדמנות, וריבוי התיאורים המתיימרים להציג את מוזס באור שלילי, מעלים תחושה חזקה של "בטן מלאה" של עורכי "מעריב" על מוזס, ומחלישים את התחקיר מבחינה עיתונאית. 


 שום דבר אישי 


 "מעריב" מעלה כתב אישום נגד התקשורת הישראלית, שידעה על מעלליו של מוזס ושתקה. ידיו של "מעריב" אינן נקיות. במאמר מוסגר מסביר יצחק שניסה לעניין את עורכי העיתון מיספר פעמים בתחקיר, אולם נתקל בסירוב. בתחקיר יש עניין לציבור והוא לגיטימי בפני עצמו, אמרו לו, אבל לא ניגע בו מחשש לפתיחה מחודשת של המלחמה מול "ידיעות אחרונות". אם נפרסם, הוסיפו, "מעריב" יהיה חשוד בכך שניסה לפגוע אישית בנוני מוזס, ולא שפירסם את הדברים מחמת האינטרס הציבורי. עם זאת, ב"מעריב" מודים שהסכר מפני הפרסום הוסר רק לאחר ש"ידיעות אחרונות" פירסם את הכתבה על נמרודי. שום דבר אישי, כמובן. רק זכות הציבור לדעת. 

 כמעט עמודה שלמה מתוך הכתבה מוקדשת להשחרת התחקיר ההוא של "ידיעות אחרונות", וקולו הנעלב של נמרודי, כמו גם שכתובו של העורך אמנון דנקנר, עולים ממנה בבירור: "כתבה רצופת שקרים", "שכיריו של מוזס מינו עצמם לבית משפט עליון שמעל בית המשפט העליון כדי להרשיע את נמרודי בסעיפים שמהם זוכה", "ניסיון להשפיע השפעה לא כשרה על ביהמ"ש", "פרטים כוזבים ופרשנויות הבל", ומעל לכל "הציבור לא חפץ לקרוא את מרקחת השקרים, והבין בחושים שאין לזלזל בהם, כי לארנון מוזס היה אינטרס מובהק להשחיר את פניו של עופר נמרודי". מוטב ש"מעריב" לא יזלזל בחושיהם של הקוראים בבואם לקרוא את התחקיר הנגדי על ארנון מוזס.