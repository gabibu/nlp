"חוק טל" הוא חוק מקומם. הוא מפלה בין אדם לאדם ובין דם לדם. האידיאולוגיה שהוא מבטא אבסורדית: דין הלומדים באוהלי תורה כדין המצטופפים באוהלי סיירים. בחוק כזה צריך להילחם. למלחמה הזאת צריך לצאת מנקודת המוצא של החוק. 

 מהי נקודת המוצא הזו? החוק מאפשר לכל אדם לבחור בין התגייסות לצבא הגנה לישראל לבין התגייסות לצבא ה'. בכך שומר החוק על שוויון ההזדמנויות. בפני כל צעיר הבחירה בין הישיבה לשירות הצבאי. רק למראית עין נולדים אנשים לדרך חיים, מי לישיבה ומי לשירת הצבאי. בפני החוק הכל שווים.את השוויון הזה יש לנצל בצורה מתוחכמת. 

 הבה נתאר לעצמנו כי בני כל מחזור הגיוס הבא יירשמו לישיבות וידרשו לפטור אותם מעול השירות הצבאי. אין ספק, שהישיבות יבואו במבוכה קשה. הן לא יוכלו לקלוט את כל הפונים וייאלצו לדחות אותם. אך אז יעלו כמה שאלות: מי הם בדיוק הנדחים - אלה שמקרוב באו וראו את האור או אלה שגדלו בחשכת תלמודי התורה בבני ברק ובמאה שערים? 

 אם הישיבות ידחו דווקא את המצטרפים החדשים, תעלה מיד טענת האפליה. הנה כי כן, נמנע מהצעירים המבקשים להסתופף באוהלי תורה לממש את בחירתם, בעוד שלאחרים נסלל מסלול ישיר למחוז חפצם. אם ידחו הישיבות דווקא את בוגרי תלמודי התורה, תקום צעקה רבתי בקרב העדות החרדיות. הרי לשם שמירה על בטחונם ושלומם של אלה חוקק חוק טל. כיצד זה, אם כן, יצעקו רבני העדה, מביא החוק דווקא להוצאתם ממעגל הלומדים ולהפנייתם למעגל חייבי הגיוס. סיכומו של עניין: בהמוני צובאים על דלתות הישיבות, לא יוכלו החרדים לטפל בדרך העולה בקנה אחד עם חוק טל עצמו. 

 להתייצבות ללימוד בישיבות פן נוסף. אם מחזור שלם יבחר בלימוד בישיבות, מאין יקחו שלטונות הצבא חיילים למילוי המשימות הצבאיות? מחזור גיוס מצמיח מתוכו טייסים, צנחנים, לוחמי סיירות, חובלים, אנשי קומנדו וכמובן שורה ארוכה של ממלאי תפקידים לוגיסטיים חיוניים. הצבא לא יוכל לעמוד בדלדול המשאב האנושי כאשר ממילא שריריו נמתחים עד מעבר לגבולות היכולת וכוחותיו דלים מדי לצרכי השעה. 

 התייצבות המונית בפתחי הישיבות תכריח את ראש הממשלה לצאת נגד חוק טל. הרי הוא לא יוכל להישאר אדיש לנוכח השתמטות חסרת תקדים מהשירות הצבאי של אלה שעד לחקיקת החוק לא העלו בדעתם אפשרות כזאת. החוק האבסורדי לא יוכל לעמוד בפני המציאות האבסורדית פרי רוחו. 

 התייצבות הנוער העומד בפני גיוס בפתחי הישיבות לא תיעשה מעצמה. היא דורשת הנהגה וארגון. הנה אתגר לשינוי ומרצ: יקימו שתי תנועות אלה מטה משותף וירתמו את מיטב כוחותיהם להכשלת חוק טל במחי-יד. העת לדיבורים תמה והחלה העת למעשים.