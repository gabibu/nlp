31 מיליון דולר. זה היקף ההשקעות הזרות במשק הישראלי ברבעון השני של 2002. הירידה החדה בהשקעות מושפעת ממגמה חדשה המתפתחת החל באפריל 2002 - משיכת פיקדונות מט"ח של תושבים זרים. לפי נתוני בנק ישראל, נפדו יותר מ-400 מיליון דולר פיקדונות ביוני. 

 במקביל, התייקרו מאוד הריביות על הלוואות מט"ח בישראל. "נגישות מוגבלת של מערכת הבנקאות למקורות במטבע חוץ, והתייקרות מסוימת של מקורות אלו", מסביר זאת בנק ישראל, ואילו בתקשורת קראו לזה בפשטות "מצוקת מקורות מט'ח". משמע, לבנקים הישראליים קשה לגייס כיום מקורות מט"ח (לקחת הלוואות במט"ח) בחו"ל, או לחלופין - הם נדרשים לשלם על המקורות האלו ריבית גבוהה בהרבה מזו שנדרשה מהם עד לאחרונה. 

 גם בנקים אחרים בעולם נדרשים לשלם כיום ריבית יותר גבוהה, אבל הריבית הנדרשת מהבנקים הישראליים התייקרה באופן מיוחד. במונחים מקצועיים התופעה הזו נקראת "עליית מרווחים" - המרווח בין הריבית חסרת הסיכון לריבית הנדרשת מגוף עסקי או לאומי מסוים, גדל - והיא נובעת מגידול בסיכון. בעולם מסתכלים כיום על הבנקים הישראליים כעל מסוכנים יותר, וככאלה דורשים מהם ריבית גבוהה יותר. הגידול בסיכון הבנקים משויך לדבר אחד: היותם ישראליים. 

 משיכת פיקדונות מט"ח מישראל, כמו ההתייקרות של מקורות המט"ח המוצעים לגופים ישראליים, הם ביטויים מובהקים לירידה בדירוג האשראי הבינלאומי של ישראל. לא, הדירוג של ישראל לא ירד. חברות הדירוג הבינלאומיות (S  , מודיס ופיץ') משמרות אותו עדיין על רמה גבוהה יחסית של A-. ואולם בפועל, מבחינת הנגישות של ישראל לאשראי בחו"ל הדירוג כבר ירד, והוא קרוב כיום בהרבה ל-BBB+.  הן מבחינת היצע אשראי, הן מבחינת מחירו, ספגה ישראל במידה רבה כבר את הנזק של הורדת הדירוג  הנתונים של האג"ח של ממשלת ישראל מאששים זאת. האג"ח הישראלית נסחרת במרווח של 1.4% מעל לריבית חסרת הסיכון (ריבית האג"ח של ממשלת ארה"ב). המרווח הזה גבוה ב-0.4% מזה שמשלמות מרבית האג"ח של המדינות בדירוג A-, ונמוך ב-0.3% מזה שמשלמות האג"ח בדירוג BBB+. הריבית שמשלמת ישראל קרובה יותר לזו של מדרגת הדירוג הנמוכה יותר. 

 זו התשואה של האג"ח הישראליות הנסחרות כעת, לאחר שמשקיעים ישראלים הרבו לקנות בהן ולהטות את מחירן מעלה. לו ביקשה ישראל לצאת כיום בהנפקה חדשה של אג"ח, סביר להניח שהיתה נדרשת לשלם ריבית הגבוהה ב-0.2%-0.1% לפחות, ובכך משלימה את הירידה שלה לתשואות של BBB+. 

 הן מבחינת היצע אשראי, הן מבחינת מחירו, ספגה ישראל במידה רבה כבר את הנזק של הורדת הדירוג. מדוע, אם כן, החשש הגדול באוצר מהורדה דה-יורה של הדירוג? ההסבר נחלק ל-3. תדמיתית, משום שהשתייכות לקבוצת הדירוג של A- מכובדת בהרבה. פיננסית, משום שבמצב הנוכחי חוסכת לעצמה המדינה (או גופים ישראליים אחרים כמו הבנקים, המגייסים בחו"ל על סמך דירוג המדינה) כמה עשיריות אחוז בריבית. פוטנציאלית, להשלכות על מצב ישראל אם וכאשר ייפתר המשבר הביטחוני. כיום המשקיעים הזרים כמעט שאינם בוחנים השקעה בישראל, ולכן הדירוג אינו משמעותי. ואולם כשיחול שיפור במצב הגיאו-פוליטי, והזרים יחזרו לבחון השקעות בישראל, הדירוג של ישראל עשוי להיות בעל השלכה קריטית על החלטת השקעתם. למען אותה נקודת זמן, ממשיכים באוצר לנסות ולשמר את הדירוג של ישראל ברמתו הנוכחית.