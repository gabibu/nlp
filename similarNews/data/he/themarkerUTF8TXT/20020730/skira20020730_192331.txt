למרות שהיא נולדה בימי הבועה, החלה לפעול בתחילת 1999 והנפיקה בסוף 1999 בשיאה של האופוריה בוול סטריט - הצליחה אתמול  פרטנר  (  פרטנר  [10]  : ת"א)  להציג רווח נקי ראשון, ובכך לצלוח אבן דרך נוספת המגדילה את הסיכוי שהיא לא תסיים את חייה כמו רוב אחיותיה למחזור 1999. 

 לפרטנר, מפעילת רשת הסלולר אורנג' היו כמה סיבות להפוך לעוד אחת מיני מאות חברות תקשורת שנפלו בשנה האחרונה: היא הוקמה בימים העליזים, שילמה מחיר אסטרונומי של 1.4 מיליארד שקל על הרישיון שקיבלה מהמדינה, ומיד הנפיקה בוול סטריט. 

 חברות רבות מסוגה שהפכו לעבדים של וול סטריט, תומחרו לפי פרמטרים טפשיים כמו "שווי למנוי", קנו רישיונות ביוקר, ונסחרו במחירים המנותקים מהיכולת לייצר תזרימי מזומנים, נגררו לאסטרטגיות מגלומניות, להשקעות עתק, וקרסו בקול רעש גדול כאשר השוק נפל. 

 מזלה של פרטנר היא שהבעלים והמנהלים שלה המשיכו להיות מחוברים רוב הזמן למציאות. זאת הסיבה העיקרית לכך שהחברה הצליחה להציג אתמול רווח נקי לראשונה בתולדותיה - 3 שנים וחצי לאחר שהחלה לפעול. 

 מניית פרטנר בשנה האחרונה 



 מאחורי המילה "מותג" הצליחו להסתתר בחמש השנים האחרונות הרבה מאוד אסטרטגיות, חברות והנהלות כושלות. מצוידות בסיסמה הזאת הצליחו חברות טובות ורבות לשרוף הרבה כסף טוב שהעשיר הרבה בענף הפרסום - אבל בסוף היום הותיר את החברות במקום שבו היו עם חובות גדולים או בלי מזומנים. 

 התוצאה היא שבשנה האחרונה עם קריסתה של כלכלת התקשורת והאינטרנט והעמקת המשבר הכלכלי יש לא מעט מנהלים שמעווים את חוטמם או נוחרים בבוז כאשר הם שומעים את המילה "מותג". עזבו אותנו ממותגים, הם מפטירים, תנו לנו הכנסות. 

 לצדם של אנשי השיווק והפרסום עומדת חברה כמו פרטנר עם מותג כמו אורנג'. גם יריביה של החברה נאלצים היום להודות שפרטנר הפכה לחברת הסלולר השנייה בגודלה בישראל לא בגלל העיתוי, לא בגלל ההנפקה וגם לא בגלל אסטרטגיות המחירים - אלא בעיקר בגלל המותג. 

 אם עד לפני שנה עוד נמצאו אלה שטענו כי מדיניות המחירים של החברה היא שעושה את ההבדל, הרי היום כבר ברור שזה לא המחיר - זה המותג. 

 את ערכו של מותג אפשר למדוד בדרכים שונות: דרך אחת היא לראות כיצד החברה מצליחה להגדיל את נתח השוק שלה בצורה שיטתית מבלי להיות הזולה ביותר באופן שיטתי. מותג הוא הדבר המאפשר לחברה להזיז את עקומת הביקוש - לדרוש מחירים גבוהים עבור השירותים או המוצרים שלה. 

 דרך שנייה היא למדוד את ההפרש בין שווי השוק של החברה לבין נכסיה המוחשיים כפי שהם באים לידי ביטוי במאזן. 

 לפרטנר יש הון עצמי שלילי של כ-40 מיליון דולר, ושווי שוק של 810 מיליון דולר; להפרש הזה של כ-850 מיליון דולר יקראו אנשי המימון - התחזית של השוק ליכולת ייצור תזרימי המזומנים של החברה. אנשי השיווק יגידו שזהו במידה רבה ערכו של המותג - הכוח העיקרי שקושר את הלקוחות אל החברה ומושך אליה לקוחות חדשים. 

 כך שמי שחושב שמותג זה עוד שיטה של פרסומאים ואנשי שיווק להוציא כסף מחברות - שיחשוב שוב: פרטנר מקבלת ערך כה גבוה בשוק ההון בתקופה שבה המשקיעים בורחים מחברות תקשורת - רק בגלל שהמותג שלה הוכיח שהוא בעל ערך גם היום. 



 פרטנר מהווה שיעור מאלף בערכו של מותג, אבל הפיכתה לחברת הסלולר השנייה בישראל מהווה גם שיעור לא פחות מאלף בניהול חברות ממשלתיות או ממשלתיות למחצה. 

 בדרך להיות חברת הסלולר השנייה בישראל במונחים של מספר לקוחות, ובשנה הבאה אולי גם במונחי רווחיות עקפה פרטנר חברה שהגיעה לשוק כמעט 15 שנה לפניה, שהיתה מונופול חזק ושמן עם יתדות עמוקים בכל השווקים שבהם היא פעלה. 

 מה לא היה לה לפלאפון? רק דבר אחד: בעלי מניות שרוצים תוצאות ורווחים. מה כן היה לפלאפון? מנהלים, ספקים, ידידים, בעלי מניות ולקוחות שהתעשרו כולם כאשר החברה התרוששה. עכשיו השאלה היא האם יעקב גלברד שמונה למנכ"ל החברה לפני שנה מסוגל להביא לתפנית בחברה - או שמא התרבות העסקית של החברה בלתי ניתנת לשינוי ודינה להתכווץ ולהעלם. 



 אחרי כל המחמאות לפרטנר על הדו"חות לרבעון השני, על הרווח הנקי הראשון, על תזרים המזומנים החיובי ועל ההערכות כי תוך שנה היא עשויה להגיע לגודל של סלקום - כדאי לזכור שחלק גדול מהעבודה היא לפני פרטנר ולא מאחוריה. 

 בעוד שדו"ח הרווח וההפסד של החברה נראה מבטיח - הרי המאזן של החברה עדיין נראה מאיים עם הלוואות בהיקף של כ-4.16 מיליארד שקל. ומה שגרוע יותר, מתחילת השנה החוב רק גדל מ-3.83 מיליארד שקל. 

 פעם, לפני המון זמן, בערך בשנה שעברה, מעטים התעניינו במאזנים של חברות ועיקר המיקוד היה בדו"ח הרווח וההפסד. היום כבר ברור, כמעט לכולם, כי המאזן הוא לא רק הדבר הכי חשוב בדו"חות כספיים של החברה אלא שהוא גם החלק הכי אמין בדו"חות. 

 המשימה הבאה של פרטנר היא לא לכבוש עוד נתחי שוק ועוד מנויים ולהשיק עוד רשתות ושירותים. אלה רק אמצעים - מה שפרטנר צריכה לעשות הוא דבר מאוד פשוט: להיכנס למסלול של הקטנת החוב שלה. 

 עמיקם כהן מנכ"ל החברה אמר אתמול שהבנקאים שלו ישנים בשקט. אם זה נכון - זה רק משום שהם חושבים שיש לו כוונה להתחיל להקטין את החובות של החברה בקרוב. אם יתברר שהוא עדיין בשלב של הגדלת חובות, הרי במצב הנוכחי של המשק הבנקאים יפסיקו לישון טוב בלילה, ואז גם ערך "המותג" יפסיק לעניין אותם.