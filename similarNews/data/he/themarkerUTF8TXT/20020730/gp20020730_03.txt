"הרבעון השני של השנה היה כמצופה", כך אומר היום צבי סלונימסקי, מנכ"ל חברת  אלווריון  (  ALVR  [10]  : NASDAQ)  הישראלית. אבל נראה כי השאלה הגדולה היא מה זה "כמצופה"? האם מדובר בציפיות שהיו לסלונימסקי כאשר חתם על הסכם המיזוג עם אמנון יעקבי, מנכ"ל פלוור - מיזוג שהושלם לפני שנה בדיוק? כי אז נראה שהתשובה היא לא רבתי. למעשה, אלווריון הציגה ברבעון השני של 2002 הכנסות נמוכות יותר מאלה שהציגה בריזקום לבדה ברבעון המקביל. 

 האם מדובר בציפיות שהיו לסלונימסקי במועד סיום הרבעון הראשון? נראה כי כאן התשובה היא רק "לא בהכרח", שכן סלונימסקי קיווה שההכנסות יהיו "זהות או גבוהות מאלה של הרבעון הראשון", ואילו הציג ירידה - סמלית אומנם - של 400 אלף דולר מהרבעון הראשון לשני להכנסות של 22.3 מיליון דולר. 

 "כמצופה" - אם לשים תרגום בגוף הסרט - מראה שהתוצאות של החברה היו סבירות. "הגונות", כמו שכינה אותן אחד מהאנליסטים בשיחת הוועידה של החברה. לא מבריקות, אבל חצי הכוס המלאה היא שחברות ישראליות רבות שאף הן ריצפו את דרכן להנפקה בהבטחות מרקיעות שחקים אינן מצליחות לדגדג בשלב זה רמת הכנסות רבעונית של 20 מיליון דולר ויותר, ובנוסף אלווריון מתבררת כאי של יציבות יחסית בעולם האלחוט. למעשה, היא המובילה כיום מבחינת נתח בשוק של ה-Sub 11 GHz - כלומר התדרים שמתחת ל-11 ג'יגהרץ, וההערכות הן שבשוק של 26GHz המובילה היא אלקטל - אם כי ישנם מחקרים שמראים כי המצב הוא הפוך. 


 אור במנהרה; התחממות מנועים 


 חצי הכוס המלאה כוללת גם דיווחים של החברה על התעניינות גדולה במוצרים שלה ועל תקוות גדולות משוק אסיה פסיפיק ומהשוק האמריקאי, על רקע העניין בשוק שירותי החירום. החברה אומרת כי הדרישה הגוברת בארה"ב לשמירה על רמת בטחון פנים מניעה אלפי סוכנויות ארציות ומקומיות לאכיפת חוק, ארגוני עזרה ראשונה ושירותי כבאות לשדרג את מערכות המידע שברשותם. ההכנסות מהשוק הזה, אגב, היו זניחות ברבעון השני. 

 "יש אור בקצה המנהרה בלי שריקות של רכבת", אומר היום סלונימסקי בלשונו הציורית; "יש לנו מנועי צמיחה שמחלקם בוקע רעש חזק של התחממות, אבל המטוס עדיין על מסלול ההמראה". 

 וזה בדיוק העניין, שיש גם חצי כוס ריקה, או אולי יותר מחצי. אלווריון מתקבעת ברמת הכנסות רבעונית של 22 מיליון דולר לערך, ולא מצליחה לפרוץ מעבר אליה. סלונימסקי מודע לכך: "יש לנו כוונה לפרוץ מעבר לרמה הזו, ואנחנו בונים על השוק האמריקאי ועל אסיה פסיפיק. בנוסף, גם ה-Wireless LAN - הפעילות ההיסטורית של בריזקום המאפשרת קישוריות בין בניינים בקמפוסים - אמורה להוביל אותנו קדימה". 

 סלונימסקי בהחלט לא מנסה לייפות את התמונה: "כמות התקציבים החדשים בעולם הולכת ויורדת, כולם רעבים ונלחמים חזק יותר על כל תקציב - מה שגורם לתחרות להיות לא קלה. הפוטנציאל של השוק בו אנחנו פועלים הוא גדול, וללא ספק יגיע למאות מיליוני דולרים. ההערכות מדברות על שוק של מיליארד דולר עד 2005. אני לא יודע אם זה נכון, ובכלל לא ברור האם 2005 תקרה אומנם ב-2005 או שמא ב-2006, או אולי ב-2004". 


 שיפור בשולי הרווח הגולמי; יגיעו ל-40% עד סוף השנה 


 וגם לגבי הרבעון השלישי אלווריון אינה חברת בשורות: היא מעריכה כי ההכנסות יהיו דומות לאלה של הרבעון השני של השנה וכך גם ההפסדים. כלומר - הכנסות של 20-25 מיליון דולר והפסד של 8-10 סנט למניה - 4.4-5.4 מיליון דולר. החברה גם ממשיכה להאמין כי שריפת המזומנים השנה תוסיף להיות של כ-4 מיליון דולר ברבעון. 

 "אני מאוכזב יחסית מהדו"חות", אומר היום אהוד איזנשטיין, אנליסט אוסקר גרוס המכסה את החברה, שאינו מגלה אופטימיות לגבי הטווח הקרוב. "בריזקום ההיסטורית מכרה ב-100 מיליון דולר בשנה, ואלווריון לא צפויה להשיג מספרים אלה השנה. המיזוג היה מהלך גדול, ועליו באמת צריך להוריד את הכובע בפני החברה, אבל כיום החברה נעצרה". 

 איזנשטיין מציין לטובה את שולי הרווח הגולמי של החברה שהסתכמו ברבעון השני ב-37.3% - שיפור משולי הרווח הגולמי ברבעון הראשון (36%) על אף הירידה בהכנסות. "איך שיפרנו? אנחנו פשוט עובדים", אומר סלונימסקי; "למרות הירידה בהכנסות ולחץ המחירים והמצב הכלכלי הקשה, יש אצלנו תהליך מתמשך של שיפורים במוצר - גם בחלק של המו"פ - וגם התייעלות בצד התפעולי. אנחנו מעריכים שנמשיך להשתפר במהלך השנה ונסיים אותה ברמת שולי רווח גולמי של 40%". 


 175 מיליון דולר בקופה - שווי השוק הוא חצי מכך 


 את מצבה של החברה מגדיר איזנשטיין כ"בונקר". הוא מכוון לקופת המזומנים הדשנה של החברה, שבה שוכנים כיום 175.2 מיליון דולר, בעוד ששווי השוק של החברה הוא 95 מיליון דולר - 54% מהקופה. לדבריו, "בפני חברה במצבה של אלווריון עומדות מספר חלופות; האחת היא להחזיר חלק מהכסף באמצעות רכישה עצמית של מניות; השנייה היא לבצע פירוק של החברה ולהותיר את פעילות אלווריון עם 50 מיליון דולר לצורך עבודה שוטפת; והשלישית היא להמשיך בשוק, לאתר הזדמנויות ולקוות להתאוששות". 

 שתי האופציות הראשונות, אומר איזנשטיין, אינן עומדות על הפרק, והוא גם לא חושב שעל החברה בהכרח לנקוט בצעד כזה. סלונימסקי איתו: "אנחנו מתכוונים להשאיר את הקופה, ומרגישים שהיא מציבה אותנו במקום נוח לביצוע מיזוגים ורכישות". לדבריו, מבחינה טכנולוגית לחברה יש את כל היצע המוצרים שהיתה רוצה, ולכן היא "יושבת על המדוכה, אבל במקביל ערה לנושא השוק", כלומר ערה לדרישות שיגיעו, אם יגיעו, מכיוון בעלי המניות שלה. "בינתיים, הם מבקשים שניתן להם הלוואות", הוא אומר בצחוק. לכן, אלווריון בוחנת מפעם לפעם את האפשרות לבצע רכישה עצמית של מניות. "לא נחלק דיווידנד", אומר סלונימסקי. 

 "אלווריון יושבת על המזומנים בקופה ומחכה שיתעורר השוק. בינתיים, היא לא מבצעת רכישות - למרות שאם היא תבצע יהיה מדובר בחברות בעלות בסיס לקוחות איתן. הסיבה לכך היא שאין היום סטארט אפים רווחיים, ויהיה קשה לה להסביר את הירידה בדו"חות שלה אם היא תקנה חברה לא צומחת", סבור איזנשטיין. 

 סימנס, בעלת מניות באלווריון שמחזיקה כיום בכ-10% מהון מניותיה, הורידה את חלקה מ-12% בתקופה האחרונה, ובמהלך הרבעון האחרון הגישה מספר בקשות למכירה - כך שמכרה 968 אלף מניות מאמצע אפריל (המכירה האחרונה היתה ב-16 ביולי). לא מן הנמנע שזה חלק מההסבר ללחץ שחוותה המניה בתקופה האחרונה. כיום היא נסחרת במחיר של 1.7 דולרים - כמעט מחיר שפל עבורה. 


 שמח בשיחת הוועידה 


 ולסיום - מסתבר שבעלי המניות של אלווריון, או לפחות חלקם, לא חושבים שרכישה של חברה היא הפתרון הנכון - כך לפחות נראה משיחת הוועידה של החברה. גם אצל נטרו נשמעו טענות מכיוון בעלי המניות על כך שכדאי שהחברה תחלק כספים מקופתה השמנה, וכך היה גם היום אצל אלווריון. 

 רוברט צ'פמן, שהזדהה כמשקיע בחברה, שאל את סלונימסקי ודפנה גרובר, סמנכ"לית הכספים של החברה, כיצד אלווריון מכריזה על כוונה לבצע רכישת חברה נוספת בעוד יש בידיה מזומנים שמאפשרים לה לקנות מניות שלה עצמה. הערת אגב: צ'פמן מתגלה כ"חביב החברות הישראליות" או חברות האלחוט, שכן הוא עלה גם בשיחת הוועידה של נטרו לקו והיה זה שהוביל את הטענות נגד החברה על כך שבחרה לבצע רכישה עצמית של מניות בגובה 100 מיליון דולר "בלבד". 

 סלונימסקי ענה לצ'פמן כי אכן החברה מתכוונת להמשיך ולרכוש מניות. "אתם לא נמצאים בשוק בצד הרוכשים; אני יודע את זה כי אני זה שקונה מניות", אומר מר צ'פמן. וסלונימסקי עונה לו: "נמשיך לקנות מניות, זו הכוונה שלנו". וצ'פמן ממשיך להקשות: "תראו את נטרו למשל, יש לה אחוזים אפסיים של הצלחה והיא קונה שליש מהמניות. לכם יש סיכויים טובים יותר. למה אתם לא עושים הצעת רכש או קונים מניות?"; סלונימסקי: "אנחנו לא נטרו". בתשובה לשאלה כמה מניות רכשה החברה ברבעון אמרה גרובר כי החברה רכשה עד היום כמיליון מניות, חלק קטן מהן ברבעון השני. "אני לא יודע איך תעשו מיזוג, ואני מצפה לראות רכישת מניות אגרסיווית ברבעון הקרוב", צייד צ'פמן את החברה בעצות לעתיד לפני שירד מהקו. 

 לאחר מספר דקות עלה לקו פעם נוספת. "הבנתי שדיברתם על עסקת רכישה באמצעות מניות. למה למכור מניות ששוות לפי מזומן 3.2 דולרים ב-1.8 דולרים?"; סלונימסקי הבהיר לצ'פמן כי הכוונה היא לבצע רכישות במזומן ולא במניות, אם כי יהיו מקרים בהם החברות המתמזגות ירצו חלקים בחברה. "זה מטורף במצב כמו שלכם, אין מישהו הגיוני שיעשה את זה", אמר צ'פמן. "אני מסכים איתך ב-200%", ענה לו סלונימסקי. אבל לא לכל המשקיעים יש טענות: המניה עולה כעת ב-8.7% במחזור גדול יחסית לשעה.