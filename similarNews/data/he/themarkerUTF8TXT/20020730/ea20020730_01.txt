עם 170 עמודים ויותר מ-100 החלטות שונות, ברור שלרוב השרים שאישרו היום את ההחלטות המופיעות בספר ה"מדיניות הכלכלית לשנת 2003" אין מושג על מה הם הצביעו. כולם יודעים בוודאי על היקף קיצוץ הכולל, על הקיצוץ בתקציב הביטחון ועל הקשיים שהתוכנית מטילה על השכבות החלשות, אבל לא יותר מזה - אחרת, ספק אם היו מצביעים עבורה. 

 וזאת כי ב-100 ההחלטות שקיבלה היום הממשלה יש כל כך הרבה כסף, עובדים, מינויים ומוקדי השפעה שעומדים לעבור ממקום למקום, ובמקרים רבים פשוט להיעלם, שכמעט בלתי אפשרי להבין כיצד השרים ויתרו עליהם בלי מאבק ובלי לנהל מו"מ לקבלת דבר מה אחר בתמורה. הנה רק 3 דוגמאות: 

 החלטה להקטין את מספר הרשויות המקומיות: בישראל יש לא פחות מ-265 רשויות מקומיות, שכל אחת מעסיקה מנגנון מלא. באוצר מבקשים להסמיך את הממשלה להקטין את מספר הרשויות על ידי קביעת מספר תושבים מינימלי לרשות, מאחר שברור שיש במצב הקיים בזבוז אדיר של משאבים. 

 ההחלטה הזו היא מתבקשת ותביא לחיסכון של כ-350 מיליון שקל, על פי הערכת האוצר, אבל זהו גם חומר נפץ פוליטי. ברשויות אלה מועסקים לרוב פוליטיקאים, קבלני קולות מכל המפלגות ושאר בעלי השפעה המבססים את עסקיהם וכוחם הפוליטי על קשריהם הטובים עם העיריות, המועצות וועדות התכנון והבנייה. אין ספק שהלחצים שיופעלו בחודשים הקרובים על השרים להמשיך ולקיים את עשרות המועצות האזוריות  האלה יהיו כבדים במיוחד. 

 השרים ימשיכו לזעוק לשמיים על הפגיעה בשכבות החלשות, אבל לא פחות מכך יטרידו אותם ההחלטות על רפורמות ברשות הדואר, הרכבת, רשות השידור, תחום התעופה, פינוי פסולת, הקצאת קרקעות והתכנון - כולם מקומות מצוינים למינויים פוליטיים, לשיבוץ מקורבים ולהוצאת מכרזים המותאמים כבדרך פלא לאנשים מסויימים. 

 צמצום שכר הלימוד לתלמידים הנמצאים בחו"ל. איך הדתיים יתנו להחלטה הזו לעבור? בדברי ההסבר של האוצר להצעת ההחלטה נמסר כי מתוך 18,500 התלמידים הנתמכים במוסדות התורניים 8.8% אינם בעלי אזרחות ישראלית - נתון ללא אח ורע בשאר מוסדות החינוך. בדו"ח מבקר המדינה גם נמסר, מתוך נתוני ביקורת הגבולות, שחלק מהתלמידים המדווחים כמקבלי תמיכה עזבו את הארץ לפני חודשים רבים. היום הוחלט לתמוך כספית בתלמיד זר רק אם שהה בארץ לפחות 9 חודשים ולהגביל נסיעות מולדת לחו"ל ל-30 יום. 

 כלכלנים, פרשנים ופוליטיקאים ביקרו בימים האחרונים את תקציב 2003 שמגישים סילבן שלום ואריאל שרון וקראו לו "מחטף". כולם מסכימים שהמצב קשה ושצריך לקצץ, אבל לדעתם צריך לקיים דיוק מפורט וענייני  ב-100 ההחלטות שקיבלה היום הממשלה יש כל כך הרבה כסף, עובדים, מינויים ומוקדי השפעה שכמעט בלתי אפשרי להבין כיצד השרים ויתרו עליהם בלי מאבק  בכל סעיף. הם צודקים, כמובן: מחטף הוא דבר גרוע ולא תקין בניהול ציבורי, לשרים ולמשרדים צריך לתת מספיק זמן להבין ולחשוב מה הם עושים ועל מה הם מחליטים, צריך להציג להם אלטרנטיבות וגופים שונים צריכים לקבל הזדמנות להציג התנגדויות והצעות לשינויים או שיפורים.  אלא שהמציאות הישראלית לימדה אותנו שרבות ממערכות השלטון שלנו רקובות ובמקרים רבים פשוט מושחתות. לעיתים קרובות החלטות, כאשר הן כבר מתקבלות, הן תפורות מראש עבור מגזר צר מאוד של מקורבים ולעיתים אפילו עבור איש אחד: שר, ראש עיר ולפעמים אפילו סתם מקורב, כמו למשל התעשיין זיילר מקרית מלאכי שקיבל סעיף מיוחד עבורו ברפורמת המס של ועדת רבינוביץ'. לעומתן, הצעות חוק והחלטות נדרשות ומוצלחות אך גם פוגעות באותם מקורבים - לא עוברות. 

 לכן, לא בלתי אפשרי שדווקא המחטף הזה, וזהו אכן מחטף, ייטיב עם הציבור פשוט כי רוב ההחלטות המופיעות בהצעת האוצר הן בגדר מהלכים חשובים ומתבקשים שלא בוצעו בעבר כתוצאה מקיפאון פוליטי.  אם יינתן לשרים זמן להבין במה מדובר ולגייס את הכוחות הפוליטיים שלהם, אין ספק כי יצליחו לבטל, לדחות או לסרס חלק גדול מ-100 ההחלטות שהאוצר מנסה ליישם ללא הצלחה כבר 10 שנים. 

 אלא שההצבעה הערב בממשלה היא רק הקדמה. גם אם יאושרו כל ההחלטות, הן יעברו לכנסת ולוועדת הכספים - שם הלחץ של ראש הממשלה ושל שר האוצר הרבה פחות מוחשיים. ומעניין יהיה לראות על אלו רפורמות מוכנים אנשי השלטון שלנו להתפשר, ועל אלו סעיפים יילחמו עד חורמה.