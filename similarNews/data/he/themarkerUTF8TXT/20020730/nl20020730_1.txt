הוא חייכן. הוא נעים הליכות. מבטו רך. הוא מצייר. הוא מפסל. הוא כותב. הוא הקדיש עשרות שנים מחייו לבטחון המדינה. החברים שלו הם מלח הארץ. הוא קיבוצניק. הוא היה השוטר מספר אחת של ישראל. הוא הכי טוב שיכול להיות. 

 מצד שני, זה גם האיש שאולץ לפרוש ממשרת מפכ"ל המשטרה עקב שערוריית ההנחות שקיבל בבתי מלון בגלל תפקידו וזה גם האיש העומד במרכזה של מה שנראית כשערורייה הפיננסית החמורה ביותר של שוק ההון הישראלי בשנים האחרונות. האיש הוא רפי פלד, והשערורייה היא ניהול קבוצת החברות שהקים ביחד עם אריה גבעוני. 

 מעצרם של בכירי החברה, בהם פלד וגבעוני עצמם, אך בעיקר היועץ הפיננסי שלהם, טל יגרמן, סימנו את סופו של התהליך. כשהם נעצרו, המחשבה שעלתה בלבם של המשקיעים היתה "סוף-סוף" ו"מדוע לקח לרשויות כל כך הרבה זמן לעשות משהו". 

 עם זאת, הפרטים שהופיעו אתמול בבקשה לשחרר את יגרמן בערבות הצליחו להפתיע: קבוצת החברות הנמנות עם קבוצת פלד-גבעוני, כך חושדת הרשות, העבירה לחברה פרטית בבעלות יגרמן כ-40 מיליון שקל. מתוך הכספים האלה, כ-35 מיליון שקל הועברו לבעלי העניין האחרים בקבוצה, על פי החלוקה הבאה:1. טל יגרמן - כ-7 מיליון שקל.2. אריה גבעוני, כ-6 מיליון שקל - כ-3 מיליון שקל לחשבונו האישי וכ-3 מיליון שקל לחברה בבעלותו.3. דוד הבי, כ-21 מיליון שקל - כ-8 מיליון שקל לחשבונו האישי וכ-13 מיליון שקל נוספים לחברות בבעלותו.4. רפי פלד, כ-2.1 מיליון שקל - כ-400 אלף שקל בחשבונו האישי ועוד כ-1.7 מיליון שקל בהמחאות שלא נפרעו עקב היעדר כיסוי בחברה הפרטית של יגרמן. 

 לפחות 11.4 מיליון שקל מכספי הקבוצה מצאו אם כן את דרכם, על פי חשדה של הרשות, לחשבונות האישיים של גבעוני, הבי ופלד. 

 אף אחת מהחברות בקבוצה מעולם לא הודיעה על העברות הכספים האלה וממילא גם לא נתנה לכך הסבר. יתירה מכך, על פי חשדה של הרשות, סירובן של החברות לדווח על כך עמד במרכזה של המחלקות עם רואי החשבון שלהן, שסירבו עקב כך לחתום על דו"חותיהן הכספיים לרבעון הראשון של 2002. 

 "ההסברים שניתנו על ידי יגרמן והחשודים האחרים בפרשה לרואי החשבון בקשר עם העברת חלק מסכומי הכסף מהחברות הציבוריות [לחברה הפרטית בבעלות יגרמן]", נכתב על ידי הרשות בבקשה לשחרור בערבות של יגרמן, "היו כי מדובר במקדמות אשר היו אמורות להשתלם למיאב, חברה פרטית בבעלות אריה גבעוני, על חשבון תשלומים בגין ביצוע עבודות קבלניות ע"י מיאב ומיאב היא שביקשה להעביר את הכסף לחשבונה  [לחברה הפרטית בבעלות יגרמן]". 

 חוקרי הרשות אומרים כי הסברים אלה אינם נכונים, ומוסיפים: "העברת העבודות לביצוע למיאב, אם אכן הועברו עבודות לביצוע, ותשלום המקדמות, בוצעו מבלי שהתקבלו אישורי ועדת הביקורת, הדירקטוריון והאסיפה הכללית של החברות הציבוריות שמהן הועברו הכספים". 


 כשבוחנים השקעה יש לעצום את העיניים 


 היה קל יותר לתפוס את עוצמת המעשים ואולי גם יותר נוח לעכל אותם לו מי שעמד בראשה של התארגנות כזאת היה ארכי-פושע עם קבלות, תוקע-סכינים-כרוני-בגב-חבריו, ציני ומרוכז בעצמו. היה בטח גם יותר נוח לו חיצוניותו העידה על כל אלה. 

 יכול להיות שזאת אחת הסיבות לעיכובים בחקירת מעשיו של פלד וחבריו. יכול גם להיות שלרשות לקח הרבה זמן להגיב לנעשה בקבוצה מכיוון שהיא פועלת על בסיס דרישות חמורות במיוחד, אבל המשקיעים לא היו צריכים לחכות כל כך הרבה זמן כדי להבין שמשהו מסריח בקבוצת פלד-גבעוני, שכן פרשיית פלד-גבעוני התפתחה על פי הספר. 

 סרחונה עלה לשמיים עוד לפני כשנתיים, כשהחלה במסע הרכישות האגרסיווי שלה. היא פעלה בשיטות המוכרות היטב בשוק ההון המקומי ושאינן מובילות בדרך כלל ליצירת ערך למשקיעים - רכישת חברות עתירות מזומנים בסכומי עתק ובמימון בנקאי נדיב. 

 במקרים רבים, הפרקטיקה הזאת מובילה למשיכת כספים מהחברות לטובת בעלי העניין ולצורך החזר החובות לבנקים. הכסף שבקופת החברות אינו מספיק על פי רוב כדי לעמוד בכל ההתחייבויות הפיננסיות של בעלי העניין ולכן המהלך משפיע לרעה על החברות לאורך זמן, תוך שהוא מרוקן אותן בהדרגתיות מהערך הכלכלי שצברו בשנים ארוכות של פעילות ובניית מוניטין. 

 התהליך הזה גם מלווה על פי רוב בשקיפות נמוכה מאוד של מעשי בעלי העניין ואפילו זהותם, בנטישה של חלק מהם ללא הסברים מניחים את הדעת, בהימנעות ממתן הסברים ובדומיננטיות של אדם אחד שהמוניטין העסקי שלו אינו נטול רבב. לעתים קרובות זה ממשיך במחלוקות קשות עם רואי החשבון. כל התסמינים האלה הופיעו במקרה של קבוצת פלד-גבעוני. 

 המקרה של פלד מלמד שוב את מה שכבר ידענו: כשבוחנים השקעה יש לעצום את העיניים. אסור לתת לפניהם או למוניטין של מי שעומדים בחזית להסתיר את פעולותיהם. וכשתשומת הלב עוברת בהדרגתיות מהמעשים לעבר איזה רעיונות רומנטיים של גדולת עבר, זאת נורת האזהרה האחרונה. 


 קישורים נוספים 
 "  טובת החברות היתה תמיד לנגד עיני  "  [10] 

 רשות ני  "  ע חושדת: יגרמן, פלד, הבי וגבעוני שילשלו לכיסם כ-35 מ' ש' מחברות קבוצת פלד גבעוני  [11] 

 מרתון בקבוצת פלד גבעוני לפרסום דו  "  חות הרבעון הראשון: פויכטונגר השקעות תדווח על הפסד של 97 מיליון שקל  [12]