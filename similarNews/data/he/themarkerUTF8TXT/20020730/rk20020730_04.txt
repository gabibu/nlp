לפני מספר שבועות מצאו עצמם חבורה של עיתונאים המסקרים את תחום התקשורת בסיטואציה מוזרה. חברת פליי טי.וי, מפעילת ערוץ פלייבוי בישראל, הזמינה אותנו לתדרוך דחוף בעניין העתירה שהגישה לבג"ץ בעקבות התיקון האחרון לחוק התקשורת שעבר בכנסת, שאסר כליל שידורי פורנוגרפיה בכבלים ובלוויין. בחדר נכחו כמה אנשי עסקים ידועים, בהם יצחק קאול, יאיר חסון, איש יחסי הציבור רני רהב ועו"ד רון גזית (השניים הראשונים הם הבעלים, גזית הוא בעלים לשעבר ויועץ משפטי בהווה, ורהב מייצג את החברה מול אמצעי התקשורת). 

 "כדי שתבינו את ההבדל בין פורנו לבין ארוטיקה, הבאנו לכם קטע קצר לצפייה", אמר רהב. קאול נשבע שבחייו לא ראה סרט מסוג כזה. הספקנים שביננו קצת התקשו להאמין שקאול רכש כמעט 30% מערוץ שלא צפה בתכניו, אבל מילא. עם הכנסות של למעלה מ-20 מיליון דולר בשנה לא מתווכחים. 

 כיוון שהשעה היתה קצת לפני תשע בבוקר, החדר הוחשך מעט, קרואסונים נוספים הובאו לשולחן, ועל המסך שבפינה הפציעו בלונדינית שופעת ואסייתית חטובה, והחלו להתגפף ולהתפשט במרץ לצלילי מוסיקת מעליות קצבית. 

 גזית ניצל את האתנחתא הקומית להסבר מפורט של חוקי הסרט האירוטי, ואת ההבדל בין תצלומי תקריב של סצינות מין לעומת סרטים שעושים בהם "כאילו" ונותנים לצופה להשלים בדמיונו את השאר. קאול ניצל את ההזדמנות להשלים פערים, ובסופו של הקטע שהוקרן פנה למשתתפים בשאלה רטורית, "נו, זה פורנוגרפיה? מזה מבקשים המחוקקים להציל אותנו?"  וקנין הגדיל לעשות כשקשר בין שידורי הסקס לעלייה במספר תאונות הדרכים: "משדרי מין גורמים לצופים להישאר ערים בלילות", הוא טען, "ולמחרת הם עייפים מכדי לנהוג בזהירות" 

 שושביני החוק, חברי הכנסת יגאל ביבי (מפד"ל) ויצחק וקנין (ש"ס), אכן עבדו ללא לאות עד שהשיגו את מטרתם. וקנין הגדיל לעשות כשקשר בין שידורי הסקס לעלייה במספר תאונות הדרכים: "משדרי מין גורמים לצופים להישאר ערים בלילות", הוא טען, "ולמחרת הם עייפים מכדי לנהוג בזהירות". 

 מול הצעת החוק לאסור שידורי מין באופן גורף, הציע ח"כ מיקי איתן (ליכוד) הצעה מרוסנת יותר, לפיה השידורים יוגבלו לשעות הקטנות של הלילה וניתן יהיה לצפות בהם רק בעזרת קוד או כרטיס חכם, על מנת למנוע מילדים את הגישה. "ילדים יכולים לגנוב את הכרטיס", הזדעק ח"כ ביבי למשמע ההצעה. "לא ידעתי שאתה מתכוון להחזיק בכרטיס כזה", עקץ אותו איתן. 

 אתמול התקיים הדיון הראשון בבג"ץ בעניינה של חברת פליי טי.וי, ובסיכומו נרשם לערוץ האירוטי ניצחון קטן: צו על תנאי הוצא נגד הורדת משדרי המין, והמדינה נדרשה להכין תשובה לשאלה מדוע לאסור את המשדרים הללו בתוך 90 יום. בנוסף, המועצה לשידורי כבלים ולוויין תצטרך לענות על השאלה האם משדרי ארוטיקה הם משדרים פורנוגרפיים, שאלה שלא עסקה בה עד כה. 

 עורכי הדין של פליי טי.וי צירפו לעתירה טיוטת חוות דעת מטעם הלשכה המשפטית של הכנסת שהוגשה לוועדה לקידום מעמד האישה של הכנסת ובה נאמר בין השאר כי "יש לדאוג להגדיר הגדרה שאינה רחבה יתר על המידה של מהו ביטוי פורנוגרפי (או כל שם אחר), לבחון סייגים להגבלות השונות, כך למשל ניתן לקבוע כי בשעות מסוימות ניתן לשדר שידורים פורנוגרפיים ובאחרות לא. לחילופין, ניתן לקבוע כי ניתן לשדר שידורים פורנוגרפיים רק באמצעות קידוד או שניתן לשדר רק שידורים שאין בהם ניצול ילדים וכיו"ב. אולם, נראה כי הצעת חוק שתקבע במפורש שכל שידור פורנוגרפי הוא אסור ומהווה עבירה פלילית, לא תעמוד בחוקי היסוד של מדינת ישראל". 

 זוהי בדיוק הרוח שבה רואים את הדברים במועצה לשידורי כבלים ולוויין. שלא לייחוס, אומרים במועצה שגם הילדים של ח"כ וקנין וביבי יכולים לצפות באינטרנט בתכנים הרבה יותר מפורטים מפלייבוי, בלי שום סינון או הגבלת שעה. "סרטי אקשן אלימים מפחידים אותנו הרבה יותר מבחינת ההשפעה על הילדים", אומרים גורמים במועצה. "אבל המועצה תדון, נכתוב חוות דעת מלומדת, וכרגיל - המחוקקים ייכנעו לציבור, שיש לו את הלובי הכי חזק בכנסת".