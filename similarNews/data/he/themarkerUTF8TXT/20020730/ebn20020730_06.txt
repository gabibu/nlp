חלום הרה לוקיישן של עובדים רבים בענף ההיי-טק התפוגג בשנה האחרונה. זה לא שעובדי ההיי-טק כבר לא מעוניינים לעבוד במדינות אחרות, אלא שהאפשרות פחות זמינה מבעבר, וגם התנאים הנלווים, ברוח התקופה, צומצמו. 

 אם בעבר חברות נהגו לממן את ההעברה לחו"ל של העובד ומשפחתו, בתי ספר וגנים של ילדי העובד בחו"ל, ואף סדנאות האמורות להקל על המעבר - היום בחברות לא מעטות מסתפקים העובדים במשכורות "בלבד", כאשר את כל ההוצאות הנלוות הם אמורים לשלם בעצמם, ללא סיוע החברה. 

 תביעה שהוגשה היום בבית הדין האזורי לעבודה בתל אביב מספקת הצצה למדיניות התגמול הנהוגה בחברת  אמדוקס (  DOX  [10]  : NYSE)  עבור עובדים הנשלחים לרה לוקיישן. אמדוקס נתפשה בעבר כחברה בה השכר הנהוג נמוך מהשכר הממוצע בחברות היי-טק, אולם מהתביעה עולה כי בתפקידים מסוימים אמדוקס מציעה לעובדיה תנאים לא רעים בכלל, המקבילים לתנאים הנהוגים בחברות אחרות ולעתים אף טובים יותר. 

 עובד החברה שפוטר לפני מספר חודשים תובע מאמדוקס 2.5 מיליון שקל בגין הפרת חוזה. התובע, מנהל מכירות בעל ניסיון של מעל 20 שנה בתחום, טוען כי סוכם בינו לבין אמדוקס שהוא יעבוד מהונג קונג ויקים נציגות אשר תהווה בסיס לפעילות החברה באזור אסיה. 

 בחוזה העבודה שנחתם עימו, לתקופה של 5 שנים, סוכם כי עם המעבר להונג קונג יחול שיפור בתנאי העסקתו. מהתביעה עולה כי משכורתו החודשית בישראל עמדה על 33 אלף שקל, אך עם המעבר להונג קונג התחייבה החברה לשלם לו משכורת שנתית של כ-567.4 אלף שקל - כ-47.2 אלף שקל בחודש. בנוסף, התחייבה החברה לממן לתובע מגורים בעלות של כ-40 אלף שקל בחודש, הוצאות תחבורה בגובה של 50.7 אלף שקל בשנה ובונוס מעבר בסך כ-47.8 אלף שקל. 

 עוד עולה מהתביעה כי מעבר לשכר החודשי הגבוה ושכר הדירה, התחייבה החברה לשלם לתובע בונוס שנתי, מדי שנה, בגובה 93 אלף שקל, וכן התחייבה שלא במסגרת ההסכם לשלם לו עמלות בגין מכירות. על פי "תוכנית הפיצויים לאנשי מכירות" הנהוגה בחברה, כך נטען בתביעה, משלמת אמדוקס עמלה של 12 אלף דולר עבור עסקה בהיקף של 500 אלף דולר עד מיליון דולר, עמלה של 40 אלף דולר עבור עסקה בהיקף של 10-20 מיליון דולר, 80 אלף דולר עבור עסקה בהיקף של 25-40 מיליון דולר ו-120 אלף דולר עבור עסקה בהיקף של למעלה מ-50 מיליון דולר. 

 בכירים בתחום משאבי האנוש בענף ההיי-טק טוענים כי חבילה זו אינה יוצאת דופן. יש לזכור, הם מציינים, כי מדובר במנהל מכירות אזורי, וכי המחייה בהונג קונג יקרה מאוד - כ-30% יותר מהמחייה בתל אביב. לדוגמה, שכר דירה עבור דירת 3 חדרים נע בין 4,800 דולר לכ-7,000 דולר. 

 אז נכון, משכורת חודשית של כ-10,000 דולר נחשבת לממוצעת בהונג קונג, אבל שם, בניגוד לישראל בה שיעור מס ההכנסה על משכורתו של התובע היה כ-50%, לא היה משלם התובע מס הכנסה כלל (בתביעה נטען כי משכורתו של התובע לא היתה אמורה להיות מחויבת במס לאור העובדה כי למעלה מ-4 חודשים בשנה הוא היה אמור לשהות מחוץ להונג קונג).