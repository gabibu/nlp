אתמול הודיעה ויסוצקי רשמית ללקוחותיה כי היא מפסיקה לשווק את קפה רג'ואן - המוצר שהוא פרי מיזם משותף לה עם משפחת רג'ואן. בהודעה מטעם החברה נמסר לקונית כי שני הצדדים לא הצליחו לגשר על חילוקי הדעות העסקיים והשיווקיים הנוגעים להמשך שיתוף הפעולה ביניהם ובגלל הנסיבות תופסק מכירתו בשוק". 

 ההודעה שנשמעת כמעט כמו זאת של זוג שהחליט להתגרש מתאימה באופן פרדוקסלי לדרך בה הוכרז בעבר תחילת הקשר בין שני הצדדים. אז, לרגל ההשקה, כונסה מסיבת עיתונאים, ושני הצדדים ה"מחותנים" נכנסו לחדר לצלילי מארש החתונה. כמו כל זוג צעיר גם רג'ואן וויסוצקי האמינו כי יש להם ביד משהו מיוחד - קונספט מוצר מנצח. לשניים היו שאיפות וחלומות גדולים בהם ראו עצמם משתלטים על נתחי שוק יומרניים ומאתגרים את המונופול בתחום זה - עלית, שהחזיקה בעת ההשקה 80% משוק הקפה השחור בישראל. 

 אך כמו ברבים מסיפורי האהבה, גם סיפור זה התנפץ על רקע המציאות היומיומית בה נאלץ הזוג להתמודד לא רק עם קשיי היומיום אלא גם עם הרקע השונה של כל אחד מהמחותנים, התכונות, ההרגלים והפערים הכלכליים. מה שהתחיל בקול תרועה רמה ונתח שוק של 23% (בשיא) הסתיים בהודעה לקונית ונתח שוק של 4%. 

 תחילת הסיפור נראתה דווקא מבטיחה. בתחילת 2001 הושק קפה רג'ואן ו"העיר" את שוק הקפה השחור, שעמד אז על 90 מיליון שקל בשנה ונשלט ללא עוררין בידי עלית, שהחזיקה בנתח שוק של 82%. השוק היה במשך שנים ארוכות בסטגנציה והפעילות השיווקיות-פרסומיות בו היתה מועטת, למעט קמפיין שהעלתה עלית כשנה לפני ההשקה בכיכובם של פיגורות כגון שלומי שבת ואיילת זורר שהעידו על עצמם "בשבילי קפה טורקי אמיתי זה עלית". 

 רג'ואן וויסוצקי הכריזו אז כי הם אינם נבהלים מכוחה של עלית, שמולה כשלו בעבר בקטגוריה זאת ענקים כמו אסם. באמצעות משרד הפרסום אדלר חומסקי  &  ורשבסקי הם יצאו לשוק מגובים בקמפיין פרסום קליט מאוד שהצליח להעביר באופן בהיר לא רק את שם המוצר החדש אלא גם את הערך המוסף שלו - "קפה שחור בלי גרגרים צפים". הקמפיין עבד מצוין, ותוך תקופה קצרה נרשמה התנסות ראשונית חריגה במיוחד למוצר חדש (בעיקר בקטגוריה המאופיינת בנאמנות לקוח)- 23% - כמעט היעד שהציבו לעצמם השותפים לשלוש שנים. עלית ומשרד הפרסום שלה דאז טמיר כהן חיזקו את נבחרת הכוכבים שלהם בשחקן הכדורגל חיים רביבו ואת תקציב הפרסום שלהם במיליון דולר נוספים והגיבו בקמפיין נוסף, הממשיך את הקו הפרסומי הרגיל שלהם. שתי הקבוצות הציעו מבצעי קד"מ אטרקטיוויים, עלית כדי לחסום את המתחרה החדש ורג'ואן כדי להגביר את ההתנסות, שבשלב מוקדם התחילה להתברר כראשונית בלבד. 

 חצי שנה תמכו ויסוצקי ורג'ואן במותג החדש ואז נדם קולם. נתחי השוק המשיכו לרדת, אך למרות זאת קיבל משרד הפרסום הוראה להקפיא את הקמפיין החדש שכבר עמד מוכן בקנה מוכן לשיגור ושלא הופשר לעולם. את מקום הקמפיין תפסו מבצעי קד"מ אגרסיוויים שהציעו מתנות יקרות כגון שש-בש ומנגל ששחקו מאוד את רווחיות המוצר, אך כלום לא עזר, המכירות המשיכו לרדת. מדוע? 

 הבעיה הראשונה היתה במוצר עצמו. הטחינה הדקה שמנעה את הגרגרים פוגעת מסתבר בארומה של הקפה וכך קרה שגרגרים אמנם לא היו אבל גם טעם לא. זאת גם אחת הסיבות שבגללה לא נכנסה עלית עם מוצר דומה לשוק, למרות ששלוש שנים לפני השקת רג'ואן היא בדקה אפשרות לעשות זאת. יתרה מזאת, הקמפיין המצוין של אדלר חומסקי יצר ציפיות גבוהות אצל הצרכנים ונתן הבטחה פרסומית שלא עמדה במבחן המציאות. 

 כשהתחילה המציאות לחלחל אל תוך האופוריה ששררה בויסוצקי ורג'ואן לאחר החודשים הראשונים של ההשקה הם בחרו לסגת מתמיכה במותג. הם שכחו כנראה שגם נתח שוק של 10-15 אחוז הם הישג יפה למוצר חדש- שהרי על רקע ההצלחה הראשונית אחוזים אלה החלו להידמות לכישלון. וכך, במקום להמשיך ולחזק את המוצר וליצור לו העדפה אמוציונאלית כלשהי בעיני הצרכן- כפי שעושים לכל המותגים בעולם, החלו השותפים להתקוטט סביב ההשקעות הכספיות שיש לעשות ודרך הפעולה שיש לנקוט בהתמודדות מול עלית. הפערים בין ויסוצקי הוותיקה שבאה מעולם הקמעונאות ומוצרי הצריכה ומודעת להשקעות ואורך הנשימה שדורש מוצר חדש, לבין משפחת רג'ואן שייצגה חברה קטנה יחסית שהשיווק ברשתות וסדר גודל ההשקעות הדרוש לשם כך זר לה לחלוטין החל לתת אותותיו. המוצר הוזנח, לא נתמך, חילוקי הדעות העמיקו ואחוזי המכירות המשיכו לצנוח. 

 כעת, כשנה וחצי אחרי ההשקה יוצא המוצר מהשוק - שחזר בינתיים למימדיו הרגילים, הן מבחינת הצריכה והן מבחינת נתחי השוק. הסערה מסתבר היתה בסך הכל סערה בכוס קפה והמרוויחים היחידים ממנה היו כנראה משרדי הפרסום.