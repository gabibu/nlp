"מולי, בראיון, ישבו שני הפאונדרים ואחרי שהם אמרו שהם הפאונדרים הם השאירו מקום מדוד בשיחה ל'וואו'. אז אמרתי 'וואו'. אחד מהם חייך והסביר שמה שהם עושים הולך לשנות את פני האינטרנט. מהפכני ממש. הם, מסתבר, הסתגרו בבית למשך חמש שעות, בלי לצאת, וחשבו טוב-טוב על מה שחסר באינטרנט ומה שגורם למשתמשים תסכול - ומצאו לזה פתרון. הוא דיבר איתי על הצורך הגדול שהוא מזהה בשוק וגם על זה שהם הצליחו לגייס את האנשים הכי מוכשרים לפתח את המוצר. 

 הפאונדר השני הקשיב לראשון ומדי פעם הביט ימינה ושמאלה לוודא שאף אחד לא מקשיב לנו (מה שאולי היה יותר נורמלי אם היינו בבית קפה, אבל כיוון שהיינו לבד במשרד, זה נראה די מוזר). הוא דיבר עוד קצת על הכלכלה החדשה, על המהירות שבה קורים דברים ועל הבן של ורדי. 

 אחרי שהוא הסביר לי איך אנחנו עושים 'את המכה', הוא שאל אותי אם יש שאלות. ודווקא היתה לי אז שאלתי, 'כן, אבל, מה בדיוק אתם עושים?'   הפאונדר השני הביט ימינה ושמאלה, הישיר מבטו אליי, חייך ואמר, 'מה קרה לך? זה סטארט אפ!'" 

 (מתוך יומנו של סטארט אפיסט, גידי רף, פרק א') 

 בספרו מ"יומנו של סטארט אפיסט בדרך למכה", שהתפרסם בשנה שעברה מדי שבוע ב"מעריב", תיאר גידי רף בציניות את התנהלותה של חברת הסטארט אפ Gate42 בה עבד, כמשל לתעשיית החלומות שפרחה בימי הדוט.קום העליזים. 

 רף, בנו של איתן רף, יו"ר בנק לאומי, ששימש מנהל תוכן ב-Gate42, הבין מהר מאוד מה באמת שווה החברה ולכן דאג להדביק לה את הכינוי 2Sick. 

 היום התבשרנו כי Gate42 מחפשת קונים לנכסיה האינטלקטואליים ולקניינה הרוחני (האם הכוונה במקרה לספרו של רף?) ועומדת בפני סגירה. החברה נפגעה קשות ולא הצליחה להתאושש מאירועי ה-11 בספטמבר, נמסר, כיוון שחלק מלקוחותיה היו חברות ששכנו במגדלי התאומים. 

 אבל לפני שמאשימים את בין לאדן כדאי קצת לעיין בהיסטוריה של Gate42 כדי להבין שמדובר בסיפור עם ריח של דוט.קום. את Gate42 הקימו עופר ליידנר ואלחנן בורנשטיין ב-1999 מתוך כוונה ליצור מדריך מקוון אינטראקטיווי המנחה גולשים אל מוצרים מסוימים באתרי E-commerce ברשת. 

 על פי מקורות, ליידנר עבד בעבר בקרן ההון סיכון שלום.קום. את שלום.קום הקים יונתן לייטרסדורף, בן משפחת מאיר, בעלי מגדל שלום, לאחר שגרף כמה מיליוני דולרים מהשקעה במיראביליס. שלום.קום, ששמה המקורי מעיד על נטייתה להשקיע בעסקי אוויר אינטרנטיים, דווקא רשמה הצלחה מסחררת כשגזרה כ-50 מיליון דולר מעסקת מכירת אקסלינק לקומברס תמורת 550 מיליון דולר.  ליידנר קיבל את אמונו של לייטסדורף בצורת סיד של חצי מיליון דולר לטובת הקמת חברה. כמה חודשים מאוחר יותר, שיכנע לייטרסדורף את אוורגרין, קרן ההון סיכון הישראלית בעלת הביצועים הטובים ביותר, להשקיע בחברה 4 מיליון דולר לפי שווי של 14 מיליון דולר לפני הכסף. 

 נראה שלייטרסדורף לא עבד קשה מדי כדי לשכנע את אוורגרין להיכנס להרפתקה זו. הוא ואוורגרין כבר גנבו סוסים ביחד בעסקת מכירת אקסלינק 

 נראה שלייטרסדורף לא עבד קשה מדי כדי לשכנע את אוורגרין להיכנס להרפתקה זו. הוא ואוורגרין כבר גנבו סוסים ביחד בעסקת מכירת אקסלינק לקומברס במסגרתה קיבלה אוורגרין כ-80 מיליון דולר. 

 Gate42, שפעלה בסמוך למשרדי שלום.קום במגדל שלום, גייסה לשורותיה כמנכ"ל באוגוסט 2000 את בוב צ'רינגס, בכיר לשעבר בג'ונו אונליין, ספקית האינטרנט השלישית בגודלה בארה"ב. למרות שברקע החלו חברות דוט.קום לקרוס במהירות, Gate42 דאגה להדליף בסוף שנת 2000 כי היא מתכננת לגייס 20 מיליון דולר בסיבוב שני מקבוצת קרנות אמריקאיות, לפי שווי חברה של לא פחות מ-100 מיליון דולר אחרי הכסף. Gate42 פינטזה גם על הכנסות של 3 מיליון דולר ב-2001. 

 למרות האופטימיות התקשה המנכ"ל החדש צ'רינגס לראות מניין יצוצו הכנסות ונטש את הספינה לאחר מספר חודשים. 

 במהלך 2001 שינתה הקרן כיוון והחליטה להעביר את יתרונות האינטראקציה לגופים פיננסיים. כמחצית מעובדי החברה פוטרו. הפלטפורמה שפותחה הוסטה אל גופים כבנקים וחברות ביטוח ואיפשרה להם להפעיל שירותים עסקיים תוך אינטראקציה מקוונת ביניהם לבין עובדיהם ולקוחותיהם. 

 ייתכן וזכות האבות של רף עבדה שעות נוספות, כיוון שבסמוך לכך קיבלה השקעה בסכום לא ידוע מבנק לאומי. אבל גם בלאומי לא עובדים פראיירים והסכום ניתן כהלוואת קו אשראי תמורת אופציות. 

 בינתיים הלך והתמסמס גיוס ההון המתוכנן. שווי של 100 מיליון דולר הפך למדע בדיוני והחברה המשיכה להצטמצם. ב-11 בספטמבר פגעו שני מטוסים במגדלי התאומים. בחברה ידעו לספר על עובדת מן המשרד הניו יורקי שנפגעה, ועל לקוחות שנעלמו בהריסות. 

 ההמשך בספרו של רף. 

 "הפאונדרים אספו את העובדים כדי לעדכן אותם במצב החברה. 'הכסף, נגמר. ולכן, צריך טיפה לחסוך - לא משהו רציני', אמר הראשון. 'ממש טיפה כדי להקטין את ה-Burn Rate', אמר השני. 'חשבנו לדוגמה שאפשר להפסיק עם הכוסות החד פעמיות', אמר הראשון. 'ישר מהבקבוק, מהבקבוק אל הגרון'. 

 'ועוד משהו אחד קטן', אמר הראשון, 'מתכנתים זה ככה, עסק יקר', אמר השני, 'אז אפשר לגייס במקומות אחרים', אמר הראשון, 'לא חייבים תמיד בארץ', אמר השני, 'אפשר גם ברומניה', אמר הראשון. 'אבל אין לכם בכלל מה לדאוג', אמר השני. 'אין לזה בכלל שום השפעה עליכם', אמר הראשון, 

 'בטח לא ביום-יום', אמר השני, 'אולי ככה, ממש-ממש בקצוות', אמר הראשון. 'כולכם מפוטרים', אמר השני. 'תודה וסליחה', אמר הראשון". 

 (מתוך יומנו של סטארט אפיסט, גידי רף, פרק ט') 


 קישורים נוספים 
 Gate42  [10] 

 הסטארט אפ Gate42 בו השקיעה אוורגרין על סף סגירה; במגעים עם גופים אמריקאיים למיזוג או למכירת קניינו הרוחני  [11]