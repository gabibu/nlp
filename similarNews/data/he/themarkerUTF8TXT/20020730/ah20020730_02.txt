מאת אבי פרידמן ונדב הכהן 


 בחודש מאי השנה הונחה בפני הכנסת תוכנית חירום כלכלית הכוללת שורה של החלטות, ובין היתר תיקון לחוק הביטוח הלאומי (נוסח משולב) תשנ"ה 1995. ב-22 במאי נמסר בכנסת כי בין היתר יוצרת התוכנית העדפה לשכבות הביניים וליוצאי צבא. הסיבה לצורך בהדגשת קבוצת אוכלוסיה זו נעוצה בעובדה כי לאור המצב הכלכלי הקשה במשק ולאור הפעילות הביטחונית ועלויותיה, נטען כי קבוצה זו נושאת בעיקר נטל המס ונושאת בעיקר נטל  המילואים. 

 התכנית כולה הוצגה כמקשה אחת של צורך לאומי ופתרון לאומי אשר בין היתר יטיל מס נוסף על בעלי הכנסות גבוהות. 

 ההסברים לציבור ולחברי הכנסת עבדו היטב. התיקון אושר בקריאה שלישית ב-16 ביוני, וכלל בין היתר ביטול תקרת דמי הביטוח הלאומי כפי שהיה קיים לשכירים ולעצמאיים עפ"י תחשיב המבוסס על השכר הממוצע במשק. בזריזות ראויה לציון פורסם החוק בספר החוקים מס' 1850 ב-16 ביוני (תוכנית החירום הכלכלית). 

 וכמו באגדות, עלה השחר. ולאחר שהתפוגגו ערפילי הבוקר, מתברר כי בישראל שלנו מתקיימת מציאות מדהימה. חוק הביטוח הלאומי נולד והתקיים עד היום כחוק סוציאלי, שתכליתו היתה ועודנה ביטוח הדדי בהיקף ארצי תוך שמירה על איזון עדין בין רמות השכר השונות ובין שכירים לעצמאים. 

 בהינף תיקון תמים הוא נהפך למנגנון בלתי ראוי, בלתי תקין ובלתי מתאים למטרתו, והכל על מנת להזרים סכומי עתק לקופת המדינה 

 והנה, בהינף תיקון תמים הוא נהפך למנגנון בלתי ראוי, בלתי תקין ובלתי מתאים למטרתו, והכל על מנת להזרים סכומי עתק לקופת המדינה. 

 אין כוונת הכותבים לדון או לחלוק על הצורך שיש למדינה בגיוס כספים. אין גם כוונה להיכנס לוויכוח הלגיטימי בפני עצמו לגבי היחס שבין קיצוץ בהוצאות הממשלה לבין הגידול בגביית כספים מהציבור. אולם, אנו בהחלט חולקים על זכותו של המחוקק להטיל מיסים נוספים תוך ניצול ציני של המצב הביטחוני/כלכלי ונכונותו של הציבור להתלכד למען עתיד טוב יותר. וזאת, מבלי לקבוע בגלוי: "אנו מגדילים את שיעורי המס במדינה". 

 כאשר המחוקק בא להטיל גזירות, עליו לפעול תוך גילוי נאות הן בפני חברי הכנסת המחוקקים והן בפני הציבור המיועד לשאת בנטל. על השלטון לבוא ולומר: המדינה זקוקה להכנסות נוספות ולפיכך נאלצת להטיל כדין מיסים נוספים. אולם, אסור להסתיר מהמחוקק ומהציבור כי תחת הכסות של תיקון בחוק סוציאלי מסתתר בעצם מהלך של הגדלת נטל המס. זאת, ללא דיון מעמיק ותוך הטעיית מי שעתידים לשאת בעקר הנטל שהינם למרבית הפלא דווקא שכבות הביניים והחלשים. 


 המדרון שמעבר לפירצה בגדר החוק 


 יש חוקים שניתן להם מעמד מיוחד. כאלה הם חוקי היסוד, המהווים למעשה את התשתית הקרובה ביותר לחוקה. חוקים אלה כוללים בדרך כלל את הגדרת הזכויות המוגנות ביותר לפרט ולמדינה. לקבלתם דרוש רוב מיוחד מאוד וניתן לבטל כמעט כל חוק רגיל הסותר או מתנה על חוק יסוד. בחוקי יסוד אחדים הוסף חיזוק בצורת שיריון, שמטרתו להבטיח את זכויות הפרט כנגד פגיעות בעקר שרירותיות מצד השלטון. 

 החוק פוגע בקניינו של הפרט באופן והיקף המנוגדים לכאורה לזכויות המוקנות בחוקי היסוד 

 ובחזרה לענייננו. הנה מאשרת הכנסת תיקון לחוק הביטוח הלאומי שהינו חוק רגיל. אנו רוצים להאמין כי המחוקק לא ידע, אם כי היה עליו לדעת, כי התיקון מהווה פגיעה בקניינו של הפרט באופן החורג כנראה מכללי המידתיות. התיקון פוגע גם בשיוויון תוך שימוש במונחים סוציאליים ובסיסמאות חברתיות, ויוצר מעמד נחות לאלה שאינם יכולים להתגונן בפני שליחת ידה הארוכה של הרשות לכיסם ולגביית מס במקום שהדבר לא הותר בחקיקה מתאימה. 

 זה שנים נאבקות רשויות שלטוניות לשמור על מעמדם של חוקי היסוד כתשתית הכרחית למדינה דמוקרטית. זה שנים מופעלות מערכות של איזונים ובלמים. והנה, בהינף תיקון, נעלמת יכולת הבלימה ונפרצת גדר חוקי יסוד אל עבר מדרון תלול וחלקלק. 

 מעיני המחוקקים נעלמו ככל הנראה מספר עובדות אשר ייתכן שאילו הובאו בפניהם היה נמנע אישור התיקון לחוק: 1. התיקון לחוק הינו בעצם הקמת מערכת גבייה למס נוסף ללא חוק מס. זו פגיעה בחוק יסוד (משק המדינה) באמצעות חקיקה רגילה אשר היא כשלעצמה מעורפלת במידה רבה.   2. הנטל יוטל בעיקרו דווקא על שכבות חלשות ושכבות ביניים, ולא בהכרח על בעלי הכנסות גבוהות. 

 3. החוק פוגע בקניינו של הפרט באופן והיקף המנוגדים לכאורה לזכויות המוקנות בחוקי היסוד (כבוד האדם וחירותו) ובמידה העולה על הדרוש. 

 4. הכנסות פאסיוויות של הציבור הרחב, כגון ריבית המשתלמת על פקדונות בבנקים, פדיון קופות גמל, פדיון חסכונות, הכנסות משכר דירה ועוד, יחויבו מעתה ב"מס ביטוח לאומי" אשר לא היה קיים בפועל עד כה. 

 5. החוק החדש פוגע למעשה בהגנה על השקעות הציבור בישראל בנכסים פיננסיים, ועומד בניגוד לחוק המשוריין משנת  1984 הכולל סעיף נוקשות מיוחד ואשר קבע: (א) הממשלה לא תפקיע השקעות ציבור שנוצרו לפני תחילתו של חוק זה ולא תשנה לרעה את התנאים שנקבעו להן לפני תחילתו. (ב) הממשלה לא תפקיע השקעות ציבור שיוצרו לאחר תחילתו של חוק זה ולא  תשנה לרעה את התנאים שיהיו קבועים להן בעת שייווצרו, בין שיהיו זהים לתנאים הקבועים להשקעות ציבור מאותו סוג ערב תחילתו של חוק זה ובין שיהיו שונים. 

 6. חלקים ניכרים של הציבור יהפכו בלא יודעין לעבריינים מאחר שבמדינת ישראל אין חובת דיווח כללית והם אינם מודעים לעובדה כי מעתה עליהם לשלם "מס ביטוח לאומי",  על הכנסות הפטורות ממס. 

 7. במדינת ישראל קיימת מערכת ביטוח הדדי סוציאלי הנושאת את השם ביטוח לאומי ופועלת עפ"י חוק. אזרחי המדינה תיכננו את מהלכיהם בהתאם. לפתע הפך ביטוח זה לדבר בלתי בטוח. עד כה היתה סימטריה בין התשלום לתקבול בעת יציאה למילואים, מחלה, נכות ועוד. והנה באחת, נשלם דמי ביטוח "נטולי תקרה" על מירב הכנסותינו ולא רק על הכנסות השכר. זאת, בעוד שנקבל מהביטוח הלאומי קצבאות בסכומים מוגבלים ללא קשר לתשלום ודווקא כאשר אנו זקוקים לכל סכום. 


 על מי צפוי ליפול נטל המס החדש המוסווה בשם ביטוח לאומי? 


 בעלי ההכנסות הגבוהות? העשירים? לא ולא  . אלה ימהרו לרשום חברות שבאמצעותן יבצעו פעילות כלכלית מגוונת, ואת הרווחים ימשכו כדיווידנד פטור מ"מס ביטוח לאומי" או שיגדילו לעשות ויזרימו את הרווחים הללו לכל מיני השקעות עלומות שם במדינות ניכר. 

 שכבות הביניים? כן וכן.  אלה המוגדרים בידי קברניטי המשק כ"עמוד השדרה של משלמי המיסים ומשרתי המילואים". חשוב לדעת כי דמי הביטוח הלאומי המשתלמים בשל הכנסות פאסיוויות, אינם ניתנים גם לניכוי לצורכי מס הכנסה, ולכן, עלותם האפקטיווית גבוהה אף יותר. 

 השכבות החלשות? כן ולא.  לכאורה יהיו מי שיטענו כי המס החדש לא יחול על בעלי הכנסות נמוכות, מקבלי תמיכה והשלמות הכנסה. ואפשר שיטענו כי המס אינו אפקטיווי מתחת להכנסה בשיעור של כ-28 אלף שקל. המציאות אינה כה תיאורטית. הכנסה פאסיווית טעונת "מס ביטוח לאומי" הינה גם הכנסה לאדם שחסך כל ימיו ועתה רוצה לערוך חתונה לילדים. הכנסה פאסיווית טעונה "מס ביטוח לאומי" הינה לגימלאי שנאלץ לצאת מסיבות שונות לגימלאות לפני גיל 65 ופודה חלק מהכסף שחסך כל ימיו. הכנסה פאסיווית טעונת "מס ביטוח לאומי" הינה גם הכנסה שנתקבלה מחו"ל. בכל המקרים וברבים נוספים ייאלצו מעתה אותם האזרחים לקבל ייעוץ מיוחד מידי מומחים לעניין, שאם לא כן יהיו חשופים לחיוב ב"מס ביטוח לאומי" העלול להגיע לסכומים מהותיים ביותר. 


 עידוד עבריינות מס, בריחת הון ואבטלה 


 זה המקום לציין כי השיטה להטלת דמי הביטוח למוסד לביטוח לאומי, הינה פחות משוכללת ופחות נכונה לאין שיעור לעומת המנגנון לקביעת ההכנסה החייבת במס הכנסה. 

 הסיווגים השונים (אשר לעיתים הינם שרירותיים) לסוגי מבוטחים, לסוגי הכנסות חייבות בדמי הביטוח הלאומי, יביאו ללא ספק להגדלה בדמי הביטוח הלאומי במקרים רבים, אשר לא יעמדו במבחן השכל הישר.נישומים שונים עלולים למצוא עצמם בשיעורי מס המגיעים לכדי 67% במקרים של הכנסות נוספות. אלו שיעורים העומדים בניגוד מוחלט להצהרות קברניטי המשק ומהווים תמריץ שלילי לעבודה ולהשארת כספים בישראל. 

 החמור והקשה מכל הינו החשש כי מס חדש זה יהיה "הקש שישבור את גב הגמל" ויפתח סכר להעלמת הכנסות, לבריחת הון נוסף לחו"ל ולגידול בהיקף האבטלה.