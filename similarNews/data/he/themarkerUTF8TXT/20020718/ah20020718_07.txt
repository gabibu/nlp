כמי שהיה חבר ועדת רבינוביץ' ושותף להחלטותיה, ברצוני להגיב על מכתבם של עוה"ד דוידה לחמן מסר וטארק אגבריה ממשרד המשפטים, מיום 17 ביולי, 2002, שכותרתו: "שינויים מהותיים בהצעת החוק לתיקון פקודת מס הכנסה". 

 במכתב הנדון מפורטת רשימה של הוראות בנושא מיסוי "חברה שקופה", שלכאורה, בהתאם למכתב, שולבו בנוסח שהוגש לוועדת הכספים למרות התנגדות משרד המשפטים, ואשר משנות למעשה את המלצות ועדת רבינוביץ' כפי שאושרו על ידי ועדת השרים וכפי שבאו לידי ביטוי בהצעת החוק הממשלתית שהוגשה לכנסת. להלן אתייחס לשינויים בהם מדובר, וארחיב באשר להשתלשלות האירועים ביחס לשינויים אלה: 


 חברה תושבת חוץ כ"חברה שקופה" 


 במכתב נאמר כי על פי הצעת החוק הממשלתית רק חברה ישראלית יכולה להיות "שקופה" וכי הוועדה תיקנה את הצעת החוק כך שגם חברות זרות יכולות להיות "שקופות". בהתאם למכתב המדובר בתיקון בעייתי, מאחר שיאפשר לנישום ישראלי, השולט בחברה זרה והיא "חברה שקופה" שיש לה הפסדים, לקזז את הפסדי התאגיד הזר כנגד רווחיו בישראל. בהתאם למכתב, סעיף 29 להצעת החוק הממשלתית, המטיל מגבלות על קיזוז הפסדים מחו"ל כנגד הכנסות מישראל, נועד למנוע קיזוז הפסדים שכזה. 

 בהקשר לאמור לעיל ברצוני להדגיש כי הוועדה היא זו אשר המליצה להגביל קיזוז הפסדים מחו"ל כנגד רווחים מישראל וזאת בניגוד למצב היום, לפיו אין דבר המונע קיזוז הפסדים בחו"ל (אשר אילו היו רווחים היו חייבים במס בישראל) כנגד רווחים מישראל. 

 יתר על כן, היתה זו נציבות מס הכנסה אשר דרשה מהוועדה לקבוע כי בעלי מניות בחברת משלח יד זרה (ר' סעיף 5 להצעת החוק הממשלתית) יוכלו לבקש כי יראו בחברה הזרה משום "חברה שקופה". משמע, הרעיון של חברה זרה שקופה בא להגביר אפשרויות אכיפה של מס הכנסה לגבי הכנסות בחו"ל ולהעלות המס מ-36% ל-50%. 


 החזקת מניות ב"חברה שקופה" ע"י תושב חוץ 


 בהתאם למכתב, השמטת נוסח סעיף 64א1(ד)(5) להצעת החוק הממשלתית מהנוסח שהוגש לוועדה עשוי להפוך את ישראל למקלט מס, מקום בו תושב חוץ משקיע ב"חברה שקופה" ישראלית. כך, לגישת המכתב, מקום בו ה"חברה השקופה" (שנשלטת ומנוהלת מישראל) מפיקה רווח הון בחו"ל ממכירת דירה או הכנסות פסיוויות, תושב החוץ, בעל המניות, לא יחוב במס בישראל, מאחר שהן מהוות הכנסות חוץ של תושב חוץ ואף לא יחול חיוב מס במדינת החוץ, מאחר שהמדינה הזרה תייחס את הרווח לחברה הישראלית כבעלת זכות המיסוי הבלעדית. 

 עם כל הכבוד, המכתב מטעה בנקודה זו. 

 באשר למיסוי בישראל, הרי גם אם תושב חוץ היה משקיע ישירות (ללא חברה שקופה ישראלית) בנכס זר ומפיק ממנו רווח הון ו/או הכנסה פסיווית, לא היה חל מס בישראל. 

 באשר למס במדינה הזרה - ההסדר המוצע לא ימנע מן המדינה הזרה למסות את ההכנסה בדיוק באותו האופן שבו ישראל רואה עצמה רשאית למסות תושב ישראל שמחזיק LLC אמריקאי ("חברה שקופה" לפי הדין האמריקאי) אשר נצמחות לו הכנסות בישראל ו/או בחו"ל. 

 לעניין זה יצא חוזר על ידי רשויות המס בארץ בו נקבע כי ישראל תהיה רשאית שלא לראות ב-LLC כתאגיד לצורכי האמנה ולמסות את הכנסות בעלי המניות כאילו הופקו ישירות על ידם. אם ישראל נוהגת כך בתאגיד שקוף אמריקאי, מה ימנע ממדינות אחרות לנהוג כך ביחס לתאגיד שקוף ישראלי? 

 נציין כי מס הכנסה יודע כי עמדה דומה ננקטה על ידי רשויות מס בחו"ל כמו בקנדה ובארה"ב. משום מה גב' לחמן מסר בחרה להתעלם מעובדות אלו. 

 טענה אחרת שהועלתה במכתב בהקשר זה, כי בעל מניות זר, שיחזיק במניות חברה ישראלית שקופה, יתחמק בדרך זו ממס על הכנסות פסיוויות המופקות בישראל, אף היא אינה מדויקת, בלשון המעטה, שהרי ראשית כל הכנסותיהם הפסיוויות של תושבי חוץ בישראל חייבים במס בישראל, למעט חריגים קטנים באמנות מס בודדות. ואולם, וזהו העיקר, בכל אותם המקרים בהם לא ישולם מס בישראל על ידי תושבי החוץ, לא היה משולם מס כאמור גם אם הנכסים בישראל אשר הניבו את ההכנסה היו מוחזקים ישירות על ידי התושב הזר (היינו - המנגנון המוצע אינו מוסיף מקרים כלשהם בהם לא ישולם מס בישראל לעומת מצב של החזקה ישירה (שלא באמצעות "חברה שקופה"). 

 ושוב, למען הדיוק, ראוי להדגיש - הוועדה המליצה בדו"ח לאפשר מצב בו תושב זר יחזיק בכל מניותיה של חברה ישראלית שקופה. בעקבות בקשת הנציבות צומצמה אפשרות זו בנוסח הצעת החוק שהוגשה על ידי הממשלה. 


 מספר בעלי המניות ב"חברה שקופה" 


 היתה זו החלטת ועדת שרים שלא לקבוע בחוק את מספר בעלי המניות בחברה ולהותיר נושא זה לתקנות. הוועדה, לבקשת גב' ירון אלדר, נציבת מס הכנסה, הסכימה להגדלה ל-50 חברים בכפוף לשיקול דעת הנציב להרחבת המספר במקרה מתאים.