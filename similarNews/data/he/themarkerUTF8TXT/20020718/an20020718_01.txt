מאת אבי נוימן ושרון שחר 


 המשבר הפוקד את ענף הטכנולוגיה העולמי והמצב הבטחוני השורר בישראל מדירים כיום את רגליהם של משקיעים זרים מהשקעות הון סיכון בישראל. משבר הענף, כמו גם הדעיכה בהיקף ההשקעות הזרות בארץ, לא פסחו על קרנות הון הסיכון הפועלות בישראל, וכתוצאה מכך, אנו שומעים לאחרונה על ניסיונות התייעלות של קרנות הון סיכון באמצעות מיזוג קרנות, החזר כספים למשקיעים וכד'. 

 ואם לא די בכך, הרי שעל פי הצעת החוק בעניין רפורמת המס הצפויה נפתח מסלול חדש, פטור ממס, בפני משקיעים זרים, אשר ישקיעו בחברות מחקר ופיתוח ישראליות במישרין, כלומר - שלא באמצעות קרנות הון סיכון. ואולם, כפי שיובהר בסקירתנו, על פי המגבלות והתנאים הנדרשים להשגת הפטור במסלול הישיר, לצד שיקולים עסקיים כאלה או אחרים, קיימת בכל זאת עדיפות למשקיעים זרים לבצע השקעות בישראל, באמצעות קרנות הון סיכון ולא במישרין. 

 ככלל, על פי הדין הקיים, חייבים תושבי חוץ במס בישראל על כל מכירה של מניות חברה תושבת ישראל, ובמקרים מסוימים גם על מכירת מניות של חברה תושבת חוץ, אשר מרבית הזיקה לנכסים של אותה חברה מצויה בישראל. ואולם, החבות במס בישראל, כאמור, הינה בכפוף לפטור או הקלות הקבועות באמנות מס רלוונטיות עליהן חתומה מדינת ישראל. כך, לדוגמה, משקיע אמריקאי שימכור מניות בחברה תושבת ישראל יהיה חייב במס בישראל רק אם שיעור החזקתו בחברה עולה על 10% בתקופה של 12 החודשים שקדמו ליום המכירה. 

 על פי הדין המוצע, המתגבש בימים אלו לקראת העלאת החוק לקריאה שנייה ושלישית בכנסת, עולה כי, מחד, הורחבה הגדרת מקום הפקתו של רווח הון בישראל, כך שמעגל החבות במס על תושבי חוץ המוכרים מניות של חברות זרות הקשורות לישראל הורחב, אך מאידך, נקבע פטור לאותם משקיעי חוץ שימכרו מניות בחברות מחקר ופיתוח ישראליות ובלבד שיעמדו בתנאים הנדרשים לצורך מתן הפטור. 

 באשר לקרנות הון סיכון, הרי שהחל מ-24 בספטמבר, בעקבות הצהרת שר האוצר, פטורים רווחים ממימוש  המלצות ועדת רבינוביץ' לעניין הקלות ממס לתושבי חוץ הינן מבורכות ורצויות וכל שנותר לקוות הוא שמשבר ההיי-טק יחלוף וזרם ההשקעות הזרות לישראל יתחדש. ואם החזון יתגשם, הרי שצפויה פריחה מחודשת לקרנות הון הסיכון עם יתרונות העדפת מסלולי ההשקעה בישראל דרכן, על פני השקעה ישירה  השקעות חדשות בידי הקרן ממס בישראל לתקופה מוגבלת של שנתיים, וזאת בהתאם להסדרים שנחתמו עם רשויות המס בעקבות הצהרה זו (האמור חל הן לגבי "קרנות חדשות" והן לגבי "קרנות ותיקות" שבחרו במסלול פטור על השקעות חדשות בלבד). על פי המלצות ועדת רבינוביץ', מוצע להפוך את הסדר הפטור האמור להסדר של קבע, בד בבד עם הסרת חסם היקף הגיוס המינימלי הנדרש מכל קרן הון סיכון החפצה באישור מרשויות המס, העומד כיום על 20 מיליון דולר. 

 אם יתקבלו איפוא המלצות אלה והצעת החוק תגובש לכדי חקיקה ראשית, עשויה שאלת אופן דרכי השקעת תושב חוץ במניות של חברה תושבת ישראל להיות קרדינלית: האם יש להעדיף השקעה ישירה בחברת מו"פ ישראלית או שמא ניתן לבצע השקעה כאמור באמצעות קרן הון סיכון? 

 מהנימוקים שיפורטו להלן, הן מהיבט המס והן מההיבט העסקי, יש מקום, לעניות דעתינו, להעדיף השקעות בחברת מו"פ באמצעות קרן הון סיכון על פני השקעה ישירה בחברות אלו: 


 יתרונות מס הגלומים בהשקעה באמצעות קרן הון סיכון 


 הפטור המוצע לתושב חוץ בהצעת החוק הינו מצומצם ביותר והוגבל רק לגבי מכירות שיבוצעו בחברת מחקר ופיתוח ישראלית, אשר אושרה כחברה בידי נציב מס הכנסה ועמדה במספר תנאים נדרשים כגון: הוכחת פעילות מו"פ כפעילות עיקרית, אופן ומקום צריכת הוצאות הפיתוח, הגבלות לעניין שיווק המו"פ בחו"ל וכד'. 

 לעומת זאת, הפטור להשקעות אלו באמצעות קרן הון סיכון אינו מצריך את אישורו של נציב מס הכנסה להגדרת החברה הנמכרת כחברת מו"פ. יתרה מזאת, היקף ההשקעות הנדרש על ידי קרן הון סיכון בחברות מחקר ופיתוח ישראליות הינו רק 90% מהיקף הגיוס הכולל של הקרן והוא עשוי להיות אף נמוך מזה (כשני שלישים) בהתאם לגודל הקרן, כך שלמעשה ביתרת ההון הפנוי רשאית הקרן להשקיע בחברות ישראליות אחרות ו/או חברות זרות שאינן בהכרח השקעות מו"פ. יתרה מכך, אם היקף השקעת המשקיעים הפטורים בקרן עולה על 20 מיליון דולר, אזי הקרן רשאית להשקיע בהשקעות מזכות חלף השקעות בחברות מחקר ופיתוח. "השקעה מזכה" לעניין זה תיחשב השקעה במפעל בישראל העוסק בתחומי התעשייה, חקלאות, תיירות, מחשוב, ביוטכנולוגיה וכד', וזאת על אף שהחברה אינה עומדת בהגדרת חברת מחקר ופיתוח. 

 הפטור האמור בהשקעה ישירה של תושב חוץ יינתן אך ורק להשקעה שתבוצע בדרך של הקצאה בחברת המו"פ ולא בדרך של רכישה, וזאת רק לגבי השקעות חדשות החל מ-1 בינואר 2003. לעומת זאת, קרן הון סיכון, על פי אישורים מקדמיים קיימים כיום, נדרשת להשקיע רק 75% מהיקף ההשקעה בדרך של הקצאה, ואילו לגבי יתרת 25% היא תבוצע בדרך של רכישה. 

 בהשקעה ישירה, הפטור לתושב חוץ מוגבל בכך שתושב החוץ לא יהיה בעל שליטה בחברה, כלומר - שיעור החזקתו לא יעלה על 25% בחברת המו"פ, בין לפני ההקצאה ובין לאחריה. לעומת זאת, בקרן הון סיכון קיימת מגבלה רק לגבי פיזור ההשקעות ונקבע כי לא יותר מ-15% מהונה יושקע בחברה אחת, כלומר - הקרן אף עשוייה להגיע לשליטה בחברה. 

 מן הראוי לציין כי הפטור המוצע במסלול הישיר מחייב כי החברה הנמכרת תהיה תושבת ישראל, שכן זה אחד התנאים הקבועים בתקנות לעניין הגדרת חברת מחקר ופיתוח. פועל יוצא מכך הוא שהשקעות בחברות הקשורות לישראל, המכונות Israeli Related, אינן פטורות ממס, ככל הנראה, בידי תושב החוץ. לאור הרחבת תחולת המס בישראל גם על תושבי חוץ המחזיקים נכסים המצויים בישראל במישרין או בעקיפין, הנושא הפך בשנה האחרונה לאקוטי, שכן תופעה של "היפוך שרוול" מצויה בקרב חברות המו"פ הישראליות על מנת לרצות משקיעים אמריקאיים, כך שלמעשה חברת האם תהיה אמריקאית, עם או בלי נכסים, בהתאם לשאלת מקום הימצאו של הידע (IP), הסכם בין החברות ועוד. לעומת זאת, השקעה באמצעות הקרן, מאפשרת גם השקעה בחברות כאמור ואף משטר המס החל על הקרן חל גם על השקעות אלו, כלומר - מקום בו מדובר בהשקעות Israeli Related חדשות, אזי לא תקום חבות בידי הקרן וגם לא בידי המשקיעים בקרן. 


 יתרונות עסקיים הגלומים בהשקעה באמצעות קרן הון סיכון 


 מעבר לגמישות המס הקיימת בהשקעות דרך קרנות הון סיכון, קיימים גם שיקולים עסקיים נוספים, אשר אולי ראשונים וקודמים לשיקולי המס: 

 פיזור השקעות וסיכונים - השקעה באמצעות קרן מאפשרת פיזור השקעה וסיכונים למשקיע תושב החוץ, שכן הקרן משקיעה במספר רב של חברות פורטפוליו בתחומים שונים או בשלבי התקדמות שונים. 

 Deal Flow - השקעה באמצעות הקרן מאפשרת גישה ל-deal flow, שספק אם קיים למשקיע בודד שהשקיע ישירות בחברה הישראלית. 

 ניהול מקצועי - צוות ההשקעות של הקרן הינו לרוב ותיק ומנוסה יותר בבחירת פוטנציאל השקעות קיימות ובעל כלים לבחון כל השקעה באופן פרטני, כגון: בדיקת נאותות עסקית, טכנולוגית ומשפטית בטרם מבוצעת ההשקעה. 

 פיקוח ובקרה על חברות ההשקעה - הקרן מעורבת, באמצעות מנהליה, באופן שוטף על דרכי הניהול של החברה המושקעת, אופן מימון החברה, אמצעי הפיקוח והבקרה בחברה ועוד. מעורבות זו, קשה להניח כשתהיה קיימת בהשקעה ישירה על ידי הקרן. 


 לסיכום, ההמלצות מבורכות 


 המלצות ועדת רבינוביץ' לעניין הקלות ממס לתושבי חוץ הינן מבורכות ורצויות וכל שנותר לקוות הוא שמשבר ההיי-טק יחלוף וזרם ההשקעות הזרות לישראל יתחדש. ואם החזון יתגשם, הרי שצפויה פריחה מחודשת של קרנות הון הסיכון עם יתרונות העדפת מסלולי ההשקעה בישראל דרכן, על פני השקעה ישירה.