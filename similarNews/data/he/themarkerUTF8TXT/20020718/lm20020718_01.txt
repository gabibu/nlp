ביום 12 ביוני הגישה הוועדה הציבורית לרפורמה במס הכנסה (להלן, הוועדה) את המלצותיה לשר האוצר. ביום 8 ליולי אישרה ועדת השרים המיוחדת את תזכיר חוק המאמץ את עקרונות המלצות הוועדה. הצעת חוק זו, שקיבלה אישור הממשלה וועדת השרים הועברה לכנסת כהצעת חוק ממשלתית (להלן, הצעת החוק הממשלתית). 

 הוועדה הציבורית - על אף שסיימה את עבודתה ב-12 ביוני - המשיכה להתכנס. אנו הוזמנו לדיונים אלה והבענו את התנגדותנו להחלטות שונות כפי שיפורט להלן. בישיבות הללו הוחלט לבצע שינויים בהצעת החוק הממשלתית חרף התנגדותנו. אנו סברנו לתומנו ששינויים אלה, אשר להם לא הסכמנו, יידונו עימנו כפי שהובטח לנו, על ידי מר מאיר קפוטא. ואולם שינויים אלה הועברו לגב' אנה שניידר, היועצת המשפטית לועדת הכספים, ושולבו, בנוסח שהוגש על ידה לחברי הועדה. 

 כתוצאה מכך, ביום 15 ליולי הוגש לועדת הכספים - מידי היועצת המשפטית של וועדת הכספים- נוסח חדש לתזכיר החוק (להלן נוסח לוועדה) הכולל שינויים שונים ובכללם גם את השינויים שנדרשו על ידי חברי וועדת רבינוביץ, כאמור לעיל. 

 הנושא ש"זכה" לשינויים מהותיים ביותר, שיפורטו להלן, הנראים לנו מאד בעייתיים, הוא בנושא החברה השקופה. 


 כללי 


 ההסדר של "חברה שקופה", כפי שהוצע בהצעת החוק הכחולה, שונה באופו מהותי ביותר. ההסדר הפך להיות רחב בהרבה אף מעבר להמלצות וועדת רבינוביץ המקוריות והרבה מעבר להצעת החוק הממשלתית. התיקונים שהוכנסו להסדר זה מאפשרים לנישומים מתוחכמים לנקוט בתכנוני מס משמעותיים ביותר.נקדים ונאמר כי, מבחינת דיני התאגידים החברה השקופה הינה חברה לכל דבר ועניין,דהיינו חברה שאחריות בעלי המניות בה מוגבלת, ואולם לצורך דיני המס, רווחיה והפסדיה של החברה השקופה נחשבים כרווחיהם והפסדיהם של בעלי מניותיה. 

 1. חברת תושבת חוץ כחברה שקופה: 

 על פי הצעת החוק הממשלתית, רק חברה ישראלית יכולה להיות חברה שקופה. אולם הוועדה תיקנה את הצעת החוק הממשלתית באופן שמאפשר גם לחברות חוץ להיות חברות שקופות, באישור הנציב. תיקון זה הינו בעייתי מסיבות שונות. 

 ראשית, באופן כללי, נציין את חוסר הזמן העומד לרשות הגופים הממשלתיים לבדוק את המשמעות וההשלכות העלולות להיות לתיקון המוצע וכמובן לתכנוני המס שתיקון זה עלול לגרום. 

 שנית, תיקון זה יאפשר למשל, לנישום ישראלי השולט בחברה זרה שהיא חברה שקופה, שיש לה הפסדים, לערוך דוחות מאוחדים עם התאגיד הזר שבשליטתו, באופן שההפסדים של התאגיד הזר ייחשבו כהפסדיו של הנישום הישראלי ויקוזזו כנגד רווחיו בישראל או מחוצה לה. כל זאת ללא מגבלות אמיתיות, בין היתר לאור קשיי הפיקוח על הדיווח הכרוכים בהפסדים הנובעים מחוץ לישראל ולכך ישנה משמעות פיסקלית רחבה של אבדן מס. סיבות אלו עמדו בבסיסו של סעיף 29 להצעת החוק הממשלתית המטיל הגבלות על קיזוז הפסדים שנבעו מחו"ל כנגד הכנסות מישראל. בעצם לאור שינויי זה, המופיע בנוסח לועדה , ההסדר שבסעיף 29 להצעת החוק הממשלתית, עלול להפוך לאות מתה. 

 הכפפת חברות אלו לצורך באישור הנציב אינו מעלה ואינו מוריד בהעדר אמות מידה להכרה כאמור ובהעדר סמכות להתנות תנאים בחקיקה. 

 2. החזקת מניות בחברה שקופה על ידי תושב חוץ: 

 א. ההסדר שנקבע בהצעת החוק הממשלתית ושמשרד המשפטים הסכים לו מאפשר, מחד, לתושבי חוץ להשקיע בחברות ישראליות שקופות; ומאידך מונע מצבים בהם מדינת ישראל תהפוך להיות מקלט מס באמצעות ניצול לרעה של המנגנון החדש של "חברה שקופה", דבר שעלול לפגוע במעמדה של מדינת ישראל במישור הבינ"ל ובמאמציה להצטרף לארגון OECD. 

 ב. אולם, ועדת רבינוביץ מבקשת לתקן את הצעת החוק הממשלתית באופן שיהפוך את מדינת ישראל למקלט מס. נסביר: 

 נניח כי תושב חוץ פלוני משקיע בחברה שקופה ישראלית שהשליטה והניהול על עסקיה מתקיימים מישראל ושהתאגדה לפי הדין הישראלי. כמו כן, נניח שאותה חברה מפיקה הכנסות פסיביות מהשכרת דירה בחו"ל או מפיקה רווח הון ממכירת אותה דירה בחו"ל. 

 במדינת ישראל - אותו תושב חוץ לא ישלם מס מאחר וההכנסות שנבעו מחוץ לישראל מיוחסות לתושב החוץ, כך שהן מהוות הכנסות חוץ של תושב חוץ שאינן ממוסות לפי שיטת המיסוי הפרסונלית המוצעת בתזכיר החוק. 

 במדינת החוץ - אמנות המס בד"כ מאפשרות רק למדינת התושבות של "מפיק" ההכנסה לגבות את המס בגין רווחי הון והכנסות פסיביות אחרות. מבחינת שלטונות המס הזרים שאינם מכירים במנגנון של "חברה שקופה"- אותה הכנסה פסיבית הופקה על ידי חברה ישראלית שהתאגדה בישראל ושהשליטה והניהול על עסקיה מופעלים מישראל. על כן, אותה הכנסה שהופקה מחוץ לישראל לא תמוסה גם במדינה הזרה, מאחר ולישראל תהיה זכות המיסוי הבלעדית על אותן הכנסות, גם אם לא מוסו. 

 התוצאה הסופית - אותו תושב חוץ לא שילם מס הן במדינת ישאל והן במדינה הזרה על אותן הכנסות שהופקו מחוץ לישראל. במילים אחרות, במידה והנוסח שהוגש לועדה אכן יתקבל אז מדינת ישראל תהווה עבור משקיעים זרים מקלט מס אטרקטיבי ביותר. 

 ב. האפשרות שתושב חוץ יכול להיות בעל מניות בחברה שקופה הינה בעייתית ומאפשרת לתושבי חוץ שיש להם מניות בחברות ישראליות לצאת מרשויות המס הישראליות, גם לגבי הכנסות פסיביות המופקות בישראל. נסביר: 

 נניח כי תושב חוץ רוכש 49% ממניות חברה שקופה ישראלית שמפיקה הכנסות פסיביות בישראל. במדינת ישראל - על אותן ההכנסות המופקות על ידי החברה הישראלית המיוחסות לתושב הזר לא ישולם מס בישראל מאחר ואמנות המס עליהן חתומה מדינת ישראל מקנות זכות מיסוי עדיפה למדינת התושבות של הנישום, שבמקרה הזה הינה מדינה זרה. במילים אחרות, אותן הכנסות שהופקו בישראל לא ייכללו ברשת המס הישראלית רק בשל היותה של החברה, חברה שקופה. 

 3. אופן חלוקת הרווחים בחברה שקופה: 

 בהצעת החוק הממשלתית נקבע כי הזכאות לרווחיה של חברה שקופה תהיה רק מכוח המניות ולא מכוח הסכמים צדדיים או מכוח תקנון החברה. מאחורי הוראה כזו עמדו הרציונאלים הבאים: 

 1. מאחר שהמס מחושב כאילו רווחי החברה היו מחולקים בין בעלי המניות לפי חלקם ברווחי החברה, עולה הצורך שהזכאות לרווחים תהיה ברורה, חד משמעית וודאית. 

 2. החברה השקופה מהווה מנגנון שמאפשר לנישומים לנצל את כל יתרונות המס של מיסוי יחידים (למשל, פטורים, נקודות זיכוי, שיעורי המס הנמוכים במדרגות המס הראשונות). אשר על כן, החשש היה כי לצורך חישוב המס המוטל על בעלי המניות, רווחי החברה יחולקו בין אנשים שאינם זהים במעמדם כלפי שלטונות המס, לאנשים שנהנים בפועל מאותם רווחים; וזאת מכוח זכויות לרווחים שנקבעו בתקנון החברה או מכוח הסכמים בין בעלי המניות , ושלא נובעים משעור החזקתם במניות החברה. 

 בעקבות דרישות וועדת רבינוביץ , שונה הנוסח שנקבע בהצעת החוק הממשלתית, לנוסח לפיו: "הזכות של בעלי המניות לרווחי החברה השקופה מוקנית מכוח המניות בלבד". נשאלת השאלה, מה לגבי חלוקת רווחי החברה, חלקם או כולם, מכוח הסכמים עם בעלי המניות או מכוח תקנון החברה. 

 טול לדוגמא: פלוני שיש לו הכנסה עסקית בסך של 10,000 ש"ח מקים חברה שקופה ומקצה מניותיה למקורביו, בתקנון החברה נקבע כי אותו בעל מניות זכאי לכל רווחי החברה. 

 לצורך חישוב המס, אותם 10,000 ש"ח יחולקו רעיונית בין חבריו תוך ניצול מדרגות המס הנמוכות של כל בעלי המניות, הפטורים או הזיכויים האישיים שלהם. אולם, בעת חלוקת הרווחים בפועל, מכוח תקנון החברה, אותו נישום יקבל את כל רווחי החברה. כלומר, על ידי שימוש בתקנון או בהסכמים בין בעלי המניות, אותו נישום הצליח להפחית את נטל המס הכולל על אותם 10,000 ש"ח באופן משמעותי ביותר. לכן חשוב לחזור לנוסח בהצעת החוק הכחולה לפיו, הזכות לרווחים מוקנית מכח המניות בלבד. 

 3. הפרת התנאים הקיימים בחוק לגבי חברה שקופה: 

 על מנת למנוע מצב בו נישומים ינצלו לרעה את המנגנון החדש של "חברה שקופה" נקבעו בהצעת החוק הממשלתית תנאים שמנסים למנוע ניצול כזה. כמו כן, על מנת למנוע המצב שהיה קיים לגבי חברות משפחתיות, בו חברות משפחתית ביקשו לחזור ולהיות חברות שאינן משפחתיות, או להפך ובלי שום הגבלה, לפי צורכי המס שלהן, נקבע כי חברה שקופה לא תוכל לחזור ולהיות חברה רגילה. 

 אולם, הנוסח לועדה כולל סעיף חדש שקובע כי חברה שמפרה את התנאים הקבועים בחוק תוכל להתפרק בפטור ממס תוך שנתיים. המשמעות של סעיף זה היא שאותה חברה שקופה הרוצה לחזור ולהיות חברה שאינה שקופה, פשוט תפר את התנאים הקבועים בחוק ובכך תוכל להתפרק מרצון בפטור ממס ולהקים חברה חדשה שאינה שקופה, עם כל הנכסים של החברה השקופה המתפרקת, והכל בפטור ממס. 

 4. מספר בעלי המניות בחברה שקופה: 

 הוועדה הוסיפה סעיף שמאפשר הקמת חברה שקופה על ידי יותר מחמישים בעלי מניות באישור הנציב בתנאים שיקבע. 

 לסיכום, שינויים אלה הינם מהותיים ביותר ויוצרים פתח לתכנוני מס מהותיים אשר יש בהם גם כדי לשנות את העלות התקציבית שצוינה בהצעת החוק הממשלתית, כפי שעברה בקריאה ראשונה. 

 אנו מבקשים את רשותך לפנות במישירין או באמצעותך, לשר האוצר ולחברי ועדת השרים המיוחדת לרפורמה ולהצביע על בעיות אלו על מנת שתיקונים אלה לא יזכו לתמיכת הממשלה בועדה. 


 דוידה לחמן-מסר היא המשנה ליועץ המשפטי לממשלה בנושאים כלכליים. מכתב זה, תחת הכותרת "שינויים מהותיים בהצעת החוק לתיקון פקודת מס הכנסה", שחובר על ידי לחמן-מסר ועו"ד טארק אגבריה, נשלח אל שר האוצר, סילבן שלום, וראש הממשלה, אריאל שרון, בנוגע לשינויים שהוכנסו לאחרונה לנוסח הצעת החוק הממשלתית לרפורמה במס 



 קישורים נוספים 
 התשובה של אלתר  [10]