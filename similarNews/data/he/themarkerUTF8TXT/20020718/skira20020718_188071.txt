מכל פלאי המשק הישראלי, ורבים המה - הגדול מכולם הוא כנראה האדישות שבה מקבלים האזרחים, המשקיעים, הנישומים, השכירים והעצמאים - שלא שפר גורלם להיות מחוברים לעטיני השלטון - את הגזרות המושתות עליהם. 

 אנחנו רק ביולי, השנה רחוקה מסיום, אבל הנזקים שהצליחה הממשלה על שלוחותיה לעולל לאזרחיה כיום מרשימים בכל קנה מידה: 

 * מס אינפלציה:  רגע אחד מיצמצנו, רגע אחד לא שמרנו על ערנות, והנה הכניסה הממשלה יד מהירה לכיס כשהשיתה עלינו את המס הגרוע ביותר שיודעות ממשלות להטיל: מס אינפלציה. עד ליוני הצטבר מס אינפלציה של 6.3%, ועל פי תחזיתו של שר האוצר סילבן שלום עצמו, אנחנו צפויים לסיים את השנה עם מס אינפלציה של כ-9%-8%. 

 אינפלציה, למי ששכח או לא ידע, היא מס לכל דבר ועניין, בעיקר כשהיא מגיעה בהפתעה גמורה מבלי שהציבור הספיק להתגונן או להתכונן. 

 כיום כבר ברור שבישראל הרחבת גירעון מבשרת רק על העמקה נוספת של המיתון ועל הגדלה נוספת של נטל המס 

 אחרי 5 שנים שבהן חינכו אותנו להאמין בשקל וביציבות המחירים, שחקה לפתע הממשלה, בסיוע של בנק ישראל, את חסכונותינו השקליים ואת משכורותינו (אם לא שפר גורלנו להיות מה"צמודים" המאושרים) בלא פחות מ-6.3% - והיד עוד נטויה. 

 * מס משכנתא:  כמעט כל המשכנתאות בישראל צמודות למדד. בשנים האחרונות נאלצו נוטלי המשכנתאות לשלם ריביות גבוהות מאוד, אבל הפיצוי היה בכך שהאינפלציה חוסלה. השנה כל "המשכנתאים" משלמים פעמיים: פעם ראשונה הם משלמים ריבית גבוהה, בעיקר אלה שהמשכנתא שלהם בריבית משתנה; פעם שנייה קפצה הקרן שלהם ב-6.3%. משכנתא ממוצעת של 300 אלף שקל התנפחה לה חיש קל בכ-19 אלף שקל - משהו כמו 3 משכורות נטו ממוצעות. 

 * מס קופות גמל:  ב-96' רעשה כל הארץ כשקופות הגמל הניבו תשואות ריאליות שליליות. השבוע הציגו כל קופות הגמל, קרנות ההשתלמות וחברות הביטוח הפסדים של 8%-6% למחצית הראשונה של השנה - ובכך מחקו להן באלגנטיות רווחים של שנתיים מכספי הפנסיה וחיסכון ארוך הטווח שלנו. 

 ואולם איש אינו מתרגש, איש אינו שואל, איש אינו מתעניין. התרגלנו כבר לעניין הזה: ב-96' זאת היתה הפתעה, כיום מסבירים לנו שאלה החיים, זה טבעו של שוק ההון - פעם יורדים ופעם יורדים הרבה. 

 זה אינו טבעו של שוק ההון: זו תמונת ראי של הסחרור שאליו הכניסה הממשלה את שוק ההון בחצי השנה האחרונה: הבהלה בשוק המט"ח, הקפיצה באינפלציה והגירעון הענק הם שאחראים לקריסה במחירי איגרות החוב והמניות, והם שיצרו את הפסדי הענק לכל המשקיעים המוסדיים הגדולים בישראל. 

 * מס על עבודה וצריכה:  2002 עומדת בסימן ועדת רבינוביץ - הרפורמה המפורסמת במס הכנסה של סילבן שלום. מודעות מרשימות בעיתונים ובטלוויזיה מספרות לנו שהעובד השכיר ישלם פחות, ואילו העשיר שעושה את כספו בבורסה ישלם יותר. 

 ואולם מאחורי כל הכותרות והסיסמאות מסתתרת העובדה הפשוטה, כי השנה הועלה נטל המס בישראל בצורה דרמטית, בעיקר על השכבות העובדות והנמוכות: מע"מ, שהוא מס רגרסיווי הפוגע בעיקר בעניים הועלה ב-1%; המס השולי הגבוה ביותר שהולך לשכבה שיוצרת את הצמיחה במשק, הועלה מ-53% ל-63% באמצעות ביטול תקרות ביטוח לאומי ומס בריאות; וכמובן הומצאו מסים חדשים, כגון מס על טלפונים סלולריים, והועלו המסים על דלק וסיגריות. 

 * מס קרטלים:  נשחקו חסכונותינו, נשחק שכרינו, ירד הנטו והועלה המע"מ. ואולם בזה אין די: המשבר הכלכלי, הקפיצה בדולר והסערה בשווקים הפיננסיים איפשרו לכל הקרטלים והמונופולים הציבוריים והפרטיים להעלות את המחירים, ובכך להקטין עוד יותר את הכנסתינו הפנויה. החל בבנקים, עבור דרך חברת חשמל, וכלה בעיריות ובכל הגופים שאין תחרות אמיתית על השירותים שהם מעניקים לנו - הועלו בחודשים האחרונים מחירי השירותים שהם מעניקים לנו. מאחר שאין דרך של ממש להימנע מצריכת השירותים האלה - זהו מס לכל דבר ועניין. 

 ולאן הלכו כל המסים האלה? הם ברובם ירדו לטימיון, לאוצר המלך - נעלמו, התפוגגו, התאיידו בגירעון התקציבי הענק, שגדל בשנה האחרונה בקצב מפחיד. 

 אם לפני שנה היה מי שחשב שהרחבת הגירעון התקציבי תאיץ את הפעילות הכלכלית במשק, הרי כיום כבר ברור שבישראל הרחבת גירעון לעולם מבשרת רק על העמקה נוספת של המיתון ועל הגדלה נוספת של נטל המס בעתיד. 

 האם היה דיון של ממש בכנסת על כל המסים האלה שהוטלו עלינו בחצי השנה האחרונה? כמובן שלא - בכנסת יש נציגות לכל המגזרים, לכל החברים, לכל המקורבים ולכל המפלגות - רק לצרכן, המשקיע, הנישום, השכיר והעצמאי הממוצע לא קמה עדיין נציגות.