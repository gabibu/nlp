חברת ההשקעות  רוזבאד (  רזבד  [10]  : ת"א)  , הנמצאת בשליטת עו"ד שרגא בירן ודודי וייסמן, עומדת להשלים בקרוב סיבוב השקעה מוצלח ביותר בחברת Alon Usa Capital (אלון נכסים), השקעה אשר צפויה להניב לה רווח הון של כ-100 מיליון שקל. 

 פחות משנתיים חלפו מאז השתתפה רוזבאד, באוגוסט 2000, בעסקת Fina במסגרתה רכשה חברת הדלק אלון נכסים ופעילויות של Fina Oil and Chemical, הכוללים בית זיקוק, טרמינלים לאחסון וניפוק דלקים וחוזי שיווק עם אלפי תחנות תדלוק בארה"ב, בתמורה לכ-85 מיליון דולר. רכישה זו של אלון נכסים באה במקביל לרכישה אותה ביצעה אלון תפעול, אשר רכשה את נכסי התפעול של Fina בתמורה לכ-65 מיליון דולר. 

 חלקה של רוזבאד בעסקה אותה ביצעה אלון נכסים עמד אז על השקעה של כ-5.7 מיליון דולר בתוספת מתן ערבויות של כ-2.7 מיליון דולר, כל זאת כנגד קבלת 18.2% ממניותיה של אלון נכסים. 


 מכירת מניות אלון יניבו לרוזבאד רווח הון של 100 מ' ש' 


 והנה, הבוקר דיווחה החברה על קבלת הצעה מפתה - מכירת כל מניותיה באלון נכסים ל-Alon Usa Energy (אלון אנרג'י) לפי שווי חברה הגבוה בעשרות אחוזים מהשווי לפיו נרכשו מניות אלון נכסים. התמורה המוצעת לרוזבאד עבור חבילת מניותיה מסתכמת בכ-130 מיליון שקל, מחיר אשר צפוי להניב לה רווח הון של כ-100 מיליון שקל, לפני מסים והוצאות. 

 בכדי להבין מהי המשמעות של רווח שכזה עבור רוזבאד, די להביט אל מבנה המאזן שלה. כך, הונה העצמי של החברה הסתכם בתום הרבעון הראשון של שנת 2001 בכ-71.3 מיליון שקל, כלומר, הרווח הצפוי עולה על ההון העצמי של החברה בכ-30% לערך. 

 בהנחה שדירקטוריון רוזבאד יחליט להיענות להצעתה של אלון אנרג'י - ואין סיבה נראית לעין שהחלטה ברוח זו לא תתקבל - קופת המזומנים של רוזבאד תגדל כמעט פי שלושה והיא תוכל להשתמש במזומנים אלה לביצוע עסקות חדשות או לחילופין, לחלקן כדיווידנד לבעלי המניות שלה בהתאם למדיניות הדיווידנד שאיפיינה אותה בשנתיים האחרונות - חלוקת דיווידנד בסך של כ-49 מיליון שקל. 

 ככלל, רוזבאד הציגה רווחיות נאה בשנים 2000-2001 במהלכן היא השיגה רווח נקי מצטבר של כ-100 מיליון שקל. רווחים אלה, נבעו ברובם המכריע מהשקעה מוצלחת נוספת של החברה - ההשקעה בחברת  אורידיון (  ORIDn  [11]  : ציריך)  . 

 הודעתה של רוזבאד התקבלה ב"אהדה" על ידי המשקיעים בבורסה, כאשר אלה הזניקו את מניית החברה בשיעור של כ-23% במחזור גבוה יחסית של כ-230 אלף שקל. 

 גורם נוסף אשר עשוי לגזור קופון נאה מעסקת Fina, הינו בעל השליטה  באפריקה ישראל (  אפרק10  [12]  : ת"א)  - לב לבייב. לבייב מחזיק ב-49% ממניותיה של אפריקה ישראל אנרגיה, אשר מחזיקה בעצמה ב-20.2% ממניותיה של אלון נכסים. לבייב תלוי בעצם בהחלטה שתקבל אפריקה ישראל אשר מחזיקה ב-51% ממניות אפריקה ישראל אנרגיה. היענות של אפריקה ישראל להצעת אלון אנרג'י, תצמיח לה וללבייב רווח הון של כ-50 מיליון שקל. 


 קישורים נוספים 
 אלון אנרג'י מציעה לאפריקה ישראל ורוזבאד לרכוש החזקתן באלון נכסים תמורת 57.1 מיליון דולר  [13]