לפול טאקר, אנליסט הבנקים של מריל לינץ', היה אתמול רגע מביך: בשעות הבוקר, שעון לונדון, שיחרר טאקר על מניות בנק  לאומי  (  לאומי  [10]  : ת"א)  דו"ח מקדים לקראת פרסום הדו"חות הכספיים של הבנק לרבעון הראשון של השנה. בשורה הראשונה שלו כותב טאקר: "הדו"חות של בנק לאומי צפויים להתפרסם ב-28 במאי". בהמשך הוא מסביר כי זינוק חד בהפרשות לחובות מסופקים צפוי לחתוך את הרווח הנקי של הבנק ב-52% ולהציבו על 144 מיליון שקל. 

 ואולם האי-מייל של טאקר הגיע אתמול בבוקר למערכות העיתונים בערך חצי שעה לאחר שהדו"חות של בנק לאומי כבר פורסמו. ואם הפספוס של יום אחד במועד פרסום הדו"חות הוא טעות טכנית, הרי שהשורה התחתונה מביכה כפליים: הרווח הנקי של בל"ל הסתכם ב-219 מיליון שקל - 52% מעל התחזית של טאקר. 

 הפער העצום בין התחזית של טאקר לבין המספר בפועל אינו חריג; יחד עם טאקר יש אנליסטים רבים שהעריכו כי הדו"חות של בנק לאומי יהיו גרועים הרבה יותר. 

 הפער בין תחזיות האנליסטים לבין הרווח בפועל משקף בראש ובראשונה את האי ודאות העצומה בשווקים הפיננסים בכלל ובמערכת הבנקאות בפרט; מתחילת השנה נפלו מניות הבנקים ב-30%-40% עקב חשש המשקיעים מפני הרעה ניכרת ברווחיותם. 

 סיבה נוספת לפער הגדול טמונה בעובדה שהרווח הנקי שהציג הבנק מושפע במידה רבה משיקול דעת של ההנהלה. גליה מאור היא זאת שמחליטה איזה אחוז מתיק ההלוואות שהבנק העמיד יש לרשום בדו"חות כחובות מסופקים. מה שהפתיע את האנליסטים הוא שההפרשה של בנק לאומי לחובות מסופקים היתה נמוכה בהרבה מהתחזיות שלהם. 

 מניית לאומי בשנה האחרונה 

 שוק המניות הגיב לדו"חות של בנק לאומי בקפיצה חדה של 4.5% במניה, אך גם לאחר הקפיצה הזאת נסחרת החברה במחיר הנמוך משמעותית מהונה העצמי של החברה. בכך הוא משקף את ההערכה של המשקיעים כי בשנה הקרובה צפויה הרעה ניכרת ברווחיות של הבנק. 

 הרעה ניכרת ברווחיות של הבנקים יכולה לבוא רק כתוצאה ממחיקות גדולות בתיק האשראי של שבעת הבנקים הגדולים, המסתכם בכמעט חצי טריליון שקל 

 הרעה ניכרת ברווחיות של הבנקים יכולה לבוא רק כתוצאה ממחיקות גדולות בתיק האשראי של שבעת הבנקים הגדולים, המסתכם בכמעט חצי טריליון שקל. השאלה הגדולה שמנסרת כיום בחלל האוויר, שאלת חצי טריליון השקל, היא מי צודק? גליה מאור או שוק המניות? 

 מאור החליטה לבצע בדו"חות הכספיים לרבעון הראשון של השנה הפרשה של 353 מיליון שקל לחובות מסופקים. זאת אולי הפרשה גבוהה בהשוואה לרמת ההפרשות בשנים הנמוכות, אבל היא נמוכה מאוד ביחס לציפיות של שוק ההון. 

 לשאלה מי צודק בוויכוח בין מאור לבין שוק ההון יש חשיבות גדולה: הבנקים בישראל שולטים על רוב שוק האשראי, כך שהרעה ברווחיות שלהם אינה משקפת רק הרעה ניכרת במצב המגזר העסקי אלא עלולה להביא בעצמה למחנק נזילות במשק. 

 לנפילה של מניות הבנקים יש גם נזק ישיר; בשנים האחרונות רכשה שורה ארוכה של משקיעים מתוחכמים מישראל ומהעולם חבילות מניות גדולות של הבנקים הגדולים במסגרת ההפרטות הממשלתיות או במהלך המסחר בבורסה. רוב הרכישות האלה בוצעו באשראים בנקאיים. הרעה ניכרת ברווחיות של הבנקים עלולה לפגוע ביכולת של המשקיעים האלה לשרת את ההלוואות איתן הם מימנו את הרכישות. 

 בהחלטה של גליה מאור לבצע הפרשות נמוכות יחסית לחובות מסופקים ברבעון הראשון של השנה, אפשר לראות מעין צפירת הרגעה למשקיעים אשר בורחים בחודשיים האחרונים ממניות בנקים - הדו"חות של בנק לאומי מציירים תמונה הרבה פחות שחורה מכפי שמשדרים מחירי המניות. 

 מי שמאמין לדו"חות של בנק לאומי ישמח לגלות כי הבנק מצליח להציג רווחיות סבירה המהווה תשואה על ההון של כ-7.1% גם בתקופת משבר זאת; הוא ישמח לגלות כי יתרת האשראי המסווג על ידי הבנק כ"בעייתי" דווקא ירדה במהלך הרבעון מ-15.7 מיליארד שקל מ-6.21 מיליארד שקל. 

 אם מאור היתה סבורה שמצב הלווים שלה עלול להידרדר בחודשים הקרובים היה עליה לשוב ולבצע הפרשות גדולות לחובות מסופקים. היא בחרה שלא לבצע זאת ובכך ביטאה את דעתה על תיק האשראי שלה ובעקיפין על כל מערכת הבנקאות. לדעתה של מאור שותפים גם יזמים ואנשי עסקים רבים הסבורים כי נפילת מניות הבנקים מהווה הזדמנות קנייה נדירה. 

 אבל, כדאי גם לזכור כי משברים, כמעט בהגדרה, תמיד מתרחשים בהפתעה גמורה ומי כמו גליה מאור שהיתה המפקחת על הבנקים בתקופת הוויסות של המניות הבנקאיות יודעת זאת. אם המשק ימשיך לנוע בתוואי שבו נע בשנה האחרונה, אם לא תושג כל התקדמות במישור המדיני ואם הממשלה לא תתעשת ותחתוך בהוצאותיה - אזי מחירי המניות הבנקאיות של קיץ 2002 לא ייזכרו בהיסטוריה הפיננסית של ישראל כהזדמנות קנייה נדירה אלא כתמרור האזהרה הראשון שהחל לנצנץ.