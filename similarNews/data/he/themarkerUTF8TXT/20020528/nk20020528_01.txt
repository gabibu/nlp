קשה לשלוט בגיחוך המתפשט על הפנים כאשר שומעים על המלצת המשטרה לפרקליטות בתיק הלפני אחרון של מה שכונה "חקירת העמותות". 

 סוף סוף הבוקר הודיעה המשטרה כי סיימה גם את החקירה בעניין העמותות שמימנו את מערכת הבחירות של ראש הממשלה לשעבר אהוד ברק בשנת 1999. החוקרים ממליצים להעמיד לדין ארבעה מעוזריו של ברק: את עו"ד יצחק הרצוג, מנהל קמפיין הבחירות של ברק; את טל זילברשטיין; את גיסו של ברק עו"ד דורון כהן; ואת ח"כ ויצמן שירי, בגין עבירות על חוק מימון מפלגות. 

 חקירה זו היא חלק מאחת החקירות הגדולות, המתוקשרות והממושכות שניהלה היחידה הארצית לחקירות הונאה (יאח"ה) בשנים האחרונות. היא נפתחה בסוף ינואר 2000 בעקבות דו"ח מבקר המדינה על תוצאות ביקורת חשבונות הסיעות לתקופת הבחירות לכנסת ה-15 ולראש הממשלה. 


 לא עניין שבשגרה 
 תחילתה, כמו כל ההתחלות, היתה מבטיחה. 5 צוותי חוקרים מיאח"ה - חלקם משפטנים ורואי חשבון, מתוגברים בחוקרים מנוסים ממחוזות משטרה אחרים - הסתערו על חמש הסיעות שהמבקר העלה נגדן חשדות לפלילים - ישראל אחת, מפלגת המרכז, הליכוד, ישראל ביתנו ויהדות התורה. 

 באותה עת חקירת ראש ממשלה לא היתה עדיין עניין של שגרה בישראל, והמעמד חייב גם מראית עין של רצינות, שלא לדבר על הצורך בכוח אדם רב כדי להשתלט וללמוד את הררי ארגזי המסמכים שהתקבלו ממבקר המדינה. וכל זאת, בטרם יזומנו הנחקרים הראשונים. 

 כל צוות מונה לחקור פעילות של סיעה אחת. אבל ארבעה מהם סיימו עד כה - לפחות ברמה העקרונית - באותה תוצאה, אשר קשה להניח כי אליה כיוונו היועץ המשפטי לממשלה אליקים רובינשטיין ופרקליטת המדינה עדנה ארבל כאשר הורו על פתיחת החקירה בפרשה זו: ממצאים מפלילים נגד אנשי שטח ואנשי ציבור זוטרים יותר או פחות, ובעיקר חוסר יכולת להוכיח ידיעה מצד ראשי הסיעות לפעילות הבלתי חוקית שהתבצעה לכאורה על ידי אנשיהם. 

 קשה גם לשער שממצאי החקירה נגד ישראל ביתנו - הנמשכת כשנתיים וחצי - יהיו שונים. זאת, למרות שלטענת בכירים במשטרה החוקרים עדיין ממתינים לתוצאות חיקור דין שנערך לגביה בחו"ל. 


 במוקד - פעילי שטח זוטרים 
 בשנת 2001 הסתיימה החקירה כנגד 3 הסיעות האחרות - הליכוד, מפלגת המרכז ויהדות התורה. לגבי כל אנשי הליכוד החשודים בפרשה, מלבד אהרון דומב, המליצה המשטרה לסגור את התיק מחוסר אשמה פלילית. את דומב, לשעבר מזכ"ל מועצת יש"ע, הומלץ להעמיד לדין בגין קבלת דבר במירמה. 

 בחקירות נגד יהדות התורה ומפלגת המרכז נמצאו ראיות בעיקר נגד פעילי שטח זוטרים. נגד פעילי מפלגת המרכז המליצה המשטרה להגיש כתבי אישום בגין קבלת תרומה אסורה, הצהרה כוזבת, קבלת דבר במירמה, מירמה והפרת אמונים בתאגיד ורישום כוזב במסמכי תאגיד. 

 החקירות נגד יהדות התורה, על הסתעפויותיהן השונות, הסתיימו בהמלצה להעמיד לדין את ח"כ עופר חוגי (ש"ס) על קבלת דבר במירמה, ואת יוסי פרחי, שהיה מנהל האגף להכשרה מקצועית במשרד העבודה והרווחה, על מירמה והפרת אמונים, שיבוש מהלכי משפט ובידוי ראיות. 


 למה שיודה? כי החוקר שואל? 
 האמת היא שחקירת העמותות קירטעה כבר בהתחלה. בשלב הראשון זומנו לחקירה פעילי השטח של כל הסיעות ושל העמותות שפעלו למענן. החוקרים קיוו לגייס עד מדינה, או במקרה הפחות טוב לקבל קצה חוט שיוביל אותם לבכירים שנגדם כוונה החקירה הזו מלכתחילה. אבל כמה לא מפתיע - הרבה לא יצא מזה. בשלבים הבאים החלו החוקרים לזמן לחקירה את אנשי המעגלים הפנימיים יותר, הבכירים יותר, עד שהגיעו לראשי הסיעות. אבל גם אם נניח לרגע שמישהו מהם אכן עשה מעשה בלתי חוקי - למה שיודה? כי החוקר שואל? 

 חלק מהנחקרים - זוטרים כבכירים - השיבו אומנם לשאלות ברמת דיוק כזו או אחרת, אבל מרבית נחקרי ישראל אחת, לדוגמה, לא רק שסירבו להפוך לעדי מדינה ואפילו שמרו על זכות השתיקה, אלא גם סירבו לחתום בפני חוקרי המשטרה על אותן העדויות שכבר מסרו למבקר המדינה בפרשה זו. 

 הם הרי ידעו שהחתימה במשטרה היתה מכשירה את חומר הראיות שעליו הסתמך המבקר בקביעותיו הלא מחמיאות, בלשון המעטה, על מערכת הבחירות הזו ומשתתפיה. אותו סירוב נעוץ בעובדה שהחוק אינו מאפשר לעשות שימוש מפליל בעדות שנמסרה למבקר המדינה או במסמכים שאסף המבקר לדו"ח שלו. כלומר, כמו משה והארץ המובטחת - ראו החוקרים ולגעת לא יכלו. 

 אבל אז נשאלת השאלה - למה לסחוב את החקירה למעלה משנתיים וחצי. בתוצאות הלא מזהירות אפשר היה אולי לסיים אותה הרבה קודם. ביאח"ה מטילים את האחריות להתנהלות העצלה של החקירה בצורך לבצע חיקורי דין רבים, בין השאר בארה"ב, קנדה, גרמניה, אנגליה ושווייץ (בניסיון להתחקות אחר הכסף שנתרם לסיעות), ובחוסר שיתוף פעולה או בסחבת מצד כמה מאותן מדינות. 

 כאן, כך מתברר, עלתה סוגיית הביצה והתרנגולת: על מנת לקבל סיוע משפטי בחו"ל יש צורך להציג תשתית ראייתית שתוכיח לכאורה שגם בתחומן של אותן מדינות שהתבקשו לסייע ליאח"ה בוצעה עבירה. אבל אם ישראל זקוקה למסמכים, בעיקר בנקאיים (בעיה בפני עצמה, בעיקר בשווייץ) על מנת להוכיח מלכתחילה כי בוצעה עבירה - הרי שהיא לא יכולה למעשה לקבל את הסיוע המבוקש. 


 שרון יכול לישון בשקט 
 מסיבה זו, בין היתר, נחקר אהוד ברק לראשונה רק בסוף אפריל 2000. עוד בטרם זומן היה ברור לחוקרים כי חקירתו לא תוביל למפנה דרמטי בחקירה. אבל מכיוון שברק היה החשוד הבכיר ביותר, על פי דו"ח המבקר, היה צורך לקבל ממנו, לפחות באופן פורמלי, את גירסתו. 

 מבקר המדינה קבע כי סיעת העבודה בראשות ברק לא שיקפה את פעולותיהן של עמותות חוץ מפלגתיות שפעלו לקידום מועמדותו של יו"ר הסיעה בבחירות לראשות הממשלה ואת מקורות המימון לפעולות אלו. עלות פעילות לא מדווחת זו, אשר נאמדה על ידי המבקר ב-5.2 מיליון שקל, מהווה תרומה לסיעת העבודה בניגוד לחוק המימון. 

 ברק טען בעדותו כי היה ער לפעילות חוץ מפלגתית ענפה, אך לדבריו לא ידע על זיקה בין פעילות זו למטהו, ובפרט, כך טען, לא ידע על הזרמת כספים לעמותות אשר עשו תעמולת בחירות, ישירה או עקיפה, לקידום בחירתו. ברק הדגיש כי בכמה הזדמנויות הנחה את אנשיו לפעול לפי החוק "עם שוליים רחבים", וכי הוא אומנם ידע שעו"ד יצחק הרצוג קשור בפעילות פילנטרופית למטרות חברתיות ואחרות, אך לדבריו לא היה מודע לכל קשר בין פעילות זו לבין מערכת הבחירות. עכשיו לך תוכיח אחרת. בעיקר כאשר מדובר במשהו ערטילאי כמו "ידיעה". 

 לכן, לאור הצלחותיה המפוקפקות משהו של יאח"ה בחקירות מסוג זה, נראה שראש הממשלה הנוכחי, אריאל שרון, בהחלט יכול לישון בשקט. אז אומנם הוא נחקר בחודש שעבר במשך 7 שעות בחשד למעורבותו בהפעלת חברות קש, שלכאורה סייעו לו כצינורות להעברת כספי תורמים מחו"ל במסגרת הפריימריס בליכוד ולאחר מכן בהתמודדות לראשות הממשלה, אבל קשה להניח כי חקירתו תוביל לממצאים ברמה אחרת. 


 קישורים נוספים 
 פרשת עמותות ברק: המלצה להעמיד לדין את יצחק הרצוג, טל זילברשטיין, דורון כהן וח  "  כ ויצמן שירי  [10]