ישנם אירועים בשוק ההון, שפרסומם גורר תגובה מיידית ואוטומטית של השוק המנייתי או הסולידי. מסתבר שרבות מהתגובות נעשות באופן מותנה, ומקורן הוא פחות בניתוח כלכלי מעמיק, אלא בפעילות אינסטינקטיווית ומותנית המתבססת על "סיבה ותוצאה", כפי שנלמדת בשיעורי הכלכלה, וזו לא בהכרח מתקיימת בכל מצב עולם. 

 "כאשר המשק צומח, האינפלציה גדלה"; "הריבית במשק עולה, הדולר יורד"; "שערי המניות של חברה גדולה שרוכשת חברה קטנה צריכים לרדת", ועוד. 

 אינני טוען כי התניות אלה אינן מתקיימות כלל, אלא שיש לבדוק כל אירוע באופן רחב ומעמיק, ולא לפעול אחר האוטומט הרגיל. האוטומט לא עובד בכל מצב, ולעתים למעט השפעה אוטומטית קצרת טווח, התוצאה תהיה אחרת. 

 הריבית במשק הועלתה ע"י נגיד בנק ישראל ב-1%, בדומה לציפיות שוק ההון. הנגיד הוסיף כי במידה שלא תתקיים משמעת פיסקלית, היד עוד נטויה. 

 אין משמעות כלכלית אמיתית במצב המשק כיום להעלאה כזו או אחרת בריבית. האינפלציה לא נובעת ממשק חם, אלא מדולר שמייצג חשש כלכלי 

 ההערכה הרווחת היא כי בשל עליית הריבית, שער הדולר ירד כפי שראינו אתמול, ומדדי המחירים בעקבותיהם. תגובה זו אפשרית, אך בהחלט לא ודאית. 

 ומדוע ששער הדולר יירד? כלום נתון בסיסי משמעותי השתנה? התשואות לפדיון בשוק ההון גילמו את העלאת ריבית זו כבר מספר שבועות, הסיכון ואי הוודאות במשק נמצאים עדיין בקרבנו: החשש מגירעון, מצב בטחוני, דירוג אשראי, מיתון כבד, עסקים נסגרים, ועוד. כלומר, נשארנו עם אותה מציאות רק עם ריבית מוניטרית גבוהה יותר. 

 התיאוריה טוענת כי כאשר הריבית השקלית עולה, האלטרנטיווה השקלית אטרקטיווית יותר, אך לצערנו ריבית שקלית גבוהה באחוז, לא תהווה פיצוי הולם לאלה בינינו, שמעבירים כסף לחו"ל ליום סגריר. אין מדובר בשער ריבית כזה או אחר, היות שהכסף שעובר לחו"ל אינו בהכרח למטרת מיקסום תשואה, אלא מתן ביטחון מדומה שקשה לתמחר באחוזים. העלאת הריבית הנוכחית אולי פגעה נקודתית בטרור הדולרי, אך לא במוטיווציה. 

 הנגיד היה חייב להעלות את הריבית, אך ורק כדי להרגיע את הדולר ולהפגין מנהיגות (נשמע די מצחיק). מדובר באקט פסיכולוגי ולא כלכלי. חס ושלום, פיגוע טרור במהלך המסחר יחזיר את הדולר מיידית לרמות הגבוהות, רק עם ריבית גבוהה יותר. 

 שוק ההון משווע למנהיגות - פוליטית, וכלכלית. תיאום ועבודה משותפת סדירה, של הגופים הכלכליים - האוצר, בנק ישראל, המעסיקים וההסתדרות - יחזירו את האמון למערכת. אין משמעות כלכלית אמיתית במצב המשק כיום להעלאה כזו או אחרת בריבית. האינפלציה לא נובעת ממשק חם, אלא מדולר שמייצג חשש כלכלי, את החשש הזה יש להפיג באמצעות דרך כלכלית ברורה, ומנהיגות נגלית. אחרת, נמצא כי ירידת הדולר שהתרחשה אתמול, היתה רפלקס מותנה נוסף שלא יאריך ימים.