עימות ציבורי, פוליטי ומשפטי הנוגע להיקף זכויות הקניין הרוחני בתרופות מתנהל בשנים האחרונות. המשתתפים הם היצרנים הגדולים ומולם ארגונים בינלאומיים המנהיגים את הקמפיין להספקת תרופות לכל (בהם ארגון הבריאות העולמי, "רופאים ללא גבולות" וארגון OXFAM). 

 על הפרק - חיי אדם וכסף גדול. על פי המגזין "FORTUNE", בשנת 2000 הסתכמו המכירות של 13 חברות התרופות הגדולות ב-281 מיליארד דולר ורווחיהן ב-42 מיליארד דולר. מרבית המכירות נעשות בארצות המפותחות. במדינות המתפתחות מתים עדיין מדי שנה מיליוני אנשים משחפת, מלריה ודלקת ריאות, משום שאין ביכולתם לרכוש תרופות בסיסיות. קמפיין התרופות לכל שואף להבטיח הספקת תרופות גם לעניים. 

 הקמפיין החל בשנות ה-80, ובשנים האחרונות קיבל תנופה על רקע מגפת האיידס. בעולם המערבי איידס הוא מחלה כרונית קשה אך נשלטת, הודות לקוקטייל תרופות חדשניות בולמות איידס (הטיפול המשולש) אשר הביא לירידה של 80% בשעורי התמותה. עלות הטיפול לחולה היא 15 אלף דולר לשנה. 

 במדינות המתפתחות, 25 מיליון נושאי נגיף. באפריקה שמדרום לסהרה נושא את הנגיף אחד מכל 4 מבוגרים. 21 המדינות עם שיעור ההדבקה הגבוה ביותר מצויות ביבשת, ובכולן ההכנסה השנתית הממוצעת לנפש נמוכה מ-500 דולר. במלאווי, תוחלת החיים הצפויה לתינוק שנולד היום היא  37 שנה, לעומת 51 בשנת 1980. במדינה יש מיליון חולים ורק  30 מטופלים בתרופות בולמות. בקניה, זימבבוואה ומוזמביק המצב דומה. מדי יום מתים באפריקה 6,000 חולי איידס. עבור תושבי היבשת, עלות הטיפול לשנה גבוהה מההכנסה שיצברו כל חייהם. 

 פעילי הקמפיין סבורים כי שורש הרע הוא בהגנה הניתנת לבעל פטנט לתקופה של 20 שנה, במהלכה הוא פועל כמונופול. התפשטות המגיפה מחייבת את הוזלת מחירי התרופות ולשם כך יש לאפשר ייצור עותקים גנריים של הקוקטייל וחלוקתם לנזקקים. 

 חברות התרופות מתנגדות בחריפות להגמשת משטר הפטנטים. הן טוענות כי זהו התמריץ היחיד לביצוע השקעות במחקר ופיתוח של תרופות חדשות 

 לשם הגשמת המטרה התמקד הקמפיין בפעילות להתרת שימוש בשני מנגנונים: רשיון כפייה (COMPULSURY LICENSE) ויבוא מקביל. רשיון כפייה מאפשר לממשלה, כשקיים צורך דחוף, לתת רשיון לייצור עותקי תרופות בכפוף לתשלום תמלוגים ראויים לבעל הפטנט. יבוא מקביל מאפשר לממשלות אחרות להתיר הפצה של עותקים אלה בתחומה. 

 בפועל הביאה הקמת ארגון הסחר העולמי בשנת 1994 להקשחת משטר הפטנטים. הסכם TRIPS  - TRADE RELATED ASPECTS OF INTELLECTUAL PROPOERTY RIGHTS - מחייב את המדינות המתפתחות לאמץ וליישם הגנה על פטנטים בתחומן עד שנת 2005. ההסכם מכיר אמנם ברשיון כפייה אך מרבית המדינות העניות חוששות מצעדי תגובה אם ינצלו אותו, כפי שאירע לתאילנד. 

 חברות התרופות מתנגדות בחריפות להגמשת משטר הפטנטים. הן טוענות כי זהו התמריץ היחיד לביצוע השקעות במחקר ופיתוח של תרופות חדשות וכי תרופות זולות שיופצו במדינות המתפתחות יזלגו חזרה לעולם המפותח ויביאו להתפתחות שוק שחור. הן גם יזמו הליכים משפטיים נגד רשיונות כפייה ויבוא מקביל. 

 ברזיל אימצה תכנית למלחמה באיידס המהווה מודל לחיקוי בעולם המתפתח. במסגרתה הותר ייצור עותקים גנריים של הקוקטייל המופצים חינם. יישומה הביא לירידה של 82% במחירי התרופות ולצניחה של 50% בתמותה. בתגובה הגישה ממשלת ארה"ב, בלחץ של ענקי הפרמצבטיקה האמריקאיים, תלונה לארגון הסחר העולמי כנגד ברזיל. 

 בדרום אפריקה בה 4.5 מיליון נושאי נגיף הותקנה בשנת 1997 חקיקה המאפשרת יבוא מקביל של תרופות בולמות איידס והחל יבוא מתוצרת חברת CIPLA  ההודית המוכרת חבילת טיפול שנתי ב-800 דולר. בתגובה פנו 39 חברות תרופות לבית משפט ביוהנסבורג בבקשה לפסילת החוק. 

 אפריקה צריכה תרופות זולות אך בעיקר מרפאות, מעבדות, רופאים, בתי ספר, מורים, אספקת חשמל, מערכות ביוב ומים זורמים בברזים 

 הליכים משפטיים אלה גרמו ללחץ פוליטי וציבורי כבד שחייב את חברות התרופות לזנוח אותם ולשנות את הגישה. בשנתיים האחרונות הגיעו החלק מהיצרניות הגדולות (בהן BRISTOL MYERS, GLAXO, MERCK, ו- ROCHE) להסכמים עם האו"ם והאיחוד האירופי במסגרתם התחייבות להנהיג לוח מחירים מדורג, הכולל הנחות משמעותיות למדינות המתפתחות, כדוגמת זה המיושם באספקת חיסונים ואמצעי מניעה. 

 PFIZER אף הודיעה על יוזמה חדשה לחלוקת תרופות חינם בדרום אפריקה וסנגל. באמצעות יוזמות אלו ביקשו החברות להקפיא את הדיונים בדבר רשיונות כפייה, אשר יביאו לפגיעה משמעותית ברווחיות שלהן. במיוחד אמורים הדברים ביחס לתרופות הבולמות, אשר אינן מרפאות ומחייבות לפיכך את החולה להמשיך ולצרוך אותן כל חייו. 

 בפועל לא הביאו יוזמות אלה לשינוי משמעותי. החברות מתנות את יישום המחירים המדורגים בתנאים שונים ומנהלות משא ומתן נוקשה לקביעת הסדרים מתאימים מול כל ממשלה וממשלה. כיום כבר ברור כי רמת המחירים בה מדובר (בערך 2,000  דולר לשנה לחולה) תאפשר את הרחבת הטיפול לאלפי חולים נוספים בלבד ולא תיתן מענה מקיף לבעיה. 

 על רקע זה מחדשים הארגונים את המערכה. הזירה הנוכחית היא סיבוב שיחות הסחר החדש אודותיו הוחלט לאחרונה בועידת ארגון הסחר העולמי בדוחה, קטאר, והמטרה היא גיבוש הסכמה רחבה לשימוש ברשיונות כפייה וייבוא מקביל.  תהא תוצאת השיחות אשר תהא, אי ההגינות בעובדה שהזכות לחיות תלויה בעומק הכיס זועקת ומעוררת שאלות נוקבות. האם הקמפיין נגד חברות התרופות מוצדק? האם חברות מסחריות צריכות לשאת בנטל הכלכלי הכרוך בהספקת תרופות לנזקקים? בארגונים מתרבים הקולות הקוראים לחלק את הנטל בין כל המדינות המפותחות, באמצעות הקמת קרן בינלאומית למלחמה באיידס. 

 מעבר לשאלת המימון עולה גם שאלת היעילות. ללא פעילות מניעה תימשך ההדבקה. הטיפול בתרופות הבולמות מחייב משמעת, השגחה ובדיקות תקופתיות והוא לא יועיל במקום בו אין בתי חולים, רופאים ומעבדות. כל מנגנון למימון אספקת תרופות אשר יהפוך למפלצת זוללת מזומנים ללא תוצאות יקרוס בסופו של דבר, כאשר תפקע סבלנותם של היצרנים, המשקיעים והתורמים. 

 טרגדיית האיידס במדינות המתפתחות אינה רק בעיה רפואית. חובה לסייע לגוססים באפריקה אבל לא פחות חשוב לטפל בגורמים שאיפשרו את ההתפרצות הפראית של המחלה, ובהם העוני, הבורות והתשתיות העלובות. תושב אפריקה הנושא את הנגיף זקוק לטיפול המשולש, אבל לא פחות לתזונה נכונה, מי שתייה ומיטה נקייה. אפריקה צריכה תרופות זולות אך בעיקר מרפאות, מעבדות, רופאים, בתי ספר, מורים, אספקת חשמל, מערכות ביוב ומים זורמים בברזים.