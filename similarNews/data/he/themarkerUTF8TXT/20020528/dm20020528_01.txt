מריל לינץ' הפך למקרה המבחן של וול סטריט כאשר התובע הכללי של ניו יורק כמעט צלב אותו על חלקו בהונאת המשקיעים בשנות הבועה. אולם שרשרת הצרות שנפלו על בתי ההשקעות בוול סטריט לא הסתיימה במריל, ובוודאי שלא הסתיימה בבית המשפט. למרות שעסקי החיתום שלו עדיין משגשגים, מריל סובל מבריחת לקוחות בתחום ניהול הכספים. יתרה מכך, מריל והברוקרים הגדולים בוול סטריט סובלים מתחרות קשה מצד מערכות אלקטרוניות בתחום הברוקראז' ועשיית השוק, במיוחד אצל לקוחות גדולים כמו מנהלי קרנות ומנהלי כספים. 

 כפי שדווח בהרחבה בשבועות האחרונים, התובע אליוט ספיצר סיים את עסקיו עם מריל בקנס של 100 מיליון דולר, לאחר שבנק ההשקעות הואשם בכך שפירסם דו"חות מחקר מתוך ניגוד אינטרסים. הבנק, מצידו, לא הודה באשמה, אולם התחייב לשנות את שיטות תגמול האנליסטים כדי למנוע את תלותם בעסקות חיתום. עתה מתכונן ספיצר להעלות על דוכן הנאשמים בנקי השקעות אחרים. 

 אז מריל יצא בזול, נכון? בקושי רב. למרות שיו"ר החברה באירופה, המזה"ת ואפריקה, מייקל מארקס, אמר בסוף השבוע האחרון כי לא נרשם מספר משמעותי של נטישות של לקוחות בעקבות התפוצצות פרשת הסיקור המוטה של ני"ע, סבל מריל מפגיעה בעסקיו בתקופה האחרונה. 

 פגיעה אחת בולטת היתה בבריטניה, בה מריל הוא יועץ ההשקעות הגדול ביותר בתחום קרנות הפנסיה. בתקופה האחרונה איבד הבנק מנהלי כספים ולקוחות גדולים בקצב מדאיג. בין הלקוחות שעזבו היו קרן הפנסיה באת אנד נורתאיסט סומרסט ורשת הקמעונאות קואופרטיב גרופ בבריטניה. בנוסף, לפחות 7 ממנהלי הקרנות של מריל בלונדון פרשו בחודשיים האחרונים, כולל אנדריאס אוטרמן, ראש מחלקת המניות הגלובלית. הלקוחות העוזבים נימקו זאת בביצועים לקויים, ולא בתסבוכת המשפטית של מריל, לאחר שקרנות הפנסיה שבניהול מריל הפסידו בשנה שעברה 5% בממוצע. 

 בתחום החיתום מריל דווקא מצליח יותר ממתחריו: הוא ניהל הנפקות ראשונות וחוזרות בשווי 7 מיליארד דולר עד כה, יותר מכל מתחרה חוץ מסלומון סמית ברני, והוביל במספר העסקות, לפי נתוני דיאלוג'יק. עסקות בשווי 4.5 מיליארד דולר שממתינות עבורו בצנרת נופלות בשוויין רק מאלו של גולדמן סאקס וליהמן ברדרס. חברות שביצעו הנפקות בניהולו של מריל בחרו בו בזכות כוח מכירות עצום והמוניטין בן 100 השנה של הפירמה, שלא נפגם, לדבריהם, בשל שערורייה חולפת. 


 רשתות מסחר אלקטרוניות 


 אולם הסכנה האמיתית לעסקי הברוקר מריל וברוקרים גדולים אחרים נמצאת בגל המתגבר של משקיעים מוסדיים, כמו קרנות נאמנות ופירמות לניהול כספים, שבוחרים לנהל את המסחר בהשקעותיהם באמצעות רשתות מסחר אלקטרוניות. לפי הערכות, היקף המסחר שאיבדו הפירמות הגדולות לטובת מסחר לא קונוונציולי הוכפל השנה, והוא ימשיך לגדול. 

 בשנת 2001, טיפלו מערכות מסחר חלופיות ב-16% מעסקות המסחר בנאסד"ק וב-10% מהמסחר בבורסת ניו יורק, לפי נתונים של גריניץ' אסושיאייטס. השנה צפויים שיעורים אלו לעלות ל-25% ו-18% בהתאמה. 

 מנהלי כספים מקצועיים בוחרים במסחר בשיטה של קיבוץ חבילות מניות וטיפול בפקודות מסחר קיבוציות. השימוש בשיטה זו גאה בשנה האחרונה וכמעט הכפיל את עצמו, בזכות העלות הנמוכה שלו. 

 מערכות המסחר החלופיות נתפסות עתה כאיום הגדול ביותר על הברוקרים, בתקופת מיתון קשה עבורם. המערכות מבצעות תיאום פקודות קנייה ומכירה באופן אוטומטי ואנונימי בין משקיעים גדולים. בין המערכות הללו נמצאות בלומברג טריידבוק של רשת בלומברג, ITG/פוסיט וליקוויד נט. האחרונה דיווחה על פקודות מסחר ממוצעות של 60 אלף מניות, והיא מטפלת ב-99 לקוחות מוסדיים הקונים ומוכרים מחזור שנתי של 1.1 מיליארד מניות. מחזורה השנתי של ITG הוותיקה טיפס ב-19% בשנת 2001 ל-9.3 מיליארד מניות. 

 העמלה שגובות מערכות אלו היא 2 סנט למניה, לעומת 5-6 סנט למניה שגובים ברוקרים סטנדרטיים מלקוחות מוסדיים. יתרון נוסף ומפתיע שמציינים מנהלי הכספים בשימוש במערכות האלקטרוניות הוא האנונימיות: לעתים גורמת פקודת מכירה אצל ברוקר אנושי לנפילה מהירה במחיר המניה, מה שגורם להפסדים למשקיעים. במערכת האלקטרוניות המגמה הזו חלשה בהרבה. 

 הפתרון האפשרי עבור בנקי ההשקעות בוול סטריט הוא להצטרף לאויביהם. אולם לעת עתה מושקעים במערכות החלופיות ברוקרים קטנים, כמו תומס ה. לי פרטנרס ופאטנם אינווסטמנט. עם חלוף הזמן, התחרות המתמשכת תפגע ברווחיות של הבנקים הגדולים, שכן מי שרואה לנגד עיניו את השורה התחתונה, יבחר לשלם עמלה של 2 סנט במקום 6 סנט.