לאחר שנים שבהן רשמה המדינה הכנסות ממערכת הבנקאות, הן מהפרטת בנקים והן מתקבולי מסים, ניצב כיום משרד האוצר בפני מציאות חדשה: הבנקים גורמים לו הוצאות כבדות. בנק דיסקונט מבקש הזרמה של חצי מיליארד שקל, כדי שיוכל לשפר את הונו ולהמשיך בפעילות עסקית; קריסת בנק למסחר מחייבת את האוצר לפצות את המפקידים ולשלם להם כ-200 מיליון שקל מקופת המדינה, וכעת מצטרף לחגיגה  הבנק לפיתוח התעשיה  (  פתוח.ג  [10]  : ת"א)  שצפוי לדווח על הפסד של 100 מיליון שקל ברבעון השני, לאחר שנקלע לבעיית הון המחייבת לדעת מנהליו הזרמה של כ-200  מיליון שקל. 

 בעוד שבמקרה דיסקונט קיימת האלטרנטיווה של מכירת אחד מנכסי הבנק, השלוחה שלו בניו יורק, הרי שבמקרה הבנק לפיתוח התעשיה המצב מסובך יותר. 

 הבנק הנשלט על ידי המדינה ושלושת הבנקים הגדולים, נפל בשנתיים האחרונות לכל בור אפשרי, והסתבך במתן הלוואות לקבוצת פלד-גבעוני, גד זאבי ושורה של חברות אחרות שנקלעו לקשיים. בנק ישראל דורש מהבנק לשמור על יחס הלימות הון (יחס ההון לנכסי הסיכון של הבנק) של 15%, אך הפסדיו ברבעון השני מביאים אותו בקושי ליחס של 12%-11%. המשמעות היא שללא הזרמת הון חיצונית, הבנק לא יעמוד בדרישות בנק ישראל. 

 החלטת האוצר האם לספק לבנק את צורכי ההון שלו אינה פשוטה, הן בשל בעיית התקציב, והן משום שמצבו של הבנק לפיתוח התעשיה מידרדר מיום ליום, ועלול להציב את המדינה מול בעיה חריפה יותר בעתיד. המדינה אמנם סייעה באמצע שנות ה-80 לבנק המזרחי כאשר היה על סף פשיטת רגל, ואולם המזרחי הוא בנק חשוב המהווה אופציה תחרותית לבנקים הגדולים. 

 הדרך היחידה היא למכור את תיק ההלוואות והפיקדונות שלו לבנקים אחרים, גם אם המחיר יהיה נמוך 

 לא כך במקרה של הבנק לפיתוח התעשיה. הבנק לא תורם דבר לתחרות במערכת הבנקאות, ולמעשה הוא רק מהווה נטל על המדינה. זהו בנק קטן, שנשען על הון שהמדינה העמידה לרשותו. מבנה הבעלות בו מסובך, רמת המעורבות של הפוליטיקאים בניהולו עמוקה ביותר ותיק האשראי שלו גרוע. במשך שנים שימש הבנק שטח הפקר לפוליטיקאים ולעובדיו שחלבו אותו, עד שהביאו אותו למצב הנוכחי. עובדי הבנק נהנים מעלות השכר הגבוהה במערכת הבנקאות המקומית עם28 אלף שקל לחודש לעובד. אלה כמה מהסיבות שגרמו להידרדרותו בשנים האחרונות. 

 על רקע מצב הבנק, נראה כי הזרמה של שקל נוסף לבנק היא בזבוז כספי ציבור. על אף שלבנק מונתה הנהלה חדשה, שום דבר במצבו הבסיסי לא השתנה, ומבנה ההון המסובך שלו יקשה על הפרטתו המהירה. לפיכך, הדרך היחידה היא למכור את תיק ההלוואות והפיקדונות שלו לבנקים אחרים, גם אם המחיר יהיה נמוך, ולהשאיר את ההתדיינות בין בעלי המניות על חלקם בתמורה לשלב מאוחר יותר. כל פתרון אחר עלול לעלות הרבה יותר. אם המדינה חפצה להזרים הון לבנקים שייקלעו לקשיים בעתיד, מוטב שתעשה זאת לבנקים חשובים יותר מהבנק לפיתוח התעשיה. כפי שהמשק נראה כיום, נראה כי עוד יהיו למדינה הזדמנויות לעשות  זאת.