אם סילבן שלום לא יתעשת בימים הקרובים, אזי הוא ימנה את מקורבו משה טרי, עסקן פוליטי מהליכוד, לאחד התפקידים הרגישים והחשובים ביותר במשק - יו"ר רשות ניירות ערך. 

 טרי מעולם לא הורשע בעבירה כלשהי, למעשה הוא אפילו נוקה וזוכה על ידי פרקליטות המדינה לאחר שהמשטרה המליצה להעמיד אותו לדין. עם זאת, הקריירה שלו רצופה פרשיות שונות ומשונות שעברו לידו. 

 על יו"ר רשות ניירות ערך הבא יוטלו משימות רבות: הוא יצטרך לעקוב בדריכות אחר הרפורמות שמבצעת רשות ניירות ערך בארה"ב בעקבות השחיתות שפשתה בשוקי ההון במערב ולהחליט כיצד ישראל מתאימה את עצמה לרפורמות האלה. 

 יו"ר רשות ניירות ערך יצטרך לנהל קרבות עם הלובי של רואי החשבון, החברות הציבוריות והגופים המוסדיים על החמרה נוספת בכללי החשבונאות והגילוי הנאות בישראל. 

 לפני הכל יצטרך יו"ר רשות ני"ע להחליט אם להגיש כתבי אישום באחת מפרשיות ההונאה החמורות ביותר שהיו בשוק ההון - "פרשת פלד-גבעוני" 

 יו"ר רשות ניירות ערך יצטרך לבחון היטב כבר בחודשים הקרובים את הדו"חות הכספיים של שורה של חברות ענק במשק, שהחליטו שלא למחוק ולא להפחית את ערך הנכסים שלהן בספרים - למרות הקריסה שהיתה בשווי השוק שלהן. 

 יו"ר רשות ניירות ערך ייאלץ להתמודד עם החברות הגדולות ביותר במשק ועם אילי ההון, שרוצים כיום, יותר מתמיד, לייפות את המאזנים כדי להיראות טוב יותר בעיני הבנקים והמלווים. 

 יו"ר רשות ניירות ערך ייאלץ להוכיח במהירות כי רשות ניירות ערך חוקרת, בודקת ומגישה כתבי אישום לא רק נגד דגי רקק, סוחרי בורסה קטנים ומנהלי תיקים - אלא גם נגד מנכ"לים של חברות גדולות, מוסדות פיננסיים, בעלי שליטה בחברות גדולות, ואולי גם רואי חשבון ומנהלי כספים של קונצרנים. 

 ואולם לפני הכל יצטרך יו"ר רשות ניירות ערך להשלים חקירה ולהחליט אם להגיש כתבי אישום באחת מפרשיות ההונאה החמורות ביותר שהיו בשוק ההון בשנים האחרונות - הידועה בכינויה "פרשת פלד-גבעוני". 

 לאחר איסוף החומר יצטרך יו"ר רשות ניירות ערך להחליט מה לעשות עם הקליינטים הבאים, שאותם עצרה מחלקת החקירות של הרשות לפני חודש. 

 * דוד הבי, בעל השליטה בחברת משב, האיש שעומד עם אריה גבעוני ורפי פלד במרכזה של פרשת קריסתה של קבוצת החברות חייל-פויכטונגר-משב-יסקל. הבי נחשד כי הוציא במרמה מיליוני שקלים מהחברות שבשליטתו, ונמנע לפרסם את הדו"חות הכספיים שלהן כדי להסתיר את מצבן. 

 אם יו"ר רשות ניירות ערך יהיה במקרה גם עסקן ליכוד, הוא ייהנה מיתרון הביתיות: דוד הבי הוא חבר מרכז ופעיל ליכוד ידוע, וידיד של הנשיא קצב. 

 * טל יגרמן, היועץ הפיננסי של קבוצת פלד-גבעוני, האיש שרקח את כל הפירמידה הפיננסית שהתמוטטה; האיש שהצליח לשכנע את הבנקים, יחד עם פלד, לתת לחברות אשראי במאות מיליוני שקלים. 

 רשות ניירות ערך חושדת כי יגרמן העביר עשרות מיליוני שקלים מחברות ציבוריות לחברות פרטיות שבבעלותו - מבלי לקבל את האישורים הדרושים לכך בחוק. 

 אם בראש רשות ניירות ערך יעמוד עסקן ליכוד, לא יהיה לו קשה להתחקות אחר העבר של היועץ הפיננסי: יגרמן רקח את עסקיו המפולפלים - שכמעט תמיד הסתיימו בקריסה של חברות ובחקירות - עם אנשי ליכוד לשעבר, כמו איווט ליברמן. 

 * רפי פלד, מפכ"ל המשטרה לשעבר - מי שעמד עד לפני חודש בראש הקבוצה שקרסה. פלד חשוד על ידי רשות ניירות ערך בכך ששילשל לכיסו באותה פרשה כ2- מיליון שקל שמעולם לא דווחו. 

 פלד אינו איש פוליטי, אבל בלשכתו של ראש הממשלה אריאל שרון מכירים אותו היטב. הרי שרון מינה אותו לתפקיד מנכ"ל משרד ראש הממשלה, שממנו הוא התפטר. פלד נותר בקשרים עם מקורבי ראש הממשלה, וכשיצא לדרך הוא הכניס את עו"ד דב וייסגלס, ראש לשכת ראש הממשלה כיום, כשותף בקרן פלד שעמה החל את מסע ההשתלטויות וגיוסי האשראי בבורסה. 

 לא נשכח כמובן את דוד מנע ואנשי ליכוד וחברי מרכז אחרים שכיהנו בדירקטוריונים של קבוצת החברות של פלד-גבעוני. רובם נטשו את הספינה רגע אחד לפני שטבעה. 

 בקיצור, לא כולם ירימו גבה על מינויו של משה טרי לתפקיד יו"ר רשות ניירות ערך. באחרונה, מתברר, החלו חברי מרכז הליכוד ועסקניו לגלות עניין מיוחד בתחום ניירות הערך, ולייצר לא מעט עבודה למחלקת החקירות של הרשות. 

 השאלה היחידה שנותרה היא מה יותר חשוב לסילבן שלום: למנות לתפקיד יו"ר רשות ניירות ערך עסקן פוליטי מהליכוד לקראת הפריימריס, כדי להוכיח לכל חברי המרכז שהוא דואג להם - או למנות לתפקיד איש מקצוע וביצוע שהמוניטין שלו, עברו הנקי והרקורד ללא רבב שלו יחזקו את אמון המשקיעים בשוק ההון,  במערכת הפיננסית ובשר האוצר.