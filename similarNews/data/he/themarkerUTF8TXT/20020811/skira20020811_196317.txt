משפט הפתיחה בדו"ח ועדת קרול, לגיבוש מדיניות לפתיחת התחרות בתחום התקשורת, קובע: "הוועדה רואה כיעד מרכזי של עבודתה את הצורך לחתור לשיפור רווחת הצרכנים בענף התקשורת הפנים ארצית, ע"י הגדלת מגוון השירותים, שיפור איכותם ושמירה על רמת תעריפים נמוכה". 

 אלא שהדו"ח רחוק מלשקף את הכוונות הטובות של מחבריו; ברשימת חברי הוועדה והמופיעים בפניה אין זכר לארגוני צרכנים. לעומת זאת, יוצגו בה היטב כל חברות התקשורת וחלק מבעלי המניות שלהן. התוצאה ניכרת היטב בהמלצות הוועדה: במקום לפתוח לתחרות את שוק התקשורת הפנים ארצית בהקדם האפשרי, ממליצה הוועדה לשר התקשורת למנוע את כניסתם של מתחרים חדשים לשוק, חוץ מחברת הכבלים הממוזגת, לפחות עד אוגוסט 2004. 

 הוועדה אף סירבה לדרישתו של נציג משרד האוצר, אמיר לוי, להורות למשרד התקשורת, באמצעות חקיקה, לפתוח אז את השוק. כלומר: משרד התקשורת יוכל להמשיך ולמנוע ממתחרים חדשים להיכנס לשוק גם בעוד שנתיים. הוועדה ממליצה גם להימנע מפתיחה מלאה של שוק השיחות הבינלאומיות לתחרות מלאה, אף שזכות שלוש חברות השיחות הבינלאומיות לבלעדיות פקעה כבר בסוף 2001. 

 הענקת הבלעדיות על התחרות בבזק לכבלים מטרפדת כל תקווה לפתיחת תחרות, ולו חלקית, בשנתיים הקרובות. חברת הכבלים האמורה להתחרות בבזק עדיין לא קמה, ונראה שהיא תעשה ככל יכולתה כדי לעכב את כניסתה לתחרות בשירות הטלפוני המשוכלל של בזק. החלטת הוועדה לא נועדה לשרת את הצרכנים, אלא את חברות הכבלים. אם וכאשר יחליטו חברות הכבלים להיכנס לתחרות, הן ימצאו מולן רק מתחרה אחת -  בזק (  בזק  [10]  : ת"א)  . חברי הוועדה סברו כי הסיוע שהם מושיטים לחברת הכבלים יאפשר לה להתחרות בעתיד באופן יעיל יותר בבזק. אבל הטענה שחברת הכבלים היא המתחרה האמיתית של בזק לא מבוססת: לחברות הכבלים אין טכנולוגיה המאפשרת להן להתחרות בבזק וספק אם יש לה עניין. 

 תמוהה לא פחות ההחלטה לעכב את פתיחת התחרות המלאה בשוק השיחות הבינלאומיות, בניגוד לכל ההצהרות שפיזר שר התקשורת בחודשים האחרונים. הוועדה נימקה את הדחייה בכוונה לעודד את הליכי המיזוגים בתחום התקשורת, אלא שכוונה זו היא התערבות בלתי נסבלת של הוועדה במהלכים עסקיים וסותרת את עמדת הממונה על ההגבלים העסקיים, שהחליט למנוע מיזוגים בענף כל עוד לא נפתח השוק לתחרות מלאה. 

 העיכוב בפתיחת התחרות פוגע בצרכנים עסקיים ובציבור העולים והעובדים זרים, שמצבם הכלכלי קשה ממילא. יישום ההמלצה יאפשר לחברות התקשורת הבינלאומיות, המציגות רווחים תפעוליים נאים, להמשיך ולהגדיל את רווחיהן על חשבון הצרכנים.