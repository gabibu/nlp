"הנפקת התבור זכתה לביקוש כה גדול עד שאחד המוסדיים הציע לנו לבטל את ההנפקה ולמכור לו את כולה", אומר שרון יגר מאקסלנס חיתום. חודשיים לאחר הנפקת תבור, אג"ח צמודה לדולר הנושאת ריבית גבוהה משמעותית מריבית הליבור ומתשואת גלבוע, אג"ח ממשלתי צמוד דולר, עומדת אקסלנס בפני הנפקת מוצר פיננסי דומה - מירון. 

 ניתן להניח שמלאכת השיווק פחות קלה הפעם שכן הנסיבות השתנו מהותית. תבור הונפקה כששער החליפין של הדולר נשק ל-5 שקלים וציפיות האינפלציה היו קרובות ל-6%, עקב כרסום באמינות של מבנק ישראל בנוגע לשמירה על יציבות מחירים וספקות באשר למחויבות הממשלה לקצץ בגירעון. 

 ימים ספורים לאחר הנפקת תבור הועלתה הריבית ב-2%, והדולר החל במסעו דרומה ולקח אתו את ציפיות האינפלציה. 

 איגרות החוב השקליות יצאו למסע עליות מהיר ואילו המשקיעים בקרנות אג"ח-חו"ל למדו להכיר את סימן המינוס ליד התשואה. החולשה המתמשכת בשווקים הזרים הפחיתה את העניין של פרטיים ומוסדיים בהשקעות פיננסיות בחו"ל. 

 אג"ח תבור עצמה ירדה מאז ההנפקה, אף כי רשמה תשואה עודפת על גלבוע. ואולם אקסלנס קיבלה התחייבות מוקדמת ממשקיעים מוסדיים להזמין 35% מהיחידות שיונפקו מחר, ככל הנראה בשל יתרונות האג"ח. 

 מירון היא אג"ח ל-12 שנים, אך ניתנת לפדיון מוקדם החל באוגוסט 2003. היא צמודה ליורו עד לאוגוסט 2003 והחל באוגוסט 2003 ועד למועד הפירעון או הפדיון המוקדם - לשער הדולר. 

 אקסלנס, באמצעות החברה הבת מירון איגרות חוב שהיא חברה ייעודית חד תכליתית (Special Purpose Company), תנפיק את האיגרות ותשתמש בתמורת ההנפקה לרכישת כתבי התחייבות שינפיקו לה 3 מוסדות פיננסיים: הבנק הגרמני Bayerische Landesbank שדירוגו AAA (42.5% מהערך הנקוב של כתבי התחייבות); ExportCredit Swedish שבבעלותן של ממשלת שבדיה וחברת ABB שנקלעה באחרונה לקשיים, שמדורג AA (+42.5%), ובנק Lloyds שהוא אחד משלושת הבנקים הגדולים בבריטניה ומדורג AA (15%). 

 כתבי ההתחייבות ישלמו לחברת מירון אג"ח בשנה הראשונה ריבית שנתית קבועה של 8.7% - ב-0.7% יותר מהריבית שתשלם מירון למחזיקי איגרות החוב שתנפיק. פער זה הוא התמורה לאקסלנס בגין הפיכת נייר ערך זר במהותו לנייר ערך ישראלי, הנסחר בבורסה בת"א.כתבי ההתחייבות ישלמו החל באוגוסט 2003 ריבית משתנה של 8.7%, לכל היותר, בכפוף לריבית הליבור ל-6 חודשים. 

 מעלות דירגה את המירון AAA על בסיס מנפיקות כתבי ההתחייבות, שמדורגות AA לפחות עם תחזית דירוג יציבה, בהשוואה לישראל שמדורגת -AA עם תחזית דירוג שלילית 

 מירון שתירשם למסחר בת"א, מציעה שני יתרונות חשובים שהופכים אותה לכלי אטרקטיווי בטווח הקצר והבינוני. 

 היתרון הראשון הוא הריבית. במיוחד בהתחשב בכך שתשואת אג"ח צמודת דולר מסוג גלבוע בריבית משתנה, היא 3.3%. מירון תשלם עד אוגוסט 2003 ריבית שנתית קבועה של 8% בשני תשלומים והחל באוגוסט 2003 - ריבית משתנה של עד 8.25%. הריבית שתשולם בפועל תיקבע על פי מספר הימים שבהם ריבית הליבור לפיקדונות דולריים ל-6 חודשים, תהיה בין 6%-0% בשנתה השנייה והשלישית של האיגרת, 0%-6.25% בשנתה הרביעית, 0%-6.5% בשנתה החמישית ובטווח של 0%-7.0% בשנתה השישית ואילך. מחזיק באיגרת לא יקבל ריבית בכל יום שבו ריבית הליבור ל-6 חודשים לא תהיה בטווח הריביות הקבוע. 

 הסיכון בשיטה זו הוא הפסד הריבית האלטרנטיווית בכל יום שבו ריבית הליבור אינה בטווח הקבוע בתנאי המירון. היתרון הוא שריבית הליבור היתה גבוהה מ-6% לפרקי זמן קצרים (ראו גרף). רמתה הנוכחית של הליבור היא 1.7% - כך שהמשקיע יקבל ריבית גבוהה לפחות בשנתה הראשונה, כאשר הציפיות הן להפחתה נוספת בריביות לנוכח הסימנים הגוברים להמשך המיתון במשק האמריקאי והאירופי. 

 היתרון השני של המירון הוא המיסוי. מס הכנסה אישר במכתב ביולי 2002 כי מירון אינה נחשבת נייר ערך זר, אף שכספי ההנפקה מושקעים בכתבי התחייבות (Notes) שינפיקו 3 גופים פיננסיים זרים. 

 הגדרת המירון כני"ע ישראלי ולא זר חוסכת לקופות גמל, חברות ביטוח וקרנות פנסיה תשלום מס של 35% על הריבית, שחל על איגרות חוב זרות, למשך 3.5 חודשים עד סוף 2002. 

 החל בינואר 2003, מועד כניסת רפורמת רבינוביץ לתוקף, ישלמו המוסדיים ריבית של 15% על הריבית - אך יהיו פטורים ממס על רווח ההון. החל בינואר 2004, ישלמו 15% גם על רווח ההון ממכירת המירון בעוד שהמס על הריבית שמשלמת אג"ח זרה יישאר ברמתו הנוכחית עד לינואר 2006. 

 אנשים פרטיים וקרנות נאמנות ישלמו מס של 15% על הריבית החל בינואר 2003. רווח ההון הריאלי ממכירתה, החל בינואר 2003 ועד לינואר 2004, יישאר פטור ממס בעוד שאם היו רוכשים ני"ע זר היו משלמים 35% עד 1 בינואר 2007 ו-15% מיום זה ואילך.קבלת האישור לרישומה למסחר של המירון כני"ע ישראלי, מגייר למעשה השקעה בנייר ערך זר ויוצר יתרונות מס ניכרים למשך 4.5 שנים. 

 אחד הסיכונים שגלום באיגרת הוא סחירותה ואף שבאקסלנס מציגים רמת סחירות יומית ממוצעת של 500 אלף שקל, לקחה על עצמה החברה לרכוש את האיגרות ולשמש מעין עושה שוק. 

 החברה תרכוש את האיגרות מהמחזיק בהן בהתאם לבקשתו ובמקביל תמכור למנפיקים את כתבי ההתחייבות כדי לממן את הרכישה. רכישת האיגרת תיעשה במחיר שישקף 99.5% מהמחיר הדולרי של כתב ההתחייבות. המנפיקים התחייבו מצדם לצטט מחירי רכישה וקנייה במרווח שלא יעלה על 70 סנט באופן שיבטיח כי המנפיקים לא ינצלו את צורכי הנזילות של חברת מירון לרכישת כתבי ההתחייבות במחיר נמוך מערכם הכלכלי. 

 מנהל כספים שהשתתף במכרז המוסדי מסביר את הסתייגותו מהאיגרת: "כעיקרון, זו איגרת לא רעה. הבעיה היא שבניגוד לאיגרת רגילה שבה אתה עשוי ליהנות מרווח הון, הסבירות לרווח הון על המירון, בנטרול הסיכוי לרווח מהפרשי שער, נמוכה. הריבית שמציעה מירון היא 8% בשנה הראשונה ולכל היותר 8.25% אחר כך, ולכן אין סיבה שתיסחר מעל לערכה המתואם. 

 "יש להערכתי בעיה מסוימת במירון מבחינת קופות גמל. הסיבה לכך היא שהאיגרת גורמת לשערוך גבוה של קופת הגמל בתחילתה, בלי להביא לידי ביטוי חשבונאי את הסבירות הגבוהה שמחירה יירד משום שהריבית שמוצעת היום היא ריבית מקסימום", אומר מנהל הכספים. 


 מירון - לא המקרה הקלאסי של אג"ח בריבית משתנה 


 איגרות החוב מירון ותבור, שמנפיקה חברת אקסלנס, שייכות למשפחת מוצרים פיננסיים לא סחירים (Structured) שהונפקו על ידי בנקים זרים ומקומיים בכוונה להגדיל את התשואה ללקוח בתקופה של ירידה דרסטית בריביות ובריחה לאיגרות איכותיות. 

 החיסרון העיקרי של מכשירים אלה הוא שרפורמת רבינוביץ הפכה אותם ממכשיר מועדף - לנחות. בעבר ניתן היה לקבל את הריבית מאג"ח Structured בחו"ל ולא לשלם עליה מס. בעקבות המעבר למיסוי פרסונלי ומכיוון שבשל אי סחירותו אין מדובר בני"ע זר, ישלם המחזיק בהן מס מלא על הריבית בהתאם לשיעור המס השולי שלו. 

 כתבי ההתחייבות שמנפיקים 3 המוסדות הפיננסיים לחברת מירון איגרות חוב, הם למעשה אופציה יומית על שער הליבור. 

 ההסכם בין מירון ל-3 המוסדות הוא כי בכל יום בתקופה של 6 חודשים שריבית הליבור נמוכה מ-6% (בשנה הראשונה) מקבלת מירון ריבית שנתית של 8.7%. מירון משלמת מצדה ריבית של 8.25% לבעלי איגרות החוב שייסחרו בת"א. 

 המנכ"ל של אקסלנס גלובל מרקטס, יעקב הרפז, אומר כי המירון מספקת חשיפה מט"חית בלא תשלום. הסיבה לכך היא שבעוד שהרוכש נכס מט"חי משלם על כך בריבית נמוכה ב-7.35% מהריבית השקלית, הרי הריבית שמשלם מירון, 8%, מאפשרת ליהנות מנכס מט"חי בלי לוותר על ריבית; אלא שהמשקיע במירון משלם בסיכון על האופציה המט"חית. 

 חוץ מהסיכון של כושר הפירעון של מנפיקי כתבי ההתחייבות וירידה בדירוגם, הסיכון העיקרי לרוכש האיגרת הוא עליית הריבית המשתנה שתגרום לעלייה בהפסד הריבית האלטרנטיווית. 

 אם הריבית המשתנה, כלומר הליבור ל-6 חודשים, תעלה מעל 7% לא תקבל מירון ריבית ממנפיקי כתבי ההתחייבות; ואם הליבור ל-6 חודשים תעלה מעל 6%, המשקיע במירון לא יקבל ריבית. 

 מסיבה זו מכונה איגרת מסוג מירון איגרת משתנה הפוכה, משום שהריבית שהיא משלמת משתנה בהתאם לליבור - אבל בניגוד לאיגרת בריבית משתנה רגילה, הרוכש ניזוק מעליית הריבית. בשלב ראשון, נראה כי הסיכון במירון נמוך משום שהריבית האלטרנטיווית שעליה מוותר המשקיע (1.7%) כשהוא רוכש את האיגרת, נמוכה מאוד ואילו תוספת הריבית משמעותית (מ-1.7% ל-8.25%). 

 נקודת האיזון של המשקיע תהיה כשריבית הליבור תהיה 75 יום בשנה בתחום של 0%-6%, התפתחות שנראית בשלב זה סבירה. 

 הרפז מסביר כי הנפקת המירון מתאפשרת הודות לפער בין עקום התשואות לבין החוזים העתידיים. פתיחת המרווחים מאפשרת למנפיקים של כתבי ההתחייבות לרכוש בתמורת ההנפקה של כתבי ההתחייבות למירון, חוזים על הריבית לטווח ארוך ולמכור חוזים לטווח קצר - כך שהירידה הצפויה בריביות לטווח ארוך תניב רווחי הון ותממן את הריבית המועדפת שהמנפיקים משלמים. 

 הרפז מעריך כי כאשר ידעכו הציפיות להעלאת ריבית, יקרסו המרווחים והמנפיקים ינצלו את זכותם לפדות את כתבי ההתחייבות והמירון בפדיון מוקדם. הרבה לפני 2014.