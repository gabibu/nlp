הוויכוח על רישום הקצאת אופציות לעובדים כהוצאה שוטפת כמו כל הוצאת שכר אחרת בדו"ח רווח והפסד, אינו חדש. מזה מספר שנים ניטש ויכוח בין רשות ניירות ערך לחברות, בעיקר חברות ההיי-טק המובילות שאצלן הקצאת אופציות לעובדים היא דרך חיים, ויכוח שתוצאתו היתה פשרה. החברות לא יחשבו את עלות האופציות ויזקפו אותן לדו"ח רווח והפסד, אלא יציגו בדו"חות השנתיים שלהן ביאור המציג תוצאות פרופורמה, כלומר מה היה קורה לרווח הנקי המדווח אילו כן היתה נרשמת עלות שכר בגין הקצאת האופציות. 

 כל עוד השוק היה במצב רוח עליז והמניות רק עלו, איש, למעט כמה משקיפים קטנוניים, לא התעניין בכך.  אבל בחודשים האחרונים ניכר שינוי. ראשית, המשקיעים למדו לא לסמוך יותר מדי על דיווחי החברות. באווירת החשדנות הנוכחית (שהיא מוצדקת לחלוטין, יש לומר) כלפי המספרים שאותן חברות מציגות, כל מקום שבו נראה פער בין מה שחברה מדווחת כרווח ובין מה שהיא באמת מייצרת כערך כלכלי עבור בעלי המניות שלה, נבדק בשבע עיניים. 

 שני החשודים המיידיים בהם נתקלו המשקיעים, ושבשניהם דנו כבר במדור זה, הם הקצאות האופציות והרכישה החוזרת של מניות הבאה בעקבותיהן. אלו מטים כלפי מעלה בעיקר את רווחיהן המדווחים של חברות ההיי-טק, ואת הנחות התשואה האופטימיות מדי של קרנות הפנסיה של חברות התעשייה והשירותים המסורתיות. 

 הדבר השני שקרה הוא שיותר ויותר חברות, ובראשן חברות המזוהות עם וורן באפט (כמו קוקה קולה ואמריקן אקספרס) שגינה בעבר בחריפות את שתי התופעות לעיל, מתחילות לרשום את עלות האופציות כהוצאה שוטפת, מרצונן. 

 ניתן להבין למה הן עושות זאת. מרכיב ההטבה שבהקצאת האופציות לעובדים בחברות הוותיקות הללו קטן ביחס לעלות השכר הכוללת שלו. ה"הפסד" של החברות מרישום ההוצאה הוא הקטנת הרווח המדווח באחוזים בודדים בלבד. "הרווח התדמיתי" שנוצר לחברות אלו מכך שהן מציגות נתונים כספיים הנתפסים (ובצדק) כנכונים יותר, גדול יותר מההפסד. 

 אולם בקרב חברות הטכנולוגיה המובילות, כמו מיקרוסופט, אינטל או סיסקו, ההתנגדות לרישום אופציות כהוצאה נותרה חזקה כתמיד, ולא בכדי. רישום עלות האופציות כהוצאה היה פוגע ברווח למניה עליו הן מדווחות בעשרות אחוזים, ולא באחוזים בודדים. במקרה של סיסקו למשל, היה יורד הרווח בכ-60%. 

 אך תרשו לי להמר על כך שהקרב אותו מנהלות חברות הטכנולוגיה נגד רישום ההוצאה הוא קרב מאסף, ולמעשה הפור כבר נפל.  הקרב אותו מנהלות חברות הטכנולוגיה נגד רישום הקצאת אופציות כהוצאה הוא קרב מאסף, ולמעשה הפור כבר נפל  יותר מזה, גם אם יצליחו החברות לדחות את הרישום הפורמלי בעוד שנה או שנתיים, מה שבהחלט ייתכן, הרי שבהתייחסותם של המשקיעים, בדעת הקהל הבורסאית אם ניתן לקרוא לזה כך, כבר חל הסחף. 

 המשקיעים מבינים היום את מה שנטו להתעלם ממנו בעבר, כשמחירי המניות רק עלו: לאופציות לעובדים יש עלות כלכלית אמיתית עבורם, המתבטאת בדילול מתמשך של אחזקותיהם במחירים נמוכים, ואם החברה רוצה למנוע את הדילול, והיא קונה חזרה את המניות שהנפיקה לעובדים בזול דרך השוק, אבל במחיר יקר יותר, מדובר בהוצאת מזומן אמיתית מהקופה, ולא ברישום חשבונאי בלבד. 

 התוצאה תהיה פשוטה. חברה שלא תכלול את עלות האופציות כהוצאה, תמצא את עצמה בכל שיחת ועידה, ניתוח באמצעי התקשורת, ולפחות בחלק מניתוחי האנליסטים (אלו שמתחילים היום לחזור בעבודתם ליסודות הכלכליים והפיננסיים של חברות), מול השאלה "מה היה הרווח בניכוי עלות האופציות?", ואליו יתייחסו המשקיעים בתמחור החברה. 

 השאלה האם צריך לרשום את האופציות כהוצאה בדו"חות היא שאלה טכנית בעיקרה. גם למתנגדים לרישום ברור שלהקצאת אופציות בחינם לעובדים יש מחיר כלכלי עבור בעלי המניות. צריך להיות אוויל כדי לא להכיר בכך. ההתנגדות לרישום נובעת משני טיעונים עיקריים: הראשון הוא שלא מדובר בעלות בה נושאת החברה, שכן היא אינה משלמת דבר במזומן, והשני הוא שצורת המדידה של ההטבה הזו בעייתית. 

 הטיעונים בעד ונגד כבר נדונו בהרחבה. אין לי כוונה לשוב ולדוש בהם. בין אם זה מופיע בדו"חות החברה ובין אם לאו, מדובר בתגמול לעובדים המהווה מחיר לבעלי המניות. הערכת שווי החברה והמחיר הנגזר ממנה למניה צריכה איפוא להתחשב בכך, והשאלה אם זה נרשם או לא, כמו כל הסוגיות החשבונאיות, היא שאלה טכנית בעיקרה. במהות הכלכלית, לאופציות יש מחיר עבור בעלי המניות של החברה. 

 הנקודה שצריכה לעניין יותר את המשקיעים בעתיד, היא האם תור הזהב של הקצאת האופציות ההמונית לעובדים כמכשיר תגמול,  הנקודה שצריכה לעניין יותר את המשקיעים בעתיד, היא האם תור הזהב של הקצאת האופציות ההמונית לעובדים כמכשיר תגמול צפוי לחזור  בלי קשר לאיך רושמים אותה בדוחו"ת הכספיים, צפוי לחזור, או שמא מדובר בתופעה העומדת להצטמצם משמעותית. זה חשוב, מפני שאם מנגנון התגמול באמצעות אופציות צפוי להימשך כבעבר, כדאיות ההשקעה במניות פוחתת. אם, לעומת זאת, אופציות יינתנו פחות בעתיד, כדאיות ההשקעה במניות עולה. 

 אופציות כמכשיר תגמול המוני, כלומר למאות ואלפי עובדים בחברה, להבדיל מתגמול פרטני ומצומצם למספר עובדי מפתח ומנהלים, צברו פופולריות בשנות התשעים, על רקע שוק המניות התוסס. הקונספציה שעמדה בבסיסה טענה שהענקת חלק מהבעלות על המניות בחברה לעובדים תיצור אצלם זהות אינטרסים עם בעלי המניות, מכיוון שכולם ירצו בהצלחת החברה ובהגדלת רווחיה. זאת, מכיוון שהגידול באלו יבוא לידי ביטוי במחיר המניה בשוק. 

 לכאורה, הענקת אופציות היתה אמורה לפתור, לפחות חלקית, את הקונפליקט הבסיסי שהתעורר מאז ראשית ימי המהפכה התעשייתית בין בעלי ההון, קרי בעלי המניות בעסק, לבין העובדים. קונפליקט בסיסי זה יצר חלק ניכר מהקונפליקטים הפוליטיים במאה העשרים - גם בין מדינות, מזרח מול מערב, וגם בתוך מדינות, ימין מול שמאל. 

 במנגנון חלוקת האופציות לעובדים היתה טמונה איפוא הבטחה גדולה. ממש ריבוע המעגל. מצד אחד, שילוב העובדים בבעלות על החברה ונכסיה, ושיתופם ברווחיה - מה זה אם לא יישום רעיון הקואופרציה מבית מדרשו של הסוציאליזם? מצד שני, ההנאה מהבעלות על מניות החברה אמורה לבוא משוק המניות, מקדשו של הקפיטליזם והשוק החופשי. 

 בפועל, נראה שהקונספציה הזו סופגת היום מכה אנושה. הסיבה פשוטה - תפיסה זו מתאימה בעיקר למצב בו מחירי מניות עולים כל הזמן, ולחברות יש מחסור בעובדים. 

 בתנאים כאלו, חלוקת אופציות גורמת לכולם להיות שמחים. לבעלי המניות לא אכפת להידלל כל הזמן, כי הם ממילא מסתכלים רק על מחיר המניה בשוק מבלי להתייחס לערכה הכלכלי של המניה. כשמחירי המניות עולים, העובדים מייחסים ערך לאופציות ומוכנים לקבל אותן כחלק מחבילת התגמול הכוללת שלהם. החברות שמחות, מכיוון שקל יותר לגייס עובדים מבלי לשלם להם במזומן. 

 אבל זהו כמובן גן עדן של שוטים, שאינו יכול להימשך לנצח. ברגע שמחירי המניות מפסיקים לעלות - ההסוואה מוסרת והמנגנון נתפס במערומיו. בעלי המניות, שכבר אינם נהנים מהעלייה המתמדת במחיר המניה, מתחילים לבחון את החברה בכלים מסורתיים יותר של תזרימי מזומנים או דיווידנד  בעלי המניות, שכבר אינם נהנים מהעלייה המתמדת במחיר המניה, מתחילים לבחון את החברה בכלים מסורתיים יותר של תזרימי מזומנים או דיווידנד  (כך למשל, יותר ויותר משקיעים מתחילים לשאול מדוע מיקרוסופט לא מחלקת דיווידנד. לפני שנתיים שאלה כזו היתה נחשבת לטיפשית), ואז מחיר הדילול המתמשך מתחיל לצוף. 

 גם העובדים שקיבלו אופציות כבר לא מייחסים להן משקל רב, שהרי מה שווה אופציה למניה שלא זזה לשום מקום? 

 התוצאה של כל אלו תהיה ירידה בקרנן של האופציות למניות כמכשיר תגמול. עד שהוויכוח על אופן רישומן יסתיים, ייתכן שהוא כבר יהיה בעל חשיבות משנית. ואז, בדיוק כמו בעבר, את נקודת האיזון בין התשואה להון (ממנה ייהנו בעלי המניות) לבין התשואה לעבודה (ממנה ייהנו העובדים) יקבע מנגנון השוק. 

 אלא שהפעם יהיה זה שוק העבודה, המקום בו נפגשים הביקוש האמיתי וההיצע האמיתי לעובדים, ולא שוק המניות, מקום בו נפגשים בעיקר ביקוש והיצע ספקולטיוויים לניירות.