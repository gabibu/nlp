אך לפני חודשים אחדים היו פרשנים יודעי-כל משוכנעים כי אחרי שהשפיל הבנק המרכזי בארה"ב את ריבית המפתח הדולרית 11 פעמים ב-2001 לקרקעית בת יותר מ-40 שנה (1.75%) - חזקה על צעדו הבא בתחום הריבית שייטה מעלה. 

 הנתונים הכלכליים הפושרים, הרואים אור בארה"ב, אונסים פרשנים לחזור בהם מתחזיותיהם ולאמץ את ההערכה כי מהלכו הבא של הפד בתחום הריבית (אם בכלל) ייטה דווקא מטה: מ-1.75% ל-1.50%; ואולי אף ל-1.25%. 

 הציפיות לקיצוץ נוסף בריבית המפתח הדולרית מסבירות במידה זו או זו את ההתאוששות שחוו שוקי המניות בארה"ב בשבוע שעבר. 

 עם זאת, כפי שמוכיח נסיון העבר הקרוב, ספק אם יש בתמרוני ריבית לעצמם להשפיע לכאן או לכאן על תוואי צמיחתו של משק; על מעמדו של מטבע (במקרה זה, הדולר האמריקאי) בשוקי חליפין; על נכונותם של בנקים להלוות, או על תיאבונם של לקוחותיהם ללוות. 



 כשמדובר בהיחלצותן של מדינות מתועשות מן המיתון שבו הן שרויות מהותיים פי כמה משיקולי ריבית הזרזים הבאים (בסדר כרונולוגי): (1) שיקום אמונם של צרכנים ומשקיעים מרוששים - שאיבדו יותר ממחצית הונם; (2) שיפור בתוצאות עסקיות של תאגידים; (3) נתונים מקרו כלכליים מעודדים, בעיקר בתחום התעסוקה. 

 בקרב חדשות השבוע שעבר ונתוניו הזדקרו: 

 * חשיפת מגה-תרמית חשבונאית בשיעור של כ-3.3 מיליארד דולר בוורלדקום, בנוסף להונאת 3.8 מיליארד דולר שנחשפה זה כבר בדיווחי התאגיד. 

 * שיעור אבטלה של כ-10% (=כ-4 מיליון מובטלים) מכוח העבודה בגרמניה, העשוי לפגוע בסיכוייה של מפלגת השלטון הסוציאל-דמוקרטית בבחירות הכלליות (האמורות להתקיים בעוד כחודש) - על רקע הפרת הבטחתה ההיסטורית לצמצם את שיעור האבטלה ל-3.5 מיליון. 

 * שריון חבילת סיוע-חירום (בסייגים מסוימים) של כ-30 מיליארד דולר לברזיל, על ידי קרן המטבע הבינלאומית, שתאפשר לה לפרוע מקצת חובותיה החיצונים; ולצדו, הקצאת סיוע-גישור של ארה"ב, בסכום של כ-1.5 מיליארד דולר לאורוגוואי. לעומת זה, אין התקדמות ממשית, לעת עתה, בטוויית חבילת סיוע למדינה הדוויה ביותר באזור: ארגנטינה. 

 * החלטת נציבות האיחוד האירופי לממן לעובדיה הוצאות בגין רכישת 6 כדורי ויאגרה לחודש, בתנאי שמקורה של אין-אונותם "רפואי" גרידא.