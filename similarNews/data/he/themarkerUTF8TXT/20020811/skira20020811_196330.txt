במדף העמוס של דו"חות הוועדות לשינוי פני התקשורת בישראל החל בשבוע שעבר להעלות אבק דו"ח חיצוני נוסף, העוסק בפתיחת התחרות בענף. חמש שנים חלפו מאז החליטה הממשלה לפתוח את ענף התקשורת הפנים ארצית לתחרות, אבל מי שרוצה להתקין בביתו קו חדש אינו צריך עדיין לחפש במדריך המסווג חברות מתחרות לבזק. 55 שנה חלפו מאז שמשרד הדואר החל לספק קווי טלפון, והמשרד הישן והטוב, באדרת החדשה "בזק", ממתין לכולנו מעברו השני של הקו. 

 קשה היה לצפות מהוועדה בראשות רן קרול לחדש משהו או להציע שינוי במדיניות משרד התקשורת. לכאורה היתה זו ועדה חיצונית, בראשות איש העסקים וראש אגף התקציבים לשעבר באוצר, רן קרול. אך חמישה מתשעת חברי הוועדה היו מנהלים בכירים במשרד התקשורת, האחראים לעיצוב מדיניות המשרד בשנים האחרונות: המנכ"ל אורי אולניק, היועץ המשפטי יזהר טל, הסמנכ"לים אסף כהן וחיים גירון, והסמנכ"ל לשעבר אבי טייטלמן. יתר החברים, כולל היו"ר, היו כלכלנים - ולאיש מהם, מלבד ראובן גרונאו, ונציג האוצר אמיר לוי, לא היה קשר עם ניהול ענף התקשורת בשלוש השנים האחרונות. 

 המעורבות העמוקה של אנשי המשרד בוועדה הבטיחה דו"ח קל לעיכול: המלצות ארציות, תכליתיות, המאפשרות תמרון למקבל הדו"ח. למעשה יכולים שר התקשורת ופקידיו להשליך את הדו"ח ישר לפח, מבלי שאיש יאשים אותם בדחייה או אי אימוץ מסקנותיו העיקריות: הוועדה ממליצה לחייב כל חברת תקשורת חדשה להקים תשתית משלה, אבל אם יתברר שטוב יותר לחייב את בזק להחכיר תשתיות למתחריה, יש להיערך גם לכך. כדאי לאפשר למתחרים חדשים להתחרות בבזק כמעט ללא מגבלות, אבל רק בעוד שנתיים, וגם זה תאריך לא מחייב, בלשונו של סר האמפרי הנצחי: "בבוא העת, עם הבשלת כל התנאים, כאשר תיווצר הסכמה מלאה" או במלים אחרות - "לעולם לא". דרישתו של נציג משרד האוצר בוועדה, אמיר לוי, לחוקק חוק שלפיו התחרות בשוק התקשורת תיפתח ב-1 באוגוסט 2004, נדחתה בחביבות. 

 הוועדה המליצה בחום למשרד התקשורת על שורה נוספת של צעדים, עליהם אין איש במשרד התקשורת חולק. חלקם כבר מבוצעים, על אחרים כבר הוחלט וליתר קשה למצוא מתנגדים. כמו למשל המלצה להפחית בהדרגה את התמלוגים שמשלמות חברות התקשורת, להכין מלאי מתאים של מספרי טלפון, להקצות תדרים לגישה אלחוטית לכל דורש (ממילא אין דורשים) להמשיך בהפרדה המבנית בבזק, (כמובן, תוך מתן חופש פעולה למשרד להחליט כרצונו במועד המתאים וכו') ועוד. 

 אחת ההמלצות המפתיעות של הוועדה נוגדת לכאורה את המדיניות המוצהרת של המשרד: בעוד ששר התקשורת מכריז על כוונתו לחלק לכל דורש רישיונות לתקשורת בינלאומית, החל ב-1 בינואר 2003, ממליצה הוועדה לדחות את פתיחת שוק השיחות הבינלאומיות לתחרות מלאה בשנה נוספת. 

 כיצד קרה שוועדה שאמורה היתה להמליץ על עקרונות לפתיחת שוק התקשורת לתחרות ממליצה למעשה שלא לפתוח את השוק לתחרות כלשהי? מדוע מאוכזבים מי שסברו שמטרת ההמלצות להבהיר את תנאי משרד התקשורת לפתיחת השוק לתחרות? מי צריך ועדה שמרבית מסקנותיה אינן מבשרות מפנה אלא אישור למקבל הדו"ח להמשיך בדרכו?  התשובה פשוטה: משרד התקשורת לא נזקק לדו"ח קרול כדי לגבש את מדיניותו. הדו"ח נועד לתמוך במדיניות שנויה במחלוקת. 

 הניסיון לגייס תמיכה ניכר כבר במשפט הפתיחה של הדו"ח: "הוועדה רואה כיעד מרכזי של עבודתה את הצורך לחתור לשיפור רווחת הצרכנים בענף התקשורת הפנים ארצית, על ידי הגדלת מגוון השירותים, שיפור איכות השירותים ושמירה על רמת תעריפים נמוכה, באמצעות מבנה ענפי שיביא להתייעלות הענף בטווח הארוך, תוך הגברת התחרות וצמצום הרגולציה". 

 לא צריך לקרוא את כל הדו"ח כדי לגלות שרווחת הצרכן אינה בדיוק בראש מעייניו של משרד התקשורת. די להציץ בגופים שהופיעו בוועדה או הגישו את התייחסותם, כדי לראות למי ניתנה הזדמנות של ממש להשפיע על עבודתה: כל חברות התקשורת היו שם, כולל נציגי חברת הכבלים (למרות שאינה קיימת עדיין), חברת פישמן אחזקות ושני מנכ"לים לשעבר של משרד התקשורת; אפילו השב"כ התפנה לרגע מהמלחמה בטרור כדי לשוחח עם הוועדה. אבל אף לא אחד מארגוני הצרכנים הופיע בפני ועדת קרול, ואולי לא במקרה. 

 עניינו העיקרי של משרד התקשורת הוא בחברות המפעילות את שירותי התקשורת. יש למשרד סיבה לדאגה: רוב החברות, למעט בזק וסלקום, מפסידות או מציגות רווחיות דלה מאוד; חברת הכבלים תבל מנוהלת תחת צווי בית משפט, וחברת השיחות הבינלאומיות ברק טוענת כי היא עשויה להתקשות לעמוד בחובותיה העצומים כאשר יגיע מועד הפירעון. 

 הצורך לשמור על חוסנן הפיננסי של החברות ולפצות חלק מהן על הוצאות גבוהות שנגרמו להן בעבר, הוא אחת הסיבות העיקריות להתנגדות הוועדה לפתיחה מיידית של השוק. טבלה מיוחדת שצורפה לדו"ח תיארה את מצבן הקשה של מרבית החברות שניסו להתמודד עם מפעילי התקשורת הלאומיים במרבית מדינות העולם. 

 כשחברי הוועדה בחנו את הסיכויים לפתיחת התחרות בתחום הטלפון בישראל הם הגיעו למסקנה הלא מפתיעה שרק חברת הכבלים תוכל, מבחינה טכנית לפחות, לספק שירות שיתחרה בבזק, מבחינת היכולת להגיע כמעט לכל בית. אבל לחברות הכבלים, העתידות להתמזג לחברה מאוחדת, אין עניין לפתח את השירות הזה, לפחות לא כעת. 

 ייתכן שבעתיד יבקשו חברות הכבלים לספק את השירות, כאשר הטכנולוגיה תשתכלל, או כשישתנו תנאי השוק. עד אז זקוקות חברות הכבלים לפסק זמן. אם אי אפשר לפנות את בזק משוק התקשורת, לפחות שלא ייכנסו מתחרים חדשים שיקשו על חברות הכבלים להיכנס לשוק. 

 הוועדה מציעה שהמתחרים החדשים ייכנסו לשוק ללא חובת פריסה ארצית ושירות אוניוורסלי לכל מבקש. על פי ההנחה הרווחת והניסיון הבינלאומי הם יציעו את שירותיהם רק ללקוחות "הרווחיים" - עסקים, מוסדות ואזורי מגורים עשירים וצפופי אוכלוסייה. כניסה מיידית של מפעילים אלה תחלק את ה"השמנת" של השוק בין בזק למפעילים החדשים, ותוריד את מחירי השירותים במגזרים הנחשקים באופן שיקשה מאוד על הכבלים להיכנס לתחרות עליהם. 

 לכן החליטה הוועדה להשאיר בידי הכבלים את המונופול על התחרות במונופול - לפחות בשנתיים הקרובות. הוועדה אינה מתיימרת כמובן לחזות את מצב השוק והטכנולוגיה בעוד שנתיים. מסיבה זו היא מסרבת לתחום את כניסת חברות הכבלים ועמן חברות אחרות, כמו סלקום למשל, לשוק הטלפון, ולכן אין הדו"ח מנסה אפילו לחייב את משרד התקשורת במגבלה זו. 

 חברת הכבלים המאוחדת מחויבת, לכאורה, להתחיל בהפעלת שירותי תקשורת בתוך שנה, כדי לעמוד בתנאי המיזוג שקבע הממונה על ההגבלים. ואולם בעזרת משרד התקשורת תוכל החברה לדלג בקלילות מעל משוכה ביורוקרטית קטנה זו: אם יעכב המשרד יעכב את מתן הרישיון לא יוכל הממונה לטעון שהכבלים מפרים ביוזמתם את תנאי המיזוג. 


 המלצה בעייתית 


 המלצה לא פחות בעייתית היא להימנע מפתיחת שוק התקשורת הבינלאומית לתחרות מלאה. זו המלצה מפתיעה מפני שהמנדט העיקרי של הוועדה היה המלצות בתחום התקשורת הפנים ארצית. הוועדה לא הקדישה כמעט דיונים לשאלת התקשורת הבינלאומית. נראה כי המלצת הוועדה בעניין זה נועדה להכשיר את נסיגת המשרד מהכרזות שר התקשורת על הכוונה לפתוח את השוק לתחרות מלאה בתחילת 2003. 

 ההמלצה פוגעת קשה בלקוחות עסקיים של השירות הבינלאומי וגם באלפי צרכנים קטנים וחלשים, כמו עולים ועובדים זרים, הנזקקים לשירותי החיוג הבינלאומי. היא חוסכת ממשרד התקשורת את הצורך להתמודד עם מאות ספקים של שירות חיוג בינלאומי פיראטי על קווי תקשורת נתונים ואינטרנט (VoIP). 

 לפחות שתיים משלוש החברות הפועלות בשוק זה, אינן עומדות לפני סכנת קריסה. בזק בינלאומי היא חברה רווחית בבעלות מלאה של בזק. קווי זהב אינה מדווחת לציבור על מצבה באורח שוטף. היא הציגה רווחים ב-2001 ואין סיבה להניח שהיא אינה ממשיכה להרוויח. ברק עדיין מפסידה אך היא במגמת שיפור. גם אם תקרוס החברה בשל עומס חובותיה, סביר להניח כי יימצא לנכסיה קונה שימשיך להפעיל את שירותיה ללא פגיעה של ממש ברווחיותה. 

 משרד התקשורת התחייב לשמור על בלעדיותן של שלוש החברות הבינלאומיות עד סוף 2001. אבל במקום לפתוח את השוק לתחרות מלאה בתחילת 2002, הוא הודיע כי 2002 תהיה "שנת היערכות" לקראת פתיחה ב-2003. בפועל לא ביצע משרד התקשורת כל צעדי היערכות לקראת הפתיחה, ואפילו לא הזמין חברות לבקש רישיונות. 

 נימוקי הוועדה לאי פתיחת שוק התקשורת הבינלאומית לתחרות מביישים את חבריה אפילו יותר מדברי הפתיחה שבראש הדו"ח. בצעד חריג ביותר מתיימרת הוועדה לומר את דברה במסגרת המו"מ העסקי העתיד להתנהל למיזוגים ורכישות בענף התקשורת. ללא תחרות פעילה יכולים בעלי המניות של החברות הבינלאומיות להעלות את ערך נכסיהן במו"מ מול חברות המבקשות לרכוש את חברות התקשורת הבינלאומית או להתמזג איתן: "הארכת התקופה (של הבלעדיות בשוק - ה.ח) תאפשר למפעילים הבינלאומיים הקיימים להשתלב בתהליכי ההתלכדות המתקיימים כיום בענף התקשורת, וחלון הזמן הנוסף ייתן לחברות אפשרות להשתלב במסגרת תאגידי תקשורת גדולים יותר", נכתב בעמוד 48 בדו"ח הוועדה. 

 קשה להבין מדוע החליט משרד התקשורת להתערב במגעים הרגישים דווקא מצד הקונים, ולא מצד המוכרים. עוד יותר קשה להבין מה הניע את ועדת קרול לסייע למי מהצדדים. הממונה על ההגבלים העסקיים, למשל, חושב שכל עוד מסרב משרד התקשורת לעמוד לצד הצרכנים ולפתוח את השוק לתחרות, יש להגביל את מהלכי המיזוג של חברות התקשורת הבינלאומית. 

 המרוויחה הגדולה מההמלצה לאי פתיחת שוק התקשורת הבינלאומיות לתחרות היא בזק. ברק וקווי זהב שילמו ביחד כ-600 מיליון שקל לבזק, תמורת הזכות להיכנס לשוק שהוחזק עד 96' בידי המונופול. לפי אחד הנימוקים (שלא צויינו בדו"ח) לדחייה בפתיחת השוק לתחרות, יש לסייע לחברות לפצות את עצמן על ה"קנס" הגדול ששילמו לבזק. בזק עצמה, הצליחה לאחוז במקל משני קצותיו: גם נהנתה מהפיצוי, וגם נהנית היום מעיכוב התחרות.