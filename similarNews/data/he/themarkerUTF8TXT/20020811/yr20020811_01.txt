בתור מי שמגיע מאומהה, נברסקה, לב המערב התיכון הפרוטסטנטי של ארה"ב, לא היית מצפה שוורן באפט, המשקיע האגדי, ירבה לצטט דווקא את ג'קי מייסון, הקומיקאי הכי יהודי בעולם. אולם מעת לעת בוחר באפט לצטט אמירה זו או אחרת של מייסון באחד מאותם מכתבים מנוסחים לתפארת לבעלי המניות של ברקשייר התאוויי, המצורפים לדו"ח השנתי של חברת ההשקעות הנודעת. 

 לפני יותר מעשור, במכתבו בדו"ח השנתי של 1991, התייחס היו"ר באפט לפעילות ביטוחי המשנה ההולכת וצומחת של ברקשייר, באמצעות החברה הבת Gen Re, ואמר כי החברה שלו נהנית מיתרון יחסי על מבטחי משנה אחרים בגלל איתנותה הפיננסית. 

 באפט כתב: "בענף הזה מגלים שיותר קל לכתוב פוליסות מאשר לכתוב צ'קים", ורמז בכך שמבטחי משנה אחרים לא ישלמו ביום הדין. ובהמשך: "הרבה מבטחי משנה יכולים להגיד מה שג'קי מייסון אמר: 'יש לי מספיק כסף לכל החיים, כל עוד לא אצטרך לקנות שום דבר'". 

 באפט בהחלט נהנה לנגח את המאזנים הפחות מוצלחים של מתחריו, שבניגוד אליו, לא היה להם את השכל והמזל הטוב להתחיל לאסוף מניות של קוקה קולה וג'ילט לפני 30 שנה. 

 ואילו היום, כמעט תריסר שנים אחרי שהדברים נכתבו, ברקשייר היא אחד ממבטחי המשנה הגדולים בעולם, ויותר ויותר מאמירותיו של באפט, כתובות או בעל פה, מתקשרות איכשהו לפעילות הזאת, שהפסידה, אגב, לא מעט בשנת 2001. 

 מסיבה זו היו מיד מי שראו את הקשר בין פעילות ביטוח זו לבין מה שאמר באפט בחודש מאי האחרון  היו מי שראו מיד את הקשר בין פעילות הביטוח של באפט לבין מה שאמר בחודש מאי האחרון  בכינוס בעלי המניות של חברתו: "יהיה לנו פיגוע טרור גרעיני במדינה הזו. בין אם בעוד 10 שנים, 10 דקות או 50 שנה. זוהי ודאות". 

 האמירה הזו צוטטה מיד בכל כלי התקשורת העולמיים. באפט הוא ידוען בקנה מידה עולמי ונחשב כמי שיודע לקרוא את העתיד. לא בכדי קוראים לו "האורקל מאומהה". אז אם הוא חוזה, ואומר בקול, את מה שאמריקאים רבים לא מעזים להגיד, כדאי להתחיל לדאוג. 

 מנגד, העיתונות הכלכלית ערכה את הספקולציות שלה, ולפיהן באפט בעצם בא למכור. הוא בא למכור ביטוח, ולא סתם, אלא ביטוח נגד טרור. מאז ה-11 בספטמבר Gen Re היא המובילה בתחום ביטוחי הטרור, והיא חברה במועדון מצומצם מאוד של חברות העושות ביטוחים כאלה. בהרבה מהמקרים באפט מפקח אישית על עסקות החיתום, ולא בכדי. 

 בהיעדר סטטיסטיקה מספקת כדי לעשות חיזוי נכון, החיתום כאן הוא שילוב של אלכימיה, מאגיה שחורה וכושר מיקוח. ולכן בדיוק, אמרו נשמות טובות, מתאמץ באפט שלא "סתם" להפריז בסיכון לפיגוע טרור גרעיני בארה"ב, אלא להפריז בריבוע - זה יכול לעזור לו למכור את פוליסות האנטי-טרור במחיר אסטרונומי, וצריך מחיר אסטרונומי בפוליסות כאלה כמקדם ביטחון מול היעדר הסטטיסטיקה, שהיא, כידוע, הבסיס לרווחיות ענפי הביטוח הרגילים. 

 אנשיו של באפט לא אהבו את הרמיזות ואמרו מיד שהם בכלל לא מוכרים פוליסות נגד פיגוע גרעיני, ושאמירתו של הבוס היתה תחזית כנה ולא אינטרסנטית.  אנשיו של באפט אמרו שהם בכלל לא מוכרים פוליסות נגד פיגוע גרעיני, ושאמירתו של הבוס היתה תחזית כנה ולא אינטרסנטית  אבל זה לא עזר להם נגד המלעיזים, שהגיבו מיד בחזרה ואמרו שדיבורים על פיגוע גרעיני שיוצרים פאניקה, יעזרו למכור גם פוליסות של טרור קונוונציונלי. 

 וזהו בדיוק הזמן לחזור לג'קי מייסון. יום אחד מישהו עוד יגלה שגם את תחזיות הטרור שלו לוקח באפט ממייסון, שכבר לפני יותר מעשור היה עושה סקצ'ים על טרור וטרוריסטים, ושבתוכניתו האחרונה שליש מהזמן מוקדש ל-11 בספטמבר ומה שמסביב. אלא שכאן יש לנו כבר עוד קנדידט חשוב לשאילת תחזיות מג'קי מייסון ו/או וורן באפט - אריק שרון. 

 אחרי תחזיות המגה-פיגוע שלו ושל ממשלתו, שמא עלינו לחשוד בשרון שהוא שוחח לאחרונה עם אחד מהשניים? די קל גם לשער עם מי, כי מייסון ושרון הם ידידים ותיקים. מייסון (שסובל, לצערם של רבים מאוהדיו, מאיזושהי שריטה של ימניות כוחנית) הוא מעריץ גדול וותיק של שרון  - דבר שלא לא שזה מפריע לו לחקות אותו חיקויים שהם לא-תמיד-מחמיאים). 

 וזה כבר מעורר שאלות. מה פתאום שרון מתחיל לדבר על מגה-פיגוע? האם הוא עוזר לוורן באפט למכור ביטוחי טרור? האם Gen Re כבר ביטחה את מגדלי עזריאלי? מתי ג'קי מייסון ייתן הופעה בארץ? האם יהיה מישהו חסר חוש הומור בלשכת ראש הממשלה שמשום מה ייקח את מה שכתוב פה ברצינות ויבקש התנצלות?