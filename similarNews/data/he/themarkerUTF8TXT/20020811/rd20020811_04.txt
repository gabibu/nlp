בשעה שהפולמוס על מצב בריאותה של הכלכלה האמריקאית ממשיך להתלהט, יוכלו המשקיעים לשמוע השבוע את דעתו של הבנק המרכזי של ארה"ב בנושא. 

 ביום שלישי תערוך הוועדה הפדרלית לשוק פתוח, הזרוע הקובעת את המדיניות המוניטרית של הבנק הפדרלי, מפגש בן יום אחד. לנוכח העובדה שהכלכלה אינה מתאוששות בהתאם לציפיות גוברות ההערכות שאלן גרינספאן וחבורתו עשויים להוריד את שער הריבית פעם נוספת השנה. 

 החוזים העתידיים מתומחרים על פי הסתברות של 28% להפחתה בת רבע אחוז בריבית ביום שלישי. אולם, מרבית הסוחרים סבורים שהוועדה תותיר את הריבית ללא שינוי ברמה של 1.75%, הנמוכה ביותר מזה 40 שנה. 


 מלים תקיפות 


 לאור העובדה שהורדת ריבית לא תתבצע ביום שלישי, הסיפור האמיתי של המפגש יהיה כנראה מה שיאמרו הבנקאים על הכלכלה בהודעה שתפורסם לאחר סיום ההתכנסות. 

 "אם הוועדה לא תשנה את תחזיתה תהיה זו אכזבה לשוק המניות, מכיוון שנטיות הלב מצביעות כעת לכיוונה של הרחבה מוניטרית", אמר פול קזריאל, מנהל מחקר כלכלי בנורתרן טרסט. 

 זה בדיוק מה שמספר כלכלנים סבורים שהפד יעשה. 

 "אני לא חושב שהם יבצעו הרחבה, אך אני סבור שהם יטו את מאזן הסיכונים לעבר אפשרות של חולשה", אמר ג'ים או'סאליבאן, כלכלן למשק האמריקאי ב-UBS ורבורג. 



 בשבועיים האחרונים איכזבו מספר אינדיקטורים כלכליים את השוק, לרבות דו"ח התמ"ג האחרון, נתונים על הזמנות מוצרים בני קיימא ומספר סקרי בטחון צרכנים. 

 אף על פי כן, המכירות הקמעוניות, אחד מן הדו"חות החשובים ביותר שיפורסמו בשבוע הקרוב, צפויות להצביע על עלייה. 

 "התחזיות הן שנראה עלייה ניכרת במכירות הקמעוניות בחודש יולי בדו"ח שיפורסם ביום שלישי, בדיוק לקראת פגישת הוועדה הפדרלית", אמר קזריאל. אנליסטים חוזים שהמכירות הקמעוניות ביולי עלו ב-1.2%. 

 במבט לעתיד סבור או'סאליבאן ששער הריבית ייוותר ללא שינוי עד לסוף השנה, אך קזריאל ואחרים אינם כה בטוחים בכך. 

 "הפד ירחיב את מדיניותו אם הוא יחשוש מפני השלכות שליליות שינבעו משוק המניות", אמר קזריאל. "אם הכלכלה לא תצמח במהירות מספקת, שתמנע עלייה בשיעור האבטלה לקראת הבחירות לקונגרס שייערכו בנובמבר, הפד ירחיב את מדיניותו". 


 יתרת הסיפור 


 דו"חות אחרים שיפורסמו השבוע כוללים את התפוקה התעשייתית, המלאי העסקי, מדד המחירים לצרכן, מספר התחלות הבנייה, מדד סנטימנט הצרכנים של אוניברסיטת מישיגן וסקר הבנק הפדרלי של פילדלפיה לחודש אוגוסט. בנוסף למפגש הוועדה לשוק פתוח של הבנק הפדרלי עצמו, יספקו הדו"ח של פילדלפיה ופרוטוקול מפגש הוועדה רמזים נוספים לדרך פעולתו העתידית של הפד. 

 דו"חות הרווח ימשיכו לטפטף, ויום רביעי הוא המועד האחרון למנכ"לי וסמנכ"לי כספים רבים של חברות אמריקאיות גדולות לערוב אישית לנאמנות דו"חותיהן הפיננסיים. הדרישה מכסה חברות שהכנסותיהן עלו על 1.2 מיליארד דולר בשנת הכספים האחרונה. 

 הדד-ליין של 14 באוגוסט חל על חברות המשתמשות בשנת הכספים הקלנדרית לדיווח על תוצאותיהן. חברות ששנת הכספים שלהן אינה תואמת לשנה הקלנדרית ייהנו מזמן נוסף לאימות תוצאותיהן. 

 "זהו תאריך חשוב, אך אני סבור שאת מרבית הכותרות יקטפו הנתונים הכלכליים", אמר מייק מורן, כלכלן ראשי בדייווה סקיוריטיז אמריקה. "אני אופתע אם תתרחש עלייה פתאומית בשוק המניות ב-14 באוגוסט". 

 בין החברות המתוכננות לדווח על תוצאותיהן הרבעוניות ניתן למצוא את  אפלייד מטריאלס (  AMAT  [10]  :NASDAQ)  ,  דל (  DELL  [11]  :NASDAQ)  , נווידיה (סימול NVDA), דיר (סימול DE) ומספר רשתות קמעוניות גדולות, בהן וול-מארט (סימול WMT), טארגט (סימול TGT) וג'יי.סי פני (סימול JCP).