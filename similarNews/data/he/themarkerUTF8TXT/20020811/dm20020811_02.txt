הבנק הפדרלי של ארה"ב היה קשוב לרחשי שוק ההון מאז ומעולם, ומאז ומעולם לא פעל בשירותו. הכותרות החגיגיות שליוו בשנת 2001 את מהלכי הורדת הריבית נדמו לתשואות של קהל במשחק כדורגל כאשר השופט פוסק לטובת הקבוצה הביתית, אולם בפועל לא בלמו את הידרדרות השווקים. ובכל זאת, עומדים עתה המשקיעים ומתכוננים לתפוס את הראש בידיים אם הבנק לא יוריד את הריבית בפגישתו ביום שלישי השבוע. 

 בשבוע החולף טיפס הדולר בכאחוז מול הין והיורו כאשר הוא מאיים לחצות את רף ה-97 סנט ליורו, ומדד S  500 עלה ב-5%. האופטימיות הזו שויכה ברובה לציפיות כי הבנק הפדרלי יוריד את הריבית בפגישתו ב-13 באוגוסט. הציפיות הגוברות להורדת ריבית השתקפו לא רק במחירי המניות ושער הדולר, הקשורים בעקיפין בלבד לציפיות הריבית ומושפעים מגורמים רבים אחרים, אלא גם במסחר בחוזים על הריבית הפדרלית, שבשבוע שעבר הצביע על ציפיות לריבית של 1.5%, לעומת ריבית נוכחית של 1.75%. 

 הציפיות להורדת ריבית תודלקו בגורמים בסיסיים - שטף של נתונים כלכליים שהצביעו על בלימה משמעותית בצמיחה הכלכלית בארה"ב. הצמיחה ברבעון השני, על פי נתונים ראשוניים, היתה 1.1% בלבד, לעומת תחזיות לצמיחה כפולה מכך. בנוסף, תוקנו נתוני הצמיחה של הרבעון הראשון מ-6.1% ל-5%. 

 נתוני הצמיחה לא היו היחידים המעידים על כך שתרחיש המיתון החוזר צובר תאוצה. דו"ח התעסוקה של יולי הצביע על תוספת זעומה של משרות למשק, בעוד שיעור האבטלה נותר ברמה של 5.9%, לעומת תחזיות לשיפור. מדד מנהלי הרכש, אחד הסימנים החשובים לפעילות הייצור בארה"ב, ירד ביולי לרמה הנמוכה ביותר מאז פברואר, ואמון הצרכנים שקע לשפל של שלושה חודשים. נתון אחרון זה מצטרף לנסיגה החדה בצמיחה של הצריכה הפרטית - מנוע הכלכלה האמריקאית - ומעיד יותר מכל על החששות המעיבים על המשק. 

 נתונים אלה והחשש המתגבר מתרחיש של מיתון חוזר - "דאבל דיפ" - דירבנו את בתי ההשקעות, כולל גולדמן סאקס, דויטשה בנק, ליהמן ברדרס ומורגן סטנלי, לחזות כי הבנק הפדרלי יפעל להורדת הריבית עד תום השנה. דיק אבנר, כלכלן ראשי במורגן סטנלי, אף חוזה הורדת ריבית של חצי אחוז. 

 אולם, לקראת סוף השבוע נרשם שינוי במגמה. החוזים על הריבית ועל היורו-דולר החלו לסגת, ובעקבותיהם נרשמה נסיגה חדה בתשואות על האג"ח הממשלתי ל-30 שנה, אשר נפלו ל-5.13% - שפל בן 9 חודשים. האנליסטים כבר אינם בטוחים בהורדת ריבית - מחלקת האג"ח של מיזוהו סקיוריטיס אמרה כי הבנק הפדרלי יידרש להרבה יותר נתונים כדי להחליט על הורדת ריבית. 

 מסקר שערכה סוכנות בלומברג בקרב 22 החברות הסוחרות ישירות עם הבנק הפדרלי עלה כי רק אחת מהן מצפה להורדת ריבית השבוע וכל השאר מצפות שהבנק לא ישנה את הריבית. בסקר של רויטרס אמרו 17 מ-21 סוחרים כי הבנק ישאיר את הריבית ללא שינוי. 

 במקרה כזה נמצאים המשקיעים בפוזיציה מסוכנת, במסגרתה הורדת הריבית מגולמת במחירי ניירות הערך והמטבעות. ראש מחלקת המחקר בתחום המט"ח הגלובלי של ג'יי.פי מורגן צ'ייס, לארי קנטור, סבור כי החשיפה הזו תביא לנפילה של הדולר לשער של 1.02 דולרים ליורו ו-116 ין עד תום השנה. אנליסטים נוספים מסכימים כי במקרה שבו הבנק לא יוריד את הריבית ולא ירמוז על הורדה קרובה, הדולר יסבול מלחץ שלילי. 

 הסקר הטרי ביותר של רויטרס לגבי שערי המט"ח, מ-7 באוגוסט, מגלה התפלגות רחבה מאוד של תחזיות - מגמה המצביעה על אפשרות גבוהה לתנודתיות בשוק בשבועות הקרובים. בממוצע, צופים האנליסטים כי הדולר ימשיך לרדת והיורו יתחזק ל-98 סנט עד סוף אוגוסט ויחצה שוב את שער הדולר בנובמבר. מול הין צפוי הדולר לסגת לרמה של 120 ין בסוף החודש, ולשמור על יציבות במשך חצי השנה הבאה.