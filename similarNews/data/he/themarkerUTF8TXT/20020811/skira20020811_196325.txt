בכרוניקה הגדושה של תיקי מס הכנסה המגיעים לאולמה של שופטת בית משפט השלום בתל אביב יהודית אמסטרדם, משפטו של מנהל החשבונות ישראל שטקלמן מאשדוד היה יוצא דופן בחומרתו. הנאשם (56) הורשע בעבירות מס רבות וחמורות בהיקף כספי גדול ובמכירת חשבוניות מס פיקטיוויות בהיקף של מיליוני שקלים. השופטת אימצה את הרף העליון של עסקת הטיעון וגזרה על הנאשם שנתיים מאסר בפועל, מאסר על תנאי וקנס של 50 אלף שקל. 

 לפי כתב התביעה, ניהל שטקלמן החל ב-93' משרד לניהול חשבונות באשדוד. למס הכנסה דיווח כי הוא שכיר בעסק שאשתו מנהלת, כשבפועל שימש כמנהלן של שתי חברות: חברת שירדן כימקלים וטכנולוגיות בע"מ וחברת פלדמן (אשדוד) עבודות צנרת (1991) בע"מ. 

 הנאשם הורשע כי מכר לחברות אותן ניהל חשבוניות מס פיקטיוויות בסכום של 1.3 מיליון שקל וקיבל תמורתן עמלה של 5%. עמלה דומה גבה עבור חשבוניות מס פיקטיוויות שמכר בסכום של 1.35 מיליון שקל לחברות נוספות. 

 שטקלמן אף הורשע בהעלמת כספים מפקיד השומה בסכום של יותר מ-200 אלף שקל מאחת החברות שניהל, באמצעות רישום הוצאות על שמות מקבלי משכורות פיקטיוויים. למותר לציין, כי הנאשם העלים מהכנסותיו את העמלות שקיבל בגין מכירת החשבוניות. 

 כמו כן, הורשע שטקלמן כי שימש מתווך בין משה ביטון לבין ספק חשבוניות פיקטיוויות בשם ליאון רובינשטיין. זה האחרון נדון במשפט אחר ל-8 שנות מאסר בפועל בגין מכירת חשבוניות מס פיקטיוויות בסכום כולל של 3 מיליון שקל, ובגין עבירות נוספות. רובינשטיין מכר חשבוניות לביטון בסכום של 1.6 מיליון שקל, ואילו שטקלמן הגיש עבורו את הדוחות הכוזבים למס הכנסה שכללו את החשבוניות. 

 הסניגור טען כי לנאשם אין עבר פלילי, ומאז ביצוע העבירות חלף זמן רב. הוא הדגיש את מצבו האישי, הרפואי, והכלכלי הקשה של הנאשם. לטענת הסניגור, עד 93' עבד שטקלמן כעובד מדינה, והשקיע כספים בחברת שירדן כימיקלים. שותפו הונה אותו, וכשנאלץ לשלם לנושים, התפתה לבצע את העבירות שבהן הודה. 

 ההגנה הוסיפה כי שטקלמן מתגורר היום בדירת אחותו ואילו אשתו התגרשה ממנו לפני 5 שנים על רקע הסתבכותו הכלכלית. לטענתה, סך כל חובותיו מסתכמים ב-1.7 מיליון שקל והוא משלם 500 שקלים מדי חודש לאחר שהגיש בקשה להכרזתו כפושט רגל. בנוסף הציגה ההגנה תיעוד רפואי המלמד כי הוא סובל ממחלת לב ועבר ניתוח לב פתוח ב-89'. בדבריו לבית המשפט הביע הנאשם חרטה וביקש שהענישה תתחשב באפשרות שיקומו בעתיד. 

 בכתב האישום הופיעו 67 עדי תביעה. תמורת הודאתו והזמן שחסך לבית המשפט הסכימה פרקליטת מחוז תל אביב למיסוי וכלכלה, עו"ד אלה רובינבק, לעסקת הטיעון הבאה: התביעה תבקש עונש מאסר מרבי של שנתיים מאסר בפועל, מאסר על תנאי וקנס סמלי, ולהגנה תישמר הזכות לטעון לעונש באופן חופשי. 

 בשלב הנימוקים לעונש דרשו עו"ד אורית גולדמן וורדה שפין-גרוס לאמץ את הרף העליון של העסקה בגלל חומרת העבירות של הנאשם והיקפן הכספי. לטענת התביעה, יש להקיש מהעונש החמור שהוטל על רובינשטיין. עוד היא טענה כי הנאשם לא הסיר מחדליו וכי חובו לרשויות המס עומד היום על 856 אלף שקל. 

 השופטת שיננה בנימוקים לעונש את הפסיקה כי כמנהל חשבונות נושא הנאשם בחובת זהירות של בעל מקצוע הנותן שירות, ויש להחמיר עם עונשו גם אם התפתו הלקוחות בנקל, וגם אם היו שותפים למעשי המרמה שלו. לדעתה, העונש המרבי שהתביעה ביקשה הקל עם הנאשם, ו"אלמלא הסדר הטיעון היה הנאשם מרצה מאסר מאחורי סורג ובריח תקופה ארוכה יותר מזו שהוטל עליו". 

 השופטת כתבה כי יש טעם בטענה התביעה שבחנה את ההלכה הפסוקה, ולא מצאה מקרה הדומה למקרה זה של מנהל חשבונות אשר עבר עבירות כה רבות וחמורות.