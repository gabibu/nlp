יסקל, 18 ביוני 2002 


 לא רק עורכי דין וחוקרים ברשות ניירות ערך רוכנים בימים אלה על מאזני החברות בקבוצת פלד-גבעוני. גם מומחים לתורת ההיגיון. הלוגיקנים מנסים להבין אם דו"חות כספיים המפורסמים באחרונה בישראל עדיין ערוכים לפי כללי השכל הישר. הם יכולים להתחיל את מחקרם בדו"ח הדירקטוריון של חברת  יסקל (  יסקל  [10]  : ת"א)  , מקבוצת פלד-גבעוני, לרבעון הראשון של 2002 שפורסם ב-18 ביוני. 

 בסעיף 4 בדו"ח הם ימצאו כי "באפריל-מאי 2002 נמכרו בעסקות בבורסה 68,404 מניות רגילות של  פורמולה (  פרמלה  [11]  : ת"א)  תמורת כ-3 מיליון שקל". יסקל מחזיקה בכ-10% ממניות פורמולה. 

 לאחר שיחשבו את המחיר הממוצע למניה - כ-44 שקל - ימשיכו לקרוא וכעבור כמה עמודים יגלו כי מי שהחליטו על מכירת מניות פורמולה לא היו מנהליה המוכשרים של יסקל, אלא פקידי אשראי בבנקים. 

 בנק אחד הודיע ליסקל כי "עקב אי עמידתה בתנאי הפירעון של האשראי שהעניק לה", מכר 12,119 ממניות פורמולה. בנק שני גילה כי יסקל לא עומדת ביחס הנדרש "בין שווי השוק של מניות פורמולה ששועבדו לבין יתרת האשראי", ולכן מכר "בעסקות בבורסה 56,285 ממניות פורמולה ששועבדו". בנק שלישי התכוון להתחיל במכירת מניות פורמולה, ששועבדו לו בדיוק מאותה סיבה. 

 אחר כך יבחינו הלוגיקנים כי ב-31 במארס החזיקה יסקל בכמיליון מניות פורמולה שהוצגו במאזן בסכום של כ-106 מיליון שקל - כלומר במחיר ממוצע של 106 שקל, בזמן שמחירן בבורסה היה 54.8 שקל בלבד. כעת, הם ייזכרו כי הבנקים מוכרים את המניות במחיר עוד יותר נמוך, וכשיגלו שיסקל ורואה החשבון שלה מזהירים כי "קיים ספק באשר ליכולתה של יסקל להמשיך ולהתקיים" הם ירימו את ראשם מהד"וחות ויכריזו: פרדוקס. 

 כאשר קיים חשש סביר כי יסקל לא תזכה להגיע ליום שבו תיסחר מניית פורמולה ב-3 ספרות, בין השאר בגלל שהבנקים מוכרים את הנכס העיקרי שלה, מניות פורמולה - אין שום היגיון ברישום מניית פורמולה במאזן בכפליים ממחיר המימוש הנוכחי. 

 לא צריך להיות פרופ' ללוגיקה כדי להבחין בכשל הלוגי. גם משקיע קטן עם היגיון פשוט תוהה כיצד אפשר למתוח כללים חשבונאיים עד כדי כך. "אם אלה כללי המשחק, אני לא משתתף בו", אומר לעצמו המשקיע הקטן; ולוקח את חסכונותיו למקום אחר. 


 שברון-טקסקו, 30 ביולי 2002 


 קשה למצוא חברה אמריקאית המציגה במאזנה השקעה במניות סחירות בכפליים ממחיר הבורסה. מנהלים אמריקאים נחפזים להכיר בהפסדים מירידת ערך של נכסים סחירים, כי זה מה שרשות ניירות ערך והאנליסטים מצפים מהם. כשהם מחליטים לרמות, הם עושים זאת בדרכים יותר מתוחכמות. מאז שהחל השפל הגדול, לפני כשנתיים, כל רבעון מביא עימו שפע של דוגמאות עסיסיות להפרשות שנעשו לירידת ערך השקעה. ברבעון שהסתיים ב-30 ביוני משכה את תשומת לבי ירידת ערך שרשמה חברת הנפט הענקית שברון-טקסקו על השקעתה מ-1996 במניות הרגילות של החברה למסחר באנרגיה דיינג'י. 

 שברון, המחזיקה בכ-27% מזכויות ההצבעה בדיינג'י, מטפלת בהשקעה לפי שיטה חשבונאית הנקראת שיטת השווי המאזני. זו גם השיטה שבה רושמת יסקל את השקעתה בפורמולה, וזו שהחברות  כלל תעשיות (  כללתע  [12]  : ת"א)  וכור (  כור  [13]  : ת"א)  רושמות את השקעתן  באי.סי.איי (  ECIL  [14]  : NASDAQ)  . בתחילת הרבעון השני הציגה שברון את ההשקעה בסכום של כ-1.3 מיליארד דולר, שהיה שווה לכ-27% מההון העצמי (כלומר, השווי המאזני) של דיינג'י שהסתכם ב-4.8 מיליארד דולר באותה עת. 

 בסוף הרבעון השני ירד ההון העצמי של דיינג'י לכ-4.4 מיליארד דולר - כך שחלקה של שברון בו היה כ-1.2 מיליארד דולר. ואולם ב-30 ביולי, יום הפרסום של מאזן 30 ביוני, הודיעה שברון כי תציג את השקעתה במניות הרגילות של דיינג'י בסכום נמוך בהרבה. 

 מדוע? כי במשך הרבעון צנח מחיר הבורסה של מניית דיינג'י מ-29 דולר ל-7.2 דולרים. הנהלת שברון העריכה שהירידה אינה נושאת אופי זמני והפחיתה את יתרת השקעתה במניות הרגילות של דיינג'י לכ-700 מיליון דולר - סכום המייצג את שווי הבורסה של השקעתה במניות הרגילות של דיינג'י ב-30 ביוני. סכום זה, כאמור, היה נמוך משמעותית מחלקה של שברון בשווי המאזני של דיינג'י באותה עת. 


 כור וכלל, סוף אוגוסט 2002 


 מנכ"ל כלל תעשיות מאיר שני וסמנכ"ל הכספים של כור יובל ינאי אמרו בכמה הזדמנויות לעיתונות שכלל וכור החליטו לקבע את יתרת השקעתן באי.סי.איי לחלקן בהון העצמי שלה וכי אין צורך להפחית את היתרה הלאה לשווי הבורסה. זאת, על אף שכבר תקופה ממושכת שווי השוק של אי.סי.איי נופל משמעותית מההון העצמי שלה. 

 הדוגמה של שברון-טקסקו, כמו דוגמאות רבות אחרות וספרות מקצועית עניפה, מראות בבירור שבארה"ב לא "קונים" את תיאוריית הקיבוע המלאכותי מבית מדרשם של שני וינאי. 

 נראה כי גם רשות ני"ע בישראל לא "קונה" אותה. ב-30 בספטמבר 2001 הציגו כלל תעשיות וכור את השקעתן באי.סי.איי לפי 8.6 דולרים למניה, מחיר המשקף את חלקן בהון העצמי של החברה. באותה עת נסחרה מניית אי.סי.איי ב-2.5 דולרים בלבד. בדצמבר, על פי דיווח של כלל, "הביע סגל הרשות את דעתו לפיה מבחינת מכלול הנסיבות עולה כי כעת קיימים סימני אזהרה חזקים לכך ששוויה הנאות של ההשקעה באי.סי.איי נמוך מיתרתה בספרי כלל". 

 למרות זאת, המשיכו כלל וכור בשלהן. ב-31 במארס 2002 הציגו שוב את השקעתן בערך ששיקף את חלקן בהון העצמי של אי.סי.איי, 7.1 דולרים למניה, בזמן שהמניה נסחרה ב-4.1 דולרים. עד סוף הרבעון השני צנחה המניה ל-3 דולרים, בעוד ההון העצמי נותר כמעט בלא שינוי. 

 המשמעות של מחיקה בסטייל אמריקאי ברבעון השני עבור מנכ"ל כור יונתן קולבר ושני היא הפחתת ערך ההשקעה באי.סי.איי לערך הבורסאי שלה ב-30 ביוני, בלי לשלם סנט שחוק אחד למעריכי שווי ידעונים. מאז 30 ביוני נפלה מניית אי.סי.איי בכ-25% נוספים ל-2.22 דולרים, בעיקר בשל ירידה במכירות. 

 עד סוף אוגוסט צריכים קולבר ושני להחליט אם הם ממשיכים להציג את ההשקעה במניות אי.סי.איי במחירים בלתי מציאותיים, כנהוג בליגה שבה שיחקו עד לאחרונה פלד וגבעוני, או שהם עולים לליגה שבה משחקים מנהלי שברון-טקסקו וחברות נכבדות אחרות. 

 קולבר ושני חייבים להבין כי בשוק ההון רווחת דעה, המבוססת על ניתוחים כלכליים מוצקים, שלפיה כור וכלל מפרשות את הנחיות הרשות לרישום ירידת ערך השקעות באופן מתירני מדי, בלשון המעטה. הם חייבים להבין כי מנהלים ודירקטורים במשק מביטים בדו"חות של כלל וכור ואומרים לעצמם ולרואי החשבון שלהם: "אם קולבר ושני עושים צחוק מהנחיות הרשות, אז גם לנו מותר". כאשר משבר האמון בשוק ההון מחריף, מוטלת על שני וקולבר החובה לפעול לחיזוק הרשות. זו לא השעה למשחקים. 


 הכותב הוא כלכלן ורואה חשבון