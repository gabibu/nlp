אבות הקפיטליזם הקלאסי הידועים ביותר הם אדם סמית ומילטון פרידמן. פרידמן, מייסד אסכולת שיקגו, שולל לחלוטין את מעורבות הממשלה במשק. הוא תומך נלהב בהפרטה, דה-רגולציה, ליברליזציה וכל יתר הצעדים המשחררים מכבלי פיקוח ושלטון. 

 ספרו של פרידמן "קפיטליזם וחירות" זכה השבוע להשקה מחודשת בישראל. מכון שלם הוציא את הספר בתרגום מחודש. בערב עיון מרשים ובהשתתפות רחבה של אנשי המשק הפרטי, לצד רבים מהבירוקרטים הממשלתיים בעבר או בהווה, נסקרה ובוקרה פעם נוספת משנתו של מילטון פרידמן. 

 הטיעון המרכזי של פרידמן משנות ה-60 הוכח כיום כמנצח: השיטה הקפיטליסטית גברה על השיטה הקומוניסטית. מדינות מזרח אירופה קרסו כלכלית, בעוד המערב יצא לשגשוג חסר תקדים. דווקא ישראל, הרואה את עצמה כאחת ממדינות המערב, נתפשת על-ידי פרידמן, לפי דברי פרופ' דוד לבהרי, כאחת ממעוזי הסוציאליזם האחרון בעולם. 

 את היעדרה של תחרות במשק הישראלי כולנו מכירים היטב. רוב חברות התשתית הן מונופול בתחומן, כך גם בזק ורובו של שוק האנרגיה. רגולציית היתר גם היא תופעה ידועה. כל ממשלה מבטיחה בתחילת תקופתה להפחית את הפיקוח הממשלתי על השווקים ומסיימת את כהונתה עם ועדה סטטוטורית נוספת, המצטרפת לשלל הרגולטורים. 

 בחודשים האחרונים פועלים הרגולטורים לטובת הגנת רווחי הבעלים של הגופים העסקיים עליהם הם מופקדים, מעין ביטוח ממשלתי לפועלים בשוק 

 ד"ר אשר בלס הצביע בכנס על תופעה נוספת שפרידמן איפיין והיא הזדהות המפקחים עם המפוקחים. פרידמן טוען כי זהו תהליך טבעי בו עם הזמן "נכבש" הגורם המפקח על-ידי המפוקחים, ועובר לפעול לטובת המפוקחים, במקום לטובת הציבור הרחב. 

 דומה שלא היה זמן מתאים יותר להזכיר נושא זה מאשר עכשיו בעיצומם של משחקי המונדיאל, ובמהלך הסערה הפוקדת את עולם הבנקאות. 

 שני רגולטורים פועלים במדינת ישראל בעצמאות כמעט מזהרת: המועצה לשידורי כבלים ולוויין והמפקח על הבנקים. השניים אמורים לשקול שיקולי מדיניות רחבים באשר לשווקים בהם הם פועלים, לרבות שיקולים צרכניים. 

 והנה, אט-אט בחודשים האחרונים פועלים שני אלו לטובת הגנת רווחי הבעלים של הגופים העסקיים עליהם הם מופקדים, מעין ביטוח ממשלתי לפועלים בשוק. המועצה לשידורי כבלים ולוויין, אולי בהשפעת הקשיים בהם נתונה תבל, מצדדת במשדרים למיניהם. בעיצומו של המונדיאל מוחשכים הערוצים הזרים, המהווים חלק מחבילת הבסיס, והכל על מנת שלא יתאפשר לצופה לעקוף את ערוץ 5+, המחייב תשלום נוסף. ברוח זו, אולי אם המשדרים יתחילו לשדר חדשות, נאפשר להם להחשיך את ערוצים 1 ו-2 על מנת שלא יתאפשר לצופים לעקוף את ערוץ החדשות בתשלום?  עם סיום עבודתם מוצאים המפקחים את דרכם לעבודה אצל הגורמים המפוקחים. כך היה עם המפקחים על הבנקים לדורותיהם וכך היה עם חלקם של ראשי המועצה לשידורי כבלים ולוויין 

 כמובן, יש שפע של תירוצים: שהדבר נעשה בעבר, אושר על-ידי בית המשפט, ועוד כהנה וכהנה נימוקים והסברים. אולם המשמעות ברורה. המועצה העדיפה את האינטרס של המשדר על פני זה של הצרכן, ובכך הזרימה לכיסי בעלי עסקי השידור עוד כספים. 

 אולם הפלא ופלא, דווקא הרגולטור השני הוא שהתעורר. משרד התקשורת פנה באופן בהול למועצה שתפסיק את החשכת המסך. זהו אותו משרד שבדרך כלל נוקט בעמדה המיטיבה עם השחקנים בשוק. מסתבר, ממש כפי שציין מילטון פרידמן, כי ריבוי רגולטורים יכול דווקא להביא תחרות ביניהם, שאולי תועיל לצרכן. הנה שוב תחרות מוכיחה את עצמה כיעילה. 

 המפקח על הבנקים סובל מביקורת בלתי פוסקת מאז התגלתה המעילה בבנק למסחר. אולם הביקורת מחטיאה את העניין. רובו של הפיקוח נועד, לגירסת בנק ישראל, להבטיח את יציבותם הפיננסית של הבנקים. בשל כך, מתיר המפקח לבנקים לגבות שפע עמלות, לחטוא בעמימות נתונים ללקוחות וכיוצא באלה צעדים, הפוגעים בצרכן. את מלחמתו הוא מפנה לשאלת החובות המסופקים, שבאה לענות - בדיעבד - על הקרבת הלקוח הפרטי לטובת זה העסקי. 

 מבט היסטורי מגלה כי בנקים בישראל אינם קורסים בשל מרווחים בלתי מספקים, אלא בשל מעילות. כך היה בבנק למסחר וכך היה בבנק צפון אמריקה, ובעבר הרחוק כך היה בבנק ארץ ישראל-בריטניה. אך את מי מעניינות העובדות אם אפשר להשתמש בקריסה כדי להשיג עוד הקלות לשוק הבנקאי בישראל? יתרה מזאת, מדוע להתייחס לרווחי העבר העצומים, אם אפשר להתייחס באופן נקודתי לשחיקתם הנוכחית. וללא כל בושה כבר נשמעו קולות הקוראים לאפשר מיזוג בנקים כדי ליצור קבוצות חזקות יותר, או בלשון עממית, להפוך שוק ריכוזי למדי לשוק הקרוב למונופוליסטי. 

 אילו היתה ההצעה עולה בארץ אחרת, אפשר היה לגחך ולישון בשקט, אולם בישראל, זו רק שאלה של זמן עד שהיא תיושם. ומי שמפקפק בכך שיבחן את ההקלות המיידיות, שניתנו לזכייני ערוץ 10, בחלוף מספר חודשים מהמכרז ועוד בטרם עלה הזכיין השני לאוויר. שהרי אצלנו הממשלה נותנת תעודת ביטוח לכל גוף מפוקח. הפעם משחק משרד התקשורת את תפקיד הרגולטור המגונן בהצהירו כי לא יבטל את הזיכיונות. 

 מהן הסיבות לכך? אפשר בין היתר הסיבות למנות את התופעה לפיה המפקחים עם סיום עבודתם מוצאים אחר כך את דרכם לעבודה אצל הגורמים המפוקחים. כך היה עם המפקחים על הבנקים לדורותיהם וכך היה עם חלקם של ראשי המועצה לשידורי כבלים ולוויין. האם בעיניים מפוקחות, בעודם יודעים כי זהו עתידם, יהינו הרגולטורים במהלך כהונתם להתעמת חזיתית עם מעסיקיהם העתידיים? 

 אמנם עסקנו רק בשנים מבין כמה וכמה גופי ממשלה, אולם העיקרון זהה לכולם. כך, למשל, המפקח על הביטוח הפך להיות האחראי על רווחי חברות הביטוח. במשך כ-8 שנים משך הממונה את עניין שמאי הבית של חברות הביטוח בין בתי משפט ודיונים, העיקר שלא להקשות את חיי חברות הביטוח, עד שחטף נזיפה מבג"ץ. האם הדבר נובע מכך שעתידו המקצועי של המפקח הוא בחברות הביטוח? יראה הציבור וישפוט. 

 הפתרון מצוי ככל הנראה דווקא בריבוי רגולטורים. דרוש למדינת ישראל ובדחיפות רגולטור שיהיה אחראי על הגנת הצרכן ולא על שוק מסוים. לגוף כזה ינתנו סמכויות לפעול בכל השווקים. כך יהיו, כדברי מילטון פרידמן, כמה רגולטורים שיתחרו ביניהם, ואולי זהו הפתרון הפשוט, שהרי לא ניתן לתאר כי אפשר יהיה לשנות את הרגלי אלו הקיימים. 

 ולסיום נשוב לכנס של מכון שלם. את האתנחתא הקומית של הערב סיפק נגיד בנק ישראל אשר דיבר על ענייני דיומא. הצעתו הנוכחית היתה לממשלה: לפצל את עצמה לשניים: ממשלה מדינית-ביטחונית וממשלה כלכלית-חברתית. "תתעסק לה כל מחצית בענייניה היא, שהרי ממילא הממשלה גדולה דיה". הצעה זאת היא חלק מהצעה מקיפה של הנגיד להשבת היציבות במשק, עליה תקראו בפרוטרוט במקום אחר באתר. 

 דומה כי לנוכח מתקפת הממשלה עליו, הנגיד שמע לעצה לפיה ההגנה הטובה ביותר היא התקפה. חבל רק כי לא למד קצת מקודמו כיצד לנהוג במערכת הפוליטית, או לחלופין לא שמע לפתגם לפיו חכם לא נכנס למקומות שפיקח יודע לצאת מהם. בנאומים ובהצעות כאלו לא ייוושע בנק ישראל.