1. למה שידורי המונדיאל אינם נגישים לכלל הציבור, בחינם? 

 משחקי המונדיאל בדרום קוריאה וביפאן לא מתקיימים בזמן צפיית השיא בישראל. משחק בין איטליה לאקוודור המועבר בשידור חי ב-9 בבוקר לא מושך פרסומות. לערוץ השני אין שום עניין במונדיאל הזה. הוא סירב לגעת בו. הנסיבות ישתנו במונדיאל 2006, שיתקיים בגרמניה, אבל בעבור ערוץ השידור העשיר והנצפה ביותר בישראל דין מונדיאל 2002 כדין תוכנית על שירה אכדית בהגשתו של פרופסור מעורפל. 

 פיפ"א, התאחדות הכדורגל העולמית, נעשתה חמדנית וייקרה מאוד את עלויות שידור המונדיאל. ישראלים יכולים להבין את זה: היא לא רצתה לצאת פראיירית. מונדיאל זה טלוויזיה, טלוויזיה זה רייטינג ורייטינג זה כסף. למה למכור בזול. חברת "צ'רלטון" של אלי עזור ופנחס זהבי רכשה את זכויות שידור המונדיאל הנוכחי והבא (גיזת הזהב האמיתית) בישראל תמורת 20 מיליון דולר. הרבה כסף. ומה דרשו תמורת הזכויות? (בין המנחשים נכונה - "הרבה כסף" - יוגרלו פרסים). 

 לערוץ הראשון אין כסף לתספורת למאיר איינשטיין. על כל משחקי המונדיאל לא היה מה לדבר. חברת הלוויין יס חמדה את המונדיאל והתכוונה בתחילה לגבות תמורת הצפייה בו מחיר מטורף ולאחר מכן מטורף קצת פחות, כי אין לה הרבה מנויים. לחברות הכבלים יש והן גנבו לה את המונדיאל מתחת לאף. הטלוויזיה בכבלים מרוויחה מדמי מנוי, לא מפרסומות, ולכן תלויה פחות בזמני צפייה. מלכתחילה היא היתה הגוף היחיד בסביבה עם די הון ודי רצון. אין כאן שום הפתעה. 

 2. למה בערוץ 5 פלוס ולא בערוץ 5? 

 נו, באמת. המונדיאל הוא לא אירוע הספורט היחיד שעלות שידורו התייקרה ופיפ"א אינה אמרגן הספורט היחיד שמסרב להיות פראייר. ספורט המוני מזמן נהפך לביזנס. ערוץ 5 פלוס מכונה בעגה של תעשיית הטלוויזיה ערוץ Pay. מי שרוצה לראות - שישלם. כך מגיבה תעשיית הטלוויזיה לתפנית העסקית בספורט. האמרגנים מרוויחים, ערוצי הטלוויזיה מרוויחים והצופים משלמים. 

 זה לא חייב להיות כך. לצופים יש כוח צרכני. הם יכולים להתאגד, להחרים, לשנות דברים. זה יכול להתרחש ברמה מקומית, או כתנועה גלובלית. אבל חרם צרכנים הוא חלום באספמיה. התאגידים מכתיבים. הם סוגרים ביניהם עסקאות שעה שהצופים הספונים בודדים בבתיהם - מזפזפים. כמו כל נתיני השוק הגלובלי הצופים למדו למשוך בכתף, למלמל ששוב דפקו אותם, שאין מה לעשות ולשלוף את כרטיס האשראי. 

 המונדיאל היה פעם של כולם, היום הוא של מי שמשלם. יש לא מעט אנשים בישראל שבעבורם עלות החיבור לממיר הדיגיטלי (5 פלוס לא משודר באמצעות הממיר האנלוגי) וכ-20 שקל נוספים בחודש, דמי מנוי לערוץ 5 פלוס, הם מחוץ להישג יד. בשיחה עם קברניטי המועצה לשידורי כבלים ולוויין התברר שמצב הדברים הזה בהחלט נוגע ללבם. אבל הם חמושים בטיעון מנצח: מה הם יכולים לעשות? חוץ מזה, הוסיפו, חבל שאין חרם צרכנים עולמי על פיפ"א (הקוראים מתבקשים לצחקק בנימוס). 

 ערוץ 5 איננו מה שהיה מאז הושק 5 פלוס. יש בו קצת יותר החלקה אמנותית על הקרח וקצת פחות ממה שיש ב-5 פלוס. מה הפלא. הוא חינמי וכלול בחבילת הערוצים הבסיסית. על כך אפשר רק לומר שהרבה דברים אינם מה שהיו ושהחיבה להחלקה אמנותית על הקרח היא תכונה נרכשת. המועצה בוחנת בימים אלה את החשד העמום שלפיו ערוץ 5 פלוס הפך את אחיו העני ל-5 מינוס, בניגוד לזיכיון. אם יתאמת החשד, קברניטי המוצעה מבטיחים לקנוס את חברות הכבלים. כמו שנאמר פעם בתשדירי האגרה: לא נעים, לא נורא. כך או כך, ערוץ הספורט בתשלום הוא ההווה וגם העתיד, ואם לאנשים שלא מצליחים לשלם משכנתה אין לחם, שיאכלו ממירים דיגיטליים, שלדברי קברניטי המועצה מותקנים בימים אלה במחירי מבצע אטרקטיוויים במיוחד. 


 3. למה הוחשכו ערוצים זרים? 


 פיפ"א לא מכרה זכויות שידור בלתי מוגבלות, אלא טריטוריאליות, ואסרה על ערוצים זרים לשדר משחקים בישראל. חברות הכבלים עצמן אחראיות להחשכת רק שניים מהערוצים הזרים, מפני שבית המשפט העליון קבע שזכויות שידור כמו של "צ'רלטון" הן בעצם זכויות יוצרים מוגנות בחוק. לצופים יש פחות זכויות. השלט הוא שלהם, אבל המונדיאל הוא של אלי עזור ופנחס זהבי. אולי מתחשק להגיד להם שייחנקו אתו. מצד שני, השלט קטן והמונדיאל גדול ו-50 אלף  מנויים חדשים הצטרפו ל-5 פלוס. כמה החלקה אמנותית על הקרח אפשר לראות.