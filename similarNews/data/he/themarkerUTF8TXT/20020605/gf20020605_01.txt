סופרים כל סנט בהנפקות פרטיות 


 חברת  נקסוס  (  NXUS  [10]  : NASDAQ)  דיווחה בשבוע שעבר על כוונתה לגייס סכום של 3.5-5 מיליון דולר בהנפקה פרטית שתובל על ידי כלל תעשיות. מחיר המניה לפיו אמורה להתבצע ההנפקה הוא 1.03 דולר, מחיר הסגירה של המניה ב-21 במאי. כל יחידה כוללת 5 מניות ואופציה אחת, לשנתיים, עם מחיר מימוש נמוך של  1.545 דולרים. 

 1.03 דולר, המחיר שנבחר לשמש כבסיס להנפקה, הוא מחיר שפל של המניה בשנים האחרונות בכלל ובחודשים האחרונים בפרט. המניה של נקסוס, לפחות כיום, היא מניה לא סחירה - המחזורים דלילים, הקשר בין השווי הכלכלי (התנודתי כשלעצמו) לבין השווי הנגזר מתנודות אזוטריות של המניה הוא רופף למדי. ההחלטה להתבסס על מחיר סגירה יומי נמוך במיוחד של מניה לא סחירה היא בחירה מסקרנת. היא מלמדת, בין השאר, על רגישות גדולה של המשקיעים לכל סנט. הרגישות הזו יכולה להפתיע  - השקעת בלוק בחברות מסוגה של נקסוס מבוססת הרי על ציפייה לתשואה גבוהה במיוחד, כזו שפחות רגישה לכמה סנטים לכאן או לכאן, כמו גם על ההכרה כי המניות החדשות חסומות, למעשה, לפחות בטווח הקצר-בינוני. 

 סיכון הדילול הוא אחד הסיכונים המשמעותיים הכרוכים כיום בהשקעה במניות קטנות - הרעב הקיומי של נקסוס למזומנים מציב אותה, כמו עוד הרבה חברות קטנות אחרות, בעמדת מיקוח חלשה מאוד. למרות זאת, הבחירה של תופרי העסקה לבסס השקעת מיליונים על מחיר חד-יומי (נמוך במיוחד) שנקבע לפי מחזור של אלפים בודדים היא איתות חשוב למשקיעים בחברות מסוגה של נקסוס, החשופים לסכנה של דילול אגרסיווי במיוחד. 


 סופרים כל סנט בעמלות 


 עמלות מסחר מבוססות ברך כלל על "סנטים למניה". הן רגישות יותר למספר המניות המעורבות בכל עסקה ופחות להיקף הכספי האבסולוטי שלה. התוצאה - ככל שמחיר המניה נמוך יותר, כך העמלה האפקטיווית גבוהה יותר. הקריסה של מאות רבות של מניות למחירים נמוכים אופטית של 3 דולר ומטה הופכת את "הסנטים הצנועים למנייה" (בדרך כלל 3-5 סנט), לעמלה משמעותית מאוד במונחים יחסיים, המגיעה לאחוז אחד ויותר. עמלה של 3 סנט, לדוגמה, על קנייה/מכירה של 1,000 מניות שנסחרות לפי 2 דולר, מהווה כבר לא פחות מ-1.5% מהיקף העסקה.  היום, צלילה מתחת ל-5 דולרים למניה לא מחייבת הוצאה מהמשחק. יותר ויותר מניות זוכות לרישום טרי של אופציות עם מחיר מימוש לא שגרתי של 2.5 דולרים 

 לברוקרים, המאוימים על ידי התקדמות טכנולוגית, תחרות מתגברת, קומודיטיזציה והידלדלות של היקפי המחזורים היומיים, זה דבר טוב. למשקיעים, לעומת זאת, זה לא בהכרח כל כך משנה. מי שבוחר להשקיע במניות במחירים אופטיים נמוכים מצפה בדרך כלל לתשואה גבוהה במיוחד, ובחלק מהמקרים, בהם המחיר האופטי הנמוך מייצג גם שווי שוק נמוך, ההשקעה יכולה להזכיר השקעה באופציה - השקעה עם רגישות נמוכה יחסית לשיעור העמלה. 


 סופרים כל סנט בשערוכים 


 שינוי של סנט אחד במחיר מניייה, עניין זניח לכאורה, משפיע מאוד על מניות שנסחרות במחירים אופטיים נמוכים.  במנייה שמחירה 5 דולר שינוי של סנט אחד הוא תנודה של 0.2%, במניה שמחירה 1 דולר כל סנט זה כבר תנודה של אחוז שלם. העניין הזה, יחד עם התאדות המחזורים, מגדיל את המשקל של הרעש האקראי בביצועים היומיים של מניות. זה משפיע על כל מי שרגיש לשערוכים יומיומיים, דוגמת קרנות נאמנות ותיקי השקעות. זה מגדיל, אפשר להניח, את הרתיעה מהשקעה במניות כאלו.  התוצאה: "סיכון השערוך" הוא עניין שמוביל, בחלק מהמקרים, לייחוס ניכיון למניות עם הפוטנציאל לגרום נזק. עבור מי שלא מתרגש מהחשיפה ל"סיכון השערוך" זה יכול להיות דבר טוב - לטווח הבינוני, הניכיון הנוסף הזה משביח את פרופיל הסיכוי-סיכון של המניות המוצלחות ומשמש כ"רזרבה דפנסיבית". 
 סופרים כל סנט באופציות 


 5 דולרים היה  עד לא מזמן מחיר המימוש הנמוך ביותר של אופציות על מניה. מניות "עם אופציות" שקרסו מתחת ל-5 דולרים בגין משבר עסקי של החברות נאלצו לנטוש, בהדרגה, את משחק האופציות. 

 היום, לעומת זאת, צלילה מתחת ל-5 דולרים לא מחייבת הוצאה מהמשחק - היא לא משחררת את המניות הנזילות מתפקידן כ"נכס בסיס"; הסיבה - יותר ויותר מניות זוכות כיום לרישום טרי של אופציות עם מחיר מימוש רענן ולא שגרתי של 2.5 דולרים.  ה"אופי" של אופציות מושפע, כמובן, מהיחס בין מחיר המניה לבין מחיר המימוש ; למרות זאת, מזווית הראייה של המשקיע, אופציות במחיר מימוש נמוך מאוד זה "חוויה אחרת". סיבה מרכזית אחת היא השינוי בתפיסת ה"אפיל ההגנתי" -  כך, לדוגמה, אחת הסיבות המרכזיות לרכישת אופציית Call היא הגבלת ההפסד לפרמיה ששולמה, תמורת ביטול החשיפה לסכנה של ירידת המניה לטווח שבין מחיר המימוש לאפס. מחיר מימוש של 2.5 דולרים, הגם שייתכן שהוא עדיין מייצג שווי של עשרות מיליארדים (כמו במקרה של אריקסון, לדוגמה), מקטין, אופטית, את הטווח המוגן. כנ"ל לגבי "הימור" על ירידת המנייה מתחת למחיר המימוש (רכישת Put). 

 סיבה שנייה היא השינוי באופי של פרמיה של עשרות סנטים בודדים בלבד -  במקרה של אופציה 2.5 דולרים שהיא "at the money" (המניה נסחרת במחיר דומה למחיר המימוש), הפרמיה מבטאת של מחיר מלא - שאינו מתאים לשמש כיעד לפוזיציה אגרסיווית מסורתית המייצרת חשיפה באמצעות אופציות (זולות), "מחוץ לכסף", לאיזשהו תרחיש קיצוני (עלייה חדה/מפולת). ה-20 סנט של Call עם מחיר מימוש של 2.5  דולרים על מניה במחיר של 2.5 דולרים זה דבר שונה מה-20 סנט של Call  במחיר מימוש 50 עם מנייה במחיר של 30. 
 סופרים כל סנט ברווח למניה 


 בימי שגרה, רווחיות שנתית של 20-10 סנט או איזון תפעולי נחשבו לכמעט אותו דבר; רווחיות נמוכה בסנטים נתפסה כמשהו בוסרי, לא יציב, משהו שלא מתאים לכפול אותו במכפיל רווח כדי להגיע ל"מחיר הנכון למניה". היום, מעט סנטים למניה ברווחיות השנתית יכולים להיות דבר משמעותי - כשמחיר המניה הוא 2 דולרים, לדוגמה, רווח שנתי מייצג של 15 סנט זה כבר מצב שלא בהכרח כדאי להתעלם ממנו.  הסיבה: רווחיות מייצגת ובריאה של כמה סנטים לרבעון יכולה לשמש עכשיו כחלק מטריגר שיפיח חיים במניות מעולפות -  כך, מניות של חברות שיצליחו לעלות על מסלול של רווחיות מוצא סבירה, מודל עסקי צלול וצמיחה עקבית עוקבת מרבעון לרבעון יתקשו לשמור לאורך זמן על אפרוריותן - השילוב של שיפור ברווחים (במכנה) עם מניה אפטית (במונה) יוכל להוביל למצב של מכפיל רווח חד ספרתי נמוך, כזה שיקשה על המשך ההתעלמות מהמניה. כמו במקרים הקודמים, גם כאן, כל סנט חשוב.