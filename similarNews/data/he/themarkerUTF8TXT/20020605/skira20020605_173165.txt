שר האוצר, סילבן שלום, מתכוון לצאת לחו"ל היום קרוב לחצות או מחר בבוקר; זאת במטרה להסביר לראשי חברות הדירוג הבינלאומיות ולראשי בנקים גדולים להשקעות את משמעות החלטת הכנסת לקצץ 13 מיליארד שקל בתקציב המדינה ל-2002. אם תדחה היום הכנסת את אישור הקיצוץ לתחילת השבוע הבא, או אם שוק המט"ח יגלה שוב סימני עצבנות, ייתכן כי שלום יבטל את נסיעתו. 

 לפני כמה שבועות ערכו החשב הכללי ניר גלעד והמשנה לחשב הכללי אלדד פרשר ביקור מוצלח מאוד אצל חברות הדירוג הבינלאומיות ובבתי ההשקעות הגדולים בעולם, הפועלים בניו יורק ובלונדון. בעקבות ההצלחה, השתכנעו במשרד האוצר כי יש מקום להמשך הדיאלוג הישיר והשוטף בין ראשי המשק לראשי חברות בינלאומיות. במסגרת זו ניתן להסביר בזמן קצר את ההתפתחויות בכלכלת ישראל ולענות על שאלות, גם קשות ומורכבות. הדיאלוג חשוב לישראל במיוחד כעת, מכיוון שדירוג האשראי הטוב יחסית שלה עומד בחודשים האחרונים על רגליים פחות איתנות. 

 שלום משקיע בשבועיים האחרונים מאמצים רבים בשכנוע סיעות וח"כים בקואליציה לתמוך בתוכנית הקיצוצים של משרד האוצר. בסביבתו טוענים כי הוא פועל לבדו; ראש הממשלה, אריאל שרון, וגם שרים, כמעט אינם נוקפים אצבע להעברת התקציב. שרון, לטענת מקורבי שר האוצר, פעל להחזרת ש"ס ויהדות התורה לקואליציה, אבל לא דאג להבטיח את תמיכתן בתקציב. הוא גם אינו מתעניין כמעט בדרך הצבעתם של ח"כים מתלבטים בקואליציה, כולל בסיעת הליכוד. 

 בסביבת שר האוצר שורר כעס רב על סיעת העבודה, שאיימה השבוע כי תתנגד לתקציב אם לא יתקבלו דרישותיה בעניין קצבאות הילדים והעדפות המס הגאוגרפיות. זו לא הפעם הראשונה שיו"ר העבודה, שר הביטחון בנימין בן-אליעזר, וסיעתו, מזגזגים בדקה ה-90 בעניינים אלה. זיגזג דומה עלה לממשלה בכישלון מביש בהצבעה הראשונה על הקיצוצים במליאת הכנסת, אך שרון העדיף לבוא חשבון עם סיעת ש"ס. צחוק הגורל, אמרו במשרד האוצר, יהיה אם ח"כ ויצמן שירי מהעבודה לא יצליח להעביר בוועדה המיוחדת, עוקפת ליצמן, את החלטות הממשלה בעניין קצבאות הילדים. הרי את כל שאר הקיצוצים היה ניתן להעביר בוועדת הכספים, בראשות ח"כ יעקב ליצמן מיהדות התורה. 


 שלום הפסיק לתקוף את קליין 


 בשבועיים האחרונים פסקו לחלוטין התקפות שר האוצר, סילבן שלום על נגיד בנק ישראל, דוד קליין, ועל הבנק. ייתכן שמשרד האוצר החל לחשוש למעמדו של הבנק המרכזי, לנוכח ההתקפות הרבות עליו באחרונה. אפשרות נוספת היא ששר האוצר קיבל את הביקורת של בכירים במשק, כי במצב שבו נמצאת כלכלת ישראל כיום, אסור שמשרד האוצר ובנק ישראל ישקיעו כל כך הרבה אנרגיות במלחמות ביניהם במקום בהצלת המשק. 

 כחלק מהעידן החדש נפגשו שר האוצר והנגיד בארבע עיניים, בלשכת שר האוצר, לפני כשבועיים. במוקד הפגישה עמדו מצב המשק, הדרכים להחזרתו למסלול של צמיחה, האינפלציה והריבית. בקרוב צפויה פגישה נוספת. 

 במשרד האוצר לא שוללים את האפשרות כי ניסיונות המשרד להפשיר את היחסים עם בנק ישראל יובילו לפשרה גם בעניין התיקון לחוק בנק ישראל. משרד האוצר מתכוון להביא את החוק להקמת מועצת נגידים בבנק לקריאה ראשונה לאחר שהקיצוצים בתקציב 2002 יאושרו בקריאה השנייה והשלישית, ייתכן שכבר בתחילת השבוע הבא. 

 שתי המחלוקות העיקריות בין בנק ישראל למשרד האוצר הן מספר החברים במועצת הנגידים והרכבה וכן יעדי בנק ישראל. במשרד האוצר רמזו השבוע כי יהיו מוכנים להגמיש עמדות, אם גם הנגיד יהיה מוכן להגמיש את עמדות בנק ישראל. 
 מינטקביץ, טורבוביץ ובן-בסט היו הראשונים 


 בהמשך לדברים שנכתבו כאן בשבוע שעבר על יוזמת ממשלת שרון-שלום להקים רשות-על לפיקוח, ביקש פרופ' אבי בן-בסט, הנמצא עתה בשבתון באוניברסיטת סטנפורד בארה"ב, להבהיר כמה נקודות, לנוכח מעורבותו האישית בעניין. לדבריו, הדוחפים העיקריים להקמת מערכת תיאום של גופי הפיקוח בשוק ההון היו, ב-95', עו"ד אריה מינטקביץ, יו"ר רשות ניירות ערך, ד"ר יורם טורבוביץ, הממונה על ההגבלים העסקיים, והוא עצמו, כחבר ההנהלה הבכירה של בנק ישראל. 

 ביוזמתם הוקמה ועדה בין-משרדית לבחינת עניין זה, ובן-בסט עמד בראשה. חבריה היו כל המפקחים הנוגעים בדבר - זאב אבלס, המפקח על הבנקים, מאיר שביט, הממונה על שוק ההון במשרד האוצר, מינטקביץ וטורבוביץ. הוועדה המליצה על הקמת ועדת תיאום של המפקחים. המלצותיה הוגשו לשר האוצר, אברהם שוחט, והנגיד, פרופ' יעקב פרנקל. הוועדה דנה באפשרות להקמת רשות פיקוח עליונה שכל גופי הפיקוח יועברו אליה. בשל מחלוקות בין חברי הוועדה, הוחלט להתחיל בתיאום ולהותיר פתוחה את שאלת ההקמה של רשות פיקוח עליונה. 

 "לאחר פרישתי מבנק ישראל ב-96', הגעתי למסקנה שתיאום אינו מספיק", מוסיף בן-בסט. "בהרצאות על שוק ההון המלצתי להקים רשות פיקוח עליונה, שתאגד את רשויות הפיקוח על שוק ההון. כך גם ניתן יהיה להגביר את אפקטיוויות הפיקוח ואף לחסוך עלויות. דברים ברוח זו אמרו בפומבי גם מינטקביץ וטורבוביץ". 
 הבונדס יגייס השנה 1.25 מיליארד דולר 


 "כוח המשימה" של הבונדס בראשות נשיא הבונדס העולמי, ח"כ לשעבר יהושע מצא, יגיע ביום שני לישראל וישהה בה ארבעה ימים. השבוע פתח הארגון במבצע מיוחד למכירת בונדס למען ישראל ב-200 מיליון דולר תוך 60 יום. יו"ר המבצע, ארווין הוכברג, אמר שגיוס חירום זה הוא חלק מהיעד של הבונדס ל-2002, של 1.25 מיליארד דולר. "חשוב שאזרחי ישראל יידעו כי אנחנו, פעילי הבונדס, תומכים בהם בכל דרך, כלכלית ומוסרית", הוסיף. 

 מצא אמר השבוע כי קצב מכירות הבונדס ב-2002 נמצא בקו עלייה מרשים, וכי הבונדס יעמוד בכל המשימות שממשלת ישראל הטילה עליו. לדבריו, אם הממשלה תבקש, לנוכח מצב החירום בישראל, לגייס כספים נוספים, הארגון יירתם למשימה. יעד הגיוסים של הבונדס ב-2002 גבוה יותר מהיעד בשנים האחרונות בכ-20%. בחמש השנים האחרונות גייס הבונדס אג"חים בסך 5.25 מיליארד דולר.