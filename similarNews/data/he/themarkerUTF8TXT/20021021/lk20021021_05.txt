ב-23 לדצמבר נחתמה עסקת החבילה - קליין הסכים להוריד את ריבית בנק ישראל ב-2% לרמתה הנמוכה מאז ומתמיד. בתמורה הסכים משרד האוצר להגמיש את רצועת הניוד, לבטל את תקרת הנפקת המק"מ ולהעלות את תקרת ההשקעה של גופים מוסדיים בחו"ל מ-5% ל-20%. באוצר גם הבטיחו לחזור לתוואי של משמעת פיסקלית, כלומר לבצע את הקיצוצים הנדרשים על מנת לא לחרוג מיעד הגירעון שנקבע. 

 בהודעה שפירסם בנק ישראל הסביר קליין כי "שמירה על משמעת פיסקלית, על פי החלטת הממשלה, תגרום לחזרה לתוואי יורד של החוב הממשלתי לתוצר ותתרום להפחתה בשעורי הריבית לטווח בינוני וארוך, תוך שמירה על הדירוג של ישראל בשווקים הבינלאומיים, כך שביחד עם ירידת הריבית לטווח קצר, יביא הדבר לתמיכה בהשקעות וביצירת מקומות עבודה חדשים במשק". 

 ב-23 לדצמבר זה נשמע מבטיח, אך לא חלפו ימים רבים וההיפך קרה - המשמעת פיסקלית לא נשמרה, החזרה לתוואי יורד של החוב הממשלתי לא התבצעה, שיעורי הריבית לטווח בינוני וארוך לא ירדו והדירוג של ישראל בשווקים התערער. התוצאה לא איחרה להגיע - הריבית לטווח קצר עלתה בחדות, ההשקעות הלכו והתמעטו, והאבטלה המשיכה לטפס. 

 מעבודה של חדוה בר, עדי ברנר, וסיגל ריבון ממחלקת המחקר של בנק ישראל ניתן ללמוד כי לעסקת החבילה היה פוטנציאל. בעבודה, שכותרתה "האם המדיניות - פיסקלית ומוניטרית - משתקפת בתשואות שוק הכספים, עדויות מישראל בשנות ה-90'", הגיעו הכלכלנים למסקנה חד משמעית כי למדיניות המוניטרית והפיסקלית יש השפעה על התשואות בשוק הכספים. 

 מהנתונים האמפיריים על המדיניות הפיסקלית עולה כי עלייה של הגירעון באחוז תוצר מעלה את הריבית הריאלית לתקופה 10 שנים בכ-0.2%. עוד נמצא כי גם יעד הגירעון שנקבע משפיע על התשואות, כאשר כל עלייה בו גוררת עלייה בתשואות שוק הכספים. לעומת זאת, נמצא כי ליחס חוב-תוצר אין השפעה על התשואות. 


 השפעת המדיניות על התשואות 


 בבדיקתם את השפעת המדיניות המוניטרית על התשואות מצאו הכלכלנים כי למדיניות יש השפעה ניכרת על התשואות הקצרות אך היא משפיעה גם על התשואות הארוכות. נמצא כי עלייה של 1% בריבית הריאלית הצפויה (ריבית בנק ישראל בניכוי הציפיות לאינפלציה) תורמת לעלייה של 0.3% בתשואה ל-10 שנים. ממצא נוסף שמצאו החוקרים - עלייה של 1% בריבית הריאלית ל-10 שנים בארה"ב תורמת לעלייה של 0.1% בתשואה ל-10 שנים בישראל. ממצא זה הוא תוצאה של פתיחת המשק לחו"ל. 

 הממצאים של כלכלני מחלקת המחקר אינם מפתיעים. גם קליין ידע בזמנו שמדיניות מוניטרית מרחיבה, כלומר הפחתת ריבית של 2%, יחד עם מדיניות פיסקלית שמרנית, אמורים להביא לירידה בתשואות בשוק הכספים. הבעיה היא שקליין גם האמין שהממשלה תקיים את מחויבותה בהסכם, מה שלא קרה. 

 הפסקה האחרונה בסיכום עבודתם של בר, ברנר וריבון מסבירה לקליין ולשלום את טעותם הגדולה. אומנם לשניהם, באמצעות כלי המדיניות של כל אחד מהם, יש השפעה על גובה התשואות הארוכות והקצרות בשוק הכספים, אך לא מדובר בהשפעה אוטומטית. 

 "אין לצפות ששינויים "טכניים" במשתני המדיניות יביאו לתגובה של התשואות בהתאם למקדמים שנאמדו במחקר", מדגישים הכלכלנים. והם אף נותנים דוגמה שמזכירה מקרה מהעבר: "למשל, הפחתה של ריבית בנק ישראל שאינה עקבית עם מדיניות הדיסאינפלציה בה נקט בעשור האחרון, או הכרזה על יעד גירעון נמוך יותר בעתיד, בלי להצביע על צעדי מדיניות אמינים שיביאו להפחתת הגירעון בהתאם לאותו יעד, אינם צפויים להביא לירידה - ודאי לא בת קיימא - בתשואות". 

 במלים אחרות אומרים הכלכלנים: לא משנה כמה תרד הריבית או לאיזה יעד גירעון שואפת הממשלה - אם הציבור מעריך שקובעי המדיניות לא יבצעו את הבטחתם, התשואות לא יירדו, אלא להיפך. את המסקנה אליה הגיעו הכלכלנים מבנק ישראל למדו קליין ושלום בדרך הקשה. הנגיד, כאשר נאלץ "לרדוף" אחרי השוק בסדרה של העלות ריבית, ושלום, כאשר נאלץ לבצע קיצוצים נרחבים בתקציב ולהילחם בכוונת חברות הדירוג להפחית את דירוג האשראי של ישראל. שניהם הבינו שהמעשים חשובים בהרבה מהדיבורים.