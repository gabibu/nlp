כאשר קווין פרסגלוב, איש יחסי הציבור, הכניס אותנו לחדר זעיר בקומה השנייה של משרדי החברה בפאלו אלטו קליפורניה - שאלנו את עצמנו מדוע מג ויטמן, המנכ"לית, בוחרת לפגוש אותנו בחדרון צדדי מוזר כזה. 

 אבל כאשר ויטמן ליוותה אותנו בסיום הפגישה ל"משרד" שלה במרחק של 10 מטרים - הבנו שהכוך הקטן בו ישבנו הוא חדר הישיבות הרשמי של הנהלת חברת האינטרנט. 

 לוויטמן עצמה כלל לא היה חדר. היא ישבה יחד עם כל ההנהלה ב-Open space, כאשר את השולחן שלה אי אפשר לפספס - הוא מכוסה בעשרות בובות בד בצבעים וצורות שונות ומשונות. 

 כאשר פגשנו את ויטמן לפני שנה וחצי היא עדיין היתה נטע זר בסיליקון ואלי: בת 44, נראית כמו דודה נחמדה, נעדרת כל ניסיון בטכנולוגיה או כספים, שהגיעה מפרוקטור אנד גמבל - חברת "כלכלה ישנה" קלאסית של מוצרי הצריכה הכי נדושים שיש. 

 היום כבר ברור שאחת ההחלטות החשובות ביותר של פייר אומידייר, המייסד, ומנהלי קרנות ההון סיכון שחברים במועצת המנהלים של eBay, היתה המינוי של ויטמן - אשת התפעול העניינית - לתפקיד המנכ"לית של חברת האינטרנט הצעירה. 

 למרות ההצלחה הגדולה של eBay והרווחיות המרשימה שלה, הסיכון במניותיה הוא עדיין גדול מאוד משום שהיא נסחרת בשווי שוק מפולפל של 18 מיליארד דולר  ביום שישי האחרון, עם פרסום הדו"חות הכספיים של eBay לרבעון השלישי, שוב הוכיחה החברה שלמרות הכל האינטרנט הוא מהפיכה וכי מי שיש שלו את המודל העסקי הנכון והיכולות הניהוליות להוציא אותו אל הפועל - מצליח גם בתקופה של משבר בטכנולוגיה והאטה בכלכלה. 

 eBay, המפעילה את השוק המקוון הגדול ביותר בעולם, סיימה את תשעת החודשים הראשונים של השנה עם הכנסות של 800 מיליון דולר ורווח נקי של 162 מיליון דולר, לעומת הכנסות של 530 מיליון דולר ורווח נקי של 64 מיליון דולר בתקופה המקבילה אשתקד. 

 ומה שיותר חשוב: מדובר ברווח נקי לפי כללי חשבונאות מקובלים ולא ברווח נקי "פרופורמה" - הבלוף שהיה נפוץ בוול סטריט בימי הגאות, שאיפשר לחברות לנכות מהדו"חות שלהם הוצאות שונות כדי לייפות את השורה התחתונה. 



 גם שורה הרווח מתקבלת היום בזהירות רבה בוול סטריט על רקע השערוריות החשבונאיות, ולכן דו"ח תזרים המזומנים שהחברה מצרפת לדו"חותיה - המציג תזרים מזומנים מפעולות של 300 מיליון דולר מתחילת השנה - בוודאי מרגיע גם הוא את המשקיעים. תוסיפו לזה קופת מזומנים של 1.4 מיליארד דולר ותבינו ש-eBay היא לא רק מכונת רווחים אלא חברה עם חוסן פיננסי נדיר. 

 למי שלא מכיר אותה מקרוב, eBay עשויה להיראות דומה למאות חברות אינטרנט שקרסו בשנתיים האחרונות: היא הוקמה לפני 7 שנים בלבד, היא וירטואלית לחלוטין - אין לה שום אחיזה בעולם הממשי, היא מותג חדש ללא ערוצי שיווק והפצה מסורתיים, אין לה טכנולוגיה מיוחדת והגרוע מכל - היא מספקת שירות ולא חומרה או תוכנה. 

 אז מדוע eBay הצליחה להפוך ליצרנית של מזומנים? הסיבה פשוטה: יש לה מודל עסקי מנצח: eBay היא מחברות האינטרנט הבודדות שהיא עסק חדש לחלוטין אשר כמותו לא היה לפני עידן האינטרנט. אם האתר של אמזון לא עובד - אפשר לקנות ספר בחנות; ואולם ל-eBay אין כמעט תחרות: החברה יצרה שוק אדיר של עשרות מיליוני קונים ומוכרים שלפני עידן האינטרנט לא יכלו להיפגש. 

 למרות ההצלחה הגדולה של eBay והרווחיות המרשימה שלה, הסיכון במניותיה הוא עדיין גדול מאוד משום שהיא נסחרת בשווי שוק מפולפל של 18 מיליארד דולר - המשקף ציפייה כי היא תמשיך לצמוח בקצב הפנומנלי שהציגה בשנים האחרונות. ואולם גם אם מניותיה של eBay ידעו עוד עליות ומורדות, הרי שהיכולת של החברה להציג מדי רבעון גידול של עשרות אחוזים בהכנסות ובתזרימי מזומנים - מוכיחה כי רשת האינטרנט היא מהפיכה שמושכת אליה מדי יום עוד ועוד אנשים שמקבלים ממנה שירות טוב וחוזרים אליה שוב ושוב. 

 מה שהרס את הרשת ואת תדמיתה הם בעיקר וול סטריט ותעשיית ההון סיכון, אשר שפכו טריליונים של דולרים להקמתן של אלפי חברות מיותרות שבמקרה הטוב לא היה להם מודל עסקי ובמקרה הנפוץ סבלו מניהול גרוע. 

 כאשר יסתיים תהליך החיסול של רוב החברות האלה והעודפים בכושר הייצור יירדו, יחזור האינטרנט להיות לא רק איום אלא גם הזדמנות לחברות ויזמים שיאמצו וימצאו שימושים, ערוצים, תקשורת ומודלים עסקיים חדשניים, ולא ינסו רק להעתיק לרשת דפוסי פעילות ותיקים ומוכרים.