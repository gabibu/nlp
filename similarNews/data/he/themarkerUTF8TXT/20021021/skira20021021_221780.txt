הדמות העיקרית שקבעה את כיוונו של שוק מטבע החוץ הישראלי בשנתיים האחרונות לא היתה שר האוצר סילבן שלום, וגם לא נגיד בנק ישראל דוד קליין, אלא דווקא יו"ר הרשות הפלשתינית יאסר ערפאת. אישור שלו או אי מניעה של גל פיגועים, ותגובת ישראל שבאה בעקבותיו, טילטלו את המטבע הישראלי ובדרך כלל שלחו את הדולר לעליות. 

 שר האוצר ונגיד בנק ישראל התכבדו אמנם מדי פעם בהשפעה על המטבע, כמו בעת הורדת הריבית ב-2% בדצמבר 2001, ולאחר מכן בסדרת העלאות הריבית המהירה ביוני השנה. ואולם גם במקרים אלה נגררו השניים על ידי השווקים, שלא השאירו להם הרבה מקום לשיקול דעת וקבעו בעבורם את המהלכים הכלכליים העיקריים. 

 אלא שהחל מסוף השבוע שעבר נכנסה דמות חדשה ומפתיעה לרשימת האישים המצומצמת המשפיעה על שוק המט"ח המקומי - נשיא ארה"ב ג'ורג' בוש. בוש, שלא הראה עד היום בקיאות רבה בפרטים וספק רב אם הוא מסוגל לציין מהם הנתונים הכלכליים הבסיסיים של המשק הישראלי, הגיש לשוקי ההון בישראל נאום כלכלי שספק אם נישא בעבר על ידי נשיא אמריקאי. 

 במסגרת סיכום ביקורו של ראש הממשלה אריאל שרון בוואשינגטון, שיבח בוש את הכלכלה הישראלית, ובין השאר אמר דברים מדהימים, כגון: "אנחנו עוקבים אחר התפתחות כלכלת ישראל בהערצה. אנחנו מאמינים בעוצמתה הבסיסית של הכלכלה הישראלית, ובוטחים בפוטנציאל שלה לטווח הארוך". 

 הצהרות בוש תורגמה מיד למחויבות אמריקאית שלא לתת לכלכלת ישראל להידרדר, ויש למחויבות כזו השפעה ישירה על חברות דירוג האשראי  באמת? שלום, מנכ"ל משרדו אוהד מראני, קליין וגם רוב אנשי העסקים בישראל לא היו מעזים לשחרר הצהרה כזו, גם לא במהלך נאום מכירות המיועד לאוזניהם של כלכלני חברות הדירוג, אפילו לא בצחוק. 

 בעבור שלום יש בדברי בוש אפילו מידה מסוימת של נזק: האם לא ייתכן שנשיא ארה"ב יצליח לשכנע כמה חברי כנסת דתיים ו"חברתיים" שהמצב הכלכלי בישראל בעצם מצוין, ולכן לא רק שעליהם להתנגד לקיצוצים בתקציבי במשרדיהם אלא אף לבקש מהאוצר תוספות? ואולם אם נשאיר את הציניות בצד, מתברר שנאום בוש שינה משהו בשווקים. 

 מיד לאחר נאומו החלו סוחרים זרים למכור דולרים בהיקפים גדולים מאוד, משקיעים ישראלים החלו לרכוש איגרות חוב שקליות, ואילו הפעילים בשוק האג"ח הבינלאומי קנו איגרות חוב של מדינת ישראל. הדולר ירד מכ-4.82 שקלים ביום רביעי לרמה של כ-4.75 שקלים בסיום המסחר אתמול באופציות המט"ח בבורסה, איגרות החוב מסוג שחר עלו בכ-2% מאז הנאום ואיגרות החוב של מדינת ישראל בחו"ל עלו בכ-1%. 

 ההיגיון של הסוחרים ברור. הצהרות בוש תורגמה מיד למחויבות אמריקאית שלא לתת לכלכלת ישראל להידרדר, ויש למחויבות כזו השפעה ישירה על חברות דירוג האשראי. האנליסטים של מודיס, פיץ' ו-S  זה זמן מודים בשיחות פרטיות כי הסיבה היחידה שלישראל יש גם כיום דירוג של A מינוס, היא הערבות הסמויה האמריקאית. לאחר דבריו של בוש הופכת ערבות זו למוחשית יותר מתמיד. 

 במקביל, פורסמו אתמול בבוקר ידיעות שלפיהן ביקש שרון מבוש להנפיק בארה"ב איגרות חוב המגובות בערבות אמריקאית, וכי הבקשה התקבלה בחיוב. זו לא הפעם הראשונה שישראל מקבלת ערבות אמריקאית: בראשית שנות ה-90 העמידה ארה"ב לישראל ערבויות בהיקף של כ-10 מיליארד דולר לצורך קליטת גל העלייה מרוסיה, מתנה נדיבה מאוד שבמידה רבה אחראית למצבה הטוב של ישראל בכל הקשור למצבת חובות החוץ. 

 לערבות כזו תהיה כמובן השפעה כלכלית על השווקים, שכן היא תוריד באופן חד את מחיר גיוס ההון של ממשלת ישראל, תסיר את הלחץ משוק איגרות החוב המקומי ותגרום לירידה בריבית הארוכה. ומה עם שוק המט"ח? כאן ההשפעה נראית פחות חד משמעית. בטווח הקצר, התגובה של השווקים כבר נראית על מסכי המסחר, בעיקר כתוצאה ממימוש רווחים וסגירות פוזיציות שורט על ידי בנקים זרים. 

 ואולם ההמשך פחות ברור: על פי הפרשנים הפוליטיים, ניפק בוש את נאומו הכלכלי בתמורה להסכמות בעניינים הקשורים להתקפה בעיראק ולפגיעה הכלכלית בישראל. לפי היגיון זה צריכה המלחמה להתחיל עוד לפני שישראל תקבל בפועל את הערבויות המיוחלות, ועד אז יהיו כנראה לשוק המט"ח לא מעט אירועים והזדמנויות לעלות וגם לרדת. וכדי שהדולר יירד באופן קבוע, צריכה קודם כל להתהפך מגמת הזרימת של מטבע החוץ מישראל לחו"ל - ואת זה לא בטוח שהצהרותיו של בוש, ואפילו ערבויות אמריקאיות להנפקת איגרות חוב - יכולים עתה להשיג.