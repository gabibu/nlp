תקציבים, קיצוצים, צמיחה, שביתות, גירעון, גיוסי הון - כל הנושאים הרגילים שמשרד האוצר מטפל בהם, אינם עומדים עתה בראש מעייניו. 

 ראשי האוצר הם היום בנקאים להשקעות ורוקחי עסקות. להפריט, למכור, למזג ולהנפיק - זה מה שמעניין אותם היום. 

 הבולמוס הזה של בנקאות להשקעות הוא תולדה ישירה של המשבר שבו הכלכלה הישראלית תקועה והוא תמהיל של צורך אדיר של הממשלה לשלוט בתקציב ורצון עז למנוע הידרדרות נוספת של מערכת הבנקאות, העלולה להחריף את המשבר הכלכלי החמור ממילא. 

 בראש מאמציהם של ראשי האוצר היום נמצא בנק  דיסקונט (  דסקנט  [10]  : ת"א)  . כשבגבם שני בנקים שהתמוטטו ולפניהם משבר שבמקרה הטוב יימשך עוד תקופה ארוכה ושבמקרה הגרוע יחריף, הם מרגישים צורך עצום למצוא פתרון לבעיה הדוחקת הזאת. 

 צריך לומר את הדברים כפי שהם: הממשלה אינה סומכת עוד על הנהלת הבנק, ובראשה היו"ר אריה מינטקביץ', שתצליח להוציא אותו מהמשבר שהידרדר אליו. הממשלה אינה סומכת על ראשי הבנק שימנעו ממנה את המבוכות שאליהן נקלעה בחודשים האחרונים, כשהתברר שהעובדה שהיא גם בעלים וגם רגולטור אינה מצליחה למנוע כישלון עסקי שערורייתי. 

 כשהיא מצליחה בעור שיניה למנוע הורדת דירוג האשראי, כשהיא מקווה לנצל את המתיחות האזורית החדשה כדי לשוב ולבקש ערבויות מממשלת ארה"ב, כשהקושי לשמור על מסגרת התקציב כה גדול, כשהיא גוזרת על עצמה שתיקה נוכח ההתקפות החוזרות ונשנות של נגיד בנק ישראל עליה וכשהיא בקושי מצליחה לשכנע את העובדים מלהשבית כליל את המשק - לא מתאים לה שיקרה משהו שיחסל לחלוטין את אמינותה הכלכלית ויפיל את השווקים. 

 והלחץ הזה מוליד שורה של יוזמות שחלקן חדשות, חלקן ישנות, חלקן מקוריות, חלקן תמוהות וחלקן אתגריות עד בלתי אפשריות. 

 לממשלה הרבה אינטרסים בכל הקשור לבנק דיסקונט. כולם ראויים, אבל יש לקבוע סדר עדיפויות למקרה שבו תהיה התנגשות ביניהם. 

 האינטרס העליון של הממשלה הוא לייצב את הבנק. אין מטרה חשובה מזאת. כל המטרות האחרות - כולל הפרטה - צריכות להיות משניות לה. 

 המצב האידיאלי היה כמובן למצוא גוף או קבוצה של גורמים בעלי ניסיון בנקאי שתהיה מוכנה לרכוש את השליטה בבנק ולהחזירו לרווחיות על בסיס תוכנית מפורטת הכוללת הזרמה מיידית של כסף או משהו שיהיה שווה ערך לכך. 

 קשה להניח שזה תסריט שסביר שיקרה. האוצר מנהל אומנם מגעים עם גוף כזה, אבל עדיין לא ברור מה רצינותו ומה יכולתו לייצב את הבנק באופן מיידי ולהרחיק מהממשלה את הסכנות שהוא מציב בפניה. 

 אחרי הכל, בנק דיסקונט, תחת ההנהלה הנוכחית, מידרדר בקביעות למרות שהוא עדיין נהנה מהריפוד של השלוחה הניו יורקית 

 מכירת דיסקונט ניו יורק? כנראה שצעד כזה יניב רווחים גדולים לדיסקונט - רווחים שייצבו אותו - אבל היפרדות מפרת המזומנים הזאת והשקעת הרווחים בפעילות הבנק בישראל עלולה להתגלות כזריקת כסף טוב אחרי כסף רע. אחרי הכל, בנק דיסקונט, תחת ההנהלה הנוכחית, מידרדר בקביעות למרות שהוא עדיין נהנה מהריפוד של השלוחה הניו יורקית. 

 האם להנפיק מניות בבורסה? אם מישהו יהיה מוכן בכלל לקנות מניות דיסקונט בבורסה - ואם זה יקרה זה עלול להיות אחרי שהמחיר יידרדר כהוגן - מדוע שגם זה לא יהיה לזרוק כסף טוב אחרי כסף רע? איזו ראייה ארוכת טווח מצדיקה מעשה שכזה? 

 האם להפריד אותו על ידי מכירת דיסקונט ניו יורק בעסקה אחת ומכירת העסקים בישראל בעסקה אחרת? ברור הרי שאם יש היום מישהו שמתעניין בדיסקונט הרי זה בעיקר בגלל השלוחה הניו יורקית. ולמרות זאת עדיין אין לו קונה. אז מי יהיה מוכן לקפוץ על המציאה כשהתרנגולת הזאת תטיל את ביצי הזהב שלה במקום אחר? 

 כל הדרכים האלה מציעות פתרון שהוא לכל הפחות חלקי או זמני ולכל היותר בעייתי בגלל היעדר קונים חדשים. 

 האוצר צריך למצוא לדיסקונט מיד קונה אחד, חזק, מנוסה, יציב - ומהיר החלטה. קונה שיוכל לקחת על עצמו בהקדם האפשרי את ניהול דיסקונט תוך שהוא מזרים לו הון ומקטין מיידית את הוצאותיו. 

 מיזוג עם בנקים קטנים אחרים יכול להיות פתרון, אבל בדרך אליו הממשלה תצטרך לעמול קשה כדי להשיג הסכמה בין בעלי הבנקים האחרים לגבי יחסי מיזוג, ואחריו היא תצטרך להמתין ולראות אם המיזוג אכן מביא לייצובו של הבנק או שמא חלילה לערעור הגוף הממוזג כולו. אין לה זמן לא לזה ולא לזה. 

 האם לא כדאי לבחון את האפשרות למזג את דיסקונט עם בנק הפועלים או בנק לאומי? 

 האם הפתרון איפוא הוא מיזוג עם בנק גדול? או במלים מפורשות: האם לא כדאי לבחון את האפשרות למזג את דיסקונט עם בנק הפועלים או בנק לאומי? 

 פגיעה בתחרות? הגם שייתכן מאוד שתהיה פגיעה כזאת, היא משנית לחשיבות הייצוב. אפשר גם להקל על המצב על ידי קידום מיזוג של בנקים בינוניים כגון המזרחי, הבינלאומי, אגוד ואחרים. הקושי בהשגת מיזוג כזה לא יהיה שונה מהקושי במיזוג דיסקונט עם בנקים בינוניים וקטנים אחרים ולכן אין סיבה להעדיף את המיזוג הראשון על פני השני. 

 מיזוג עם הפועלים או לאומי ישפר מיידית את נזילותו של דיסקונט ויאפשר חיתוך מהיר בהוצאות המטות והתקורות. מיזוג כזה גם יגדיל את נזילותו של דיסקונט שכן הוא יאפשר לו גישה למקורות של הפועלים ולאומי, שלשניהם יחס הון הגבוה מ-10%, כלומר יותר מ-1% מעל המינימום הנדרש על ידי בנק ישראל. 

 ריקי בכר יטרפד? אין ספק, המיליטנטיות של יו"ר ועד עובדי דיסקונט מפחידה את כל ראשי הבנקים, אך גם הוא עלול להגיע למסקנה שבמקרה הזה עדיף לאבד רגל מאשר להיחשף לסכנה של אובדן חיים.