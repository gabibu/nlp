חברת  טבע (  טבע  [10]  : ת"א)  יצרה ציפיות ניכרות לקראת הצפוי ברבעון השלישי. המנכ"ל ישראל מקוב והמנהל הפיננסי דן זיסקינד העריכו עם פרסום התוצאות הכספיות לרבעון השני שהרבעון השלישי יהיה טוב לפחות כמו קודמו ועשוי להיות טוב יותר, אם יתקבל אישור למוצר אחד ותינתן פסיקת בית משפט לגבי מוצר נוסף. 

 טבע לא נדרשה לעדכן את תחזית הרווח שלה לרבעון השלישי, מפני ששני האירועים לא התרחשו. האישור לשיווק הגרסה הגנרית של טבע לתרופת האוגמנטין לא התקבל, ובית המשפט טרם אמר את דברו לגבי העימות המשפטי בין טבע לחברת אקצו נובל על תרופת הרמרון. 

 טבע תפרסם את תוצאותיה הכספיות ב-29 באוקטובר, ועד אז ניתן להתרשם מהדו"חות לרבעון השלישי של שתיים ממתחרותיה הקשות ביותר - ג'נבה, החטיבה הגנרית של נוברטיס, המתחרה בטבע על תואר החברה הגנרית הגדולה בעולם, וביוג'ן, המתחרה העיקרית של טבע בשוק התרופות לטרשת הנפוצה, שהוא עד כה השוק היחיד שבו פיתחה טבע תרופה מקורית. 

 מכירותיה של ג'נבה צמחו ב-24% ברבעון השלישי בהשוואה לרבעון המקביל ב-2001 וב-15% במונחי פרנקים שווייציים, ל-2 מיליארד (1.3 מיליארד דולר) כתוצאה מגידול בכמויות שקוזז ב-2% על ידי ירידת מחירים. ביצועיה של החברה הובלו על ידי הצמיחה החזקה בארה"ב, בעקבות השקת מוצרים חדשים והתרחבות לשווקים חדשים. 

 מניית טבע בתל אביב בשנה האחרונה 

 סקירת המנהלים של ג'נבה מציינת במיוחד את השקתו של מוצר חדש אחד - האוגמנטין, תרופה אנטיביוטית לטיפול בזיהומי אף, אוזן וגרון ולטיפול בזיהומים בדרכי הנשימה והשתן. מכירותיה השנתיות של האוגמנטין במונחי תרופת המקור של גלקסו סמית קליין (GSK) הסתכמו ב-1.3 מיליארד דולר, כך שנראה שג'נבה, שהחלה לשווק את התרופה ביולי, נהנית מהעובדה שהיא החברה הגנרית היחידה הפועלת בשוק לצד GSK. עובדה זו משפיעה ככל הנראה על עוצמת הירידה במחיר האוגמנטין, ואם ג'נבה אכן תגיע לנתח שוק של 45%-40%, כפי שצופה מנכ"ל טבע צפון אמריקה, ביל פלטשר, צפוי כי לאוגמנטין תהיה תרומה משמעותית לרווחיה של החטיבה הגנרית ב-2002. 


 מקוב: האוגמנטין עשויה להיות התרופה החשובה ביותר 


 מנכ"ל טבע, ישראל מקוב, אישר את ההערכות כי האוגמנטין עשויה להיות התרופה החשובה ביותר של טבע; סיבה נוספת לתסכול בשל העיכוב המתמשך בקבלת האישור לתרופה. 

 הרווח התפעולי של ג'נבה צמח ב-40% ברבעון השלישי בהשוואה לרבעון המקביל והסתכם ב-69 מיליון דולר. שיעור הגידול ברווח התפעולי גבוה משמעותית מקצב הצמיחה במכירות (24%), כתוצאה מגידול במכירות, עלייה בתפוקה והתמקדות במוצרים בעלי שיעור רווחיות גבוהים יותר. גורמים אלו איפשרו גידול של 2.6 נקודות אחוז ברווחיות התפעולית ל-14.5% מהמחזור. 

 רווחיותה התפעולית של טבע ברבעון השני עלתה ל-112 מיליון דולר (19.5% מהמחזור) ובהתחשב בעובדה שג'נבה, בניגוד לטבע, אינה משווקת תרופות מקוריות בעלות שיעור רווחיות גולמית של יותר מ-80% כמו הקופקסון, נראה שג'נבה הציגה שיפור ראוי לציון ברווחיות התפעולית ברבעון החולף. הגידול המהיר ברווחיות התפעולית נבע מצמיחה חזקה של 60% במכירות של התרופות הגנריות בארה"ב ברבעון השלישי, בהשוואה לקצב הרבעוני הממוצע במחצית הראשונה של 2002, כתוצאה מהתחלת שיווק האוגמנטין. 

 אלה אלקלעי, אנליסטית באי.בי.אי, מציינת כי העיכוב בקבלת האישור לאוגמנטין לא יגרום בהכרח לאובדן נתח שוק קבוע לטבע, בשל מחסור בכושר ייצור אצל ג'נבה וחששה של רנבקסי ההודית, שגם היא קיבלה אישור גנרי, להתעמת עם גלקסו סמית קליין בבית המשפט. היא מציינת שמרבית האנליסטים ממילא לא כללו את האוגמנטין בתחזיותיהם ל-2002, כך שלהערכתה אין סיבה שהשוק יעניש את טבע אם האישור יתקבל רק לקראת סוף 2002. 

 תוצאותיה הכספיות של ביוג'ן ברבעון השלישי ממחישות את הפגיעה שספגה בעקבות כניסת סרונו במארס כמתחרה רביעית בשוק הטרשת הנפוצה בצפון אמריקה, עם תרופת הרביף שפיתחה. ביוג'ן, שפיתחה את תרופת האוונקס, החזיקה עד אז בנתח של יותר מ-50% מהשוק האמריקאי. 

 מכירותיה צמחו ב-5.4% ברבעון השלישי בהשוואה לרבעון המקביל והסתכמו ב-261 מיליון דולר. ואולם המכירות של ביוג'ן בארה"ב, גדלו בשיעור נמוך של 2% בלבד ברבעון השלישי ל-186 מיליון דולר. 


 צמיחה נמוכה לביוג'ן בארה"ב 


 אלקלעי מציינת כי שיעורי הגידול של ביוג'ן ברבעון השלישי הם שקלול של צמיחה של 15% באירופה והצמיחה המזערית בארה"ב. לדבריה נתוני סוכנות המחקר הרפואי IMS לספטמבר מגלים כי נתח השוק של ביוג'ן ירד ל-46.5% בהשוואה ל-57% באפריל. ביוג'ן איבדה נתח שוק לטובת סרונו, שהגדילה את הנתח שלה ל-5.2%;טבע מחזיקה בנתח של 27.2% ותרופת הבתאסרון של שרינג התייצבה על 21%. אלקלעי מעריכה ששרינג נהנית מכניסת תרופת הרביף של סרונו, שמחזקת את הטיעון שלה בדבר חשיבות המינון הגבוה לטיפול בהפחתת תדירות ההתקפים בחולי טרשת נפוצה. 

 אלקלעי מציינת שני גורמים שסייעו לביוג'ן למתן את נסיגתה בשוק האמריקאי ומאפשרים לה בטווח הקצר לשמור על צמיחה נמוכה בארה"ב, לעומת קצב צמיחה דו ספרתי נמוך הצפוי בשוק הצפון האמריקאי כולו. 

 לדבריה ביוג'ן זכתה לתמיכה כאשר חברת ביטוח הבריאות הממשלתי Medicare הודיעה שהחל באוגוסט תכסה רק את הוצאות הטיפול של מבוטחים החולים בטרשת נפוצה ומטופלים באמצעות האוונקס של ביוג'ן. גורם אחר היה ההערכה שביוג'ן תהיה היחידה שתזכה לאישור רשות המזון והתרופות האמריקאית (FDA) להתוות את האוונקס כמעכבת את התפתחות הטרשת הנפוצה במטופלים שסבלו מהתקף אחד בלבד (MS-Monosymptomatic) וזוהו על ידי בדיקת MRI כבעלי סיכון גבוה לחלות במחלה. 

 אפשר להבחין בהשפעת התחרות על ביוג'ן בשחיקת הרווחיות הגולמית ברבעון השני לרמה של 83.9% מהמחזור, בהשוואה ל-85.3% מהמחזור ברבעון המקביל ב-2001. ביוג'ן חזרה על הערכותיה מיוני, כשפירסמה אזהרת רווח שלפיה מכירותיה יצמחו ב-10%-6% ב-2002 והרווח התפעולי למניה יגיע ל-1.6-1.5 דולר.