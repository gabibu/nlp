בית המשפט עתיד לפסוק השבוע במאבק בין רשות ניירות ערך לבנקים בשאלת חוק הייעוץ: האם מסירת מידע על ידי פקיד בנק תיחשב לייעוץ. על אף חשיבות הפסיקה, היא לא תשנה הרבה למציאות היום-יומית בשוק ההון. יותר משש שנים לאחר חקיקת חוק הייעוץ, השלכותיו על תפקוד השוק ברורות, ושתיים מהן נראות ודאיות: א. הבנקים אינם מעניקים ייעוץ הוגן ללקוחותיהם. ב. ספק אם חוק כלשהו יוכל לשנות זאת. 

 המחלוקת על החוק התמקדה עד כה בייעוץ לקרנות נאמנות, ובעובדה שגם לאחר חקיקת החוק, המחייב את הבנקים באובייקטיוויות ובאי העדפה של נכסים השייכים לאותו בנק - 90%-80% מהקרנות הנמכרות בכל בנק שייכות אליו. עם זאת, הבעיה מקיפה הרבה יותר, ונוגעת גם לייעוץ בניירות ערך, שבהם אין לבנק לכאורה שום ניגודי עניינים. איגרות חוב, למשל. 

 שוק האג"ח צריך היה להיות אחד מאפיקי ההשקעה הבולטים של הציבור. הסיכון באג"ח קטן בהרבה מאשר בשוק המניות, וניתן לנטרל אותו באמצעות רכישת אג"ח ממשלתיות לפדיון. אפליית מס מנעה עד כה מהציבור לרכוש אג"ח צמודות, אך האפליה לא היתה קיימת באג"ח השקליות - וגם אותן הציבור אינו רוכש. 

 למעשה, הציבור רכש אג"ח שקליות, אך עשה זאת בתיווכם הישיר של הבנקים - באמצעות השקעה בפיקדונות שקליים, שהבנקים מתכסים כנגדם באג"ח שקליות בשוק - או באמצעות תיווכם העקיף כמנהלי קרנות נאמנות שקליות. השקעה ישירה באג"ח שקליות לא היתה מעולם חלופה ממשית לציבור, על אף שהיא עשויה להיות עדיפה על ההצעות האחרות של הבנקים: התשואה באג"ח השקליות גבוהה בהרבה מהריבית בפיקדונות השקליים, ורכישת איגרת כזו לפדיון מנטרלת את הסיכון שבאחזקת קרן נאמנות שקלית.  כל זמן שהבנקים שולטים בטעמי הציבור, גם הורדת מס אינה צפויה להריץ את הציבור לשוק האג"ח 

 מדוע הציבור לא רכש אג"ח שקליות ישירות? בבנקים טוענים כי האשמה היא בציבור, הנרתע מכל השקעה הקשורה לשוק ההון. עם זאת, הטענה אינה עומדת במבחן העובדות: הבנקים לא התקשו לשכנע את הציבור לרכוש קרנות שקליות שהבטיחו מחיר פדיון קבוע, על אף שכל מה שהקרנות עשו היה לרכוש אג"ח שקליות ולהחזיקן לפדיון. אם ניתן היה לשכנע את הציבור כי כדאי לו לקנות את הקרנות הללו, קשה להאמין שאי אפשר לשכנע אותו כי כדאי לו לרכוש בעצמו אג"ח שקלית לפדיון. 

 כל הסימנים מעידים כי הבנקים נמנעים מלחנך את הציבור להשקיע בשוק האג"ח, ובכך הם גורמים לכך שהשוק נותר מדולדל. הייעוץ המוטה של הבנקים בקרנות הנאמנות זוכה לכותרות רבות, משום שהוא מביא ל"ייבוש" הקרנות שמנהלים ברוקרים פרטיים ועומד לכאורה בסתירה לחוק הייעוץ. הייעוץ המוטה בתחום האג"ח אינו זוכה לכותרות דומות, על אף שהנזק שהוא גורם כבד בהרבה: באמצעותו "מייבשים" הבנקים את שוק האג"ח ואת כל שוק הכספים הישראלי. "ייבוש" שוק האג"ח מביא לכך שהשוק אינו יכול ליהפך לחלופה לבנקים להעמדת אשראי לפירמות, וכך ממשיכים הבנקים לשלוט ללא עוררין במקורות האשראי במשק. 

 ספק רב אם הרפורמה במס, שתבטל בינואר את אפליית המס על רכישת אג"ח צמודות ישירות בשוק, תוכל להושיע את שוק האג"ח. כל זמן שהבנקים שולטים בטעמי הציבור, גם הורדת מס אינה צפויה להריץ את הציבור לשוק האג"ח.