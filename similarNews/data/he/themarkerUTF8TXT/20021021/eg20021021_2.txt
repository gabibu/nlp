כבר כחצי שנה התחושה היא ששוק התקשורת בחר להירדם, וגם אם משהו מעיז לנסות ולהעיר אותו, יודעים אנשי משרד התקשורת להצמיח עצי תאנה גדולים שבצלם מצליח השוק לחזור ולעצום עיניים. 

 לכאורה, ברוח מנומנמת זו, צריכים היינו לראות גם את הודעתה אתמול של סלקום על היערכותה לכניסת שירותי הערך המוסף בדור 2.5 ואת מהלכיה המתקדמים להכנסת מכשירי סלולר נושאי מצלמה לשוק - שכן המהלכים האלה יצריכו חודשים רבים של היערכות והפעלת פיילוטים שונים ועדיין רחוק היום בו נראה שיווק מסחרי אמיתי שלהם. 

 אך המשמעות האמיתית של מסיבת העיתונאים של סלקום אתמול היתה דווקא בהצהרה שלא היתה - סלקום חוזרת להוביל את החדשנות והאימוץ המהיר של טכנולוגיות וחידושים בשוק הסלולר הישראלי. 

 למנהלי סלקום היה חשוב אתמול להציג באמצעות שקפים שבשורת המהפכות הגדולות בשוק הסלולר יצאה תמיד ראשונה מבניין ההנהלה בהרצליה פיתוח. אך בפועל, בשנה-שנה וחצי האחרונות היתה זו המתחרה  פרטנר  (  פרטנר  [10]  : ת"א)  שהצליחה להקדים את סלקום באימוץ אפליקציות וחדשנות. 

 פרטנר השיקה את שירות ה-SMS ראשונה ולפני כחצי שנה גם את מערכת האפליקציות והתכנים שלה - ה-OBOX - ראשונה, בצעד שנחשב אמיץ ופורץ גבולות. זאת מאחר שפרטנר בחרה ביודעין להשיק מערכת טובה פחות מזו של מתחרותיה ובלבד שהיא תוכל להקדים את פלאפון ובעיקר את סלקום, עליה היא קוראת תיגר ברבעונים האחרונים. 


 ספקיות הסלולר על רשת זהה 


 בסלקום הבינו מהר מאוד את האסטרטגיה של פרטנר והחליטו שלא לאפשר יותר לפרטנר להקדים אותם באימוץ טכנולוגיות. עמדת המוכר השני היוצא לשוק ומכריז "גם לי יש מערכת ואפילו טובה יותר" משולה להפסד במערכה. 

 היום, כשלשתי ספקיות הסלולר הגדולות בישראל - סלקום ופרטנר - יש אותה רשת - GSM/GPRS - הבידול בין השתיים הפך משני בחשיבותו ובתודעת הצרכן הוא למעשה לא קיים. 

 המערכה האמיתית, הבינו בסלקום, היא להיות הראשונים להודיע, ולתת לפרטנר להיות בעמדת המגיבה. שני המותגים - של סלקום ופרטנר - על פי רוב המעריכים בשוק, הם היום בעלי כוח השפעה דומה על הצרכן, ובסלקום, כך נדמה, החליטו לנסות ולהזניק את המותג שלהם מחדש. 

 כך יצא שסלקום היתה הראשונה להשיק את רשת דור 2.5 שלה - ה-GPRS - לפני פרטנר, על אף שבפרטנר הוקמה רשת דור 2.5 כמעט שנה לפני סלקום. לפרטנר היה חשוב שלא להקדים ולצאת עם בשורת הדור הבא בטרם עת ובכך להקשות על מהלך השיווק המסחרי בעתיד. גם הודעת סלקום אתמול, ייאמרו בפרטנר, היתה בבחינת ריצה חפוזה קדימה או הצהרות חסרות כיסוי. 


 להכות בפרטנר בנשק של עצמה 


 אך סלקום מצליחה בחודשים האחרונים להכות בפרטנר בנשק שהיה עד עתה בשימושה של פרטנר. פרטנר, מסתבר, אינה עוד חברה קטנה שממרומי מעמדה של סלקום עדיף שלא להיגרר אחרי מהלכיה השיווקים. להיפך - הצמיחה האדירה של פרטנר בשנה האחרונה במונחי תוצאות כספיות, מספר מנויים ונתח שוק - מחייבים היום את סלקום להכיר בתחרות הצמודה בשוק ולשנות את אסטרטגיית השיווק שלה בהתאם. 

 עם זאת, התחרות בין סלקום לפרטנר עוברת עכשיו לפאזה חדשה - לא די לצאת ראשון עם מסר החדשונות הטכנולוגית, חייב שיהיה לו כיסוי - כך שניתן יהיה להציג את דבר המהפכה ולהביאה לפתחו של הצרכן בתוך זמן קצר מיום ההכרזה ובמחיר סביר. 

 בפרטנר האמינו לפני מספר חודשים, כשיצאו עם ה-OBOX, שהחברה לא תיאלץ בתוך פרק זמן קצר להציע ללקוחות שלה את מה שהם יוכלו, אולי, לקבל כעת בסלקום - מכשירי צבע ו-JAVA. אם תצליח סלקום להפוך את הבשורה של אתמול למהלך מסחרי בתוך חודשים ספורים בלבד, היא תוכל לדחוק את פרטנר לפינה ולחייב אותה, מוקדם משחשבה, לשדרג מכשירים למנויי ה-OBOX. 

 סלקום הצליחה להקדים את השוק בהצהרת הכוונות שלה בעניין הכנסת מכשירי סלולר נושאי מצלמה לשוק, אך חובת ההוכחה עדיין לפניה. ההערכות הן שהמרחק בין ההכרזה למציאות עדיין רחוק וייתכן שאינו נמדד בחודשים. 


 מכשירים עם מצלמה - ללא סבסוד 


 היכולת של חברות הסלולר לשווק מכשירי סלולר המכילים יכולות של מצלמה דיגיטלית אינן באמת בנמצא. להוציא כמה "משוגעים לדבר", מחירי המכשירים - כ-700 דולר - לא יכולים לאפשר שיווק אמיתי של המכשירים. כל עוד שרשרת השיווק של המכשירים - היצרנים, המשווקים וספקיות השירות - לא ישכילו להקטין משמעותית את מרווח הרווח שלהם, כך שמחירי המכשירים יירדו לכ-220-250 דולר - לא יוכל להתקיים שיווק מסחרי אמיתי של השירות. 

 בינתיים, הצהירה אתמול סלקום שהיא לא מתכוונת לסבסד את המכשירים החדשים. ללא סבסוד - הסיכוי שהשירות יהפוך מסחרי נראה לא סביר. מתקבל יותר על הדעת, שמחירי המכשירים ייקטנו משמעותית כתוצאה מסבסוד מחירים של כל גורמי שרשרת השיווק, ושמנגד בתוך זמן לא רב תעלה סלקום את מחירי שירותי התכנים והאפליקציות שלה. ללא שני המהלכים המקבילים האלה - סלקום יכולה למצוא עצמה בבעיית אמינות. 

 ועדת קרול ושר התקשורת, ראובן ריבלין, שציננו את ההתלהבות של סלקום להתרחבות אסטרטגית לתחומי פעילות נוספים בשוק התקשורת הישראלי, עשויים, בעקיפין, לסייע לסלקום למסמר את מעמדה המוביל בשוק הסלולר לשנים נוספות רבות, כשסלקום תוכל למעשה להתמקד בפעילות הסלולר ולמנף את מצבת המזומנים שלה להשקעה בשיווק ובהחדרת השירותים החדשים. 


 קישורים נוספים 
 תראו מי שמדבר  [11] 

 סלקום תשיק את שירותי דור 3 בטכנולוגיית UMTS באופן מסחרי במחצית השנייה של 2004  [12]