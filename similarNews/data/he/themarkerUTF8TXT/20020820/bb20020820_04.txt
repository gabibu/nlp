שוק התקשורת העולמי עובר כיום אולי את המשבר הקשה ביותר בתולדותיו, כאשר חברות ענק כמו וורלדקום ואחרות פשטו את הרגל, ושחקניות גדולות אחרות מתמודדות עם חובות ענק ופגיעה בתוצאות העסקיות. אבל זה לא מפריע לחברה ישראלית קטנה המפתחת טכנולוגיה מתקדמת המיועדת לשוק הטלקום העולמי, לגייס סכום ענק של 24 מיליון דולר. 

 דיון נטוורקס (Dune Networks), שהוקמה באוקטובר 2000, הכריזה היום על השלמת סבב גיוס ראשון של 24 מיליון דולר. הסבב עצמו התחלק למספר שלבים, כאשר בשלב הראשון גייסה החברה כ-18 מיליון דולר בסוף השנה שעברה, משלוש קרנות הון סיכון הישראלית פיטנגו, ג'רוזלם ונצ'רס פרטנרס (JVP) ואורום-SBC ונצ'רס. בשלב השני הצטרפו שתי קרנות ההון סיכון הזרות אלווין קפיטל פרטנרס, אלטה ברקלי. 

 מה גורם לקרנות הון סיכון להשקיע סכום כה גדול בחברה צעירה שעדיין לא השלימה את פיתוח המוצר הראשון שלה? שילוב של שני גורמים, טוען רמי ברכה, שותף מנהל בפיטנגו היושב בדירקטוריון של דיון נטוורקס. האחד, טכנולוגיה חדשנית, אבל לא פתרון אקזוטי, התואמת את צרכי השוק. והשני, קבוצת יזמים מנוסה עם היסטוריה של הצלחות בעבר, והיכרות מעמיקה של הגורמים המרכזיים בתחום. 

 מבחינת הטכנולוגיה, הרי שהחברה מפתחת שבבים שישולבו בציוד תקשורת המיועד לתשתיות תקשורת ארגוניות, רשתות תקשורת אופטיות (DWDM) באיזור המטרו, ובליבת הרשת של ספקיות שירות ארציות. כמו כן, מיועדים שבבי החברה לשימוש גם ברשתות אחסון. קשה להבין באופן מלא את מהות הפיתרון, אבל זו דרכו של אייל דגן, מייסד ומנכ"ל החברה, המעדיף גם לאחר ההכרזה על השלמת הגיוס, שלא למסור פרטים נוספים על הטכנולוגיה. 


 טכנולוגיה חסויה - היסטוריה גלויה 


 בניגוד לטכנולוגיה, ההיסטוריה של הצוות הניהולי של החברה גלויה הרבה יותר. הצוות המוביל צבר חלק מהנסיון העשיר בחברת ציוד התקשורת MRV, שהוקמה בידי הישראלים נועם לוטן ופרופ' שלמה מרגלית בארה"ב. דגן, היה סגן נשיא המחקר והפיתוח בחטיבת המתגים של MRV בישראל. ולאחר מכן, בשנת 1998, הקים וניהל את חברת הסטארט אפ שרלוט'ס ווב נטוורקס, שפיתחה נתב תקשורת מהיר שיתחרה בטכנולוגיה של החברות האמריקאיות סיסקו וג'וניפר. אולם באוגוסט 2000 פרש דגן מהחברה, על רקע מחלוקות אישיות עם מנהלי MRV. על פי הערכות, דגן התנגד למכירת שרלוט'ס, בעסקת ענק ששוויה  נע בין 700 מיליון דולר ליותר ממיליארד דולר. והעדיף שהיא תמשיך לעבוד בתור חברה עצמאית, ותונפק כפי שתוכנן ברבעון השלישי של 2001. 

 שלושה חודשים לאחר פרישתו, הקים דגן את דיון נטוורקס וצירף אליה שני מנהלים בכירים, שעבדו איתו בעבר ב-MRV וייסדו מאוחר יותר את חברת זומה נטוורקס. האחד, עופר איני, משמש כמנהל טכנולוגיה ראשי של דיון, שימש כמדען הראשי של זומה נטוורקס, ולפני כן כסגן נשיא להנדסה ב-MRV. והשני, מוטי וייצמן, מנהל התפעול הראשי של דיון, ששימש כמנכ"ל זומה. מיכל קהן, סגנית נשיאה לשיווק בחטיבת האינטרנט של חברת  קומברס (  CMVT  [10]  : NASDAQ)  , הצטרפה לדיון בשלבים מוקדמים של פעילותה בתפקיד סגנית נשיאה לשיווק. 

 לדברי ברכה, הטכנולוגיה של החברה תאפשר לספקי ציוד תקשורת להתגבר על בעיות בבניית מוצרים עתידיים, שאמורים להביא לשיפור משמעותי בביצועים של העברת נתונים על רשתות תקשרות תוך חיסכון גדול בעלויות. המוצר נמצא בשלבי פיתוח מתקדמים והשקתו צפויה בקרוב. 

 ההיכרות המעמיקה של שוק התקשורת העולמי, הכוללת את היכולת להגיע לגורם הנכון בארגונים תקשורת בינלאומיים, מסייעת כיום לחברה לשתף פעולה עם שחקנים אסטרטגיים כדי להתאים את המוצר לצרכי השוק ולהגיע למכירות ראשונות כבר בתחילת 2003. 

 עד כה הצליחה החברה לשכנע את המשקיעים שהיא יכולה ליצור בידול משמעותי בתחום המיתוג (Switching), אבל יידרשו ככל הנראה עוד מספר חודשים על מנת שנוכל לראות אם גם חברות הטלקום ישתכנעו בתועלות שמבטיחה פריצת הדרך הטכנולוגית שמוביל דגן, ולא בפעם הראשונה.