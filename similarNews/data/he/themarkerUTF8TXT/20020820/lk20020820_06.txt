"למיטב הערכת הנהלת הבנק, ההתפתחויות השליליות בענף התקשורת בעולם ובארץ, שהשפיעו באופן מהותי ביותר על התוצאות הכספיות, אינן אינדיקטיוויות לגבי היקפן של ההפרשות לחובות מסופקים במרוצת השנה". 

 אכן, הבטחה אופטימית במיוחד, אך לא צריך למהר לרכוש את מניות הבנק הבינלאומי - על ההצהרה חתומים אומנם יו"ר הבנק, שלמה פיוטרקובסקי, והמנכ"ל, דוד גרנות, אך היא זו פורסמה בדו"ח הדירקטוריון של הרבעון הקודם שהסתיים עם הפסד של 70 מיליון שקל. 

 ואכן, מי שלא מיהר לרכוש את מניות הבנק לא הפסיד. הסביבה העסקית של הבנק לא השתפרה ברבעון השני, וכך גם לא מצב הלווים הבעייתיים שלו. הבנק סיים את הרבעון השני עם הפסד ענק של 148 מיליון שקל מפעולות רגילות, גידול של 124% לעומת הרבעון הקודם. עכשיו כבר ניתן לומר, בניגוד להצהרת המנכ"ל והיו"ר בדו"ח הרבעון הראשון, שההתפתחויות השליליות של הרבעון הראשון, אכן היוו אינדיקציה לגבי רמת ההפרשה ברבעון השני. 

 ומה הלאה? מי שיחפש הצהרה אופטימית דומה לגבי המחצית השנייה של השנה כבר לא ימצא אותה במסגרת דו"חות הכספיים. אולי משום פיוטרקובסקי וגרנות כבר לא מוכנים לחתום כי הגרוע מכל כבר מאחור. מה שכן, בהודעה לעיתונות, שהיא כידוע פחות מחייבת מדו"ח דירקטוריון, נכתב בבירור ובאופן מודגש: "לאור הבלימה היחסית במגמת הגידול בהיקף החובות הבעייתיים בבנק וההתייצבות היחסית בשווקים הפיננסיים בישראל, צופה הנהלת הבנק כי יחול שיפור בתוצאות הכספיות במחצית השניה של השנה, לעומת המחצית הראשונה". 

 מי שיחפש הצהרה אופטימית דומה לגבי המחצית השניה של השנה כבר לא ימצא אותה במסגרת דו"חות הכספיים. אולי משום פיוטרקובסקי וגרנות כבר לא מוכנים לחתום כי הגרוע מכל כבר מאחור 

 אנליסטים המקורבים להנהלת החברה, אומרים כי בהנהלת הבנק אכן מעריכים כי הגרוע מכל כבר מאחור, וכי הבנק יעבור לריווחיות במחצית השניה - רווחיות שתאפס את ההפסד של המחצית הראשונה. לדבריהם, הבנק ניצל את המצב הגרוע של ענף הבנקאות כולו וביצע במחצית הראשונה "ניקוי אורוות" כללי. בבנק אומרים כי התוצאות הכספיות של הרבעון השני הושפעו מ"רעשים חשבונאים" בהיקף של 80 מיליון שקל שלא אמורים לחזור במחצית השנייה של השנה. 


 "רעשים" השפיעו לרעה על הדו"ח 


 ואכן, בניתוח הדו"ח הכספי של הבנק הבינלאומי ניתן למצוא מספר "רעשים" כאלו שהשפיעו לרעה על הדו"ח. לאחד הרעשים העיקריים אחראים בנק ישראל והאוצר. כתוצאה ממדיניות שגויה שלהם עלתה הריבית השיקלית באופן חד. הבנק הבינלאומי הפריש במחצית הראשונה 28 מיליון שקל בעקבות ירידת ערך של איגרות חוב, ורשם הפסד של 23 מיליון שקל בתיק ניירות ערך למסחר, כתוצאה מעלייה בריבית השיקלית. 

 "רעש" נוסף הוא ביטול של הכנסות ריבית של חובות שאינן נושאים הכנסה, שהקטין את הכנסות המימון של הבנק. מדובר בחובות שהבנק רשם בגינן הכנסות ריבית, אך בשלב מסוים הבין כי הוא לא יצליח לגבות אותה. ביטול הכנסות אלו הסתכם בכ-42 מיליון שקל ברבעון השני של השנה, וייתכן כי הוא מעיד על מגמה חדשה בדו"חות הבנקים - תופעה לפיה האשראים הבעייתיים לא יבואו לידי ביטוי רק בהפרשה לחובות מסופקים, אלא גם בשורה הראשונה בדו"ח - רווחי המימון. 

 הבנק הבינלאומי גם סבל, כמו כל הבנקים האחרים, מהפרש בין מדד "בגין" למדד "ידוע". הפרש זה בא לידי ביטוי בהשפעה שלילית של 25 מיליון שקל ברבעון השני. הבנק מציין כי גם שיטת הצגת פעילות מכשירים פיננסיים תרמה להוצאות מימון של 25 מיליון שקל במחצית הראשונה. 


 ירידה בפקדונות הציבור 


 נתון מעניין נוסף בדו"ח של הבנק הבינלאומי הוא הירידה בהיקף של כ-3.5 מיליארד שקל, או כ-5.5% בפיקדונות הציבור. הבנק מסביר כי הירידה נובעת מקיטון הנכסים הפיננסיים של הציבור, אך גם מהתחרותיות שגברה בין הבנקים על פקדונות של לקוחות גדולים. לאחר שיתר הבנקים יפרסמו את תוצאותיהם, ניתן יהיה לראות מי ניצח בתחרות הזו. 

 אולם, מעבר למיתון במשק, להאטה בפעילות הכלכלית, ול"רעשים" החד פעמיים, אסור לשכוח כי לבנק הבינלאומי יש מאפיינים שמבדילים אותו מהבנקים האחרים, ולאו דווקא לטובה בתקופה זו. מאפיין אחד הוא הישענות על הסקטור העסקי, ופעילות דלה במגזר משקי הבית. מבט על דו"חות שני הבנקים הגדולים ממחיש עד כמה חשוב מגזר משקי הבית בתקופה זו. 

 אסור לשכוח כי לבנק הבינלאומי יש מאפיינים שמבדילים אותו מהבנקים האחרים, ולאו דווקא לטובה בתקופה זו: הישענות על הסקטור העסקי, ופעילות דלה במגזר משקי הבית 

 מאפיין נוסף הוא חשיפה גבוהה לענף התקשורת. לבנק הבינלאומי יש חשיפה משותפת עם הבנקים הגדולים האחרים במערכת ללווים גדולים כמו סטארבנד, גילת, זאבי, ותבל, אך יש לו גם חשיפה אחת שייחודית רק לו - הבנק העמיד אשראי בהיקף של כ-250 מיליון שקל לחברת UPC, שמדאיג בימים אלו את הנהלה. 

 מי שפחות התרגש מהדו"חות הכספיים הם המשקיעים בעצמם, שלא מיהרו למכור את מניות הבנק לאחר פרסום התוצאות הכספיות המפתיעות לרעה. מניית הבנק רשמה היום ירידה של 0.9% בלבד בסיום יום המסחר, ונפח המסחר היה נמוך יחסית. האם זה אומר שהמשקיעים, האנליסטים והנהלת הבנק צודקים בהערכתם כי כל הרע כבר מאחור? מנסיון הרבעון הראשון, לא בטוח. 


 קישורים נוספים 
 בכיר בבינלאומי:  "  סיכוי טוב שהבנק ישוב לרווחים כבר ברבעון השלישי; ההפרשות במחצית השנייה יקטנו באופן ניכר  "  [10] 

 הבנק הבינלאומי - דו  "  חות כספיים לרבעון השני של שנת 2002  [11]