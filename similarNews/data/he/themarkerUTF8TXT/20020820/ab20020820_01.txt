בסוף השבוע האחרון יצא אילן שילוח, מנכ"ל קשר בראל, בהודעה מתוקשרת היטב בה הודיע על קיצוצי שכר מדורגים. עובדים המשתכרים בין 6,600 שקל ל-15 אלף שקל יספגו קיצוץ של 10%, ואילו שכרם של עובדים המרוויחים יותר מ-15 אלף שקל יקוצץ בכ-15%. שילוח, שועל ותיק ומנוסה, יודע כי מהלכי פיטורים וקיצוצים דולפים תמיד (בוודאי כשמדובר בכ-200 עובדים) ונשמעים בתקשורת הרבה פחות סימפטיים. לכן, העדיף שילוח להקדים תרופה למכה, לצאת בהודעה רשמית, ואם אפשר גם לנסות לצאת מהסיפור כמו גדול ולחתוך קופון של יחסי ציבור. 

 התקשורת מטבע הדברים הגיבה כנשוכת נחש. אחרי הכל, מדובר במשרד הפרסום הגדול בישראל, המשיג בפער עצום את מתחריו ומציג מזה שנים עליות משמעותיות בהיקפי הפעילות שלו. כולם, כמובן, מיהרו לפנות לשילוח, שהסביר כי הערכת המצב שנעשתה במשרד מעלה כי המיתון הנוכחי הוא לא זמני ולא ייגמר גם ב-2003. לכן, "אנחנו צריכים להכין את עצמנו", מסביר שילוח. 

 שילוח הוסיף כי "במונחים שקליים מצבה של החברה דומה לזה של השנה שעברה, אך כיוון שהחברה נמדדת במונחים דולריים (בגלל השותפה מק'אן-אריקסון) והפיחות מכריח את המשרד להרוויח יותר בשקלים, הוחלט לקצץ בהוצאות". בראיון אחר שנתן הגדיר שילוח את עצמו כ"סוציאליסט", וטען כי קיצוצי השכר נועדו למנוע פיטורים. "אני מאמין שאסור לפטר עובדים במיתון כל כך כבד שעלול להימשך שנה ויותר", אמר; "אסור שמשפחה תמצא את עצמה ללא מפרנס". 

 מה יש לומר, לכאורה הלב ממש מתרחב למשמע דברים אלה, אלא שבמבט שני מצטייר המהלך ה"סוציאליסטי" של שילוח כקפיטליסטי הרבה יותר. מק'אן-אריקסון הגדילה רק לאחרונה את אחזקותיה בקשר בראל מ-50% ל-60%, וכמו כל בוס קשוח גם היא דורשת לראות עלייה בשורת הרווח - ולא בהיקפים. דווקא כאן קשה אולי למשרד עצמו (לא לכל הקבוצה) יותר מאחרים. גידול ברווח יכול לבוא מתקציבים גדולים חדשים - אך לקשר בראל אין היום כמעט לאן לצמוח בכיוון זה. הם כל כך גדולים שהם מחזיקים כמעט בכל קטגוריה בתקציב של חברה מובילה, ולכן מלאי התקציבים הגדולים, שיוכלו לתרום לרווחי המשרד מבלי ליצור ניגוד אינטרסים, הוא קטן ונמצא בשוליים. דרך שנייה היא הגדלת תקציבי הפרסום בהם כבר מטפל המשרד - שאיפה מאוד לא ריאלית בהתחשב במיתון הכלכלי והקיצוץ שהוא הביא איתו לתקציבי הפרסום. תמיד אפשר, כמובן, להרחיב את הפעילות על ידי רכישות נוספות, אך זה כבר נכנס לחישוב הקבוצתי, ואפשר להקטין את ההוצאות - לפטר או לקצץ במשכורת, ובכך להגדיל משמעותית את שורת הרווח. 


 "אם בארזים נפלה שלהבת" 


 גורמים בענף מעריכים בהערכה גסה כי המהלך של שילוח יביא לחיסכון חודשי של למעלה מ-200 אלף שקל. "זאת כנראה שנה קריטית לחברה מבחינת החוזה עם מק'אן-אריקסון", אומרים אותם גורמים, "אם כל כך לחוצים שם להגדיל את שורת הרווח ועושים זאת על גב העובדים". 

 הודעתו של שילוח הכניסה לבהלה את העובדים במשרדי הפרסום האחרים, שלא לומר לפאניקה. "אם בארזים נפלה שלהבת", אמרו לעצמם, "מה יגידו אזובי הקיר?"; או במלים אחרות - אם צפויה שנה כל כך קשה עד כדי כך שבקשר בראל הגדול והמצליח מצמצמים, מה יעלה בגורלנו אנו? 

 בעלי משרדי הפרסום, שבתוך עמם הם יושבים, קלטו מיד את ה"ווייב" ההיסטרי ומיהרו לשחרר הצהרות מרגיעות שאומרות: אצלנו הכל בסדר. כבר עשינו את כל ההתייעלות הדרושה. שערה מראשם של עובדינו לא תיפול, ועוד הצהרות מרגיעות מסוג זה. 


 בעיקר, להתפלל לטוב 


 לא ברור אם הצהרות כאלה הן סוג של אופטימיות קוסמית שלא ממש קשורה למציאות, או משאלת לב שבעלי משרדי הפרסום מקווים כי תתקיים. במצב השוק היום, כשאף אחד לא יודע מה ילד יום, מי מהחברות תשרוד את המיתון ואיך ייראו תקציבי הפרסום בשנת 2003, זה כמעט לא אחראי לשחרר הצהרות כאלה - גם אם מטרתן טובה. 

 ייתכן שהחברות כבר הפנימו את המיתון והבינו שחשוב לפרסם גם בתקופה כזאת, ולכן הן לא יכווצו את תקציבי הפרסום יותר מבשנה החולפת. מצד שני, ייתכן שדווקא בגלל שכולם מבינים שהמיתון כאן כדי להישאר וכולם נפגעים מירידה בהיקפי המכירות וברווחיות - היד תהיה קפוצה אף יותר, והשנה הקשה שעברה על הענף תהיה רק הפרומו לשנה שלפנינו. 

 יתרה מזאת, במצב הנוכחי חברה יכולה להתחיל את השנה עם תוכנית עבודה לתקציב פרסום מסוים, ואז להיקלע למשבר חמור, לפשוט רגל או סתם להגיע לכינוס נכסים (ראו מקרה תבל והמשביר לצרכן), ואז מה יעזרו למשרד הפרסום כל הכוונות הטובות? הוא לא ייאלץ לפטר עובדים או לקצץ במשכורות? ומה יקרה אם בעוד שלושה חודשים תפרוץ מלחמה בחזית העיראקית וכולם יישבו בבית למשך מספר שבועות כפי שקרה במלחמת המפרץ? גם אז לא יקצצו במשכורות? 

 האמת הכואבת היא שכולנו חיים בתקופה של אי ודאות, ולכן כל ניסיון להתחייב על מה יהיה מעבר למחר הוא טפשי ומיותר. העובדים בעולם הפרסום, כמו העובדים במפעלי הטקסטיל, רשתות המזון ומערכות העיתונים - ולמעשה כמו כמעט כל אדם שקם בבוקר לעבודה - יכולים רק לנסות ולעשות כמיטב יכולתם כדי להישאר טובים ויעילים - ובעיקר, להתפלל לטוב.