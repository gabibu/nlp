כפי שהדברים נראים עתה, איש העסקים משה טרי, חבר מליאת רשות ניירות ערך, הוא המועמד של שר האוצר, סילבן שלום, לתפקיד יו"ר הרשות במקום עו"ד מירי כץ שתפרוש בחודש הבא. טרי הוא איש כלכלה מנוסה במשק הציבורי והפרטי. הוא כיהן כמנהל מרכז ההשקעות, מנכ"ל רשות הדואר, חבר דירקטוריון הבורסה לניירות ערך, מנכ"ל חברה ידועה למסחר בניירות ערך וכן בתפקידים שונים בבנק דיסקונט, לרבות מנהל המחלקה הכלכלית באגף לניירות ערך של הבנק. בשנים האחרונות עוסק טרי בעסקים פרטיים בתחום טכנולוגיה עילית והשמת כוח אדם. 

 על פי סקירה קצרה זו, טרי נראה מתאים מבחינה מקצועית לתפקיד המוצע; אבל הסקירה לא תהיה שלמה אם לא יצוין הרקע המפלגתי של המועמד: טרי הוא איש ליכוד מוכר, שהיה בעבר חבר מרכז הליכוד ונודע היום בקשריו האמיצים עם אישים מרכזיים במפלגה. 

 פעילות במפלגה בעבר, חברות בה בהווה וקשרים עם אישים במפלגה אינם פוסלים אדם לתפקיד ממלכתי. אפשר להעלות על הדעת שורה של תפקידים בכירים, שמועמדותו של טרי להם לא היתה מתקבלת בהסתייגות (לאחר שיעמוד בפני הוועדה המתאימה למינויים בכירים). אבל יש תפקידים אחדים, שלהם לא רצוי למנות גם מועמד מתאים מאוד מבחינת הידע והניסיון, אם יש לו זיקה מפלגתית; יו"ר רשות ניירות ערך הוא אחד מהם. 

 רשות ניירות ערך אחראית לתחום רגיש, שמעורבים בו אינטרסים כלכליים בעלי משקל עצום. עליה לכפות את החוקים המתייחסים לניהול עניינים פיננסיים של חברות ציבוריות שיש להם נגיעה לציבור המשקיעים, ליזום חקיקה ראשית ומשנית בתחום זה, לחקור מקרים של חשש להפרות חוק ושימוש לרע בסמכויות של מנהלים. במהלך העבודה הרשות נתקלת בתאגידים ואישים בעלי עוצמה, ולעתים מתנגשת עמם. לפיכך, העומד בראש הרשות מוכרח להיות לא רק איש מקצוע מעולה, אלא גם אדם הנקי מכל פנייה, שלא יכול ליפול עליו גם חשד של פנייה. 

 משה טרי אינו עונה על קריטריון זה עקב קשריו ההדוקים בעבר ובהווה עם אישים בליכוד. בתקופה הקרובה תידרש הרשות לעסוק בחקירות מסועפות ועדינות, שבקשר להן נזכרו אנשי ליכוד. גם אם הרשות תנהל את החקירות הללו בתום לב מקצועי גמור - אם טרי יעמוד בראשה, תמיד יהיה תלוי מעליה חשד שהזיקה הפוליטית ממלאת תפקיד בצורה שבה העניינים נחקרים ומוכרעים. 

 ייתכן שלא קל למצוא מועמד חף מזיקה פוליטית שיענה על כל הדרישות המקצועיות, אבל כשם שנמצאו מועמדים לתפקידים רגישים אחרים (כגון, הממונה על ההגבלים העסקיים) יצליח סילבן שלום למצוא מועמד גם לתפקיד הזה, אם יחפש אותו מחוץ לחוג חברי המפלגה המובהקים.