עד שנת 1965 היה מצב התקשורת האלקטרונית בישראל אידיאלי. רדיו קול ישראל פעל כמחלקה במשרד ראש הממשלה, בכפוף למנכ"ל; גלי צה"ל היתה נתונה למרותו של קצין חינוך ראשי, והטלוויזיה הלימודית תיפקדה כיחידה במשרד החינוך, תחת עינו הפקוחה של השר, כמובן. 

 באותה שנה חלה תפנית מסוכנת. חוק רשות השידור שהוקמה אז איפשר לרדיו קול ישראל חופש פעולה חתרני. הממשלה נאלצה לממן לשכת דובר יקרה. איזה בזבוז משווע של כספי ציבור. למרות מאמצים מעוררי הערכה, לא הצליחו ממשלות ישראל לאורך השנים לסתום כליל את פיהם של עיתונאים חצופים, עובדי מדינה, שלא מבינים חובת נאמנות למולדת מהי. נודע אף על מקרים מחרידים שבהם מונולשדרים ברדיו טיפוסים מפוקפקים, ארחי פרחי, שלא היו חברים קרובים של ראשי השלטון! איפה נשמע כדבר הזה. 

 ב-1968, אחרי מלחמת ששת הימים, הוקמה הטלוויזיה הכללית. למה החליטה הממשלה להקים טלוויזיה? כדי לאזן את התעמולה הערבית שבקעה משידורי הטלוויזיה הירדנית, שנקלטו בארץ במספר הולך וגדל של בתים. היתה זו משימה פטריוטית ממדרגה ראשונה. אך שוב הומחש טבעם הבוגדני של עובדי רשות השידור. הם ניצלו בציניות את רוחב לבו של השלטון ושידרו מרוממה שבירושלים, בירת הנצח של ישראל, תעמולה בשירות האויב. 

 בימים כתיקונם היה ראש הממשלה מסתער על רוממה עם טנקים, כמקובל במשטרים מפוארים באפריקה ובדרום אמריקה, שם נחשבת השתלטות על הבניין שממנו משדרת הטלוויזיה הממשלתית לסמל האחיזה בשררה 

 רק באחרונה הודה יוסף בראל, מנכ"ל פטריוט למהדרין, כי את כתבתו של שלומי אלדר על מצוקת הפועלים מעזה במחסום ארז, ששודרה ב"יומן", אפשר להקרין בתחנת טלוויזיה של החיזבאללה כדי לעודד פיגועים. די להפקרות! הקץ להתבזות! אחים, יהודים, לוחמים - כפי שנהג לומר מנחם בגין בנאומי כיכרות - עלינו להגן על עצמנו. 

 בימים כתיקונם היה ראש הממשלה מסתער על רוממה עם טנקים, כמקובל במשטרים מפוארים באפריקה ובדרום אמריקה, שם נחשבת השתלטות על הבניין שממנו משדרת הטלוויזיה הממשלתית לסמל האחיזה בשררה. אבל הטנקים, למרבה הצער, דרושים במוקטעה. היה צורך בפעולה אלגנטית יותר. ראש הממשלה קיבל החלטה אמיצה לתקן את הטעות ההיסטורית משנת 1965. באמצעות משאל טלפוני (תכסיס מוכר של יחידה 101) בין השרים הוא מינה את עצמו לאחראי על תיק רשות השידור. בתום שנות גלות רבות, חזר קול ישראל הביתה, למשרד ראש הממשלה. שוב התברר שלרפובליקות בננות יש מה ללמוד ממומחים ישראלים. ולראיה, יו"ר הרשות, נחמן שי, התפטר בלי שהוצמד אקדח לרקתו. 

 הכנסת הוזעקה לדיון פגרה מיוחד בנושא, וכך נשמרה הדמוקרטיה למראית עין (אם אפשר, מדוע לא?). הגדיל לעשות מזכ"ל העבודה, ח"כ אופיר פינס, שהגן על הדמוקרטיה בחירוף נפש. הוא תבע, כי תיק רשות השידור יופקד בידי השר מתן וילנאי. שהרי לא יעלה על הדעת להעניק לרשות עצמאות. מישהו, איזה שר, חייב להשגיח! אחרת ירבו מקרים כמו זה שאירע בתחילת החודש, כאשר עובדי קול ישראל פרצו לאולפן תוכנית הרדיו "הכל דיבורים" והפסיקו את השידור במחאה על שיבוץ חברו הקרוב של ראש הממשלה אורי דן כמנחה אורח. אפשר שיש משהו בטענתם. ייתכן שצריך לשקול שיבוץ חבר קרוב של וילנאי כמנחה אורח. יזמין נא וילנאי את דן לכוס קפה, ואולי יתיידדו. 

 הסכנה טרם חלפה. אי שם, באיזו מגירה, הוטמן דו"ח שהוגש בזמנו לראש הממשלה בנימין נתניהו, המכונה דו"ח צוקרמן, על שם ארנון צוקרמן, האיש שעמד בראש הוועדה שמינה נתניהו לבדיקת שינוי מעמדה של רשות השידור. זהו מסמך מעורר פלצות. כלולות בו המלצות מטורפות, ובראשן חקיקת חוק שידור ציבורי חדש, שינתק את רשות השידור מהשלטון. מצוטטים שם דברי בלע שאמר בבג"ץ נשיא בית המשפט העליון, אהרן ברק, בדבר "חשיבותה של רשות שידור ממלכתית ועצמאית, שאינה תלויה ברשות המבצעת, למבנה הדמוקרטי שלנו", וגם נאום המרדה של השופט מאיר שמגר, הרואה ברשות השידור "מערכת עצמאית, שאינה תלויה בפעולתה ברשויות השלטון". 

 לשרוף את התועבה. פושעי דו"ח צוקרמן לדין. רשות השידור איננה של הציבור. קביעתו של השופט שמגר, כי רשות השידור היא "נכס של הציבור בכללותו ונועד לשרתו ואשר חייב להיות אמון על עקרונות חופש הביטוי והשוויון", היא שורש כל רע. בציבור יש גם ערבים. ויהודים מבולבלים, שלא מבינים מה טוב בשבילם. רשות השידור נועדה לשרת את הממשלה ולאזן את התעמולה הערבית. זו  היתה החלטת הממשלה ב-1968, והחלטות ממשלה יש לקיים. ועם הצופים הסליחה.