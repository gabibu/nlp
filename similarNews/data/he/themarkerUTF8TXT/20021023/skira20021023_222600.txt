אם נכונות הידיעות על ההפחתה בשווי שננקב ברכישת השליטה  באי.די.בי אחזקות  (  אדבא  [10]  : ת"א)  בכ-200 מיליון דולר, החברות המחזיקות במניות אי.די.בי ייאלצו למחוק חלק מהשקעתן. שתי חברות הנדל"ן המניב שבשליטת אליעזר פישמן,  החברה הכלכלית  (  כלכלת  [11]  : ת"א)  ומבני תעשייה (  מבני  [12]  : ת"א)  , מחזיקות במניות אי.די.בי אחזקות. העלות המאזנית של מניות אלה בספרי החברה הכלכלית ומבני תעשייה היא 220 מיליון שקל, ואילו שווי השוק של מניות אי.די.בי שבידי שתי חברות אלה הוא 133 מיליון שקל בלבד. 

 אחת הסיבות למחיקות המזעריות בשווי ההשקעות עד כה, 26 מיליון שקל בלבד, היתה המחיר שעליו דובר בהעברת השליטה באי.די.בי, 1.05 מיליארד דולר. ואולם העסקה המוצלחת של נוחי דנקנר הקטינה את הפער בין שווי השוק של המניות לשווי שניתן להחשיבו כשווי הכלכלי (במקרה הזה, עסקה בין קונה מרצון למוכר מרצון). לשווי הכלכלי שנקבע בעסקה משמעות גדולה בשיקול דעתו של הדירקטוריון בנוגע להפחתת הערך מהספרים. 

 קבוצת נוחי דנקנר היתה אמורה לרכוש את השליטה באי.די.בי לפי שווי של 1.05 מיליארד דולר. ככל הידוע הושגה ביממה האחרונה הסכמה בין הצדדים לפיה יופחת השווי בעסקת הרכישה לכ-810 מיליון דולר בלבד. ירידה של יותר מ-20% בשווי המניות הנרכשות על ידי קבוצת דנקנר תחייב את הדירקטוריונים במבני תעשיה ובחברה הכלכלית העומדים לפרסם את דו"חות הרבעון השלישי להתייחס לכך בכובד ראש. אם ירצו בשתי החברות להשוות את שווי המניות שבידיהם עם השווי שהעניקו לאי.די.בי בעלי השליטה החדשים, דנקנר ולבנת, ייאלץ פישמן למחוק מהמאזן של שתי החברות כ-50 מיליון שקל. 

 האחזקה במניות אי.די.בי כבר גבתה ממבני תעשיה הפחתה של 26 מיליון שקל. ההפחתה בוצעה ברבעון הרביעי של 2001, והיוותה את תגובת דירקטוריון מבני תעשיה לביטול הסיבוב הקודם של רכישת השליטה באי.די.בי על ידי קבוצת קרדן-רקנאטי-קרסו, יום לפני פרסום הדו"חות הכספיים של מבני תעשיה ל-2001. 

 מניית כלכלית ירושלים מתחילת השנה 

 העסקה שחתמה קרדן עם הרקנאטים נקבה בשווי של 1.3 מיליארד דולר לחברת האחזקות הגדולה בישראל, ואולם סביב ביטול העסקה דובר על כך שקרדן מנסה להוריד את מחיר העסקה לשווי של כ-1.1 מיליארד דולר. ההפחתה של מבני תעשיה ברבעון הרביעי התייחסה לשווי זה. כאשר הוחלט סופית על ביטול העסקה ההיא במארס 2002, נסחרה אי.די.בי סביב שווי שוק של 800 מיליון דולר. כיום נסחרת אי.די.בי בשווי שוק של כ-670 מיליון דולר בלבד. 

 בנוסף על מניות אי.די.בי מחזיקות שתי החברות במניות בנק הפועלים, בעלות מאזנית של 570 מיליון שקל. שווי השוק של מניות אלה הוא 320 מיליון שקל. שתי המניות, אי.די.בי והפועלים, רשומות בספרים בעלות של כ-790 מיליון שקל, לעומת שווי השוק של המניות שהוא 450 מיליון שקל, כך שהיקף הפסדי הנייר של קבוצת הנדל"ן של פישמן מההשקעה בשתי המניות הוא 340 מיליון שקל. 

 עד כה החליטו הדירקטוריונים של שתי החברות שלא להפחית את שווי האחזקות במניות בנק הפועלים. אחת הסיבות העיקריות לכך היא הערכת השווי שהעניק לפועלים פרופ' אמיר ברנע.