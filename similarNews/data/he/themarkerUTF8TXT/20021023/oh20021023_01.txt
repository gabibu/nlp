לא במקרה קשה למצוא היגיון כלכלי בדרישה של משרד האוצר לבטל את ההקלות במיסוי על חברות היי-טק במרכז הארץ. הסיבה פשוטה. מסתבר שאין היגיון כלכלי. למנהלי חברות ההיי-טק הישראליות שהגיעו ביום שני לפגישה עם הממונה על התקציבים באוצר, אורי יוגב, הסתבר שמדובר באידיאולוגיה של פקידי האוצר, וכלל לא בכסף. יש צורך להעביר לפריפריה את מפעלי ההיי-טק מהמרכז, אמר להם יוגב. בעקבות המפעלים יגיעו גם המהנדסים מתל אביב לקריית גת ולירושלים, המשיך יוגב את המשנה האידיאולוגית שלו. 

 נושא הפגישה היה החלטת משרד האוצר להשאיר על כנה את ההצעה בתקציב המדינה לבטל את הקלות המיסוי למפעלים במרכז הארץ. נציגי חברות ההיי-טק שהשתתפו הגיעו מוכנים להסביר ליוגב כי החישובים של אגף התקציבים, לפיהם כתוצאה מהביטול ההקלות יגדלו הכנסות המדינה ב-2003 ב-400 מיליון שקל, מוטעים וגילו שיוגב כבר יודע את התשובה. לדברי נוכחים, אישר להם יוגב כי החישוב אינו ריאלי, וספק אם הכנסות המדינה בטווח הקצר יגדלו. 

 כמעט בכל מקום, כולל בקרב פקידים בכירים באוצר, ישנה תמימות דעים כי ההצעה לבטל את ההקלות היא מהטעויות הכלכליות הקשות ביותר שעשתה הממשלה בשנים האחרונות. גם ההנחה שהמפעלים יעברו לפריפריה, שאינה נתמכת בכבישים חדשים או בתשתיות אחרות, נראית דמיונית. 

 אבל אף אחד לא יודע כיצד לעצור את יוגב. במיוחד כשההסבר היחיד שיש להחלטה היא  אידיאולוגיה. לאף אחד גם לא ברור ממתי פקידים ולא פוליטיקאים הם האחראים על האידיאולוגיה במיוחד בתקופת מיתון קשה שעוברת על המשק, והופכת לכלי משחק מאוד מסוכן בידי פקידים באוצר. בעוד המגמה בעולם היא לעודד השקעות זרות ותעשיינים באמצעות הקלות במיסוי, מפתיע שדווקא הממשלה הישראלית מציבה כל הזמן מכשולים חדשים בפניהם. בתעשייה חוששים כי ביטול ההקלות במרכז הארץ יהיה הקש שישבור את גב הגמל. סוג של ניסיון, שחבל למדינה להעמיד את החברות בפניו. באוצר מסרבים להבין משום מה כי בעלי המניות של  חברות ההיי-טק הישראליות הנסחרות בנאסד"ק אינם חייבים להיות ציוניים כמו פקידי האוצר. הטבות המיסוי של ישראל, הם עבורם תמריץ להישאר בארץ ולא לעבור לסביבות מיסוי וודאיות יותר כמו אירלנד או סין. ללא ההטבות האלו מנהלי חברות ההיי-טק הישראלים יתקשו להסביר למשקיעים מדוע להשאיר את החברות בישראל ולא להעבירן למקומות בטוחים, זולים ומתמרצים יותר. 

 אף אחד לא חושב שהחזון של יוגב, לפיו חברות ההיי-טק יעתיקו את מקומן לפריפריה, יתגשם. לשם כך, צריכים יותר מרק אידיאולוגיה: דרוש כוח אדם שיסכים לעזוב את המרכז, מוסדות חינוך בפריפריה ותשתיות תחבורה. סבירות ריאלית יותר היא שמי שידחף לעזוב את מרכז הארץ, יעשה זאת אל מחוץ לגבולות המדינה למדינות זולות יותר והרבה פחות מסוכנות. 

 כבר עתה מדווחים במשרדי רואי החשבון הגדולים על תוכניות מגירה של חברות היי-טק להעביר את קווי הייצור לחו"ל. המשקיעים שלהם רק ממתינים לתירוץ הנכון לעשות כן, אומרים בחברות. ויש להם את כל הסיבות האובייקטיוויות מלבד למכשולים שמערימה הממשלה - בחו"ל זול יותר, התנאים ברורים יותר והמצב הבטחוני יציב יותר. 

 גם בכירים באוצר לא יודעים איך לעצור את האידיאולוגיה של יוגב, בה תומך, מסתבר, שר האוצר, סילבן שלום. פקידי אוצר, שאינם מאגף התקציבים, אמרו בחודשיים האחרונים שלא לייחוס, כי מדובר בהחלטה אומללה שללא ספק תפגע בתעשייה ובמדינה בטווח הקצר, וספק אם בכלל תועיל בעתיד. חלקם ניסו בחודשיים האחרונים למצוא דרכים להוריד את שר האוצר ואגף התקציבים מהעץ הגבוה, ולבטל את ההחלטה או את חלקה. בין היתר הציעו להחיל את הפטור על מפעלים חדשים ולאפשר פטור למפעלים קיימים. 

 29 שנה לאחר מותו של דוד בן גוריון, ישנם פקידים בישראל שרואים לנגד עיניהם את חזון הפרחת הפריפריה. אלא שמישהו צריך לעצור אותם, בטרם יהפכו תוך כדי את מרכז הארץ לשממה חדשה.