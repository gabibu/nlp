חשיפת ההפסדים המבהילים של קרן ביקון היל אסט מנג'מנט (Beacon Hill Asset Management) לא ממש הפתיעה את תושבי עולם האג"ח. לאורך השנים, תנודות חדות בשיעורי ריבית תמיד גרמו למנהלי ההשקעות באג"ח להיתפס לא מוכנים. 

 באופן עקיף, המצב בביקון, שהודיעה בשבוע שעבר כי שתי הקרנות הגדולות ביותר שלה הפסידו יותר מ-50%, או 400 מיליון דולר, הוא חיזוק נוסף לחששות שהועלו בשבועות האחרונים ביחס לפאני מיי (סימול FNM) ו  ג'יי.פי מורגן (  JPM  [10]  :NYSE)  . זאת, בעיקר כי ההימורים הגדולים על שערי ריבית עלולים לגרור תוצאות לא רצויות בעלות השלכות הרסניות. 

 החששות ביחס לפאני מיי וג'יי.פי מורגן נרגעו מעט נוכח ההתפתחויות האחרונות בשוק, אך המבקרים טוענים כי החברות הפכו להימורים ממונפים על שערי ריבית, ולפיכך, כפופות לגחמות השוק. הסיפור אינו פאני מיי או ג'יי.פי מורגן, אלא ניסיון להמחיש את חששות המבקרים שלהן. 


 כפול או כלום 


 על פניו, נראה כי ביקון נפגעה כתוצאה מפעילות ערה של מימון מחדש ומאסטרטגיית מסחר נועזת בה נקטה כדי לנטרל את השפעתה של פעילות זו. בתחילת אוקטובר, כאשר ביקון דיווחה על הפסדים של 25%, או 185 מיליון דולר, היא הסבירה זאת ב"האצה חסרת תקדים בהחזר תשלומים על משכנתאות בשל שערי ריבית נמוכים במונחים היסטוריים". 

 כאשר מתבצע מימון מחדש של משכנתאות, בעלי ני"ע מגובי המשכנתאות מקבלים בחזרה את ההשקעות המקוריות שלהם במזומן, אותו הם מבקשים להשקיע מחדש, בדרך כלל בשערי ריבית נמוכים יותר. בחוגי סוחרי האג"ח זכה מהלך זה לכינוי "סיכון השקעה מחדש", והוא אחד האתגרים הגדולים ביותר לשחקני ההשקעות עם הכנסות מובטחות. 

 כניסת המזומנים עקב הפעילות הערה של מימון מחדש, גרם כנראה לפאני מיי לרכוש באופן אגרסיווי ניירות ערך מקבילים לאג"ח ממשלתיות ל-10 שנים וניירות ערך ארוכי טווח אחרים, כדי להקטין את רמת הסיכון. אלא שבניגוד לפאני מיי ורבים אחרים, ביקון מכרה בשורט אג"ח ממשלתיות באותו זמן שבו נרשמה המצוקה בתיק ההשקעות מגובות המשכנתאות שלה. 

 למעשה, ביקון ביצעה הימור של כפול-או-כלום ו"באופן בסיסי הימרה נגד תנודתיות", אמר אנתוני קרצנזי, האסטרטג הראשי לשוק האג"ח של מילר טבק, שהעיר כי המצב של הקרן "מזכיר את 1998 בה גברה הסלידה מסיכונים, והאג"ח הממשלתיות הניבו את התשואות הגבוהות ביותר בשוק". בדומה לקריסה הידועה לשמצה של לונג טרם קפיטל ב-1998 כתוצאה מהימור יתר על איגרות חוב של שווקים מתפתחים, כך כנראה גם ביקון מהמרת על ירידות חדות בשערי הריבית השנה, ועל פעילות שיא של מימון מחדש. 


 "הפסדים של 50% הם דבר בלתי נתפס" 


 "באקלים הנוכחי, ההימור הגרוע ביותר הוא להיות בשורט על אג"ח ממשלתיות ובלונג על משכנתאות", תיאור מדויק, ככל הנראה, של האסטרטגיה של ביקון. אך מייקל ריגר, סגן נשיא HedgeFund.net, העריך כי לביקון היה, ככל הנראה, "הימור מרוכז" על תנודתיות בניירות ערך מגובי משכנתאות באמצעות חוזה בשוק הנגזרות. "הפסדים של 50% הם דבר בלתי נתפס כאשר מדובר במשהו פשוט כמו גידור כושל כנגד שערי ריבית", אמר ריגר. "אפילו לונג טרם קפיטל לא הפסידה כל כך הרבה תוך פרק זמן כל כך קצר, והיא היתה הרבה יותר ממונפת מאשר ביקון". 

 מומחה קרנות הגידור העריך עוד כי ביקון היתה מעורבת ביותר מאשר "גידור פשוט" משום שהיא דיווחה בסוף אוגוסט ל-HedgeFund.net כי הרוויחה 0.72% בחודש אוגוסט ו-9.9% מתחילת השנה. (אולם, ביקון דיווחה ב-30 בספטמבר על גידול בהפסדיה מ-25% ל-54%, כך שייתכן שהנתונים הללו, ומידת המינוף בה הודתה החברה, אף הם לא היו מדויקים). עם זאת, העריך ריגר כי "נראה שמדובר באירוע מבודד למדי". קרצנזי ואחרים שותפים לדעה זו. 

 מבודד או לא, לא ברור מה תהיה ההשפעה, אם בכלל, של החדשות אודות הפסדי ביקון על המכירה המתוכננת ליום שישי של אג"ח שלה בהיקף של 275 מיליון דולר. ישנה גם הסוגייה של תיק ההלוואות מגובות בטוחות (CDO) של ביקון, עליו אמר כותב RealMoneyPro.com, בריאן ריינולדס, כי ייתכן שיהיה צורך להתירו או להעביר אותו למנהלי השקעות אחרים במקרה שביקון "לא תמשיך להתקיים". 


 חריג או סימן לבאות? 


 במבט קדימה, השאלה היא האם ביקון תיזכר כמקרה מבודד או כמקרה ראשון בשורה של הפסדים של מנהלי השקעות עם הכנסות מובטחות, כפי שאירע ב-1994. כמו בשנה שעברה, גם ב-1993 נרשמה עלייה גדולה במחירי האג"ח, ונלווה לה גידול חד בפעילות המימון מחדש. כאשר העליות בשוק האג"ח נבלמו בסוף 1993, ונרשמה ירידה בפעילות המימון מחדש, באה שורה של הפסדים של קרנות גידור ב-1994. 

 לטענת קרצנזי, מנהלי ההשקעות עם הכנסות מובטחות למדו את הלקח מאירועי 1994 ו-1998. בציינו את הקפיצה שנרשמה לאחרונה בקניות פוט דפנסיוויות של חוזים עתידיים על אג"ח ממשלתיות ל-10 שנים, גם לפני ההיפוך במגמת השוק, הצביע קרצנזי על העובדה ש"בעלי ניירות ערך מגובי משכנתאות קנו אג"ח ממשלתיות כגידור נגד נפילת שערי הריבית, אך בד בבד גם קנו פוזיציות פוט כהגנה למקרה של תסריט בו יהיה היפוך מגמה וזינוק חד בשערי הריבית". 

 קרצנזי מאמין כי "הגידור של קרנות גידור" צפוי לצמצם את הנזק השלילי בשוק במקרה של עליות בשערי הריבית, אשר עשויות לדעתו להיות "מסיוויות" בהתחשב בכך שהתשואות נמצאות בשפל של 42 שנה. למשקיעים שהשקיעו מיליארדי דולרים בקרנות אג"ח בשנתיים האחרונים נותר רק לקוות שהוא צודק.