כולנו רגילים ללעוג לה - להגיד שהיא קיקיונית, דלת מחזורים, אקראית, סתמית, חסרת משמעות. ובאמת - הבורסה בת"א בכלל ושוק המניות שלה בפרט כמעט תמיד נראו עלובים גם בהשוואה לבורסות אחרות בעולם וגם בהשוואה למערכת הבנקאות הענקית שלנו. 

 בחודשים האחרונים חוזרים ומסבירים כל אילי ההון והקונצרנים הגדולים במשק שהנפילות במניות שהם רכשו אינן מצדיקות הפחתה מיידית בערך ההשקעות בספרים משום שמחירי הבורסה בת"א "לא משקפים כלום". 

 והנה, כמה שקיקיונית היא, כמה שהמחזורים דלים בה - הרי שכאשר מתבשלת עסקה גדולה במשק, שוב מתברר שלבורסה בת"א יש כוח אדיר - כוחו של עוגן שוק. 

 נוחי דנקנר יכול היה לספר לכל השותפים, הבנקאים והמממנים שלו שהוא אינו מתרגש ממחיר הבורסה של קבוצת  אי.די.בי  (  אדבא  [10]  : ת"א)  ושהוא משלם פרמיה של 65% מעל מחיר השוק בעבור השליטה. הוא יכול היה גם להסביר להם על הערך המוסף הניהולי שהוא מביא ועל הערכים החבויים שהוא מצא בחברה.  השחיקה במניות אי.די.בי בבורסה שחקה את כוח המיקוח של הרקנאטים. הם יודעים שאילו היו מסרבים לבקשה הנחרצת של דנקנר - הסיכוי שלהם למצוא היום קונה שישלם את המחיר המקורי אינו גבוה 

 אבל כל זה לא עזר לו: לאן שלא פנה - בין אם לבנק לאומי, קרן הפנסיה מבטחים או חברת הביטוח מגדל או שותפיו, משפחות לבנת ומאור - כל גוף שעמו בא במגע שאל אותו: "אבל מחיר השוק, נוחי, מה אתה אומר על מחיר השוק?" 

 השחיקה המתמשכת בשווי השוק הדולרי של אי.די.בי אחזקות בחצי השנה האחרונה עד ל-650 מיליון דולר היא מן הסתם הגורם העיקרי להחלטה של דנקנר לבקש באדיבות תקיפה ממשפחות רקנאטי וקרסו את ההפחתה של השווי לפיו מתבצעת העסקה ב-195 מיליון דולר ל-810 מיליון דולר. 

 השחיקה במניות החברה בבורסה היא גם זאת ששחקה את כוח המיקוח של הרקנאטים - הם יודעים שאילו היו מסרבים לבקשה הנחרצת של דנקנר - הסיכוי שלהם למצוא היום קונה שישלם את המחיר המקורי - לפי שווי חברה של 1.05 מיליארד דולר - אינו גבוה. 

 אי.די.בי אחזקות בשנה האחרונה 

 שוק ההון לעג מדי יום לתו המחיר שהצמיד דנקנר לאי.די.בי בהסכם העקרונות שעליו חתם עם אודי רקנאטי לפני חצי שנה. 

 כל פעם שדנקנר היה מסתכל במסך היו המניות אומרות לו - אתה מתאבד, אתה מטורף, אתה משלם מחיר מגוחך, יש בבורסה הרבה השקעות זולות יותר ואולי טובות יותר: רק אגו-מאניאק ישלם מחיר כה גבוה על אי.די.בי בתקופה שבה איגרות החוב של ממשלת ישראל נסחרות בריבית שקלית של 12%.  כל העיר חושבת שאני מתאבד, מונע אגו, כשאני משלם את המחיר הזה. הסיכון פה הוא אדיר, מחירי ההון מטורפים  סביר להניח שדנקנר כבר הבין מזמן שתהיה זאת התאבדות כלכלית לשלם את המחיר שעליו הוא לחץ יד עם אודי רקנאטי. אבל הוא ידע שהזמן הטוב ביותר לדרוש את הפחתת המחיר יהיה מאוחר ככל שניתן, אחרי שהוא יתקרב לסגירת חבילת המימון של העסקה. 

 שלשום יצא דנקנר לפגוש את אודי רקנאטי בז'נווה: מה הוא בדיוק אמר לו רק הם יודעים, אבל אפשר לנחש: 

 אודי, לחצנו יד, אבל אתה בוודאי יודע מה קורה במשק הישראלי בחודשים האחרונים. כל העיר חושבת שאני מתאבד, מונע אגו, כשאני משלם את המחיר הזה. הסיכון פה הוא אדיר, מחירי ההון מטורפים - לא שיערתי בחלומותי הגרועים שאני אצטרך לגייס הלוואות צמודות בריבית של כמעט 8%. 

 אתה גם יודע אודי מה קורה בשנה האחרונה בקבוצת אי.די.בי: שופרסל מאבדת גובה בתחרות עם רשתות הדיסקאונט ומחפשת אסטרטגיה חדשה, סלקום צפויה לרדת ברמת הרווחיות, הנדל"ן רק מידרדר ובקרוב הוא עלול לחטוף מכה חשבונאית עם מעבר לדו"חות נומינליים - מה שיקטין את הרווחים לחלוקה. 

 כלל ביטוח נראית כמו כל שוק ההון, תבל - רק הבנקאים יודעים מה יהיה איתה, על אי.סי.איי נצטרך לבצע עוד הפרשה ענקית, בסאיטקס נראה לי שמתחבאים עוד הפסדים גדולים, בנק דיסקונט רשום אצלנו בספרים גבוה מעל שווי השוק שלו, ג'.וי.טי - אני מניח שכמו כל חברות התקשורת החדשות - השווי שלה מתקרב לאפס. אז מה נשאר אודי? נשר אמרנו, ונשר? שוב אמרנו? 

 מה שדנקנר בוודאי לא אמר לרקנאטי - הוא שהשיתוק הניהולי שהחל להתפשט בקבוצת אי.די.בי לאחר מותו של רפאל רקנאטי החמיר מאוד בשנה וחצי האחרונות ברגע שאודי רקנאטי הודיע על כוונתו למכור את השליטה בקונצרן. בחודשים האחרונים אי.די.בי שרויה בתוהו ובוהו מוחלט - כאשר עשרות מנהלים מתרוצצים מבוהלים כעדר ללא רועה. 

 אבל אודי רקנאטי יודע את זה, והוא גם מבין שאם הוא יסרב להפחית את המחיר - אזי הוא וכל שותפיו באי.די.בי מסתכנים בהתבזות נוספת: איש לא יתקע לידם היום שהם ימצאו קונה במחיר הגבוה ואיש לא יוכל להבטיח להם שהעסקה עם קונה חדש לא תיגרר גם היא עוד חצי שנה נוספת. 

 עכשיו מחכים דנקנר ורקנאטי למשפחת קרסו שתגיד את דברה: האם גם חיים קרסו ישתכנע שמוטב לחתוך ולהמשיך הלאה - או שמא הירידה משווי עסקה של 1.3 מיליארד דולר, שעליו התחייבו ליאון רקנאטי ויוסף גרינפלד לפני שנה, עד ל-800 מיליון דולר - היא צפרדע גדולה מכדי לבלוע. 

 מה שבטוח הוא שאחרי שהשווי של 810 מיליון דולר כבר מונח על השולחן - ספק אם יימצא מישהו שיהיה מוכן לשלם היום מחיר גבוה יותר. גם אם הרקנאטים וקרסו יחליטו למכור במחיר הזה - לא בטוח שביום שנוחי דנקנר יחתום על הצ'ק הוא יהיה עליז ושמח. אם תהיה תפנית במשק הישראלי - זאת תהיה עסקת העשור, אם ההידרדרות הכלכלית תימשך - דנקנר יצטער על היום שבו הרקנאטים הסכימו להפחית את המחיר.