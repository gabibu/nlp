הסיפור העצוב של  זאבי מחשבים (  זאבמח  [10]  : ת"א)  , אשר נמצאת בימים אלה במצב קשה בשעה שבקופתה אין מספיק מזומנים בכדי לפרוע את חובותיה לבנקים, מעורר מספר תהיות על האופן בו עוקבים הבנקים המסחריים אחר מצבן של החברות להן הם העמידו אשראי. 

 בשעה שבנק מסחרי מעמיד אשראי לחברה מסחרית, בין אם היא ציבורית ובין אם היא פרטית, הוא מציב לה מספר תנאים, אשר חריגה מהם תאפשר לו להעמיד את האשראי לפירעון מיידי. בדרך כלל ניתן למצוא בין התנאים הללו את התחייבות החברה לעמוד במספר דרישות פיננסיות - "קובננס" (מקור הביטוי במלה האנגלית Covenant - התחייבות), כדוגמת עמידה בהון עצמי מינימלי וכיו"ב. בהתאם, שניים מבין שלושת הבנקים שנתנו לזאבי מחשבים אשראי במהלך השנים האחרונות, הציבו בפניה דרישות ברוח זו. הרבה מעבר לכך, הם לא טרחו לעשות. 

 בשנת 1999 העניק בנק  הפועלים (  פעלים  [11]  : ת"א)  לזאבי מחשבים הלוואה צמודה לדולר, לתקופה של 4 שנים, בהיקף של כ-11 מיליון שקל. הקובננס עליהם הוסכם במסגרת הסכם ההלוואה כללו התחייבות של זאבי מחשבים לכך ששיעור הונה העצמי מסך המאזן לא יפחת בכל עת שהיא מ-35%. כמו כן נקבע כי סכום ההון העצמי של החברה לא יפחת, בכל עת, מ-75 מיליון שקל (צמוד למדד ספטמבר 1999). 

 עברו חלפו להם החודשים, וברבעון השני של שנת 2000 ניתן היה להבחין בביאורים לדו"חות החברה בהערה מיוחדת במינה, לפיה התיר בנק הפועלים לזאבי מחשבים, "באופן חד פעמי", לחרוג מהקובננס. אלא שבמדינת ישראל יש "חוקים אחרים" מבשאר המדינות המתוקנות ואירוע חד פעמי הוא ברוב המקרים משהו קבוע. 

 מניית זאבי מחשבים ב-3 השנים האחרונות 

 וכך, מאז דו"חות הרבעון השני של שנת 2000, נתן בנק הפועלים לזאבי מחשבים, מדי רבעון, אישור חד פעמי לחרוג מהקובננס. ולא רק זו. הבנק גם עידכן את ההון העצמי המינימלי הנדרש ואת שיעורו מסך המאזן, עד אשר ב-30 באוגוסט 2001, עם פרסום דו"חות החברה לרבעון השני של שנת 2001, אישר בנק הפועלים לזאבי מחשבים - "באופן חד פעמי" - הון עצמי מינימלי של 30 מיליון שקל, כשהון זה היה אמור להוות לפחות 15% ממאזנה של החברה. 

 נו טוב - אמרנו כבר שזמני זה קבוע. וכך, גם בתום הרבעון השלישי וגם בתום הרבעון הרביעי של שנת 2001 לא עמדה זאבי מחשבים בהתחייבות זו. מיותר לציין שעד היום לא עומדת זאבי מחשבים בתנאי הקובננס שקבע בנק הפועלים. 

 אבל בנק הפועלים לא היה היחידי אשר העניק לזאבי מחשבים הקלות ואישורים "חד פעמיים". באופן דומה נהג גם בנק  דיסקונט (  דסקנט  [12]  : ת"א)  , אשר בשנת 2000 העניק לחברה אשראי בהיקף של כ-17 מיליון שקל. גם בנק זה אישר לחברה פעם אחר פעם חריגה חד פעמית מהתחייבותה לעמוד בהון עצמי מינימלי. 

 כדי להביא בפני הקורא את רוח הדברים כהווייתם, נציין כי בביאורים לדו"חות החברה לרבעון השני של שנת 2002 נכתבו הדברים הבאים: 

 "ההון העצמי של החברה על פי הדו"חות הכספיים ליום 30 ספטמבר 2001, ליום 31 בדצמבר 2001, ליום 31 במארס 2002 וליום 30 ביוני 2002, נמוך מההתחייבויות לבנקים" 

 "ביום 30 באוגוסט 2001 הסכים בנק דיסקונט לאשר חד פעמית ובהתייחס לדו"חות הכספיים הרבעוניים והשנתיים של החברה בכל נקודת זמן, כי סכומו של ההון העצמי לא יפחת מסך של 24 מיליון שקל ושיעור ההון העצמי לא יפחת משיעור של 16% מסך המאזן. בנק הפועלים אישר ביום 30 באוגוסט באופן חד פעמי על סמך הערכות מוקדמות של תוצאות הרבעון השני כי סכומו של ההון העצמי ליום 30 ביוני 2001 לא יפחת מסך של 30 מיליון שקל ושיעור ההון העצמי לא יפחת משיעור של 15% מסך המאזן. ההון העצמי של החברה על פי הדו"חות הכספיים ליום 30 ספטמבר 2001, ליום 31 בדצמבר 2001, ליום 31 במארס 2002 וליום 30 ביוני 2002, נמוך מההתחייבויות הנ"ל".  כעת, כשבנק דיסקונט איבד את סבלנותו והוא מבקש להעמיד לפירעון מיידי את יתרת החוב של זאבי מחשבים, יתרה המסתכמת לטענת הבנק בכ-13.5 מיליון שקל, ראוי להם לאנשי דיסקונט להרהר פעם נוספת אם לא היה עדיף להם לעמוד על זכויותיהם ולדרוש את פירעון החוב, עוד קודם לכן. שכן, על בסיס מצבה הנוכחי של החברה, אין זה ודאי שהבנק יצליח לקבל לידיו את כל החוב. 

 כך, נכון לתום הרבעון השני של שנת 2002 היה לזאבי מחשבים חוב שוטף בסך של כ-41 מיליון שקל לשלושה בנקים - הפועלים, דיסקונט  והבינלאומי (  בנלמ5  [13]  : ת"א)  . כנגד חוב זה היו לה אמצעים נזילים בהיקף של כ-11.2 מיליון שקל. אם ניקח בחשבון שלזאבי מחשבים היה ב-30 ביוני 2002 גירעון של כ-21.1 מיליון שקל בהון העצמי, הרי שהמספרים מדברים בעד עצמם, וקרוב לוודאי שהחברה לא תוכל לפרוע את חובותיה לבנקים, אלא אם היא תצליח לגייס הון מבעלי מניותיה. 

 כפי שהדברים נראים כיום, עדיף להם לבנקים, לעמוד על שלהם בכל הנוגע לזכויותיהם על פי הסכמי ההלוואה עם הלווים הגדולים ולא לקוות שבעתיד, מתישהו, יהיה בסדר. המקרה של זאבי מחשבים, ושלל ההפרשות שבוצעו על ידי הבנקים בשנה וחצי האחרונות, מלמדים שלפעמים כדאי לחתוך הפסדים בזמן.