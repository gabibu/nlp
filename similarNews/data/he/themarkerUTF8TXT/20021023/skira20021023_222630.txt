ישראל תבקש מארה"ב ערבויות בהיקף של 10 מיליארד שקל. צעד זה מקובל על ראש הממשלה אריאל שרון, שר האוצר סילבן שלום ובכירי לשכותיהם. עבודת המטה לקראת הגשת בקשה מסודרת לממשל בוש תתחיל בקרוב ותימשך כמה שבועות. שרון ושלום יקבעו בקרוב את אלה שיעמדו בראש הצוות שיכין את הבקשה. במשרד ראש הממשלה ובאוצר מייעדים את הכספים שיתקבלו לתשתיות פיסיות. 

 יש לזכור כי מדובר בערבויות להלוואה, והלוואה צריך להחזיר. אומנם ישראל תקבל את הכסף בריבית נוחה מאוד, כמעט כמו הריבית שממשלת ארה"ב משלמת, והכספים הם לטווח ארוך מאוד, כנראה 30 שנה - ובכל זאת מדובר בהלוואה. במשרד האוצר אומרים כי השקעה בתשתיות הממשכנת את העתיד היא צעד לגיטימי, שכן אלה שיחזירו את ההלוואה הם גם אלה שייהנו מפירותיה. 

 ארה"ב מסייעת לישראל בתחום הכלכלי באופן שוטף זה עשרות בשנים. כך, בשנת הכספים האמריקאית הקרובה, המתחילה ב-1 בינואר 2002, תקבל ישראל מענקים אמריקאים נכבדים בהיקף כולל של 2.9 מיליארד דולר. מסכום זה 2.1 מיליארד דולר הם סיוע ביטחוני, 0.6 מיליארד דולר סיוע אזרחי ו-0.2 מיליארד דולר סיוע מיוחד וחד פעמי למלחמה בטרור. 

 במסגרת הדיאלוג הקבוע שלה עם ארה"ב, תנסה ישראל להגדיל את היקף הסיוע הצבאי שמותר לה להשתמש בו בשוק המקומי. זאת, כדי לחזק את התעשיות בישראל. בעבר ניסיונות כאלה לא צלחו, בדרך כלל, בשל לחצי התעשיות האמריקאיות. 


 AAA לגלעד ופרשר 


 במשך כשעה ורבע הציגו ביום שני בלונדון החשב הכללי, ניר גלעד, והמשנה לחשב הכללי, אלדד פרשר, מצגת מקפת על כלכלת ישראל בפני חברת הדירוג פיץ. זאת, במטרה לשכנע אותם שלא לפגוע בדירוג האשראי של ישראל. לאחר המצגת אמרו אנשי פיץ: "תהיה ההחלטה שלנו אשר תהיה, המצגת ראויה לציון AAA" (הציון המרבי בחברות הדירוג). 


 שני סוגים של הוצאות בתקציב 


 בנק ישראל סבור כי מאז שהוכן תקציב המדינה ל-2003 ביולי השנה, על בסיס ההנחה כי הצמיחה במשק תהיה בשנה הקרובה 1%, חלה הרעה במצבה של כלכלת ישראל. לדעת הבנק, משרד האוצר טועה כאשר הוא ממשיך לומר באוקטובר כי הנחת צמיחה של 1% ב-2003 היא הנחה שמרנית. לדעת בנק ישראל הצמיחה בשנה הקרובה תהיה נמוכה יותר. 

 ואולם בנק ישראל סבור כי תקציב 2003 ממשיך להיות תקף ועדכני, וכי הכנסת צריכה לאשרו ללא שינויים. עם זאת לדעת הבנק, אין לסגור את התקציב באופן מוחלט, בעיקר לא את צד ההוצאות. הבנק ממליץ ליצור תחנות ביניים, למשל לאחר חצי שנה, שבהן תיערך בדיקה אם התקציב עומד ביעדי התכנון והמסגרות שנקבעו לו. 

 כך, למשל, יש לקבוע בתקציב שני סוגים של הוצאות: האחד, הוצאות קשיחות שאינן ניתנות לשינוי, והשני, הוצאות שיהיו מותנות בהכנסות. אם מערכת המס לא תגיע ליעדים שהוצבו בפניה, ההוצאות המותנות יבוטלו. 


 בלי השוואות לישראל 


 פרופ' מריו בלכר, עד לאחרונה נגיד הבנק המרכזי של ארגנטינה, היה בימים ראשון ושני השבוע אורח הכנס "סוגיות במדיניות מקרו-כלכלית בישראל", שהוכן על ידי ד"ר קרנית פלוג, מנהלת מחלקת המחקר בבנק ישראל. לפני שהצטרף לקרן המטבע הבינלאומית (IMF), לימד בלכר באוניברסיטה העברית בירושלים. 

 הרצאתו של בלכר, "מדיניות מקרו כלכלית ומשברים פיננסים, לקחים מארגנטינה", משכה כצפוי קהל רב של מאזינים - בהם נגיד בנק ישראל, ד"ר דוד קליין, שני המשנים לנגיד ומרצים באוניברסיטאות. בלכר דיבר באנגלית על כלכלת ארגנטינה בעבר ובהווה, כולל מסקנות מהמשבר החריף שהיא עוברת, וענה על שאלות בעברית. כל ניסיון למשוך אותו להשוואות עם כלכלת ישראל עלה בתוהו. 

 דובר אחר בכנס היה מנכ"ל משרד האוצר, אוהד מראני. לדבריו, הרשויות המקומיות חוששות מאוד מהסכמים חדשים לתוספת יוקר ולתוספות שכר, שכן לא יוכלו לעמוד בהם מבחינה תקציבית. מראני הדגיש כי לדעתו יש לבצע פרויקטים בשיטות PFI ו-BOT (במימון המגזר הפרטי) רק בתחום התשתיות פיסיות, וגם זאת בתנאי שיש להם תשואה תקציבית ברורה. 

 עמדה זו, ציין, אינה הרווחת בממשלה. רבים בממשלה סבורים כי יש להשתמש בשתי השיטות לבניית בתי חולים, בתי ספר, ופרויקטים אחרים שמחזקים את המגזר הציבורי, גם אם אין להם תשואה תקציבית. 


 יותר שקיפות 


 הממונה על הכנסות המדינה, עו"ד מאיר קפוטא, נפגש באחרונה עם הסטטיסטיקאי הראשי, פרופ' שלמה יצחקי, ועם ראשי הלשכה המרכזית לסטטיסטיקה, במטרה להגדיל את שיתוף הפעולה בין שני המוסדות. בהופעתו הפומבית הראשונה כסטטיסטיקן הראשי, לא מכבר, התמקד יצחקי בהיעדר השקיפות באגפי המסים של משרד האוצר, בעיקר באגף מס הכנסה ומיסוי מקרקעין. זאת, בניגוד לנורמות המקובלות בעולם. על תופעה זו עמד גם לפני כן, בעבודתו כחוקר באוניברסיטה העברית. 

 קפוטא, שנכנס לתפקידו לפני כמה חודשים, הבטיח לפעול לשקיפות מרבית באגפי המסים, על פי ה"אני מאמין" המקצועי והאישי שלו. השקיפות תהיה במסגרת הסטנדרטים המקובלים בעולם. 


 ראש מינהלת קריות הממשלה פורש 


 יואל אופיר, סגן בכיר לחשב הכללי במשדד האוצר ב-16 השנים האחרונות, שכיהן גם כראש מינהלת ההקמה  של קריות הממשלה ובתי המשפט החדשים, הודיע באחרונה לחשב הכללי, ניר גלעד, כי בדעתו לפרוש בקרוב מהשירות הציבורי. 

 אופיר (55) היה אחראי מ-92' על פרויקט הבנייה הגדול והשאפתני ביותר של הממשלה בשנים האחרונות - 17 מבנים חדשים בירושלים, תל אביב, חיפה, באר שבע, רמלה, נצרת, בית דגן ואילת בשטח של 450 אלף מ"ר ובעלות של יותר מ-700 מיליון דולר. לדבריו, מיצה את עצמו במסגרת הציבורית. הוא יפנה כנראה למגזר הפרטי. 

 לזכות אופיר רשום הישג נוסף בקריירה שלו בשירות המדינה. ב-74', כאחראי על הסחר עם מדינות אמריקה הלטינית במשרד התעשייה והמחסר, יזם את קשר הדלק הראשון עם ממשלת מקסיקו. זו היתה תקופה שבה, בעקבות מלחמת יום הכיפורים, הטילו מדינות ערב אמברגו דלק כבד על העולם המערבי. 

 ישראל התקשה בשנים אלה לרכוש דלק. הקשר שיצר אופיר במקסיקו הוביל להספקת דלק לישראל במשך כ-25 שנה, בכמויות שהגיעו עד לשליש מכל צריכתה.