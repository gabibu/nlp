הנקודה המדאיגה ביותר בתוצאותיה הכספיות של  אי.סי.טל הישראלית (  ECTX  [10]  : NASDAQ)  היא המכירות לשוק הטלקום. נכון, החברה הצליחה להציג היום הכנסות שהיוו שיא כל הזמנים עבורה - 24.3 מיליון דולר, רווחי שיא תפעוליים של 4.6 מיליון דולר, ותזרים חיובי מפעילות, אולם הרבעון השלישי של השנה טומן בחובו שינוי מהותי ביותר מהרבעון השני: המכירות לשוק הטלקום ירדו משמעותית, ועל חשבונן צמחו המכירות הממשלתיות. 

 שימו לב למספרים: ברבעון שעבר, ההכנסות משוק הטלקום היוו 63% מהכנסות החברה ואלה מהשוק הבטחוני-ממשלתי היוו 37%. ברבעון השלישי יחסי הכוחות השתנו לחלוטין: ההכנסות מהטלקום היו 40% בלבד ואלה מהשוק הבטחוני היו 60%. 


 "עדיין מוכרים ללקוחות חדשים" 


 ברבעון השלישי החברה הודיעה על שני חוזים חדשים בתחום הטלקום: עם פראנס טלקום (חוזה מסגרת הכולל הזמנה ראשונה) ועם Cesky טלקום. מאחר ש-50% מהכנסותיה של החברה נובעות מלקוחות חוזרים, האם ניתן להניח שאי.סי.טל בקושי זכתה להכנסות מכיוונם של לקוחות חדשים? הרי כבר ראינו מצב דומה מחברה שנמצאת באותו השוק,  טי.טי.איי טלקום הישראלית (  TTIL  [11]  : NASDAQ)  , ברבעון השלישי. 

 "לא", אומר אבי גולדשטיין, סמנכ"ל הכספים של החברה, "ההנחה הזו לא נכונה לחלוטין וחתמנו ברבעון על הרבה חוזים שאנחנו לא יכולים לדווח עליהם. מעבר לכך, היו הזמנות שחזינו אומנם כי ייכנסו ברבעון השלישי אולם לא הצלחנו להכניס אותן, והיו חוזים אחרים שההכרעות בהם נדחו". 

 לדברי גולדשטיין, "אי.סי.טל לא נמצאת על הירח, אלא מוכרת בשוק הטלקום. אנחנו מרגישים בנוח, כי אנחנו לא כמו חסידה שעומדת על רגל אחת בשוק הטלקום, אלא חברה שעומדת עם שתי רגליים - אחת בטלקום ואחת בשוק הבטחוני". בטווח הארוך החברה מנחה ליחס של 50:50 בין שני התחומים. 


 לא תצמח ברבעון הרביעי 


 אי.סי.טל מפתחת מערכות המאפשרות לספקיות התקשורת לנטר ולהבטיח איכות תקשורת גבוהה ברשתות מבוססות קול, מידע, VoIP וסלולר, וכמו כן לזהות ולמנוע הונאות ברשתות. אותה "רגל שנייה" עליה מדבר גולדשטיין היא פתרון כולל לצורכי ניטור התקשורת עבור לקוחות ממשלתיים-בטחוניים. הוא מעריך כי השוק הבטחוני ייצמח בשנה הבאה בכל רבעון בהתייחס לרבעון המקביל לו והמגמה הכללית תהיה צמיחה מרבעון לרבעון, אם כי ייתכנו שינויים קלים. 

 החברה תספק את התחזיות שלה ל-2003 בסיום הרבעון הרביעי. בינתיים, היא אמרה כי לא תצמח ברבעון הבא ותציג תוצאות דומות לאלה של הרבעון הנוכחי (עשויה לרשום עלייה או ירידה של 5%), מה ששולח את המניה לנפילה של 17% כעת. אי.סי.טל הותירה בעינן בסיום הרבעון השני את תחזיותיה להכנסות של 100 מיליון דולר, אולם היום, בסיום הרבעון השלישי, מתברר שהיא תצליח לדווח על 96 מיליון דולר בלבד. 

 "זה עדיין בטווח לו קיווינו", אומר גולדשטיין. "צריך להבין שיש מקומות בהם אנחנו מתמודדים על עסקות גדולות, של 4-5 מיליון דולר, שיכולות להיכנס ברבעון הנוכחי או בזה שאחריו ולשנות את כל התמונה. המצב היום קשה ומעגלי המכירות בטלקום ארוכים". בשיחת הוועידה אמר אהרון שייך, נשיא ומנכ"ל החברה, כי דווקא בשוק הביטחוני מעגלי המכירות מתקצרים. 


 עלייה בשולי הרווח הגולמי; התייצבות בהמשך 


 נקודה ראויה לציון בדו"חות היא שולי הרווח הגולמי של החברה שהיו 60%, עלייה מ-59.5% ברבעון הקודם. "כמובן שיש לחץ מחירים, אבל עובדה ששולי הרווח הגולמי עלו. הסיבה לעלייה היא שהיו עסקות בהן הרווחנו יותר, ובטווח הרחוק, נראה לנו שנמשיך לדווח על שולי רווח גולמי של 60%". 

 בשיחת הוועידה החברה אמרה כי תזרים המזומנים שלה מפעילות היה זהה לרבעון הקודם - כ-4 מיליון דולר, וכי ב-9 החודשים האחרונים החברה ייצרה תזרים חיובי מפעילות של 11 מיליון דולר. את הרבעון סיימה החברה עם 51.7 מיליון דולר בקופה. מה היא מתכננת לעשות במזומן? 

 "אנחנו מסתכלים כל הזמן על ביצוע רכישות", אומר גולדשטיין, "אבל אני לא יכול להרחיב בנקודה זו. בכל מקרה, אנחנו לא מתכוונים להקצות מזומנים לצורך רכישה עצמית של מניות, זה צעד לא נכון בעיני". 

 המניה צונחת כעת במחזור גדול, כבר אמרנו, עד שכעת שווי השוק שלה הוא 143 מיליון דולר. אין ספק שחלק ניכר מהצניחה במניה מקורו בזו שרושמת החברה האם (59%),  אי.סי.איי (  ECIL  [12]  : NASDAQ)  , שנסחרת כיום ברמות שפל של 12 שנה, אולם גולדשטיין מסרב להתייחס להערכות בעניין כוונתה של אי.סי.איי למכור את המניות. 

 "אני משוחד, המניה צריכה להיסחר ברמה גבוהה יותר", אומר גולדשטיין. "אני מעריך שציפו שאולי נפרסם אזהרת רווח כמו כל חברות הטלקום האחרות, כי שייכו אותנו רק למגזר הטלקום. כשלא עשינו את זה, המניה התחילה לעלות. בכל מקרה, אנחנו מתכננים לצאת לסיבוב בקרב משקיעים בארץ ובחו"ל כדי להסביר טוב יותר את פעילות החברה". 


 קישורים נוספים 
 אי.סי.טל נעצרת: הכנסות של 24.3 מיליון דולר; לא תצמח ברבעון הבא; המניה צונחת ב-17%  [13]