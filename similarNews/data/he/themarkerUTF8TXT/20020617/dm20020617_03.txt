השבוע הקרוב בשוק ההנפקות הראשונות לציבור בוול סטריט כולל בשורות מעטות למשקיעים. בין היתר יונפקו היום מניות ברוקר הביטוח HUB אינטרנשונל (סימול HBG). יצרנית ציוד הרפואה הלתטק (סימול HETC) תצא לשוק מחר; ו-CTI מולקולר אימג'ינג (סימול CTMI), המייצרת ציוד הדמיה רפואי, תגייס 182 מיליון דולר ביום חמישי. האירועים המסקרנים באמת של שוק ההנפקות צפויים מאוחר יותר: הנפקת בורסת הסחורות של שיקגו (CME) וזו של CIT, חטיבת הפיננסים של טייקו. 


 הנפקה פורצת גבולות עבור הבורסות בארה"ב 
 שיקגו מרכנתיל אקסצ'יינג' (CME), בורסת החוזים השנייה בגודלה בעולם, מתכננת לבצע הנפקה ראשונה לציבור, בצעד תקדימי עבור בורסה בגודלה בארה"ב. לפי נתונים שמסרה לפני שבוע, בכוונתה לגייס 150 מיליון דולר מידי הציבור בסתיו הקרוב. 

 CME סוחרת בחוזים עתידיים ואופציות על סחורות שונות, החל במטבעות זרים, דרך שערי ריבית וכלה במחירי בקר ובשר. בבורסת שיקגו מתנהל המסחר בחוזים על מדדי ה-S  500 והנאסד"ק 100, המשמשים כסמנים לכיוון המסחר בוול סטריט מחוץ לשעות הפעולה הרגילות של השוק. 

 CME נוסדה ב-1898 בתור קואופרטיב שחבריו היו בעליו. בנובמבר 2000 פורקה השותפות הזו והבורסה הפכה לארגון למטרות רווח, במטרה לאפשר בהמשך למכור מניות לציבור. בעקבותיה הלכה בורסת הסחורות של ניו יורק (NYMEX). בורסות נוספות מתכננות ללכת בדרכה של CME ולמכור מניות לציבור. הידועה שבהן היא הנאסד"ק, שהודיעה על הכנות להנפקה ראשונה, לכל המוקדם ברבעון הרביעי של 2002. 

 הנפקת CME איננה משוללת מחלוקת. משקיעים חיצוניים עלולים למצוא עצמם מושקעים כאזרחים סוג ב' בחברה, שחבריה יהיו בעלי זכויות יתר על פני משקיעים רגילים. החברים הנוכחיים המחזיקים בבעלות על CME עשויים ליטול לידיהם זכויות הצבעה שאינן פרופורציונליות להחזקותיהם וחברות בדירקטוריון, ולהמשיך לקיים בבורסה את שיטת המסחר הישנה הבלתי מקוונת. 

 נושא שיטת המסחר בבורסה הוא אחד הנושאים שיקבעו את עתידה ואופיה. המסחר בצעקות ונפנופי ידיים הפך לסימן היכר צבעוני של הבורסה בעידן שבו מסחר אלקטרוני תפס את מקומו כיעיל יותר ורווחי יותר. בורסת שיקגו היתה ידועה בחדשנותה בהצגת מכשירים פיננסיים כדוגמת החוזים על היורודולר, שהיום הינם החוזים הנמכרים ביותר בעולם. בבורסה קיימת מערכת מסחר מקוונת, גלובקס, בה נסחרים 30% מכלל מחזורי המסחר. אולם, החלטה על מעבר לשיטה ממוחשבת עבור כל המסחר טרם התקבלה, והיא צפויה להיות הנושא הראשון על הפרק כאשר משקיעים חדשים ייכנסו לתמונה. 

 הבעיה היא שחברי הבורסה, שמחר יהפכו לבעלי מניות עדיפים בה, הם בעלי ניגוד עניינים. הפיכת המסחר לממוחשב לחלוטין תהפוך רבים מהסוחרים למובטלים. בעלי עניין אלה יהפכו לבעלי זכות הצבעה ועלולים לדחות את ייעול הבורסה, חוששים משקיעים חיצוניים. 


 מי ירצה לקנות את CIT 
 ואם ניגוד העניינים של בורסת שיקגו נראה סבוך ולא נקי, מה יאמרו המשקיעים על הנפקתה של CIT, חטיבת הפיננסים של תאגיד טייקו (סימול TYC)? 

 טייקו, כפי שדווח בהרחבה, נתונה היום תחת חקירה בנוגע לנוהליה החשבונאיים. מי שהיתה אחת החברות המצליחות ביותר בוול סטריט נוהלה על ידי דניס קוזלובסקי, שנחשד עתה בהעלמות מס, וככל הנראה ביצע עסקות מפוקפקות תחת מטריית החברה. 

 CIT לכשעצמה היא אולי חברה עתירת ערך, מתחרה בחטיבות פיננסים של חברות כמו ג'נרל אלקטריק, אולם הצל הכבד שמטילה עליה טייקו עלול להקשות על תמחורה. טייקו רכשה אותה ב-10 מיליארד דולר בשנה שעברה, ובמקרה הטוב תוכל לגייס כ-5 מיליארד דולר בהנפקתה, לאחר שליהמן ברדרס סירב לשלם סכום דומה תמורתה. 

 טייקו החליטה להנפיק את CIT לאחר שלא הצליחה למכור אותה במהלך החודשים האחרונים, כחלק משידוד מערכות כולל בחברה. טייקו חיפשה קונה שמוכן לשלם 8 מיליארד דולר תמורת CIT, אולם מעדה קשות בחיפושיה. 

 הנפקת CIT צפויה לצאת לדרך ביולי הקרוב. מנהלי החברה מחזיקים אצבעות בשתי הידיים - שהחברה האם לא תופלל בחקירות, ושהמשקיעים יהיו מוכנים לקנות את החברה הבת.