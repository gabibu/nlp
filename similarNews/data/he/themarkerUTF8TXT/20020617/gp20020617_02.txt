הערכות בתי ההשקעות היו כי חברת  אם סיסטמס  (  FLSH  [10]  : NASDAQ)  הישראלית תצליח לקלוע, ואולי אף לעקוף את התחזיות לרבעון השני של השנה במעט ובשיחות עם אנליסטים בתקופה האחרונה נשמעו רחשים, לפיהם מסתמן כי לחברה היה רבעון טוב מאוד. מצוין אפילו: ההנהלה קיוותה להכנסות של 12.5 מיליון דולר - צמיחה של 10% מהרבעון הראשון של השנה - אבל גם בתי ההשקעות האופטימיים ביותר לא יכלו לנחש מהו השפן שדב מורן, נשיא החברה, ישלוף מהכובע. 

 כעת, החברה מאמינה שתמכור ברבעון השני של השנה ב-14 מיליון דולר - צמיחה של 23%. אומנם לא כל 14 מיליון הדולר כבר רשומים לבטח בספריה של החברה, אולם דבר אחד בטוח - את אבן הבוחן לרבעון, הכנסות של 12.5 מיליון דולר, היא כבר עברה בהצלחה. ואם הכל ימשיך לפי התוכניות, היא תוכל להשיג הכנסות של 14 מיליון דולר. השאלה המרכזית היא מתי אם סיסטמס תתחיל להציג רווחים, אולם נראה כי לא מדובר על חזון שיתגשם בחודשים הקרובים - בינתיים. 

 ומה לגבי השנה כולה? בשיחת הוועידה לסיום הרבעון הראשון של 2001 אמר מורן כי החברה תצמח השנה ב-30% - כלומר, תדווח על הכנסות של יותר מ-58 מיליון דולר. "אגרסיוויים", אמרו אז על הנהלת אם סיסטמס, והזכרון (גם אם שחוק כדי אבק) שעלה למאזינים בראש היה של מורן מספק תחזיות צמיחה אדירות בימי ההייפ, שלא התגשמו כלל. 


 השוק עוד לא חוזר לעצמו 


 30% הוא מספר בהחלט מכובד בתקופה הנוכחית, שמראה כי השוק אולי חוזר לעצמו, אולם לא לאותם קצבי צמיחה מפורסמים של פעם. הראיה היא שהכנסות אם סיסטמס ב-2001 היו מחצית מאלה של שנת 2000, ואלה של 2002 לא יעברו לפי ההערכות (שיעודכנו אולי כעת כלפי מעלה) את ה-60 מיליון דולר. 

 ואולם, על אף האגרסיוויות שזיהו בתי ההשקעות אצל מורן גם הפעם, הם אימצו את ההערכות של החברה ל-2002. היום הצלילים המשמחים ודאי למשקיעי החברה שהושמעו בשיחת הוועידה, הופכים לאופטימיים יותר: כעת, סמנכ"לית הכספים של החברה, רונית מאור, אף אומרת כי ייתכן שבשיחת הוועידה הקרובה החברה תעדכן תחזיות כלפי מעלה, אולם בשלב זה קשה לחברה להעריך בדיוק על אלו מספרים מדובר. "כשצפינו בתחילת השנה שנצמח בלפחות 30% ב-2002, שוק ההון קצת נלחץ, אבל היום אני יכולה להגיד שאנחנו באמצע הדרך להוכיח שלא היינו אגרסיוויים מדי", אמרה לנו היום מאור. 

 החברה אינה יודעת בשלב זה מה המספר שימלא את השורה התחתונה ברבעון וטרם ההודעה של היום, התחזית הממוצעת היתה להפסד של כ-2.2 מיליון דולר ברבעון השני (8 סנטים למניה). אם נפעיל אותם שולי רווח גולמי שהחברה הציגה ברבעון הראשון (33%) ותחת הנחה כי ההוצאות התפעוליות יהיו ברמה זהה, הרי שההפסדים התפעוליים של אם סיסטמס יהיו נמוכים מ-2 מיליון דולר, ובהכללת הכנסות מימון, ההפסד הנקי יוכל להסתכם בכ-1.5 מיליון דולר ברבעון, ואולי אף פחות. 


 הדיסק און קי - מנוע צמיחה ראשי 


 בחברה מציינים היום את מוצר ה-DiskOnKey כמנוע הצמיחה העיקרי שהוביל להפתעה בשורה העליונה. בכך אם סיסטמס מוכיחה שהשקת המוצר בסוף 2000 היתה חיונית, ולו בגלל שההיסטוריה הוכיחה שחברות של מוצר אחד מתקשות לשרוד. הדיסק און קי היווה 32% מהכנסות החברה ברבעון הראשון של 2002, וצמח ב-45% בהשוואה לרבעון הרביעי של 2001. 

 אם סיסטמס מכפר סבא עוסקת בפיתוח ובייצור רכיבי זיכרון מבוססי פלאש עבור מחשבים ומוצרים מבוססי מחשב. הדיסק-און-צ'יפ שלה - מוצר הדגל - הוא שבב זעיר שנועד לתת יכולות זיכרון למכשירים שאינם זקוקים לקיבולת זיכרון גדולה כמו זו שמאפשר דיסק קשיח רגיל. קו המוצרים השני, הדיסק-און-קי, מיועד לספק פתרון אחסנה נייד מבוסס פלאש למחשבים אישיים והוא מוצר דמוי עט קטן, הניתן לנשיאה בכל כיס, מתחבר למחשב דרך חיבור סטנדרטי, ודרכו ניתן לחבר שורה ארוכה של אביזרים למחשב. המוצר משווק בעיקר באמצעות HP, דל ו-IBM. 

 מניית אמסיסטמס בשנה האחרונה  ב-UBS ורבורג העריכו לא מכבר כי מכירות הדיסק-און-קי של החברה יסתכמו בכ-5 מיליון דולר ברבעון השני של השנה, ואם היחס יישמר מהרבעון הראשון (32% מההכנסות), הרי שההכנסות הכוללות לרבעון יגיעו לכ-15 מיליון דולר. מאחר ובינתיים החברה מדברת על מכירות של כ-14 מיליון דולר, לא מן הנמנע שהדיסק-און-צ'יפ, המוצר המסורתי שלה, לא יצליח להגיע למספרים אליהם החברה קיוותה. בשיחת הוועידה שתקיים החברה ב-22 ביולי, היא תספק וודאי את החלוקה המדוייקת בין שני קווי המוצרים. 

 העלאת התחזיות של אם סיסטמס מזכירה את זו של חברה ישראלית נוספת העוסקת בתחום דומה - טאואר סמיקונדקטור, שהעלתה אף היא תחזיותיה לרבעון מצמיחה של 20% ברבעון השני לתחזית צמיחה של 35%. 


 המניות - לא זולות 


 באם סיסטמס מאשרים היום שהמגמות שציינה בזמנו טאואר, לפיהן מוקדם לדבר על התאוששות אולם יש התעוררות בשוק - קורות גם אצלה. יואב ניסן-כהן, מנכ"ל משותף בטאואר, אמר לנו לא מכבר כי, "עדיין לא ניתן לקבל תמונה כוללת בדבר סימנים להתאוששות השוק, זה עדיין מוקדם מדי לקבוע", והסביר כי בשנה האחרונה הלקוחות של החברה לא ביצעו כמעט רכישות חדשות, בשל העובדה כי הצטברו אצלם מלאים מרכישות קודמות שעשו, ולכן הוא חש בהתעוררות. יחד עם זאת, הוא אמר כי הלקוחות לא מבצעים את הרכישות הנוכחיות עבור מלאים, אלא עבור שילובם השוטף של הרכיבים במוצרים שהם מוכרים ליצרני הקצה. 

 כך או אחרת, המומנטום סביב אם סיסטמס חיובי, המניה מזנקת ב-10% ומוחקת ירידות שצברה במשך 4 ימים. ונשאלת השאלה: אם אומנם החברה מתכוונת לצמוח ב-30% השנה, האם יתכן ששווי נוכחי של כ-210 מיליון דולר לחברה הוא נמוך? ובכן, ב-UBS ורבורג לא חושבים שהשוק אינו מתמחר את החברה כיאות, לפחות בשלב זה, ולא מדברים על "תמחור חסר". הם אומרים כי "בהתבסס על התחזיות ל-2002, מניותיה של אם סיסטמס אינן נראות זולות", אך מסייגים זאת: האנליסט ג'ונתן האלף אומר כי אם אומנם התוצאות של החברה יעקפו את התחזיות והיא תשמור על מומנטום עסקי חיובי, הרי שהפרמיה הנוכחית תוצדק. הם מדרגים את המניה כ"קנייה". 


 קישורים נוספים 
 אם סיסטמס מעלה תחזיות לרבעון השני - צופה הכנסות של 14 מ' ד'; סמנכ  "  לית הכספים: ייתכן שנעלה התחזיות להמשך  [11]