מי שפתח חשבון בחו"ל בחודשים האחרונים כדי לנהל בו את השקעותיו ודאי גילה במהרה כי פיקדונותיו בחו"ל אינם נהנים מהתשואות להן הורגל בישראל. הריביות על פיקדונות, הן בארה"ב והן באירופה, נמוכות מאוד, והתשואות של אג"חים לטווחים קצרים גם הן לא מפתות. מתברר כי בבדיקה כלכלית מספרית גרידא, הייאוש אולי יותר נוח אבל פחות רווחי: להדיוטות הפותחים חשבון מנוהל בבנק כלשהו בחו"ל,  אין שיפור כלכלי אלא להיפך. 

 למרות זאת, ועל אף העלאות הריבית, ממשיך הציבור להזרים ביקושים לדולר, אשר שערו ממשיך להאמיר, והכסף - לפי הערכות בין 300 ל-400 מיליון דולר מדי חודש - זורם לחו"ל. 

 מדוע ממשיך העדר לדהור מערבה? מדוע ממשיכים ישראלים להעביר בהמוניהם כספים לחו"ל ולשלם על כך פרמיה נכבדה? 

 העיתונים נוטים לייחס את בריחת ההון לחו"ל ל"אובדן האמון בצמרת הכלכלית". אך התשובה הזו היא תיאור של תסמין נוסף של המחלה ואינה יורדת לשורשיה. החמצת עומק הבעיה גורמת למדורים כלכליים מכובדים לעסוק ב"שולם" שבין הנגיד לשר האוצר כאילו תהיה לו השפעה על השווקים. 

 תירוץ מקובל אחר לנהירת העדר אל החשבונות בחו"ל הוא המצב הבטחוני. לו זה היה נכון, והיתה כאן אווירת סייגון בשלהי מלחמת וייטנאם,  לו היתה כאן אווירת סייגון בשלהי מלחמת וייטנאם, היה הציבור ממלט מכאן לא רק את כספו אלא בעיקר את נפשו, ונתוני הירידה היו משקפים זאת  היה הציבור ממלט מכאן לא רק את כספו אלא בעיקר את נפשו, ונתוני הירידה היו משקפים זאת. עם כל הדכדוך הנוכחי, הציבור לא חש שאנחנו קרובים לאחוז באדני המסוקים הממריאים מן השגרירות האמריקאית אל נושאות המטוסים. 

 התשובה שאני רוצה להציע היא שהציבור מעריך שאין לממשלת ישראל את היכולת לשנות את היחס הגרוע בין עוצמת הקטר במשק הישראלי למספר הקרונות שהוא גורר. למה הכוונה? המשק אמנם התחזק מאוד בין 1985 ל-2000: עם רוחות גביות של שגשוג עולמי, תחושות שלום מתקרב ובועת ההיי-טק, צמח הקטר של הכלכלה הישראלית בשיעורים מרשימים. אלא שחלק הארי של ההתחזקות הזו הוקדש לחיזוק הסקטור הציבורי והניזונים ממנו. 

 לאן הלך הכסף? לא חלילה להשקעות בתשתית, שיחסכו כסף לדורות הבאים, אלא לניפוח הוצאות הממשלה: הגדלת שכר בסקטור הציבורי (גידול ריאלי של 33%), הגדלת תמיכות וקצבאות (למשל, מספר מקבלי השלמת הכנסה גדל פי 10 בעשור הקודם), הגדלת מרכיב השכר והפנסיה בתקציב הביטחון (שמהווה למעלה ממחצית התקציב) וכיו"ב. חילקו דגים במקום לחלק חכות. למרות הצמיחה המשמעותית גודל הסקטור הציבורי ביחס לתל"ג לא הצטמצם ונותר מעל 40%. 

 כל עוד המשיך הקטר המשקי להתחזק לא הורגש משקלם של הקרונות שנוספו. אך כאשר החל המיתון של השנתיים האחרונות לשחוק את כוחו של הסקטור היצרני, התברר כי קשה מאוד להיפטר מהקרונות העודפים: המשטר הקואליציוני בישראל הפך אותה זה מכבר לאסופה של סקטורים המתחרים ביניהם מי ינגוס נתח גדול יותר מהקופה הציבורית. ממשלה המנסה להוציא מפיהם של אי אילו סקטורים את טרפם מסתכנת בקיומה. 

 חברה שחיה על תמיכות היא בעיה מבנית לדורות: קבוצות גדולות באוכלוסייה הישראלית כבר פיתחו תלות בתמיכות ובסובסידיות, ובמגזרים מסוימים אבדה היכולת לעבודה רווחית.  רפורמות מבניות משמעותיות שהקטינו את הסקטור הציבורי ואת תקציב המדינה, כמו אלה שביצעו בריטניה וארה"ב בשנות ה-80, הוכיחו כי בטווח הארוך זה משתלם לכולם  רפורמות מבניות משמעותיות שהקטינו את הסקטור הציבורי ואת תקציב המדינה, כמו אלה שביצעו בריטניה וארה"ב בשנות ה-80, הוכיחו כי בטווח הארוך זה משתלם לכולם: שיעור האבטלה בשתי המדינות הללו, גם בתקופה הקשה הזו, הוא מחצית מאשר במדינות אירופיות אחרות. לעומת זאת, בישראל רפורמות מבניות אינן על סדר היום וההפרטה היא עדיין מילת גנאי. 

 לכן נוטה הציבור להניח כי אין לממשלה את היכולת להפסיק את שוד הקופה הציבורית, אלא אם תהיה כאן קטסטרופה נוסח ארגנטינה. כך היה כאן בראשית שנות ה-80: רק לאחר אינפלציה של 400% השכילה הממשלה להתאחד ל"עסקת החבילה" המפורסמת. 

 הציבור מניח שלפני העימות הגדול עם הסקטור הציבורי והניזונים ממנו תעדיף הממשלה להכביד את היד על משלמי המסים (ראו באיזה קלות הקפיצו את המע"מ ל-18% - כמעט חמישית ממחירה של כל קנייה הולך לאוצר!) ולבטל את הליברליזציה במט"ח, אף שאלה תרופות אליל שרק יאיצו את המפולת. 

 לכן העדר מבריח את נכסיו מערבה, ואתם תחליטו אם אפשר לסמוך על חושיו של העם העתיק בעולם.