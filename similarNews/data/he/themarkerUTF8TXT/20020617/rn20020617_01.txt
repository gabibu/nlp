יש מפלגה חדשה בישראל. אני יודע, כי אמרו את זה בערוץ 2. 

 לבשורה החדשה של הפוליטיקה הישראלית קוראים ישראל אחרת. הם צעירים, הם אמביציוזיים, הם רוצים לשנות את המצב ומוכנים אפילו לעשות חוגי בית בשביל זה. והם חושבים ש... ש... 

 אני לא יודע מה הם חושבים בעצם. ישבתי דקות ארוכות מול הכתבה שסיפרה עליהם ב"יומן שישי" ולא שמעתי בדל של משפט על דעותיהם של אנשי ישראל אחרת, חוץ מזה שהמצב פה חרא. תודה, אבל את זה אני כבר יודע לבד. 

 אנשי ישראל אחרת התחילו בזה ש"כל אחד מאיתנו רשם את שני הדברים שהכי מפריעים לו במצב של המדינה". אחרי הדינמיקה הקבוצתית הזאת, החבר'ה עשו את הדבר ההכרחי הבא בהקמת מפלגה: הם הוציאו פליירים ופירסמו עצמם על שלטי חוצות (אלקטרוניים) בגוש-דן והתחילו לארגן חוגי בית. חוץ מזה, הם אירגנו סמינר בשדות-ים כדי לגבש את המצע שלהם. עיקרו יהיה, תחזיקו חזק, שהסכסוך הישראלי-פלשתיני צריך להיפתר במשא-ומתן ושצריך לגייס את החרדים ולהפסיק לתת להם כסף. 

 "אנשי ישראל אחרת יודעים", אמרה הכתבת, "שבקרוב הם יצטרכו להוסיף למפלגה שלהם גם שמות". "שמות" זה אומר אלוף במילואים או תעשיין בכיר שיעמוד בראש המפלגה, וזה הדבר השלישי, כך מסתבר, שמפלגה צריכה אחרי שיש לה שלט חוצות אלקטרוני וסמינר רעיוני אחד. 

 אבל גם השמות שמריצים את המפלגה הזאת עכשיו הם לא ממש חדשים עבור מי שעוקב: בועז נול הוא אותו בועז נול, איתי בן-חורין הוא אותו איתי בן-חורין. האנשים שהביאו לכם את "התעוררות" חוברים לחבר'ה הטובים מדור-שלום ומקימים את מפלגת הקונצנזוס והרצון הטוב. הבעיה היחידה היא שהקונצנזוס הזה לא מחזיק מים. 

 המנטרה על "חלוקה שווה של הנטל" שאנשי "התעוררות" ניפנפו בה במהלך השביתה המתוקשרת שלהם היא לא יותר ממליצה שחוקה שאין שום סיכוי ליישם. מפתיע שעוד יש קונים לקשקוש הזה. 

 המפלגה הזאת לא תגיד שום דבר על אזרוח החברה הישראלית משום שחוגי הבית שלה נערכים בבתיהם של תתי-אלופים במיל' וחבריה בעצמם מאוהבים בממסד הצבאי. היא גם לא תגיד שום דבר חריג על כלכלה, זכויות עובדים, עובדים זרים וכד' משום שהיא בונה על בני גאון, דב לאוטמן וחבריהם שיתרמו לה כספים, ואולי יעמדו בראשה ביום מן הימים. היא בוודאי לא תגיד אף מלה על נושאים שוליים כמו מדיניות רווחה, מדיניות התקשורת או מדיניות הסמים. הנושאים האלה הרי בכלל לא קיימים בשיח הפוליטי הישראלי. מפלגה עם רעיונות חדשים היתה מנסה אולי להכניס אותם, אבל לישראל אחרת אין יומרה להביא רעיונות חדשים. יש לה אנשים צעירים עם רעיונות ישנים, והם מקווים שזה יעבוד. 

 ישראל אחרת הושוותה, כמעט באופן אינסטינקטיווי, למפלגת המרכז, שגם היא התיימרה להביא בשורה חדשה וסופה שהפכה לבדיחה פוליטית עצובה. אבל האמת היא שההשוואה הזאת עושה עוול למפלגת המרכז. מרדכי, ליפקין-שחק, מרידור ומילוא היו אנשים שעשו דבר או שניים בקריירה וסיכנו את כל הישגיהם הפוליטיים בכך שפנו להקים גוף פוליטי חדש. לאנשי ישראל אחרת אין מה להפסיד. במקרה הרע, הם תמיד יוכלו להקים עוד תנועה סטודנטיאלית ולהיאבק על איזה קונצנזוס חילוני מזויף. 

 בינתיים נראה שהם די נהנים: המעמד הבינוני-גבוה מחבק אותם, הם קיבלו את הכתבה בערוץ 2 שהם כל-כך רצו וזרם הפונים בטלמסר רק הולך וגובר כל-הזמן. רק שמבחינה רעיונית, המפלגה שלהם היא לא יותר משלט חוצות חלול. הישראלי הבורגני המקטר לא צריך עוד מפלגה שתגיד לו שרע פה אבל לא תביא שום רעיון חדש. יש לו כבר את מפלגת העבודה.