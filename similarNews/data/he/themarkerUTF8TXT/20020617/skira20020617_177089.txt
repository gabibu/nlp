שר האוצר סילבן שלום הצליח שוב לשעשע את השווקים בסוף השבוע שעבר, כאשר הצהיר שהבעיה בשוק מטבע החוץ היא הספקולנטים הזרים, בעוד שאזרחי המדינה אינם משתתפים בעליית הדולר ושומרים אמונים לשקל. "הפיחות המואץ בשקל נובע מהסתערות הבנקים והספקולנטים על הדולר", אמר השר, וזכה מיד לתגובות של גיחוך מפעילי שוק המט"ח, שביקשו לציין בפניו כמה עובדות וכמה נתונים שאולי יעמידו אותו על טעותו. 

 כמעט מדי יום, הביקושים הגדולים ביותר לדולר בשוק המט"ח מגיעים לחדרי העסקות ב-8:00-9:30. אלא שבגלל הפרש השעות בין תל אביב ללונדון, הבנקים והספקולנטים הזרים כלל לא הגיעו עדיין בשעות אלה למשרד, ולכן כמעט כל הפעילות היא של גופים מקומיים: חברות עסקיות, הציבור והבנקים המקומיים. 

 בנקים בישראל ממעטים לבצע הימורים גדולים על שער הדולר. הבנקים וחדרי העסקות שלהם מנסים להרוויח כסף על ידי עשיית שוק באמצעות ההפרשים שבין שערי המכירה לשערי הקנייה, וגם על ידי הימורים נקודתיים לכיוון זה או אחר. בדרך כלל הם לא לוקחים על עצמם חשיפות לכיוון מסוים לטווח של יותר מכמה ימים, וגם אם הם עושים זאת, לא מדובר בסכומים חריגים. שני הבנקים הגדולים, בנק הפועלים ולאומי, כתבו בדו"חות הכספיים שלהם ל-2001 שההון העצמי העומד לרשות חדרי העסקות לא עובר את סף 100 מיליון הדולר. זה אמנם לא מעט כסף, אבל זה אינו סכום יוצא דופן בשוק שמחזור המסחר היומי בו מגיע לעתים קרובות ליותר ממיליארד דולר. 

 בשבוע האחרון נרשמו כמעט מדי יום ירידות באיגרות החוב השקליות של מדינת ישראל - האיגרות קצרות המועד (מק"ם) והאיגרות השקליות הלא צמודות לזמן ארוך (שחרים). כדאי לשלום לרשום לפניו שבנקים וספקולנטים זרים אינם משתתפים במסחר באיגרות חוב ישראליות, מאחר שכדי להמר נגד השקל ונגד המדינה יש לקנות את האיגרות ב"שורט" - פעולה בלתי מעשית בשוק ההון הישראלי המוגבל. בהנפקת סדרת המק"ם שהתקיימה ביום שלישי שעבר, בסך 400 מיליון שקל, כלל לא ניגשו הגופים המוסדיים למכרז וההנפקה הסתיימה בכישלון מביך. מחיר האיגרות שיקף תשואה של 9.8% למק"ם לשנה, ואפילו בסכום הזה לא הצליחה המדינה למכור את כל הסחורה. המעטים שקנו את המק"ם בהנפקה נהנו מרווח הון מהיר ויוצא דופן, שכן ברגע שהם החלו להיסחר בבורסה עלה מחירם לרמה המשקפת את התשואה בשוק המשני - 8.4%. אין כאן שום ספקולציה, רק חוסר רצון ונכונות להחזיק בניירות הערך הממשלתיים. 

 בנקים וספקולנטים זרים אינם משתתפים במסחר באיגרות חוב ישראליות, מאחר שכדי להמר נגד השקל ונגד המדינה יש לקנות את האיגרות ב"שורט" - פעולה בלתי מעשית בשוק ההון הישראלי המוגבל 

 הבנקים והמשקיעים המוסדיים, הזרים והמקומיים, דווקא כן ביצעו פעולות ספקולטיוויות גדולות בשבוע שעבר, אבל לא בשוק ה"ספוט", אלא בשוק הריבית. על ידי רכישה או מכירה של חוזה החלפה ("סוואפ") על הריבית ניתן להמר על גודלו של הפרש הריביות בין השקל לדולר, ומתברר שרבים הימרו בימים האחרונים שהפער הזה ילך ויגדל. מחדרי העסקות דיווחו כי כמה מהבנקים הזרים ביצעו עסקות סוואפ בהיקפים גדולים במיוחד, לתקופות של שנה-שנתיים, מתוך אמונה שנגיד בנק ישראל ימשיך לעלות את הריבית השקלית - ואז הם ירוויחו. הערכות אלה מקבלות חיזוק מנתוני בנק ישראל, המראים שבכל אחד מימי המסחר בשבוע שעבר הסתכם מחזור עסקות ההחלף שביצעו הזרים ביותר מ-1.2 מיליארד דולר. צודקים הזרים: שר האוצר עצמו, בהמשך לטענות כלפי הספקולנטים, הזהיר שהדולר יכול לעלות, אבל גם לרדת. לעומת זאת, מעטים מאוד הם האנשים שמוכנים להמר על ירידה בריבית השקלית בחודשים הקרובים. 

 מבט על נתוני המסחר במטבע חוץ שמפרסם בנק ישראל מראה שבשבועות האחרונים חלה דווקא ירידה בהיקפי הפעילות של הבנקים הזרים בשוק ה"ספוט" בשקל-דולר, בהשוואה למאי. מדוע לא שמענו אז דבר משר האוצר? באותה נשימה אפשר לתהות מדוע לא האשים שלום את הספקולנטים לפני כמה חודשים, כאשר הדולר היה ב-4.5 שקלים ועלה ל-4.7 שקלים. אז דווקא אמר שר האוצר שמדובר בפיחות בריא שיעודד את היצוא ואת הפעילות הכלכלית. 

 לו היה שר האוצר צודק, ועליית הדולר היתה באמת תוצאה של ספקולציה - היה בכך מקום לאופטימיות. כי בסופו של דבר כל ספקולנט רוצה בנקודה כלשהי למכור ולממש רווחים, וכאשר יגיעו המימושים יירד גם הדולר. במידה רבה, זה היה התסריט בפיחות הגדול של 1998, פיחות שבהמשכו ירד הדולר מנקודת שיא של 4.5 שקלים חזרה ל-4 שקלים. אבל אחת הבעיות הגדולות של שר האוצר ושל המשק היא שלראשונה זה שנים רבות מתפתחת בישראל מגמה של רכישת דולרים והעברתם לחו"ל לצמיתות. 

 לפי הערכות בשוק המטבע, יוצאים כיום מישראל 300-400 מיליון דולר בחודש, מחציתם מקורם באנשים פרטיים הרוכשים דירות או פותחים חשבונות בנק בחו"ל ומחציתם מקורם בחברות עסקיות - דולרים שאינם חוזרים יותר. 

 זו לא ספקולציה. זו תנועת הון מדאיגה, שכבר עתה גורמת למחסור חמור בדולרים במערכת הבנקאות ולעליית מחיר הדולר גם בסקטור העסקי. לאחר שבשנים האחרונות נהנו הבנקים מעודפים גדולים של מטבע חוץ, הם נאלצים כיום ללוות מט"ח בחו"ל בריבית של ליבור פלוס 0.33% לתקופה של שנה וליבור פלוס 0.5% לתקופה של שנתיים, עלות אשר אותה הם כמובן מגלגלים ללקוחות. תנועה זו של מטבע זר אל מחוץ לגבולות ישראל לא תיפסק על ידי הצהרות של שר האוצר, לא על ידי פגישות פסגה מתוקשרות ואפילו לא על ידי עלייה של עוד 0.5%-1% בריבית.