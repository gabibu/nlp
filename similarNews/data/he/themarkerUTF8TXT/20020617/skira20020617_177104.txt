ניו יורק. נאסד"ק כבר החל את קריסתו לפני שנתיים ושלושה חודשים, ענף הטלקום בצניחה חופשית כבר שנה, מדד דאו ג'ונס מדשדש כבר כמעט 3 שנים - אבל נדמה שרק כיום החלו המשקיעים בוול סטריט להתעורר, להתפכח ולהבין כמה שונה המציאות מהחלום האמריקאי, שבו הבורסה היא הדבר הכי דמוקרטי עלי אדמות המאפשר לכל משקיע קטן להתעשר. 

 החודש האחרון היה כואב מכולם; פרשה רדפה פרשה וסקנדל רדף סקנדל - כמעט כל יום התפוצץ סיפור חדש על הדרך שבה מנהלים ודירקטורים אמריקאים ניפחו הכנסות, רימו בדו"חות ובזזו את החברות הציבוריות שלהם. 

 הנה כמה מהעובדות שנאלצו בימים האחרונים המשקיעים האמריקאים לעכל: 

 דניס קוזלובסקי, המנכ"ל האגדי של ענקית התעשייה הכבדה טייקו, שהיתה אחד מסיפורי ההצלחה הגדולים ביותר בוול סטריט, הוא כנראה נוכל. תחילה התברר שקוזלובסקי, שהצהיר כל הזמן שאינו מוכר מניות של החברה, מכר מניות של החברה ביותר ממאה מיליון דולר. 

 המשקיעים לא ידעו שקוזלובסקי מוכר מניות כי הוא הצליח למצוא פרצה בחוק האמריקאי, שאיפשרה לו שלא לדווח על המכירות מאחר שהוא לא מכר את המניות בבורסה אלא מכר אותן לחברה עצמה. המשקיעים שהתלהבו ממניות מהחברה לא ידעו שהוא עצמו מעדיף מזומן. 

 לא רק על מכירת המניות הוא בחר שלא לדווח;  לפתע מתברר כי חלק גדול מהצמיחה הפנומנלית שטייקו הציגה התבסס על ריצת אמוק מטורפת של עסקות רכישה של חברות אחרות - שעל חלק ניכר כלל לא דווח לבורסה  לפתע מתברר כי חלק גדול מהצמיחה הפנומנלית שהחברה הציגה התבסס על ריצת אמוק מטורפת של עסקות רכישה של חברות אחרות - שעל חלק ניכר הוא כלל לא דיווח לבורסה. 

 החודש גילו המשקיעים שקוזלובסקי פיתח לעצמו תחביבים יקרים מאוד, כשנעצר על ידי המשטרה בחשד שלא שילם מס על רכישת יצירות אמנות ביותר מ-10 מיליון דולר. הם לא הספיקו להתאושש מהרעיון שמנכ"ל כל כך עשיר ינסה להעלים מס בסכום של 1.1 מיליון דולר בלבד - והשבוע הם גם גילו שטייקו רכשה לו דירה במנהטן לשימושו האישי ב-18 מיליון דולר. 

 טייקו רחוקה מפשיטת רגל - מה שאי אפשר להגיד על אדלפיה; מניות חברות הטלוויזיה בכבלים ירדו בשבוע שעבר לשפל של 3 השנים האחרונות עקב הגילויים על מה שהתרחש בשנים האחרונות בענקית הטלוויזיה בכבלים, אדלפיה. המשקיעים פשוט לא יכלו לעמוד בקצב שבו יצאה מהחברה הכביסה המלוכלכת; תחילה הם זרקו מניות של אדלפיה, ולאחר מכן התחילו להרהר אם גם חברות אחרות בענף פעלו בדרך דומה והחלו להיפטר ממניותיהן. 

 הכל התחיל כשהתברר שבני משפחת ריגאס השולטת בחברה משכו ממנה הלוואות ביותר מ-3 מיליארד דולר, נמשך בכך שהחברה הודיעה כי ניפחה את הכנסותיה בתרגילים חשבונאיים במשך 3 שנים ביותר מחצי מיליארד דולר, ועתיד להסתיים כנראה בפשיטת רגל של החברה שגייסה מיליארדים באיגרות חוב והלוואות בנקאיות. 

 בני משפחת ריגאס נאלצו להתפטר מדירקטוריון החברה, שגם פיטרה את רואה החשבון שלה - דלויט טוש. ואז החלה הכביסה המלוכלכת לעוף החוצה בקצב מבהיל. כדי לתת לכל הפרשה ממד יותר אנושי - כזה שמובן לכל משקיע אמריקאי - העבירה אדלפיה בסוף השבוע לבורסה פרטים נוספים על מה שבני משפחת ריגאס עוללו לה, והתברר שלא הכל שחור: 700 אלף דולר מכספי החברה שימשו לרכישת מנוי לכל בני משפחת ריגאס במועדון גולף יוקרתי - וגולף, יודע כל ילד אמריקאי, טוב לעסקים. 

 זו רשימה מקוצרת; אי אפשר לשכוח את גארי ויניק, מייסד חברת התקשורת גלובל קרוסינג, שעשתה בשנה האחרונה את הדרך משווי של 37 מיליארד דולר לאפס. ויניק ניפח את הכנסות החברה באמצעות עסקות סיבוביות בשעה שהוא והדירקטורים שלו מכרו מניות במיליארדי דולרים. הוא עצמו אינו מתראיין מאז שהחברה נכנסה לפשיטת רגל, אבל סגן יו"ר החברה לודריק קוק שנשלח לתת תגובות, אמר שהכל היה חוקי - ומי שאשם בקריסת החברה הוא השוק. 

 ויניק עצמו כנראה היה זקוק למאות מיליוני הדולרים שקיבל מהחברה, מכיוון שגם הוא פיתח לעצמו הרגלים יקרים. כך למשל, סופר השבוע על ארוחת צהריים של ויניק, קוק ומנכ"ל החברה במועדון הגולף שלו בימים היפים.  רצף האירועים הקטלני של החודש האחרון הביא את הלחץ של הציבור האמריקאי על כל הרשויות לשיא: העניין המדובר ביותר בתקשורת הוא אובדן האמון של הציבור בוול סטריט  לאחר הארוחה הרגיש ויניק שרוחו טובה עליו במיוחד, והוא לקח אותם לסוכנות הקרובה וקנה לאחד מכונית אסטון מרטין ולשני רולס רויס. קוק, שמקפיד עתה על גילוי נאות, אמר השבוע שהוא עדיין מחזיק ברולס רויס והוא "אוהב אותה". 

 רצף האירועים הקטלני של החודש האחרון הביא את הלחץ של הציבור האמריקאי על כל הרשויות לשיא: העניין המדובר ביותר בתקשורת הוא אובדן האמון של הציבור בוול סטריט. 

 כמעט כל מי שעוסק בפיננסים פתח בחודש האחרון במסע הלקאה עצמית. ג'ו קרנן, שדר הטלוויזיה של רשת CNBC - שהפופולריות שלה עלתה ככל שוול סטריט ירדה יותר ויותר אל העם - שאל בשבוע שעבר את הצופים אם לא כדאי לחשוב מחדש על השיטה הסוציאליסטית. 

 הרייטינג של הרשת הפיננסית קורס ביחד עם השוק, אבל מי שעדיין צופה מגלה שהאווירה באולפן השתנתה מאוד: זה סוג ההומור בתוכניות כיום, כולם ספקנים וציניים, וכל אורח שמתראיין נשאל 7 פעמים אם הוא מחזיק במניות שהוא ממליץ לקנות או למכור. 

 לא רק רשתות הטלוויזיה הפיננסיות - כל תוכניות האירוח עוסקות בלי הפסקה בשאלה כיצד להחזיר את אמון הציבור: הקונגרס, הממשל, רשות ניירות ערך, הבורסה בניו יורק - כולם נתבעים להמציא פתרונות ורפורמות להחזרת האמון. 

 אלא שהלחץ העצום אינו נובע באמת מהגילויים מסמרי השיער על הדרך שבה התנהלו חברות אמריקאיות, אלא ממשהו פשוט יותר: הירידה המתמשכת במחירי המניות בוול סטריט, ששוחקת כל שבוע עוד כמה אחוזים מהעושר הפיננסי של האמריקאים. 

 שהרי חלק גדול מ"הגילויים" של החודשים האחרונים אינם באמת מפתיעים. בכל תקופת הגאות היו אינספור סימני אזהרה, התפוצצו לא מעט פרשיות חשבונאיות והיו הרבה סימני שאלה על הדרך שבה מתנהלת וול סטריט. אלא שכל עוד השוק עלה - הם לא עניינו איש. 

 כיום האמריקאים משוכנעים שהמניות קורסות בגלל "משבר האמון" בוול סטריט, בחברות, ובעיקר במנהלים ובדירקטורים. זאת הדרך היחידה שבה הם יכולים להסביר את הפער בין ביצועי הכלכלה שלדעתם מתאוששת לבין ביצועי הבורסות - שרק יורדים. 

 וכאן אולי צפויה להם האכזבה הבאה: מה שרבים מהם עדיין מסרבים להבין הוא שלשוק המניות האמריקאי יש עוד בעיה, אולי יותר גדולה; מחירי רוב המניות עדיין גבוהים - לא רק אלה של חברות הטכנולוגיה שצפויות להן עוד כמה שנים רזות, אלא גם אלו של החברות הגדולות והמבוססות הכלולות במדד דאו ג'ונס. 

 כאשר נאסד"ק עשה דרכו לפני 7 חודשים בחזרה ל-2,000 נקודות, הערכנו כאן שהוא יקר והזהרנו שמוטב להתרחק ממנו. לצערנו, גם לאחר שנאסד"ק ירד ל-1,500 נקודות הוא וגם דאו ג'ונס עדיין יקרים לטעמנו; חלק גדול מפשיטות הרגל, ההפסדים והכאב - הוא עדיין לפני המשקיעים האמריקאים. 

 ולכן החזרת האמון באמצעות רפורמות היא צעד חשוב כדי לאושש את שוק המניות, אבל מי שחושב שזה מה שיחזיר את ימי הבורסה היפים יגלה שקודם כל צריך להחזיר את מחירי המניות למציאות.