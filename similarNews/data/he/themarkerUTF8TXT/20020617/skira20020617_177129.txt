וינסטון צ'רצ'יל ידע דבר או שניים על תהליכי משבר והיציאה מהם. לכן לאחר הניצחון הגדול בקרבות באל-עלמיין בזמן מלחמת העולם השנייה הזהיר/הסביר כי "אין זה הסוף. אין זו אפילו תחילת הסוף. אין זה, אלא סוף ההתחלה". 

 ובהשאלה, זהו השלב שבו אנחנו נמצאים במשבר הכלכלי הנוכחי. הדברים המוצעים והנעשים עתה אינם מהווים פתרון למשבר, אשר כשלעצמו מורכב מאלמנטים רבים. אך יש בצעדים שננקטו שני הישגים חשובים: הם מסמנים בבירור את בלימת ההידרדרות ומאותתים על הכיוונים ההכרחיים להיחלצות מהצרות. 

 ניקח לדוגמה את המלצותיה של ועדת רבינוביץ'; תוכנן תואם את הקווים העיקריים של כל הוועדות הקודמות בעניין המיסוי - הטלת מס על הכנסות שלא מעבודה, והקלת נטל המס על הכנסות מעבודה. על עקרון זה אין עוררין, וגם הרעיון של מס על רווחי הון ומיסוי החסכונות אינו מסוגל עוד ליצור היסטריה (אמיתית או מלאכותית). 

 עם זאת, הדיון מתנהל סביב "ישימות", כלומר, האם ואיך ניתן לתרגם את ההמלצות למנגנון חוקי ותפעולי. יש בזה הקשר פוליטי וגם הקשר פרקטי, אבל מה שלא עושה השכל כדי לשחוק את ההתנגדות, עושים הזמן והגלובליזציה. 

 מה עושה הזמן? בדיקה שטחית ביותר של עניין "הצעות לרפורמה במערכת המס הישראלית על פני הזמן" מגלה עובדה פשוטה להפליא: התהליך של הקמת ועדות והצגת המלצות צובר תאוצה ככל שהשנים עוברות. בדיקת כיוונן הכללי של ההמלצות מראה, כאמור, כי התפישה העקרונית נשארה זהה. שני תהליכים אלה של צפיפות הוועדות ושל זהות רעיונית בגישותיהן מצביעים על קיומו של כוח-על שאינו נותן לעניין הרפורמה במערכת המס לרדת מסדר היום הציבורי. 

 כוח-על זה הוא הגלובליזציה. אם ישראל לא תתאים את כללי המיסוי שלה לאלה הנהוגים במדינות מפותחות, היא לא תעמוד בתחרות הגלובלית. השתתפות מוצלחת בתחרות מהווה עניין קיומי עבור המשק הישראלי וממילא עבור מדינת ישראל. לכן, בכל פעם שסדרת המלצות של ועדה מסוימת נדחית, נקברת או מסורסת, מתחילה הספירה לאחור לקראת מינוי הוועדה הבאה. 

 במקביל, דחיית ההמלצות הנחוצות לקידום המשק פוגעת בצמיחה. נזק זה הולך ומצטבר על פני השנים. המשבר בהיי-טק העולמי וההשפעה השלילית הנוספת של הטרור על ההיי-טק הישראלי פועלים לקיצור התהליך וכופים על מערכת המס הישראלית לטפל בעיוותיה. 

 הגלובליזציה משחקת תפקיד חשוב גם בהקשר של שוק ההון. הסקטור העסקי כבר פעיל זמן רב בזירה הבינלאומית, הן לצורך גיוס הון מניות (כשהדבר אפשרי) והן לצורך גיוס הון בצורת חוב (אג"ח) או אשראי (בנקים). לאחר הליברליזציה במט"ח התחילו להצטרף גם משקיעים יחידים ומוסדיים, תוך הבנה ועניין גובר בנעשה בשווקים השונים ברחבי העולם. 


 העניין התקציבי לא פחות חשוב 
 כל השחקנים נתקלו בעיוותי מיסוי באפיקי השקעות שונים, בסוגי מכשירים שונים ובישויות משפטיות שונות, שהגיעו לרמה אבסורדית. אך אולי הדבר החשוב ביותר היה שלמנהלי הכספים המקצוענים - שהם הפעילים העיקריים בשוק - כבר נמאס מהסחבת ומחוסר הבהירות המאפיינים את הטיפול במיסוי שוק ההון. 

 המלצות רבינוביץ' לגבי מיסוי אישי ומיסוי שוק ההון אינן אלא נדבך אחד במערכה הכלכלית הצפופה המתנהלת עתה בישראל. חשוב יותר הוא העניין התקציבי, שגם בו הבשילו תהליכים שליליים שהתפתחו על פני שנים רבות. 

 אף שהעניין התקציבי נראה מסובך מאוד ומורכב - וכך מציגים אותו כל העוסקים בו - יסודות המשבר התקציבי פשוטים להפליא: היסוד ארוך-הטווח הוא בניית מערך של תשלומי העברה המעודד אנשים שלא לעבוד, לצד מערך של מיסוי אישי ההופך את העבודה ללא כדאית. היסוד קצר-הטווח הוא המיתון הממושך שהחריף מאוד עקב הטרור והמלחמה, והמכרסם בהכנסות ממסים. 

 הזיהוי של שני יסודות פשוטים אלה מאפשר לחתור היישר למסקנה שלפיה אין מנוס מקיצוץ בתשלומי ההעברה מחד גיסא, ומקיצוץ בהוצאות הממשלה מאידך גיסא. בסופו של דבר, שני צעדים אלה יתבצעו בסדר ובתמהיל זה או אחר. 

 ואולם, מאחר שמבחינה פוליטית שני צעדים אלה קשים ביותר לביצוע, קיים ניסיון להתחמק מהבלתי נמנע - באמצעות הטלת מסים נוספים כדי לסגור את הפער התקציבי המתרחב. מרבית הפרשנים רואים בחומרה ניסיון התחמקות זה, וטוענים שהוא רק יחריף את המיתון וממילא את המשבר התקציבי הבסיסי. 

 אם וכאשר יתברר ניתוח זה כצודק, הניסיון הנוכחי לטפל במשבר התקציבי ייכשל. יש להניח ששלב זה יגיע תוך חודשים ספורים, ואז ייפתח שלב נוסף במשבר - שבו תיאלץ הממשלה לעשות את מה שהיא נמנעת מלעשות הפעם, כלומר, לחתוך עמוק בהוצאותיה ובמערך תשלומי ההעברה. 

 ייתכן גם שיידרשו כמה "סיבובים" כדי להגיע לתוצאה זו; הדבר יהיה תלוי בהתפתחויות בזירה הפוליטית, אבל הסוף אינו תלוי בפוליטיקאים, אלא ייכפה עליהם. 

 על רקע תסריט זה, ברור שאנחנו נמצאים בשלב ראשוני של הטיפול במשבר הכולל. מה שנעשה באחרונה בכל התחומים, ובעיקר בתחום התקציב, אינו אלא הכרה בכך שדרוש שינוי - שאותם תהליכים שליליים אינם יכולים להימשך. זהו שלב קריטי ביותר מבחינה פסיכולוגית/פוליטית - ראו את הזעזוע שנגרם עקב פיטוריהם של שרי ש"ס. ואולם, מאחר שאין בו פתרון כלכלי נכון, הוא רק שלב הכרחי הרחוק מלהיות מספיק. 

 עומקו של המיתון הכלכלי בשילוב גודלו של השבר התקציבי מבטיחים את המשך המשבר, וממילא המשך הטיפול. ייתכן כי המשבר ימשיך להתבטא דרך שוק המט"ח, ואולם תיתכן גם רגיעה בחזית זו, לפחות לתקופת מה. פרטים אלה אמנם חשובים, אך הם משניים ביחס לתמונה הרחבה. 


 אנחנו יוצאים לדרך בכיוון הנכון 
 בתמונה זו קיימים כמה אלמנטים. אלמנט גדול הוא התקציב שבתוכו קיימות שתי חזיתות נפרדות - הכנסות והוצאות; בשתיהן דרוש שידוד מערכות שיוביל למבנה חדש של מקורות ההכנסה (לפי המתכונת שהציעו ועדות רבינו-בסט-ברודט בהמלצותיהן), וגם למבנה חדש של הוצאות (פחות בסך הכל, ובעיקר בסעיפים של תשלומי ההעברה, אך יותר בהשקעות). 

 על בסיס זה אפשר להתחיל לרפאות את תחלואיו הרבים של שוק ההון (שזכו לאבחון והמלצות מטעם ועדות שונות במשך השנים). במקביל, ועל סמך השינויים ההכרחיים במערכת המיסוי ובמערכת הרווחה, יתחולל שינוי בשוק העבודה בכיוון  של התרחבות (אחוז גבוה יותר של משתתפים בכוח העבודה) ואולי גם השתכללות (עיין ערך גלובליזציה). 

 כל זה יאפשר קידום רפורמות הכרחיות נוספות, ובראשן אולי זו של מערכת הפנסיה - הקשורה בטבורה הן לשוק ההון והן לשוק העבודה. 

 מדובר איפוא בתהליך ארוך של שיקום והבראה הדרגתיים. אין בכך כל הפתעה: גם תהליך ההרס נפרס על פני שנים לא מעטות, אז מדוע לחשוב שהתהליך החיובי הנגדי יהיה קצר ופשוט? 

 ואולם, הבשורה הטובה של הימים והשבועות האחרונים היא שאנחנו יוצאים לדרך בכיוון הנכון. אפילו ההנהגה הכלכלית הנוכחית לא היתה יכולה למנוע את התפנית, אלא דווקא נאלצה לבצע אותה בעצמה. רצוי, כמובן, להחליף אותה בצוות מוכשר יותר, המעורר יותר אמון. יש להניח שגם זה יבוא, אולי כבר בשלב הבא של המשבר - העשוי לסמן את התחלת הסוף.