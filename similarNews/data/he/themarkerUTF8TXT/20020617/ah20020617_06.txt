הרומן בין חברת  הפניקס  (  פנקס5  [10]  : ת"א)  , ובעיקר בין עו"ד פנחס רובין המייצג אותה, לבין פרקליטות המדינה וראש המחלקה הכלכלית שלה, עו"ד שמעון דולן, בכל הקשור לערעור שהגישה המדינה על גזר הדין שהוטל על הפניקס בפרשת קרטל הביטוח, הולך ומסתבך. 

 הסיפור החל לפני כשבועיים כאשר הפניקס הודיעה לבורסה כי בכוונתה לבקש מחיקת הערעור שהגישה המדינה בעניין גזר הדין שהוטל על החברה במסגרת הרשעתה בפרשת קרטל הביטוח. בערעור טוענת המדינה כי הקנס שהוטל על הפניקס, בסך 12 מיליון שקל, אינו הולם את העבירה ויש להטיל עליה קנס כבד יותר. 

 ואכן, יומיים לאחר מכן הגישה הפניקס את בקשת המחיקה, ממנה ניתן היה ללמוד על טענותיה בעניין, שעיקרן מתמצה בכך שערעור המדינה הוגש 105 יום לאחר מתן גזר הדין ולא בתום 45 יום כקבוע בחוק. 

 בבקשה מגוללת הפניקס את השתלשלות העניינים. היא מציינת כי לאחר גזר הדין של השופט חשין היא קיוותה כי המדינה לא תערער על העונש, ולכן היססה האם להגיש בעצמה ערעור על הרשעתה. לפיכך, טוענת הפניקס כי הגישה בקשה להאריך את מועד הגשת הערעור מטעמה עד שתיווכח האם יוגש ערעור מטעם המדינה בעניינה. 

 המדינה, באמצעות דולן, התנגדה למתן הארכה ורשם ביהמ"ש העליון, עודד שחם, דחה את בקשת הפניקס כשהוא קובע כי הרצון להגיש ערעור לאחר שהמדינה תגיש את הערעור מטעמה יקנה לפניקס יתרון דיוני בלתי ראוי. 

 לאחר שנדחתה בקשת הפניקס הגיש עו"ד אילן סופר, המייצג את ד"ר איתמר בורוביץ', מנכ"ל הפניקס לשעבר שהורשע אף הוא בתיק, בקשת ארכה משלו. הבקשה שהוגשה היתה בהסכמתו של דולן לארכה הדדית של 60 יום להגשת ערעורים כאשר דולן התנה זאת בכך "שהארכה תחול גם על המדינה והערעורים יוגשו במקביל ע"י כל הצדדים במשפט", וביהמ"ש אישר הבקשה. 

 ימים אחדים לאחר מכן הוגשה בקשה זהה בהסכמה מטעמם של המורשעים הנוספים בפרשה - חברת איילון ומנהליה, נגה ולוי רחמני, באמצעות עוה"ד רם כספי נבות תלצור וחנן מלצר. גם במקרה זה הותנתה הארכה ע"י דולן בכך שתחול על כל הצדדים למשפט, וגם במקרה זה הבקשה התקבלה. 

 אלא שהפניקס טוענת כי לא היתה צד לאף אחת מהבקשות הללו והן לא הוגשו מטעמה ובאישורה, ואף בטרם התקבלה ההחלטה לא התבקשה להגיב להן, ולפיכך הן אינן חלות עליה. מכאן שהמועד בו המדינה היתה צריכה להגיש את ערעורה כנגד הפניקס חלף כבר מזמן ויש למחוק את הערעור. 

 לפני ימים אחדים הגיש דולן את תגובתו לבקשת המחיקה של רובין. כעת משלב דולן בסיפור גם את עורך דינו של בורוביץ' - עו"ד אילן סופר. לטענתו, במהלך המשפט, שהתנהל במשך 4 שנים, יוצגו הפניקס במשותף הן ע"י עו"ד רובין, אך בעיקר ע"י עוה"ד אמנון גולדנברג ואילן סופר ממשרד ש. הרביץ. 

 דולן מציין כי אומנם הפניקס, באמצעות רובין, הגישה את הבקשה למתן ארכה להגשת ערעור, שנדחתה ע"י ביהמ"ש העליון, אלא שלטענתו בקשת הארכה שהוגשה מאוחר יותר בשמו של בורוביץ', שלה ניתנה הסכמתו של דולן - אותה הסכמה הקובעת כי הארכה תחול על כל הצדדים למשפט - הוגשה ע"י עו"ד סופר אשר "גם הוא בא כוחה של הפניקס", כהגדרתו של דולן. 

 לא יעלה על הדעת, אומר דולן, כי עו"ד סופר, בכובעו כבא כוח ד"ר בורוביץ', יגיש בקשת ארכה 'בהסכמה', ואילו בכובעו כבא כוח הפניקס, יתנגד לסייגים המצוטטים בה 

 "אין עוררין לגבי סמכותו של עורך הדין סופר לייצג גם את הפניקס", אומר דולן, "הדבר נלמד בראש ובראשונה מהגדרתו כבא כוח הפניקס בסיכומים, בהכרעת הדין ובגזר הדין של תיק הקרטל". 

 לאור זאת טוען דולן כי אין להלין על המדינה על כך שסברה בתום לב כי בקשתו של עו"ד סופר לגבי בורוביץ' הוגשה גם על דעת הפניקס וזאת על אף ששמה של הפניקס לא הוזכר בין הצדדים לבקשה. 

 הרי לא יעלה על הדעת, אומר דולן, כי עו"ד סופר, בכובעו כבא כוח ד"ר בורוביץ', יגיש בקשת ארכה 'בהסכמה', ואילו בכובעו כבא כוח הפניקס, יתנגד לסייגים המצוטטים בה ואשר קובעים כי הארכה תחול על כל הצדדים במשפט. 

 דולן מתייחס גם לפנייתו של רובין לסופר כדי לוודא שסופר ביקש את הארכה בהסכמה גם בשמה של הפניקס ותשובתו של סופר כי בקשתו היא בשמו של בורוביץ' בלבד. את התכתובת הזו צירף רובין לבקשת המחיקה. 

 דולן סובר דווקא כי מכתבו של סופר לרובין דווקא מחזק את עמדתו שלו. לטעמו מלמד הדבר על סמכותו של סופר לייצג את הפניקס שכן אחרת רובין לא היה פונה כלל לסופר לוודא כי לא הגיש הבקשה לארכה גם בשם הפניקס. 

 מכל מקום מסכם דולן ואומר כי הסכמתו של סופר לסייג שהציג דולן בקשר לחלות הארכה על כל הצדדים למשפט תופסת גם את הפניקס ומכאן ישיש למחוק את בקשת הפניקס. לחילופין מבקש דולן כי אם טענותיו לא יתקבלו אזי שביהמ"ש העליון יתן לו ארכה של 60 יום לצורך הגשת הערעור כנגד הפניקס. 

 רשם ביהמ"ש העליון החליט להעביר את תגובתו של דולן לידיהם של שניים רובין וסופר כשכל אחד מהם התבקש להגיב לטענות שהעלה דולן רק אחר כך קובע הרשם שחם שיחליט בעניין. 


 קישורים נוספים 
 הפניקס מבקשת למחוק על הסף ערעור המדינה על העונש שהוטל עליה בפרשת קרטל הביטוח  [11] 

 האם פרקליטות המדינה טעתה בספירה?  [12] 

 איתמר בורוביץ', חברת הביטוח איילון ומנהליה מערערים על הרשעתם בפרשת קרטל הביטוח  [13] 

 המדינה מערערת על חומרת עונשם של מורשעי קרטל הביטוח; מבקשת להטיל מאסר בפועל של עד 10 שנים ולהגדיל את הקנסות  [14]