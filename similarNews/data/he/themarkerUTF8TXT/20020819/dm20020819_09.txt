מאת דיפה בבינגטון 


 לאחר שנים של התקוטטות נזעמת על סוגיית סיווגן של אופציות כהוצאות, המחלוקת בתוככי אמריקה התאגידית עוברת לתחום בעייתי לא פחות: כיצד למדוד את שוויין של האופציות. 

 השאלה אינה כזו המעסיקה רק את מוחותיהם של רואי חשבון מזדקנים עם נטייה לדקויות חשבונאיות מיושנות. לתאגידי אמריקה יש הרבה המונח על לשון המאזניים - השפעת תמחור האופציות כהוצאות על הרווחים היא ישירה. 

 "השאלה החשובה עכשיו היא כיצד להעריך את שווי האופציות", אמר אנליסט החשבונאות של S  , רוברט פרידמן; "הכל באוויר עכשיו". 

 חלוקת אופציות, המעניקות לעובדים זכות לקנות בעתיד מניות של החברה, הפכה לדרך פופולרית למשוך כשרונות בזול במהלך שגשוג ענף הטכנולוגיה בשנות התשעים. חוקי החשבונאות אינם מחייבים חברות לנכות את עלויות האופציות מהרווחים, והן אפילו מקבלות הטבת מס בתהליך זה. כתוצאה מכך, כמה מבקרים, כמו המשקיע המיליארדר וורן באפט, אמרו כי אי רישומן של אופציות כהוצאות גורם לניפוח רווחים. 

 בשבועות האחרונים הסכימו כמה חברות, החל בג'נרל אלקטריק ועד אמזון, לרשום אופציות כהוצאות, במטרה להשיב את אמונם של המשקיעים, העייפים משערוריות חשבונאיות הרודפות זו את זו. אופציות אינן המוקד האמיתי של השערוריות, אולם לפי טענת רבים הן סיפקו תמריץ למנהלים בכירים לבשל את הספרים. 

 אולם, ישנן כבר כמה חברות  - במיוחד חברות טכנולוגיה שהפגיעה בהן תהיה קשה במיוחד - המתנגדות לרישום אופציות כהוצאות בגלל בעיית הערכת השווי שלהן. חברות כמו סיסקו מצביעות על הקשיים שבתמחור אופציות והשווי הנגזר מהן, התלוי בהנחות ובמודל התמחור הנבחר. 

 "ישנן דרכים רבות להעריך שווי אופציות. כל מה שאנחנו יודעים הוא שאף אחת מהן איננה נכונה - כולן ניחושים", אמר לרויטרס ג'ון קאנאס, מנכ"ל נורת פורק בנקורפ. נורת פורק ממתינה להחלטה רשמית לפני שתתחיל לרשום אופציות כהוצאות, אמר קאנאס. 

 כמה מומחים לחשבונאות ושווי אומרים כי טיעון זה הוא תירוץ דל. אחרים אומרים שפריטים הנמצאים בדו"ח הרווח וההפסד של החברה, כמו מוניטין ופחת, קשים יותר לאמידה. בכל מקרה, הם אומרים שעדיף לרשום מספר מעט לא מדויק מאשר לא לרשום כלל. 

 "אלה הן צעקות המחאה של הנדרשים להכיר במציאות הכלכלית", אמר בנט סטיוארט, שותף בשטרן סטיוארט, המספקת שירותי אמידה. 


 בעיות אמידה 


 ובכל זאת, הצמדת תווית מחיר לאופציות היא נושא סבוך. מה שמוסיף לבלבול הוא שלחברות ניתן לבחור ממגוון של שיטות, כמו מודל בלאק-שולס או המודל הבינומי, למשל. בכך יקשה על המשקיעים להשוות בין רווחיהן של חברות שונות. 

 לדוגמה, הפתיעה חברת קוקה קולה, שהיתה הראשונה בטרנד רישום האופציות כהוצאות, באומרה כי תיתן את משימת הערכת האופציות לבנקאי ההשקעות שלה. אולם, המתחרה פפסיקו משתמשת בשיטת בלאק-שולס לחישוב הוצאות האופציות שהיא מדווחת בהערות השוליים לדו"חותיה. 

 בנוסף, כל מודל בפני עצמו נסמך על כמה הנחות סובייקטיוויות, כמו תנודתיות מחירי המניות, או נטייתן ליפול או לעלות בתקופה מסוימת. חברות באותו ענף משתמשות בהנחות שונות להפליא באשר לתנודתיות הצפויה. מנהטן אסושיאייטס, חברת התוכנה, מניחה תנודתיות של 122%, ומולה מניחה אורקל תנודתיות של 57%, לפי דו"ח מחקר של CSFB. 

 "הבעיה היא שהערכת שווי היא מדע בלתי מדויק, שאינו כפוף לחישוב מתכונתי", אמר אנתוני אהרן, שותף בארנסט אנד יאנג; "זבל נכנס משמעו זבל יוצא". 

 מודל בלאק-שולס, הפופולרי ביותר, זכה לביקורת הנוקבת ביותר מצד חברות. מודל זה לא יועד מלכתחילה לאמוד שווי אופציות לעובדים, והוא נוטה להפריז בערכן בגלל ההנחה שניתן לסחור בהן באופן חופשי, בניגוד למציאות. 

 בנוסף, המודל מתוכנן עבור אופציות שלהן טווח זמן של שלושה עד תשעה חודשים, למרות שרוב האופציות ניתנות למימוש על פני מספר שנים, לדברי אהרן. 


 להעביר להערות שוליים 


 חברות שמדווחות על אופציות בהערות השוליים כבר חצו את גשר האמידה, אומרים מומחים כמו אלפרד קינג מוולואיישן סנטר ריסרץ'. "קשה לאמוד אותן, אולם אפשר לתת הערכה סבירה", אמר אנליסט החשבונאות של CSFB, דיוויד זאיון. 

 לפי כללי החשבונאות בארה"ב, לחברות יש אפשרות להתייחס לאופציות כאל הוצאות, או פשוט לחשוף אותן בהערות שוליים בדו"ח השנתי. 

 הנושא קשה עבור התאגידים מכיוון שהאופציות כהוצאות נוגסות נתח גדול מהרווחים, במיוחד של חברות הטכנולוגיה שפיזרו אופציות בנדיבות בתקופת הבועה של הדוט.קום. רווחי חברות ה-S  500, לדוגמה, עלולים היו להיות נמוכים ב-20% בשנה שעברה אם הן היו מחשבות כהוצאות את האופציות, הראה מחקר של בר סטרנס. 

 שלא במפתיע, לחמו התאגידים מלחמה עיקשת במאמצים להפוך את הנוהג לכלל מחייב. באמצע שנות התשעים נלחם הלובי שלהם בעוז נגד הצעה כזו של המחוקקים בתחום החשבונאות בארה"ב. 

 מאז הצליחו חברות רבות להסתיר את הוצאות האופציות שלהן בהערות שוליים, המקבלות תשומת לב מועטה. אולם, המחוקקים בוחנים עתה את השפעת המהלך על הדו"חות. 

 כך או כך, רוחות השינוי משיבות את האופציות לדרכה של אמריקה התאגידית.