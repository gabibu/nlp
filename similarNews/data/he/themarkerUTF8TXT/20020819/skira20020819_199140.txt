איש עסקים, האם אתה מרגיש שהאוויר סביבך דליל מעט בחודשים האחרונים? האם הבנקאים שלך שלחו אותך הביתה? ובכן, אתה לא לבד: נתוני בנק ישראל שפורסמו אתמול נתנו אינדיקציה רשמית ראשונה למה שרבים הרגישו זה זמן רב: המשק סובל ממחנק אשראי. 

 לפי נתוני בנק ישראל, נרשמה ביולי ירידה של 11 מיליארד שקל ביתרת האשראי במשק: ירידה של 1.5%, שכמותה לא נרשמה זה כמה שנים. 

 למעשה, מחנק האשראי מורגש במשק כבר כמה חודשים, והסיבה היחידה לכך שעד לא מכבר המשיכו נתוני בנק ישראל להציג גידול בהיקף האשראי היתה הזינוק בדולר, שניפח את הערך השקלי של ההלוואות במט"ח. 

 אם מנטרלים מהגידול באשראי את הפיחות ואת הריבית הגבוהה הנצברת, מגלים שקצב הגידול באשראי במשק נפל בשנה האחרונה - והוא כבר מתקרב לאפס. אם נוסיף לכך את העובדה שבשנה האחרונה שוקי ההון בישראל ובחו"ל כמעט סגורים הרמטית, ולכן הבנקים היו מקור המימון היחיד - הרי שהמשמעות היא שהמגזר העסקי חנוק כבר כמה חודשים טובים. 

 מחנק האשראי במשק הוא תוצאה של סגירת שוקי ההון, המיתון המעמיק שפגע בכושר ההחזר של החברות ובעיקר הקריסה ברווחיות של הבנקים, שהביאה את מרביתם קרוב למגבלות ההון שלהם והקשתה עליהם במתן אשראים חדשים. 

 הדו"חות הכספיים של הבנקים למחצית הראשונה של 2002 שיתפרסמו בשבועיים הקרובים, יציגו תמונה שכמותה לא ראינו זה יותר מעשור: שני הבנקים הגדולים יציגו נפילה של כ-50% ברווח, שני הבנקים הבינוניים, דיסקונט והבינלאומי, יציגו הפסד, ובנק אגוד יצטרף עם הפסד משלו. 

 מאחר שבנק המזרחי מעולם לא היה כוח מרכזי בתחום האשראי העסקי, והוא מתמקד בתחום המשכנתאות, המשמעות המעשית היא שכיום יש רק שני בנקים שיכולים לספק אשראי: לאומי ובנק הפועלים. בזה האחרון צריכים הבעלים גם למשוך דיווידנדים, ולכן סביר להניח שהם יקפצו את ידם מאוד בתחום האשראי ברבעונים הקרובים. 

 מחנק האשראי יעלה בחודשים הקרובים על סדר היום הכלכלי, ויש להניח שאנחנו צפויים למטר של רעיונות שונים ומשונים של אנשי המגזר העסקי והממשלתי כיצד יש לפתור אותו. הרעיונות הפשוטים והנכונים ייתקלו תמיד בהתנגדות פוליטית, ולכן לא יבוצעו ויישארו בגדר ססמאות - ואנחנו נישאר עם הרעיונות הגרועים. 

 אין פתרונות קסם למצוקת האשראי, בוודאי לא במצבו העדין של המשק, ועל רקע הגירעון התקציבי והאינפלציה הגבוהה. כל פתרון הכרוך בהזרמת כספים ממשלתיים, הורדת ריבית או הקלה במגבלות הלימות ההון של הבנקים יאיים על היציבות הפיננסית של המשק או של מערכת הבנקאות. 

 הפתרונות, לצערנו, נעוצים באותן רפורמות מבניות בשוקי ההון, שעליהן אנחנו קוראים זה עשור בניירות העמדה של בנק ישראל ומשרד האוצר: קיצוץ הגירעון התקציבי, הפניית כספי הפנסיה לשוק ההון, הפסקת הסבסוד בשוק ההון, הפרדת קופות הגמל מהבנקים והפרדת קרנות הפנסיה מההסתדרות. 

 באחרונה נשמעים קולות הקוראים לקרנות הפנסיה ההסתדרותיות להזרים כספים לשוק ההון או למימון פרויקטים. זה נשמע טוב מאוד - אבל זו שטות: כשהריבית לטווח ארוך על איגרות חוב ממשלתיות צמודות למדד היא כיום 5.5%-5% - אין שום סיבה שקרנות הפנסיה יסכנו את כספיהן בפרויקטים מסוכנים או במניות. 

 הפתרון הראשון אפוא הוא קיצוץ הגירעון התקציבי והחזרת המשק למסלול של יציבות מחירים - כי בלי אלה לא תהיה הורדה של הריבית לטווח קצר וארוך. וכל עוד הריביות בשוק ההון גבוהות כל כך - אין לקרנות הפנסיה, קופות הגמל ולמעשה לרוב המשקיעים במשק סיבה טובה להסתכן במימון פרויקטים או עסקות. 

 כמובן שיהיו תמיד מנהלי כספים של אנשים אחרים, שישתעשעו ברעיון של הזרמת כספים לפרויקטים ועסקות, למרות הריבית חסרת סיכון הגבוהה. אתמול, למשל, קראנו ב"מעריב" כי קרנות הפנסיה של מבטחים שוקלות להצטרף לעסקה של רכישת השליטה באי.די.בי. 

 זהו, כמובן, האבסורד בהתגלמותו: בעסקה שבה מדובר מוצעות מניות אי.די.בי במחיר העולה ב-50% על מחירן בבורסה. כלומר - מבטחים, שיכולה לקנות כל כמות של מניות אי.די.בי בבורסה במחיר של סוף העונה, בודקת את האפשרות לקנות אותן בעסקה מחוץ לבורסה בפרמיה של 50%. 

 את הרצון של נוחי דנקנר, משפחת ליבנת ומנור לקנות את המניות מחוץ לבורסה ממשפחות רקנאטי וקרסו בפרמיה גדולה אפשר להבין: הם מוכנים לשלם הרבה בעבור השליטה, הם מאמינים שרק עם שליטה הם יוכלו להבריא את הקונצרן ולייצר לעצמם תשואה. ואולם מבטחים היא משקיע פיננסי - ובעבורה השתתפות ברכישת השליטה באי.די.בי, או אפילו רק "בחינה" של עסקה כזו, היא צעד מוזר מאוד שאפשר לייחס אותו רק לרצון של מנהליה לצבור לעצמם עוד כוח. 

 אין קיצורי דרך בסגנון מבטחים-אי.די.בי לפתרון בעיית מחנק האשראי בשוק ההון: כדי להזרים חמצן למגזר העסקי צריכה הממשלה לפנות מקורות, לחתוך את הגירעון, להקטין את גיוסי ההון באג"ח, להוריד את הריבית ארוכת הטווח, לשדר יציבות שתאפשר את הורדת הריבית, להפריט ולהפריד את קופות הגמל וקרנות הפנסיה. הסיכוי שהממשלה תבצע את כל אלה בחודשים הקרובים קרוב לאפס - ולכן לא נותר אלא לקוות שהיא תעשה את המינימום: תקצץ בתקציב ותחזיר את היציבות לשווקים הפיננסיים. משום שאם לא תעשה את זה - דירוג האשראי של ישראל יופחת, תופעל תנועת דומינו בכל המערכת הפיננסית, ואז נתחיל לראות מחנק אשראי אמיתי מהו.