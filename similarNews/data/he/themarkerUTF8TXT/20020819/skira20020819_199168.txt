לכאורה, ההיבט החמור ביותר במצבם העגום של שוקי ניירות הערך בעולם הוא מגמת הירידות החדות המאפיינת אותם. מראשית השנה אין בורסה מובילה בעולם שרשמה עלייה, אך השחיקה הגדולה - הגובלת בממדים של טבח פיננסי - התרחשה במאי-יולי. 

 רק בשבועות האחרונים הצליחו מרבית השווקים בארה"ב ובאירופה לבצע תפנית ולרשום עליות על בסיס שבועי. לכאורה, יש בכך הקלה מול המצב הקודם, וניתן להרגיש טוב יותר. ואולם מידת ההקלה אצל השחקנים היא שולית. הרגשה טובה, הנובעת מרישום עלייה במקום ירידה, מתובלת בדאגה רבה. דאגה זו אינה (או אינה רק) מחשש כי העליות זמניות, ותורן של הירידות עלול לחזור בקרוב. גם העליות עצמן הן מקור לדאגה. 

 העליות של השבועות האחרונים לא מצביעות על תהליך של התאוששות הדרגתית, אלא מתאפיינות בתנודתיות אדירה. אם, למשל, בתום שבוע נתון מדד מסוים רושם עלייה של 3%-2%, אין זה אומר שבאותו שבוע הוא טיפס בכ-1% מדי יום מלבד יום אחד או שניים אשר בהם חלה שחיקה של 0.5% או 1% ברמת המדד. סביר יותר כי ביום ב' של השבוע המדד רשם עלייה חדה מאוד, של 3%-2% או 5%-4%, ולמחרת הוא ירד בשיעור משמעותי; ביום השלישי הוא ירד עוד יותר בפתיחת המסחר, אך בהמשכו התחיל לעלות עד שנסגר בעלייה של 2%. כך נמשך השבוע, עד שבסיכומו נצברת עלייה של 3%-2% - שהם השארית מתנודות של עליות יומיות (בימים שבהם השוק נסגר בעלייה) מצטברות של 8% וירידות יומיות מצטברות של 6%-5%. 

 אם היינו מתייחסים לתנודות חדות תוך-יומיות, יכולנו לסכם את השבוע כך: עליות של כ-20% מול ירידות של 17%; תוצאה נטו - עלייה של 3%-2%. כלומר, יש משמעות גדולה מאוד לא רק לנתון הסופי - אלא גם לדרך שבה מגיעים אליו. 

 פחד הוא גורם פסיכולוגי, והוא פועל תמיד לרעת השוק מפני שהוא מרתיע אנשים מפעולה 

 די בתיאור זה כדי להבליט שני מאפיינים חשובים של הפעילות בשוק: הראשון טכני והשני פסיכולוגי, ולמרות זאת - הם חשובים לא פחות מכל ניתוח כלכלי או עסקי. 

 המאפיין הראשון הוא כי תנודות כה גדולות וכה תכופות לא מוכרות מהעבר. כמובן שהיו ימים אשר בהם נרשמו עליות או ירידות חדות - ימי משבר למיניהם. כמו כן, היו תקופות של עצבנות ותנודתיות. ואולם, עוצמת התנודתיות הנראית באחרונה אינה מוכרת - לא למשקיעים ולא לסחרנים. 

 תקופה ממושכת של תנודתיות חריפה משבשת את המודלים שלפיהם המערכת פועלת. אין זה משנה אם המודל המדובר הוא סט של כללי אצבע שפיתח לעצמו סחרן מקצועי, הנבנה על סמך נסיונו בפעילות היום-יומית, או אם מדובר בסט של אלגוריתמים מורכבים המוזרמים במחשב של חברה גדולה, שנבנה על ידי "מדעני טילים" בעלי תארים מתקדמים במתמטיקה ופיזיקה. מה שחשוב הוא כי גם הסחרן העצמאי וגם המוסד הגדול מתקשים לפעול מול תנאי שוק חסרי תקדים. 

 שיבוש טכני כזה אינו דבר פעוט. המשבר הגדול של אוקטובר 98' סביב חברת LTCM נגרם מפני שהמודל הסופר-מתוחכם של החברה - אשר פותח על ידי הצוות החכם ביותר במערכת הפיננסית, כולל שני זוכים בפרס נובל - לא הצליח להתמודד עם תנאי שוק קיצוניים. מבחינת המודל, תנאים כאלה לא היו אפשריים כלל - אך הם התרחשו והביאו לקריסת המודל, כמו גם להתמוטטות החברה. 

 בגלל גודלה ומשקלה של LTCM לאירוע היה הפוטנציאל לשתק את המערכת הפיננסית של ארה"ב - ולכן נדרשה התערבות גדולה ומהירה ביותר של הפדרל ריזרב כדי למנוע משבר נזילות כלל-מערכתי. הדבר מסביר מדוע השיבושים הטכניים, הנובעים מהתנהגות קיצונית של השווקים, הם תופעה מבהילה. מאחר שהתופעה מבהילה כשלעצמה, וגם אין ניסיון בהתמודדות מולה במשך תקופה ממושכת - היא גם מפחידה. 

 פחד הוא גורם פסיכולוגי, והוא פועל תמיד לרעת השוק מפני שהוא מרתיע אנשים מפעולה. אמנם סחרנים מקצועיים מתמודדים כל הזמן מול הפחד שבנטילת סיכונים, אך במקרים כאלה מדובר בפחדים הרגילים והמוכרים; כאשר מדובר בפחד מסוג חדש, שאיש לא התנסה בו, גם האמיצים ביותר רשאים לקבל פיק ברכיים. 

 מן הראוי להציע לסחרנים המותשים של ניו יורק ולונדון לבלות שבוע-שבועיים באווירה הרגועה של תל אביב, לצורך התאווררות ושיקום נפשי 

 כלומר, הדבר החמור ביותר שקורה בשוק אינו עצם ירידתו. לכן, התאוששות חלקית אינה סיבה למסיבה. הבעיה המרכזית היא כי בשוק כה תנודתי וכה עצבני לא ניתן לפעול באופן רציונלי, אלא אם מתייחסים אליו כאל קזינו. 

 מה שדרוש ביותר הוא תקופת רגיעה. המקצוענים כבר ימצאו לכך כינוי מתאים: "תהליך רישום תחתית", "בניית בסיס" או מונחים דומים מהעגה הבורסאית. כוונת "המשוררים" היא אחת: עידן הטירוף והעצבנות הקדחתנית חלף, ועכשיו נשארו בשוק בעיקר מי שמסתכלים בו במבט ארוך-טווח, למשך יותר משעה, יום או שבוע. 

 זה השלב שאליו מייחלים המקצוענים, אך בינתיים אינם רואים אותו באופק. לעומתם, בישראל אנו יודעים כי גם רגיעה יכולה להיות מצב בעייתי. בשוק הישראלי - גם כשכל המדינה וכל העולם מטולטלים בסערות פיננסיות, משברים פוליטיים ועימותים צבאיים - נרשמת עלייה או ירידה של 1%-0.5% ביום; תזוזה של 2% לכאן או לכאן נחשבת תנודה חריפה וחריגה. 

 לכן, מן הראוי להציע לסחרנים המותשים של ניו יורק, לונדון וכיו"ב לבלות שבוע-שבועיים באווירה הרגועה של תל אביב, לצורך התאווררות ושיקום נפשי, בתנאי אחד: שלא ישקיעו כאן וידביקו אותנו בשגעונות ובטירופים שלהם.