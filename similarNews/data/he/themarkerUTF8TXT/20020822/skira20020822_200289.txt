לרענן כהן יש רעיון מבריק. 

 כהן, שגמר את הסוס הפוליטי שלו, קיבל לפני 3 חודשים ג'וב חלומי מחבריו בשלטון - יו"ר  הבנק לפיתוח תעשייה (  פתוח.ג  [10]  : ת"א)  . משכורת של כ-60 אלף שקל בחודש, לשכה, חשבון הוצאות, עוזרים, ידידים, דוברים ובעיקר הרבה כוח - שליטה על מאזן של 13.8 מיליארד שקל. מה עוד יכול לאחל לעצמו פוליטיקאי בדימוס. 

 כשהורמו כל הגבות במגזר העסקי, כיצד זה ממנים אדם ללא כל ניסיון בנקאי לתפקיד יו"ר בנק שממילא נמצא במצב רעוע, הסביר כהן שהוא מומחה בהבראת חברות, והראיה - בתפקידו כמזכ"ל הוא הבריא את מפלגת העבודה. 

 עם פרסום הדו"חות הכספיים של הבנק לפיתוח תעשייה, שהצביעו על הפסד ענק, חשף כהן את תוכניתו הסודית "להבראת" הבנק: המדינה, כלומר משלם המסים, יזרים לבנק עוד 250 מיליון שקל כדי לשפר את מבנה ההון שלו. אכן רעיון מבריק שרק "מבריא ארגונים" כמו כהן יכול היה לחשוב עליו. 

 כדי להבין כיצד הגיע הבנק למצב שבו הוא מפסיד 10% מהונו ברבעון אחד לא חייבים לפשפש בתיק האשראי שלו, הכולל את קבוצת פלד-גבעוני, גיל-אלדר, גד זאבי וכל שאר כוכבי המגזר העסקי; גם לא חייבים לתת פירוט של כל החברים, הידידים, הדירקטורים, היועצים, רואי החשבון והפקידים לשעבר בשירות הציבורי שנהנו במשך השנים מהבנק הקטן הזה. 

 כל מה שצריך לעשות הוא לפתוח את דו"ח מבקר המדינה האחרון בפרק הארוך שדן בנעשה בבנק לפיתוח תעשייה בעשור האחרון, כדי להבין כיצד המדינה בישלה לעצמה דייסה שהיתה חייבת להקדיח בשלב מסוים. 

 דו"ח המבקר מונה שורה ארוכה של ליקויים בניהול הבנק ובניסיונות להפריט אותו, אבל החלק המעניין ביותר הוא זה שדן במבנה ההון והשליטה בבנק. וכך כותב המבקר: "מן הנתונים על התפלגות הזכויות לשליטה והזכויות לרווח שיורי או לחלוקת עודפים בפירוק, עולה תופעה חריגה. לבעלי מניות רגילות א', 94% מזכויות ההצבעה והזכויות למנות דירקטורים. ואולם לאותן מניות הזכות לכ-14% מהרווח השיורי לאחר תשלום דיווידנדים המגיעים לבעלי מניות הבכורה. לבעלי מניות בכורה מסוג ג', שאין להם כל השפעה על ניהול הבנק, הזכות ל-76% מהרווח השיורי". 

 ובמלים פשוטות: מי ששולט בבנק, מנהל אותו ומשפיע לאורך זמן על התוצאות הכספיות שלו נהנה או סובל רק מחלק זעיר מהתוצאות של החלטותיו.  מי ששולט בבנק, מנהל אותו ומשפיע לאורך זמן על התוצאות הכספיות שלו נהנה או סובל רק מחלק זעיר מהתוצאות של החלטותיו  כל הרווח, או במקרה זה הסיכון הנובע מניהול הבנק, נופל על בעלי מניות שאין להם שום מעורבות בשליטה. 

 השולטים, באופן לא מפתיע, הם שלושת הבנקים הגדולים בישראל -  הפועלים (  פעלים  [11]  : ת"א)  ,  לאומי (  לאומי  [12]  : ת"א)  ו  דיסקונט (  דסקנט  [13]  : ת"א)  - ביחד עם המדינה; הרווחים או ההפסדים שייכים לציבור, ובמקרה שהבנק נקלע לקשיים כל הנטל נופל על קופת המדינה. 

 על אף שהבנק לפיתוח תעשייה קטן יחסית - אין להקל בו ראש: המדינה השקיעה בהון המניות של הבנק לאורך השנים יותר ממיליארד שקל. 

 כמובן שדו"חות מבקר המדינה על הבנק נגנזים במגירה כלשהי, כמו חלק גדול מדו"חות המבקר. אלא שעכשיו, כשהבנק עבר להפסד כבד במחצית הראשונה של 2002, והוא חורג מהלימות ההון שקבע לו בנק ישראל - צריכה המדינה לקבל החלטות מהירות. 

 וזה הרגע המתאים להגיד: די, מספיק, אסור להשאיר יותר את הבנק לפיתוח תעשייה בידי המוסדות והארגונים שהביאו אותו עד הלום: לא מועצת המנהלים, שכל חבריה רק נהנים מכיבודים, לא החשבים הכלליים במשרד האוצר שנכשלו בטיפול בבנק לאורך השנים, ולא שאר המקורבים והידידים של השלטון שנהנו מהבנק הזה לאורך השנים. 

 צריך להיזהר גם במיוחד מההצעה, ההגיונית לכאורה, להפריט את הבנק. שהרי לאורך השנים נעשו ניסיונות לא מעטים להפריט את הבנק,  אי אפשר להפריט את הבנק לפיתוח תעשייה ואי אפשר לשמור אותו במבנה ההון והשליטה הנוכחי שלו  אך מבנה ההון המעוות שלו, הכולל 9 סוגי מניות, חסם את האפשרות הזו. 

 אי אפשר להפריט את הבנק לפיתוח תעשייה ואי אפשר לשמור אותו במבנה ההון והשליטה הנוכחי שלו. מבנה השליטה וההון שלו מבטיחים שהוא ימשיך להסתבך ולבזבז את כספי משלם המסים. 

 לכן יש למנות לבנק מנהל מורשה שיפרק אותו: לפטר את רוב מנהליו, להתחיל לחסל בהדרגה את תיק האשראי שלו, ולסיים את הפרשה המיותרת הזאת. זה מה שהיו עושים כל המעורבים בקבלת ההחלטות אם זה היה כספם הפרטי ולא כסף של אנשים אחרים. 

 היחיד שייצא ניזוק מהפירוק של הבנק לפיתוח תעשייה הוא כמובן היו"ר, "המבריא" רענן כהן. לפיכך מוצע להפוך אותו ליו"ר מפעל הפיס במקום אברהם כץ עוז. 

 כמו הבנק לפיתוח תעשייה, גם מפעל הפיס הוא לטיפונדיה של פוליטיקאים שמחלקים ג'ובים והטבות למקורביהם, שמעליהם יש ועדות מקצועיות וציבוריות שמכשירות את רוב ההחלטות. 

 הפיס, בניגוד לבנק לפיתוח תעשייה, הוא "בנק" רווחי מאוד, שבו כל הסיכון נמצא אצל הלקוחות: שם כהן לא יצטרך להפעיל את כישורי "ההבראה" המפורסמים שלו. 


 קישורים נוספים 
 חוסר מקצועיות, במקרה הטוב  [14] 

 בנק ישראל ימנה מנהל מורשה לבנק לפיתוח התעשייה  [15] 

 עוד הסתבכות של הבנק לפתוח תעשייה: מפעל טרומיטק מקבוצת פלד גבעוני חייב לבנק 126 מיליון שקל  [16] 

 בכיר בקופות הגמל: יימשך תשלום דיווידנד למחזיקי מניות בכורה בבנק לפיתוח התעשייה  [17]