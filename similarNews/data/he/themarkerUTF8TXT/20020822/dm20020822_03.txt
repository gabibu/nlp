ועדת קונגרס החליטה להרחיב את חקירתה נגד סלומון סמית ברני ואנליסט הטלקום שלה, ג'ק גראבמן. במכרז החקירה נבחנים הקשרים של הבנק והאנליסט לגלובל קרוסינג, חברת הטלקום שקרסה. במקביל חוקר במרץ התובע הכללי הנמרץ של מדינת ניו יורק, אליוט ספיצר, את קשרי המחקר ובנקאות ההשקעות של סלומון וגראבמן עם לקוחות נבחרים. כך נשאר סלומון תקוע עם הצרות של גראבמן, לאחר שזה עזב את הבנק תחת ענן שחור של חשדות בסיקור מוטה. 

 גראבמן היה צ'ירלידר נלהב במיוחד של חברות כמו וינסטאר, וורלדקום, גלובל קרוסינג ואחרות, שהמכנה המשותף ביניהן היה צמיחה פרועה בימי בועת הטלקום וקריסה מהירה ומוחצת לפשיטת רגל ופירוק בתום ימי התום. גראבמן המשיך להמליץ על מניות של חברות כאלו בעת שרבים ידעו כי הן מועדות לפורענות, ובכך מעל באמון לקוחותיו. 

 מה שייחד את גראבמן לעומת אנליסטים אחרים היה הקשר שבינו לבין מושאי המחקר שלו. אנליסטים אחרים נחשדו כי לקו בהטיה לטובת מושאי המחקר לטובתן של מחלקות בנקאות ההשקעות של הבנק - חברות שקיבלו המלצות חמות מהאנליסטים שכרו את שירותי הבנק בעסקאות הנפקה ורכישות מכניסות - והאנליסטים קיבלו עמלות על שירותיהם הטובים. גראבמן, לעומת זאת, לקח את השיטה כמה צעדים קדימה, והפך לא רק למליץ יושר, כי אם איש סוד, יועץ, ובעל עניין אישי בעסקיהן של החברות אותן היה אמור לסקר ללא משוא פנים. בין מקורביו נמנו ברנרד אברס, המנכ"ל המודח של וורלדקום, החשוד בבחישה לא חוקית בספרי החשבונות של החברה. 

 מבצע הניקוי הנמרץ בו פתחו רשויות החוק בארה"ב השנה נגד בנקי ההשקעות לא פסח על גראבמן וסלומון. החשדות נגד גראבמן וסלומון סמית בארני הובילו לפתיחת חקירות של הנאסד"ק ומשרד המשפטים, והתגלגלו לסנאט. באמצע אוגוסט פרש גראבמן מסלומון, בצעד שנועד, אולי, לנתק את הקשרים המפלילים בין הבנק לאנליסט.  באשר לגראבמן, ייתכן שמקומו הראוי איננו באותה סירה בה צריך בלודג'ט לשבת, זו המפליגה למושבת העונשין של האנליסטים שסרחו, אלא בסירה אחרת, המיועדת לצאת לגן עדן של שוטים שהאמינו בשקרים של עצמם 

 גראבמן הלך הביתה עם מריצה של כסף. מי שחשב שהנרי בלודג'ט יצא נשכר מהצעת הפרישה מרצון של מריל לינץ', היה רק צריך להסתכל על החבילה של גראבמן כדי להבין את ההבדל בין בועת הדוט.קום לבועת הטלקום. בלודג'ט קיבל כמה מיליוני דולרים בתור פיצויי פרישה, לאחר שנחשפה ערוותו באמצעות אי מיילים שהראו מה חשב באמת על המניות עליהן המליץ בחום לציבור. גראבמן, שההפסדים המצטברים של המשקיעים ששעו לעצתו היו גדולים עשרות מונים מאלו של משקיעי הדוט.קום, קיבל מספיק ממון כדי לרפד את דרכו הביתה בשטיח של שטרות. החבילה שקיבל מסלומון סמית ברני היתה בגודל של 32 מיליון דולר, כולל מחילת הלוואות, מזומנים, אופציות ומניות. 

 עזיבתו של גראבמן לא סיפקה חסינות לבית ההשקעות בו ישב במשך שנים. ועדת השירותים הפיננסיים של הקונגרס דרשה מסיטיגרופ, החברה האם של סלומון, לספק את דו"חות המחקר של גראבמן על גלובל קרוסינג, וכל מידע הקשור לפגישות שגראבמן קיים עם דירקטוריון החברה. הוועדה חוקרת גם את הקצאת המניות בהנפקות ראשונות לציבור בהן טיפל סלומון סמית ברני למנהלים בכירים של חברות שגראבמן סיקר, בחשד כי המנהלים קיבלו מניות במחירי הזדמנות בתור תמריץ לספק לסלומון עסקים משלהן. אחד המוטבים של נוהג זה, לפי החשדות, היה לא אחר מאשר ברני אברס. 

 אם יימצאו החוקרים והתובעים הוכחות חותכות להטיה והטעיה, רוב הסיכויים הם שסלומון יספוג קנס גדול, כמו 100 מיליון הדולרים ששילם מריל לינץ' כדי ליישב את התביעה הקשורה למחקרים של בלודג'ט. באשר לגראבמן, ייתכן שמקומו הראוי איננו באותה סירה בה צריך בלודג'ט לשבת, זו המפליגה למושבת העונשין של האנליסטים שסרחו, אלא בסירה אחרת, המיועדת לצאת לגן עדן של שוטים שהאמינו בשקרים של עצמם.