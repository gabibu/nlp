"אם העמלה אינה מקובלת עליך, אתה מוזמן לעבור לבנק לאומי". פקידה נחרצת בסניף של בנק הפועלים דחתה כך לקוח נזעם, לאחר שזה התלונן כי משיכת יורו במזומן מהבנק - לאחר שהפקיד בבנק המחאה נקובה ביורו - עולה לו 7 אגורות ליורו. הלקוח טען כי מכיוון שהוא הפקיד שווה ערך מזומן, אין כל סיבה שהבנק יקח לו עמלה עבור קבלת המזומן חזרה לידיו. הפקידה לא התרגשה. היא כנראה יודעת מדוע - מרבית הסיכויים כי גם בבנק לאומי הוא היה נדרש לשלם עמלה דומה. 

 בהנהלות הבנקים הגדולים זועמים על המסע הציבורי המתנהל נגדם בכל הקשור לגביית עמלות ממשקי הבית, ואשר עורר לאחרונה גם את הממונה על ההגבלים לפתוח ביוזמת חקיקה להגברת התחרות בין הבנקים במגזר זה. "עיתונאים כלכליים כותבים בלי להבין", מתריסים שם בכעס גלוי. 

 גם אחרים אינם נמלטים מביקורת דומה. הציטוט מפי המפקח על הבנקים, לפיו הבנקים מרוויחים על לקוחות קמעונאים פי 2.8 מכפי שהם מרוויחים על לקוחות עסקיים, נפסל תחת הקביעה כי "הפיקוח לא מבין יותר טוב". 

 לא בטוח שהבנקים טועים. שני הבנקים הגדולים אוצרים מידע בלעדי על פעילות הלקוחות הקמעונאים, ועל ההוצאות וההכנסות שפעילות זו מסבה למערכת הבנקאות. גודלם הופך אותם לאוניוורסליים, משמע גוף עסקי המשרת את כל האוכלוסיה במשק לרבות הרבדים הנמוכים ביותר שלה. לטענת הבנקים, 60% מלקוחותיהם הקמעונאים משתייכים לאותם רבדים נמוכים, והם מסבים הפסדים. הרווחים של הבנקים נובעים בעיקר מ-15% הלקוחות העשירים, ומעוד כ-25% מהלקוחות הבינוניים המספקים למערכת רווחיות סבירה. 

 "כשאנחנו מפסידים על 60% מהלקוחות, אין מקום שנתחרה עליהם. לקוחות שרוצים לעבור בין בנקים, מוזמנים לעשות כן" 

 המספרים הללו מסבירים את התנהגות הפקידה. זה לא שהבנקים אינם מקיימים בפועל תחרות על הלקוחות הקטנים, אלא שמלכתחילה אין להם כל כוונה לקיים תחרות כזו. "כשאנחנו מפסידים על 60% מהלקוחות, אין מקום לצפות שנתחרה עליהם. לקוחות מהקבוצה הזו, שרוצים לעבור בין בנקים, מוזמנים לעשות כן", אומרים שם. 

 מפאת גודלם, והיותם שני הבנקים היחידים המשרתים את כל שכבות האוכלוסיה, קשה מאוד לתקוף את אמינות הנתונים. אפשר לתמוה כיצד מתיישבים הנתונים עם מבנה הסינוף של הבנקים. אם מרבית הלקוחות מסבים הפסדים לבנקים, האם לא היה מקום לצפות כי מספר סניפיהם יקטן מאוד, ויתרכז במרכזי אוכלוסיה עשירה ומכניסה, או לחילופין שמספר הפקידים בכל סניף יקטן מאוד כך שרק האוכלוסיה המובחרת תזכה לקבל שירות? 

 לבנקים יש תשובות לכל תמיהה - החובה לשרת את כל האוכלוסיה, אומרים שם, וגם "בתוך ה-60% נמצאים גם מי שעשויים להתקדם ולהיות בעתיד לקוחות מכניסים, ועם אלו אנחנו רוצים להמשיך ולשמור על קשרי לקוח". 

 הקושי להתמודד עם הנתונים, כמו הגישה הבסיסית בה נוקטים הבנקים גדולים, צפויים להקשות מאוד על מאמצי המפקחים לקדם את התחרות במגזר הביתי. גם הגישה הבסיסית של הצרכן הישראלי, שסולד מיחס הבנקים אליו, אך מגלה נאמנות רבה, אינה תורמת למאמצי התחרות. אבל יותר מכל יהיו אלה הדו"חות של הבנקים - כמו הדו"ח שפירסם הבנק הבינלאומי שלשום - שיהפכו את מאמצי התחרות לכמעט בלתי אפשריים. בשנה שבה יש חשש ליציבות הבנקים, כנראה שלא נזכה לראות התגייסות מלאה לקידום התחרות ביניהם.