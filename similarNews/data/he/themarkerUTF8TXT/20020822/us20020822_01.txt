מאת אודי סביצקי ופיני שמואלי ניסן 


 הרבעון האחרון מצביע על שינוי מגמה בשוק התקשורת הישראלי. עד לאחרונה היה ענף התקשורת שק החבטות של התעשייה הישראלית. הענף אופיין בתחרות עזה (להוציא את סגמנט התקשורת המקומית, שעדיין נמצא בשליטת מונופול בזק), בהפסדים כבדים ובאיתנות פיננסית נמוכה. 

 להוציא שתי חברות (  בזק (  בזק  [10]  : ת"א)  וסלקום) הציגו כל החברות בענף הפסדים, ולגבי חלק מהן הוצג סימן שאלה לגבי יכולתן להמשיך ולהתקיים. 

 פרשנים רבים ביקרו קשות את הבנקים בכל הנוגע לקלות הרבה בה העניקו הלוואות לשחקנים בענף. חלק ניכר מן הטענות כלפי הבנקים הוא מוצדק, אך יחד עם זאת נראה כי הביקורת היתה מעט מופרזת, ונראה כי עם הזמן חלק ניכר מן החברות חוזר לרווחיות וליציבות. 

 שוק התקשורת ביצע תפנית במהלך השנה האחרונה. מאסטרטגיה של נתח שוק, שהנחתה את מנהלי החברות לצמוח בכל מחיר בשורת ההכנסות גם אם תהיה בכך פגיעה ברווח, לאסטרטגיה של השגת רווחיות גם במחיר של פגיעה בצמיחה. תוצאות שינוי אסטרטגי זה ניכרות בצורה טובה מאוד בדו"חות הכספיים של רוב חברות התקשורת. 

 ניתן לאפיין את הדו"חות הכספיים באופן הבא: 

 - ירידה משמעותית בצמיחת ההכנסות 

 - קיצוץ חד בהוצאות התפעול 

 - ירידה משמעותית ברמת התחרותיות. שינויים אלו מובילים אותנו מצד אחד לשוק המאופיין בצמיחה איטית, ומצד שני לשוק יציב יותר המאופיין ברמת סיכון נמוכה יותר ואיתנות פיננסית גבוהה יותר. 


 ניתוח העבר (או - כיצד הגיעו החברות למצבן הקשה וכיצד הצליחו להתאושש?) 


 עד תחילת שנות התשעים נשלט ענף התקשורת באופן כמעט בלעדי על ידי חברת בזק. המעבר משוק מונופוליסטי לשוק תחרותי גורר בטווח הקצר והבינוני שינוי מהותי במחירי השירותים, במיוחד בענף עתיר השקעות כמו ענף התקשורת. 

 השגת נתח השוק הינה תהליך המלווה בהוזלה משמעותית במחירי השירות ומעבר להפסדים של כל (או רוב) השחקנים הפועלים באותו ענף. תהליך שכזה ניתן היה לראות בתחילה בחדירתה של סלקום לשוק, מאוחר יותר בכניסתן של החברות הבינלאומיות ואחר כך בכניסתה של  פרטנר (  פרטנר  [11]  : ת"א)  לשוק. גם התהוות שוק האינטרנט, וכתוצאה מכך תחילת פעילותן של חברות ה-ISP, הובילה לתהליך דומה. 

 תהליך זה כפי שהוזכר לעיל הינו תהליך טבעי. עם זאת, נראה כי ההתנהלות של שוק התקשורת הישראלי במהלך השנים 1998-2000 חורגת מתיאור זה. היא נסמכה לא מעט על הגאות ששררה באותה תקופה בשוקי ההון, ועל ההנחה כי ניתן במידת הצורך לגייס הון די בקלות על מנת לעמוד ביעדים השאפתניים של החברות. תהליך דומה התרחש ומתרחש בשוקי התקשורת במערב, בעוצמה רבה אף יותר. 

 הגאות ששררה באותה תקופה בשוק ההון הובילה את חברות התקשורת להציב לעצמן יעדים שאפתניים במיוחד, שעל מנת להשיגם היה צורך במדיניות אגרסיווית המלווה בהפסדים כבדים. ההנחה היתה שהפסדים אלו ימומנו בידי המשקיעים. 

 קריסת שוקי ההון במהלך שנת 2000 הציבה את חברות התקשורת בארץ בפני שוקת שבורה. באותה תקופה כל חברות התקשורת (למעט סלקום ובזק) הראו הפסדים. קברניטי החברות הבינו שלא ניתן לבצע גיוס הון ולכן צריך להסתפק במה שיש, כלומר, לוותר על התוכניות השאפתניות ולהתחיל בתהליך שמטרתו השגת תזרים מזומנים חיובי. האסטרטגיה החדשה של החברות התבססה על העקרונות הבאים: 

 - הסתפקות בנתח השוק הקיים - המשמעות: ירידה ניכרת ברמת התחרותיות ועלייה איטית של מחירי השירות (ההשקה הרכה של רשת ה-GSM של סלקום מעידה על כך). 

 - מעבר מהיר לרווחיות - קיצוץ חד בעלויות המלווה בפיטורי עובדים והקטנה ניכרת של עלויות אחרות. בהקשר זה ניתן להבין את הפיטורים המיידיים של 100 עובדים בסלקום והכוונה לצמצם ב-100 מיליון שקל את העלויות התפעוליות בשנה הקרובה בחברה. פועל יוצא של השינוי האסטרטגי, שחל ברוב חברות התקשורת, הינו מעבר די מהיר לרווחיות וירידה ניכרת בצמיחה בהכנסות. 


 הסגמנט הסלולרי וסגמנט השיחות הבינלאומיות 


 נראה, אם כן, כי שינויים אלו באים לידי ביטוי באופן מובהק בסגמנט הסלולרי ובסגמנט הבינלאומי. ניתן לראות כי המגמה הכללית בשני סגמנטים אלו היא התכנסות לתחרות בין גורמים מעטים בשוק רווי. המשמעות היא כי שיעורי הצמיחה בשווקים אלו יהיו נמוכים יחסית ושיעורי הרווחיות יגדלו עם הזמן, עד להתייצבות על שיעורי רווחיות המאפיינים תחרות בין גורמים מעטים. 

 מה שעשוי לשנות מגמות אלו היא כניסת מתחרים נוספים לסגמנט הבינלאומי (עם סיום הזיכיון של החברות והמעבר למשטר של רשיונות) והמעבר לדור השלישי בסגמנט הסלולרי. שינויים אלו עשויים להאיץ שוב את התחרות ולשחוק לתקופה מסוימת את הרווחיות בסגמנטים אלו. 


 סגמנט האינטרנט 


 לאור העובדה שהאינטרנט המהיר נמצא בחיתוליו, יתכן מאוד כי בטווח הקרוב ייאלצו חברות לסגל אסטרטגיות של נתח שוק, דבר שעשוי לשחוק את רווחיותן. מה שמחזק סברה זו היא העובדה שהשחקנית הראשית בסגמנט האינטרנט הינה בזק בינלאומי, הפועלת בהתאם לאסטרטגיה הכוללת של החברה האם בזק. בזק בינלאומי צפויה לפעול בצורה אגרסיווית להחדרת האינטרנט המהיר, דבר שעשוי לאלץ את מתחרותיה לפעול באותה אסטרטגיה. תהליך זה עשוי להוביל את השחקנים להפסדים מחודשים עד שיתייצבו נתחי השוק בענף. 

 אגב, בנושא האינטרנט המהיר ברצוננו להדגיש תופעה מיוחדת: משתמש באינטרנט מהיר, אינו חוזר להשתמש באינטרנט איטי כמעט אף פעם, כתוצאה מחוויית הגלישה המהירה. לכן ניתן, בהיבט זה, לדבר על רציונליזציה חזקה יותר באסטרטגיה של נתח שוק. ה-ISP's השונים צריכים רק למצוא את הדרך הנכונה להגדלת חסמי הכניסה במעבר מספק לספק. 


 סגמנט הטלוויזיה הרב ערוצית 


 שוק זה, שנפתח לתחרות לפני כשנתיים, נמצא כיום במשבר העמוק ביותר. מצבן של החברות נראה רע מאוד והשוק מאופיין בהפסדים גבוהים, איתנות פיננסית נמוכה וקשיים חמורים בהשגת מקורות מימון. אמנם, מצבה של חברת תבל הנו הקשה ביותר, אך גם יתר החברות בענף רחוקות מללקק דבש, והגעה לרווחיות או תזרים מזומנים חיובי נראים כחלום רחוק. 

 מתיאור זה ניתן ללמוד לכאורה על עתיד שחור הצפוי לסגמנט הרב ערוצי, הנסמך בעיקר על מצבן הנוכחי של החברות בכלל ועל מצבה של חברת תבל בפרט. 

 ברצוננו להסתמך בניתוח תחזית השוק הרב ערוצי, על שלמדנו מסגמנטים אחרים בשוק התקשורת. כלומר, תחילת התחרות מבוססת על השגת נתח שוק מסוים ומלווה בהפסדים כבדים של כל השחקנים בענף. משהושג נתח השוק האמור יתקיים מעבר הדרגתי למודל של תחרות בין גורמים מעטים. מאחר ו-YES  אינה רחוקה מהשגת יעד של 400-500 אלף מנויים, אנו צופים, כי כבר בטווח הקרוב תתרחש ירידה ניכרת ברמת התחרותיות. להערכה זו יש להוסיף גורם שיפעל ביתר שאת להקטנת התחרותיות -  הבנקים. 

 הבנקים מעורבים במתן מימון הן ל-YES והן לחברות הכבלים. עקב המצב הקשה אליו נקלעו YES ותבל (ובמידה פחותה יותר גם יתר החברות), צפויים הבנקים לפעול באופן מיידי להקטנת התחרותיות בענף ולייצוב נתחי השוק של החברות הפועלות בענף. אין שום ספק, שהבנקים לא מתכוונים למחוק את החובות האמורים, ויש להם מספיק אורך רוח על מנת לחכות להגדלת יכולת הפירעון של השחקנים הממוזגים. בשוק הכבלים קיימת רמת ביקוש גבוהה וקבועה לשירותים, והיתה רווחיות בעבר. מעבר מתחרות פרועה לתחרות ממותנת, יחזיר את השחקנים השונים להצגת רווחיות בעתיד. 

 כפועל יוצא מכך, נראה כבר בטווח הקרוב ירידה משמעותית בהוצאות החברות בענף לצד עלייה איטית בהכנסה למנוי, בעקבות ייקור חבילת הבסיס, הפסקת המבצעים ומכירת שירותים נוספים. בטווח הארוך יותר צפויה ירידה משמעותית בעלויות התוכן של החברות, דבר שעתיד להוביל אותן לחידוש הרווחיות וכתוצאה מכך להתייצבות הענף. 


 משמעות המחויבות להשקעה ברשת טלפוניה על ידי חברות הכבלים 


 על התחזית האופטימית של חזרה לרווחיות בעתיד מעיבה עננה, הנובעת ממחויבות חברות הכבלים להשקיע ברשת טלפוניה. 

 מחויבות זו כוללת: 

 - השקעה רחבה בתשתית טכנולוגית מתקדמת 

 - הוצאות שיווק ופרסום של מגזר הפעילות החדש 

 - השגת נתח ראשוני, שתחייב הוזלת תעריפים 

 - והדבר הדומיננטי ביותר: השקעת זמן ואנרגיה של המנהלים הבכירים. 

 כל הדברים הללו מוכרים לנו מהחדירה של חברת YES לשוק והשלכותיה על התוצאות הכספיות. ברור מאליו כי רמת התעריפים עם תחילת הפעילות בשוק הטלפוניה תהיה נמוכה. אין לצפות כי בזק תשב בחיבוק ידיים כאשר שחקן חדש נכנס לתחום המסורתי שלה. כל הגורמים הללו יחייבו את חברות הכבלים לכניסה זהירה ומבוקרת לתחום.