מאת אבי נוימן ויגאל רופא 


 אחד הנדבכים המרכזיים והמהותיים של הרפורמה במס, המתוקשרת כל כך, הינו המעבר לשיטת מיסוי פרסונלית על כלל תושבי ישראל, כך שהחל משנת 2003 כל תושב ישראל יהא חייב במס על הכנסותיו המופקות הן בישראל והן בחו"ל, ללא הבחנה באופי ההכנסה המופקת (פירותי/הוני, יגיעה אישית/פאסיווי). 

 עד לכניסתה של הרפורמה לתוקף (1.1.2003), משטר המס החל בישראל מבוסס בעיקרו על שיטת מיסוי טריטוריאלית מורחבת, לפיה הכנסה פירותית מיגיעה אישית או הכנסה פאסיווית חייבת במס בישראל רק אם הופקה, נצמחה או נתקבלה לראשונה בישראל. כך למעשה, בתכנון מס פשוט יכול היה כל תושב ישראל לעקוף שיטת מיסוי זו ולהפיק הכנסות פאסיוויות בחו"ל (כגון: ריבית או שכ"ד) כפטורות ממס בישראל באופן לגיטימי. 

 ואולם, לגבי הכנסות מיגיעה אישית, הנובעות ממשלח יד בחו"ל של תושב ישראל, אופן החבות במס בישראל היה תלוי בזהות משלח היד של אותו תושב ישראל בישראל ובחו"ל. זאת, על פי הוראות סעיף 5(1) במתכונתו המתוקנת משנת 1984, אשר תחולתו היתה מותנית ביום תחילתם של כללים שיותקנו על ידי שר האוצר, אשר למעשה לא הותקנו מעולם. 

 ככלל, סעיף 5(1) לפקודת מס הכנסה מרחיב למעשה את שיטת המיסוי הטריטוריאלית, שעדיין נהוגה בישראל עד לתום שנת 2002, בכך שהוא קובע תחולת מיסוי אקסטריטוריאלית גם על הכנסות שהופקו ממשלח יד בחו"ל של תושב ישראל ובלבד שמדובר באותו משלח יד בו הוא עסק בישראל. 

 השופטת אופיר-תום: תיקון שמטרתו לחסום תכנוני מס, ראוי שייעשה בדרך הישר ללא דרכי קיצור. כל עוד אלו לא הותקנו תקנות - אין כל תוקף חוקי לסעיף המתוקן 

 לא אחת נטען כי פקודת מס הכנסה בנויה טלאי על טלאי ותיקון על גבי תיקון על מנת לסגור פרצות מס, כך שאין זה מפליא כי גם סעיף מהותי כדוגמת סעיף 5(1) המוזכר לעיל, עבר תיקון בשנת 1984. המחוקק לא טרח להבהיר עד התיקון כי כוונת הסעיף היתה למסות תושב ישראל על הכנסותיו ממשלח יד בחו"ל הזהה למשלח היד בישראל, בין שעבודתו בחו"ל הינה כשכיר ובין כעצמאי וללא תלות במעמדו כשכיר או עצמאי בישראל. 

 ואולם, כפי שיובהר בהמשך, עצם התיקון לקה בחסר בשל היעדר תקנות עד עצם היום הזה, המכניסות את תחולתו של התיקון לתוקף חוקי. 


 הפסיקה החדשנית של בית המשפט המחוזי 


 עד כה נסב הוויכוח עם רשויות המס, על הכנסות ממשלח יד המופקות בחו"ל בידי תושב ישראל, בשאלת זהות משלח היד שהופק בחו"ל למשלח היד שעסק בו הנישום בישראל. גם פסיקת בתי המשפט התחבטו בסוגייה זו ולמעשה קבעו שתי הלכות סותרות: האחת בפרשת אחיטוב ולפיה נקבע כי אדם העוסק כמהנדס בישראל ונותן שירותי ייעוץ בחו"ל בתחום עיסוקו הרחב והידע שלו כמהנדס, עוסק למעשה  באותו משלח יד; ואילו השנייה בפרשת ברונפמן (פסיקה מאוחרת יותר) ולפיה נקבע כי אדם שעסק בישראל במיון יהלומים ואילו בחו"ל עסק כמתווך יהלומים, למעשה לא עסק באותו משלח יד - שכן שונה פעילות מתווך מפעילות של ייצור ומיון. ואולם שני פסקי הדין לא נתנו את דעתם לשאלה המקדמית: האם יש תחולה בכלל לסעיף 5(1) בהיעדר אותן תקנות שלא הותקנו על ידי שר האוצר לאחר תיקונו של הסעיף. 

 והנה, עוד בטרם נגזר מוות קליני על ידי הרפורמה במס על שיטת המיסוי הטריטוריאלית המורחבת שהיתה נהוגה בישראל, יצא מבית מדרשו של בית משפט מחוזי פסק דין בפרשת יאיר טאומן (עמ"ה 1131/00) שהחייה למעשה את עקרון המיסוי הטריטוריאלי. פסק דין זה קבע למעשה כי לסעיף 5(1) המורחב בפקודת מס הכנסה אין כל תחולה, שכן לא הותקנו כללים ליישומו של הסעיף המתוקן. 

 תושבי ישראל, שהפיקו הכנסות בחו"ל וטרם הגישו את דיווחיהם, רשאים לבחון את יישומו של פסק הדין תוך מתן גילוי נאות, ולכלול את הכנסותיהם מחו"ל כהכנסות פטורות 

 פסק הדין נסב על שאלת החבות במס על הכנסותיו של פרופסור לכלכלה ומתמטיקה באוניברסיטת תל-אביב שהופקו בחו"ל מהרצאותיו באוניברסיטת ניו-יורק, והאם ניתן להחיל את הוראותיו סעיף 5(1) המתוקן על הכנסות אלו. בהערת אגב יוער, כי ייתכן שפסק הדין לא היה יוצא כלל לחלל האוויר לולא אי נכונותו של פקיד השומה להגיע לכדי הסכם עם הנישום על הכנסותיו בשנים הנדונות. 

 השופטת ברכה אופיר-תום קבעה בפסק הדין כי תיקון שמטרתו לחסום תכנוני מס, ככל שיהא חשוב ובעל משמעות, ראוי שייעשה בדרך הישר ללא דרכי קיצור. ואם נדרש כי מחוקק המשנה יתקין תקנות, הרי שכל עוד אלו לא הותקנו - אין כל תוקף חוקי לסעיף המתוקן. 


 השלכות פסק הדין 


 1.	ככלל, מן הראוי לציין, כי בשל המעבר לשיטת מיסוי פרסונלית החל משנת 2003, אין כל משמעות לפסק הדין החל משנה זו. שכן, תושב ישראל ימוסה בישראל על הכנסותיו הכלל עולמיות ללא הבחנה בין זהות משלח היד ומקום הפקת ההכנסה. כך למעשה, יישומו הרלוונטי של פסק הדין הינו רק לגבי הכנסות שהופקו בחו"ל בידי תושב ישראל עד ליום 31.12.2002 בלבד. 

 2.	אוכלוסיית הנישומים שפסק הדין רלוונטי לגביהם כוללת את תושבי ישראל אשר הפיקו הכנסות בחו"ל מאותו משלח יד שעסקו בו בישראל, ובכללןם מרצים באוניברסיטאות, מנהלי כספים וחשבים שעברו לעבוד בחו"ל לתקופות קצרות, עובדי חברות היי-טק - ולרבות הכנסותיהם מאופציות לפי 3(ט) בלבד - וכן עובדים שביצעו relocation למעביד תושב חוץ ולא טענו לשינוי תושבותם הישראלית. 

 3.	פסק הדין אינו רלוונטי לגבי עובדים ישראלים בחו"ל שנשלחו על ידי מעביד ישראלי ואשר הכנסותיהם בחו"ל הינן מאותו מעביד ישראלי (ובמשך תקופה שלא תפחת מארבע שנות מס מיום צאתו של העובד מישראל). שכן, המקור לחיובן של הכנסות אלו בישראל אינו הסעיף בו דן פסק הדין, ועל כן הכנסות אלה יהיו חייבות במס בישראל בכל מקרה. 

 4.	פסק הדין לכאורה אינו מוסיף ואינו גורע מאותם ישראלים, אשר נטען לגביהם כי אינם תושבי ישראל בזמן שהפיקו את הכנסותיהם בחו"ל. סעיף 5(1) לפקודת מס הכנסה, גם אם נצא מתוך הנחה כי תחולתו קיימת, הרי שהתנאי הבסיסי להחיל את הסעיף הינו שמדובר בנישום שהינו תושב ישראל. 

 המבחן המרכזי לקביעת תושבותו של אדם אשר הותווה בפסיקה ואף עוגן בחקיקת הרפורמה במס הינו מבחן "מרכז החיים" של היחיד. על פיו נקבעו אמות מידה עיקריות כגון: מקום ביתו הקבוע ומקום מגוריו של בני משפחתו, מקום עסקיו הרגילים או מקום העסקתו הקבוע, מקום האינטרסים הכלכליים והמהותיים, וכן ההשתייכות לארגונים חברתיים ומוסדות שונים. פסק הדין עשוי איפוא בכל זאת לסייע ולשמש כר הגנה נוסף לנישומים שטענו להיעדר "תושבות" ישראלית, מקום בו תיאוריית התושבות תפסל על ידי פקיד השומה, שכן או אז ניתן לטעון ליישומו של פסק הדין במקרים אלו. 

 5.	פסק הדין מעלה לדיון מחדש את שאלת הגשת דיווחים שנתיים לפקיד השומה, לגבי תושבי ישראל שהפיקו הכנסות בחו"ל. עד כה היתה מקובלת הגישה, כי ישראלים שהפיקו הכנסות בחו"ל וטענו למשלח יד לא זהה בחו"ל הגישו דין וחשבון לפקיד השומה וכללו את ההכנסות מחו"ל כהכנסות פטורות תוך מתן גילוי נאות. 

 מן הראוי לציין, כי ישראלים לא מעטים אינם מודעים לעובדה כי הפטור מהגשת דין וחשבון אינו חל מקום בו לא נוכה מס במקור בישראל על ההכנסות שהופקו בחו"ל גם אם מדובר בהכנסות ממשכורת שנוכה עליהם מס בחו"ל, מקום בו ההכנסות באות בגדר בסיס חיוב המס בישראל. ניתן לומר איפוא, כי פסק הדין למעשה מוציא מבסיס חיוב המס בישראל את כל אותן הכנסות ממשלח יד בחו"ל ובהעדר מקור אחר לחיובן ניתן לטעון כי אין מקום להגשת דין וחשבון כאמור ובלבד שאלו היו הכנסותיו היחידות של הנישום תושב ישראל ואין לו כל הכנסות ממקור אחר חייב במס בישראל. 


 אחרית דבר 


 לידתו המאוחרת של פסק הדין, בייחוד ערב הרפורמה במס, קצת איבדה מזוהרו. שכן, הנפקות המעשית של פסק הדין הינה לגבי הכנסות שהופקו בחו"ל עד לתום שנת 2002 ולא מעבר לכך. 

 עם זאת, תושבי ישראל שהפיקו הכנסות בחו"ל וטרם הגישו את דיווחיהם לפקיד השומה על הכנסותיהם בשנת 2002 רשאים לבחון את יישומו של פסק הדין תוך מתן גילוי נאות, ולכלול את הכנסותיהם מחו"ל כהכנסות פטורות. ולהרפתקנים מבין הנישומים, יש לבחון אפשרות להגשת דו"חות מתקנים לגבי דיווחים שהוגשו בעבר וטרם התיישנו מבחינה חוקית, ולדרוש החזרי מס בהסתמך על מספר פסקי דין תומכים שניתנו בעבר.