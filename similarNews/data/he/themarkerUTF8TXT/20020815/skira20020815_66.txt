מהדורת החדשות של הערוץ השני מתנגנת. צופיה יזהו מיד את ניגונה הייחודי, שהיה לסימן היכר. מדובר בנימה המוזרה שבה נאמרים הדברים. למשפטים יש מבנה גלי. הם עולים ויורדים ומשובצים באתנחתות מעושות. הברות בסופי משפטים נשברות ומודגשות. שרון אומר שהסכמת הפלשתינאים היא תר-גיל. הוא מ-ג-בה את שר הביטחון. הוא מזהיר מפני התערבות בענייניה ה-פני-מיים (אתנחתא) של יש-ר-אל. הכתבת קרן מרציאנו מדווחת על פיטורים בחברת  קומברס (  CMVT  [10]  : NASDAQ)  : "אולי בעוד שנה-שנתיים יהיה ב-ס-דר (גל עולה), אבל עכשיו רע מאוד" (גל יורד). הכתבת גל גבאי מדווחת על ירי של טיל לאו בצומת ירקונים: "היעלמות שני העדים המרכזיים האלה (גל עולה) תמוהה בעיני החוקרים (גל יורד)". 

 גם הפיסוק משמעותי בסגנון המהדורה. שוב מרציאנו: "היום מצאנו כאן בעיקר. קולות של השלמה". המנחה מיקי חיימוביץ' מודה לפרשן אהוד יערי: "תודה רבה לך. אהוד יערי". לאור הפופולריות העצומה של המהדורה, מעניין להיווכח כיצד היא מספרת סיפור. או כיצד היא מ-ס-פרת סי-פור. במהדורת יום ראשון השבוע, שממנה שאובים כל הציטוטים, דיווח אדם שוב על ניתוק המים בדירתו של אלוף אירופה בקפיצה במוט, אלכס אברבוך, "בגלל חוב של כ-מה מ-אות שקלים". כמו כל הכתבים, הוא נוהג לדבר לאט, לספר סיפור פשוט שמסתיים בפואנטה מחכימה, קולו עולה ויורד במונוטוניות מטמטמת. המידע בסיסי, סתמי בדרך כלל, הניסוח קלישאי. והניגון לאה, אדיש, שבע. הכתבים כמו מדברים בהי-לוך אי-טי. 

 איך מוגשות החדשות לרוב הציבור? נימת מהדורות החדשות ברדיו של קול ישראל, אלה שמשודרות אחרי הפיפסים, אצילית, ממלכתית ורצינית. הכותרות ב"ידיעות" וב"מעריב" מתלהמות ומלאות אווירה. ביום שגרתי, חדשות הערוץ השני מנענעות את העריסה. אלה חדשות עייפות, סבילות, שממעטות ליזום ומרבות להגיב לאירועים באיזו משיכת כתף חסרת אנרגיה ונטולת סדר יום. "אולי בעוד שנה-שנתיים יהיה ב-ס-דר, אבל עכשיו רע מאוד". אכן, אולי. 

 15 ידיעות היו במהדורה של יום ראשון. כולן, פרט לידיעה על אברבוך, הגיעו מגורמים רשמיים או מדוברים. שוטר בכיר, חיילים קרביים ואלוף משנה בצה"ל התראיינו. השיחות עם אזרחים מן השורה מביכות, מיותרות, מביאות את המובן מאליו. "תראה זה לא קל", אמר עובד בקומברס, "אבל יש חיים אחרי קומברס, במידה ואלה שמפוטרים צריכים ללכת למקום אחר". כן, מי שמפוטר צריך ללכת למקום אחר. אולי בעוד שנה-שנתיים יהיה ב-ס-דר, עכשיו רע מאוד. "מי שחיסל לבסוף את המחבל היו חיילי הנח"ל החרדי. בצה"ל משבחים היום את פעולתם", סיפר הכתב ארז רותם. "חיילי צה"ל במקום ירו לעבר המחבל והרגו אותו", סיפר הכתב שגיא בשן. מלאי התרופות אוזל. פואד ורמון משתפים פעולה נגד מצנע. שום דבר לא נשמע חשוב או דחוף. הכל בדרך אגב.  הכל טפל, אין עיקר. עד שמגיעה התחזית. אז מתעוררת מהדורת החדשות של הערוץ השני לחיים. יש דעה, יש התלהבות, יש אכפתיות, יש זיק בעיניים, יש שפת גוף נרגשת, נעלם הניגון העצל 

 דרך אגב, ההסתדרות תשבית מחר את המשק. כשקריין חדשות ברדיו של רשות השידור מודיע ש"שני חיילי גולני נפצעו בינוני במהלך סריקות בעיר ג'נין", זה נשמע - לטוב ולרע - כמו אירוע הרה גורל. מפיה של מיקי חיימוביץ זה נשמע כמו קטע מהעבר. הכל טפל, אין עיקר. עד שמגיעה התחזית. אז מתעוררת מהדורת החדשות של הערוץ השני לחיים. יש דעה, יש התלהבות, יש אכפתיות, יש זיק בעיניים, יש שפת גוף נרגשת, נעלם הניגון העצל. רק מזג האוויר, הנושא היחיד שעליו אי אפשר להשפיע, טומן בחובו תקווה שכבר מחר יהיה יותר טוב. 

 מהדורת החדשות של הערוץ השני מייצגת ייאוש מוסווה. הוא מתחזה לפטריוטיות, להפגנת אחריות, אבל בעצם הוא אפתיות ואוזלת יד מוחלטת, קבלה עגומה של מציאות המעוצבת על ידי הממשלה והצבא. בניגוד לתפקידה המסורתי של התקשורת, מחנך הייאוש הזה לחוסר אונים כנוע ואינו מעודד מחשבה או מודעות פוליטית. שהרי אי אפשר לשנות ואין מה לעשות. גדול ההישגים הוא חידוש זרם המים לדירתו של אברבוך. לדי-ר-תו של א-בר-בוך. אין למה להתנגד, אין במה לתמוך. אין סיבה לתסוס. המלים מתרוקנות מתוכן, המשפטים חלולים. דו-רה-מי-פה-סול, אומר הכתב, סול-פה-מי-רה-דו. המשטרה מודאגת, צה"ל מתריע, שרון אמר ואהוד יערי, החמוץ והנחרץ, מבהיר שאין למה לצפות. 

 הצופים לומדים שאין טעם במחאה. נותר רק להחזיק אצבעות ל"בשורות טובות" מדני רופ, איזו הקלה זערורית בעומס החום, שתמיד מוצגת בחיוך מתקתק, פרס שנותנים אלי האקלים הגחמנים לציבור רופס שמתפלל שבעוד שנה-שנתיים אולי  יהיה ב-ס-דר.