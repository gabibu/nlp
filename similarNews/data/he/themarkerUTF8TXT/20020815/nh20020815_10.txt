לעיתים מתקבל הרושם, כי חכמי חלם יכולים היו ללמוד במקומותינו דבר או שניים. הנה מספר דוגמאות מהתחום הפיסקלי. 

 במסגרת תיקון מס' 132 לפקודת מס הכנסה (הרפורמה "הגדולה"), נקבע בין היתר כי לעניין פטור ממס "יראו כהפרשי הצמדה כל סכום שנוסף לחוב או לסכום תביעה עקב הצמדה לשער המטבע או למדד המחירים לצרכן, לרבות הפרשי שער". 

 כפועל יוצא מכך, לא יחויב יחיד תושב ישראל במס בשל "התעשרות רעיונית" שמקורה בהפרשי שער, מפקדונות פרטיים שהיו בבעלותו. 

 מאידך גיסא, ובמיוחד בתקופה הקובעת (1 ביולי 2002 עד 31 בדצמבר 2003), עלול להימצא אותו יחיד חשוף לחיוב בשל דמי ביטוח לאומי, בגין אותה "התעשרות רעיונית" עצמה... 

 יחיד שחדל להיות תושב ישראל (להנחת דעתו של פקיד השומה) איננו מחויב עוד במס, מטבע הדברים, בשל הכנסות שוטפות שמקורן בנכסים שבבעלותו, מחוץ לישראל, גם אם נרכשו בתקופה שהיה עדיין תושב ישראל. 

 נניח כי אותו יחיד שהה מחוץ לישראל, דרך קבע, 10 שנים רצופות, ולאחר מכן החליט לחזור ולהיות תושב ישראל. 

 במקרה שכזה, יוכל התושב החוזר להנות מפטור ממס, במשך 5 שנים שיחלו בשנת חזרתו לישראל, בשל הכנסות שוטפות שמקורן בנכסים שבבעלותו, מחוץ לישראל, שנרכשו בתקופת שהותו מחוץ לישראל, לאחר שחדל להיות תושב ישראל. 

 כלומר, אם היו לאותו יחיד נכסים נוספים מחוץ לישראל, יהא מקורם אשר יהא (לרבות כאלו שנתקבלו במתנה או בירושה), יתכבד וישלם מס הכנסה בישראל, בשל הנכסים הללו, משנת המס הראשונה שבה חזר להיות תושב ישראל. היש מאמין כי ימצא תושב חוזר שכזה? 

 בסעיף 30א(5) לחוק מס ערך מוסף (לפני תיקון מס' 23 לחוק), נקבע מס ערך מוסף בשיעור אפס בשל מתן שירות לתושב חוץ (על ידי "עוסק" ישראלי), ובלבד שהתקיימו מספר תנאים. לעניין זה לא יראו שירות כניתן לתושב חוץ, כאשר נושא ההסכם הוא מתן שירות בפועל לתושב ישראל. מאחר שלדעת הנהלת האגף נעשה שימוש "מוגזם", שלא לטובת האגף, בהוראות הסעיף, נכללה הוראה מיוחדת וחדשנית, במסגרת תיקון מס' 23 לחוק מע"מ, שתביא מן הסתם לשפיכת התינוק יחד עם המים. 

 באותה הוראה נקבע כי לא יחול מעתה מס ערך מוסף בשיעור אפס אם ניתן השירות בפועל, נוסף על תושב החוץ, גם לתושב ישראל. 

 במהלך "מתוחכם" זה נמנע אמנם השימוש לרעה בהוראות הסעיף, אך בה בשעה נשללה מהעוסק הישראלי, למעשה, האפשרות להעניק שירות לתושב חוץ, בתנאים תחרותיים (שהרי ברור כי תושב חוץ, מן השורה, לא יסכים "לספוג" את סכום המע"מ שיושת עליו מעתה, שכן איננו יכול להתקזז בגינו במדינת מושבו). 

 יש הסבורים, כי מדינת ישראל שהתכוננה במקרה זה לגבות "דמי ירושה" (מס ערך מוסף בשל השירותים לתושבי חוץ), תשלם "דמי קבורה" (העתקת העסקות למדינות מרוחקות, בהן יינתנו השירותים ע"י תאגידים שאינם בהכרח תושבי ישראל). 

 לא נותר אלא לקוות ולייחל לכך שחוקי המס יהיו קוהרנטיים, יעילים וידידותיים, ולא כדוגמת אלו שפורטו לעיל.