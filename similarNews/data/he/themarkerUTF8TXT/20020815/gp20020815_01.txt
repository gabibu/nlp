מה יוציא את חברת  טריון  (  TERN  [10]  : NASDAQ)  מהמצב הקשה אליו נקלעה? בינתיים, נראה שאפילו קצה התשובה לא מבצבץ באופק. תחת הכותרת המרעננת והאופטימית: "טריון מודיעה על התקדמות בצעדים להורדת ההוצאות התפעוליות שלה", הסתתרה הלילה הודעה משמחת פחות. החברה, המתמחה בשירותי פס רחב ומודמים לכבלים, נאלצת לשחרר 165 מתוך 660 עובדיה בעולם (25%). 

 הפתעה? לא בהכרח. "בתגובה לחולשה המתמשכת בתעשיית התקשורת וכפי שאמרנו בהודעה לרבעון השני של השנה, החברה מתקדמת במטרתה לקצץ בהוצאות תפעוליות בנטרול אלה המופנות לחברה הבת Imedia, לפחות מ-20 מיליון דולר ברבעון הראשון של 2003", נאמר בהודעת החברה. 

 יצוין, כי את אותו היעד - של 20 מיליון דולר - הזכירה טריון בעת פרסום תוצאותיה הכספיות בסוף יולי, אולם לא יצקה לתוכו תוכן. היום הסתבר כי הוא כולל גל פיטורים לא קטן ולא בפעם הראשונה. לשם השוואה, ההוצאות התפעוליות ברבעון השני של השנה (מו"פ, הנהלה וכלליות ושיווק ומכירות) הסתכמו ב-28.3 מיליון דולר, והחברה העריכה כי הוצאות המו"פ שלה יסתכמו השנה ב-60-65 מיליון דולר. תזרים המזומנים של טריון ברבעון מפעילות היה שלילי, ומאז תחילת השנה הוא הצטבר לגירעון של 22 מיליון דולר. 

 מניית טריון מתחילת השנה 


 גירעון מצטבר של 900 מיליון דולר 


 אפשר לומר היום בפה מלא כי אחד הכשלונות המהדהדים ביותר בקרב המניות הישראליות בוול סטריט (ולא חסרים כאלה) הוא טריון של האחים שלמה וזכי רקיב. טריון היא לא ישראלית פר אקסלנס, שכן היא רשומה בארצות הברית, הנהלתה יושבת שם ורוב עובדיה נמצאים בחוף המערבי. אבל האחים רקיב (ישראלים לשעבר, אפשר לומר פוסט פקטום), החלו בשנות הגאות לקשור את עתידה והתפתחותה של החברה יותר ויותר לישראל. 

 את זאת הם עשו באמצעות שורה ארוכה של רכישות של סטארט אפים, וביניהם לפחות 7 ישראלים. האחים רכיב ניצלו, כמו חברות היי-טק ותקשורת רבות, את מחיר המניה הגבוה של החברה כדי לרכוש בעסקות של החלפת מניות חברות סטארט אפ קטנות שהטכנולוגיה שלהן, כך האמינו, תוכל להשתלב בסל המוצרים של החברה ולהוביל אותה אל מחוזות חפץ נפלאים. One Stop Shop היה החלום הרטוב של רקיב - טריון כאימפריה להעברת תקשורת רחבת פס, לא רק באמצעות מודמים לכבלים. 

 המציאות, כידוע, היתה אחרת וטריון מעולם לא החזירה את ההשקעה, ואף גרוע מכך: הגירעון המצטבר שלה כיום עומד על לא פחות מ-900 מיליון דולר (!) - סכום כמעט חסר תקדים בקרב החברות הישראליות. 

 במסגרת הודעתה אמש אמרה טריון כי לאור נקיטת צעדי ההתייעלות, היא תרשום הוצאה חד פעמית של 2.5-3.5 מיליון דולר במהלך הרבעון השלישי. העניין הוא שאף אחד לא מופתע, שהרי אצל טריון, ה"חד פעמי" הופך לשגרה. 


 בכל רבעון יש הפרשות, הוצאות ומחיקות 


 ה"חד פעמי" אצלה הוא "רב פעמי", ולמעשה, מאז 2001 לא היו לחברה רבעונים נטולי הפרשות, מחיקות והוצאות חד פעמיות. הכל התחיל במהלך 2001, שאז אישרה מועצת המנהלים של החברה תוכנית עולמית לארגון מחדש של החברה, שגררה אותה לרשום הוצאות ארגון מחדש בגובה של 4 מיליון דולר במחצית הראשונה של השנה, שצמחו ל-12.7 מיליון דולר בבחינת 2001 כולה. מתוך סכום זה, 3.2 מיליון דולר מקורם בעלויות פיטורי עובדים. בסיום הרבעון השני של השנה נותרה לטריון שארית קטנה ביותר, של 100 אלף דולר, שעליה לשלם כתוצאה מהפיטורים שביצעה אז. ואולם כעת, כאמור, החברה תרשום הוצאה של 2.5-3.5 מיליון דולר. 

 במקביל, מעבר לצמצומים, תקנות ההכרה במוניטין וירידת ערך ההשקעות שביצעה החברה במהלך פרק הזמן שבין ספטמבר 1999 לדצמבר 2000 (10 חברות) הובילו אותה במארס 2001 להביט עליו לאחור. החברה ביצעה מחיקת מוניטין ונכסים בגובה של 572.8 מיליון דולר בשנת 2001 ושל 4 מיליון דולר בששת החודשים הראשונים של השנה. 

 ברקע, היו דברים "קטנים" יותר כמו החלטתה של החברה להשעות פיתוח מוצרים הקשור לחלק מקווי המוצרים שלה, שגרר את החברה במהלך 6 החודשים הראשונים של 2001 למחיקות נכסים בלתי מוחשיים בגובה של 165.8 מיליון דולר. 


 רקיב ממשיך לרכוש אג"ח 


 מזלה של טריון הוא יתרות המזומן הגבוהות שלה, המהוות 3.7 דולרים למניה לעומת מחיר של 1.4 דולרים למניה בשוק היום (שווי השוק של החברה הוא כ-104 מיליון דולר ובקופתה שוכנים 271 מיליון דולר). האחים רקיב הצליחו רגע אחד לפני הקריסה של המניה, ביולי 2000, לנצל את מחירה הגבוה כדי לבצע הנפקת איגרות חוב גדולה בה גייסה החברה סכום של 500 מיליון דולר - פי 5 משוויה של החברה כיום. 

 בגיוס שהיו מעורבים בו בנקי השקעות מובילים כמו דויטשה בנק וליהמן ברדרס הונפקו איגרות חוב להמרה, כשמחיר ההמרה של החוב להון היה 86 דולר למניה. המניה קרסה מאז ב-86%, וטריון פיתחה דרכים יצירתיות להקלה על מבנה החוב שלה - החברה משתמשת במזומנים שלה כדי לרכוש בחזרה חלק מן החוב שלה ולנצל את העובדה שאת השוק מכרסמים ספקות לגבי הסיכון שנושאות האג"חים. 

 וכך, בששת החודשים הראשונים של 2001 רכשה טריון חוב של 195.6 מיליון דולר ותמורתו הוציאה מקופתה 68.5 מיליון דולר בלבד, כך שרשמה רווח הון של 121.5 מיליון דולר נטו. החברה ראתה כי טוב, וב-6 החודשים הראשונים של 2002 רכשה חוב בגובה של 74 מיליון דולר תמורת 39.2 מיליון דולר במזומן, כך שרשמה רווח הון של 33.3 מיליון דולר נטו. 

 כעת, יתרת החוב של החברה בסעיף האג"ח להמרה מסתכמת בכ-100 מיליון דולר. חדשות רעות ממשיכות להוריד את מחיר המניה, שנמצאת כעת בנקודה קרובה לשפל כל הזמנים שלה, שהיה נמוך מדולר. בין אלה, נמצאות התחזיות העגומות לרבעון הבא: הכנסות של 15-25 מיליון דולר ברבעון השלישי לעומת הכנסות של 22.4 מיליון דולר ברבעון השני, והפסד (פרופורמה) של 35-39 סנט למניה (25.5-28.4 מיליון דולר). 

 רקיב לפחות מנצל לטובתו את הנפילות במניה וממשיך באדיקות רבה לרכוש אג"ח: וכך נודע, כי במהלך אוגוסט 2002 החברה רכשה חוב של 35.1 מיליון דולר עבור 18.4 מיליון דולר בלבד במזומן, כך שברבעון השלישי של השנה היא תרשום רווח הון חד פעמי של 15.8 מיליון דולר (נטו, בנטרול הוצאות פחת של 900 אלף דולר). לא מן הנמנע שטריון תמשיך לבצע פדיון מוקדם של האג"ח גם בחודשי הקיץ - ככלות הכל, נראה שזה המקום היחיד בו היא קוצרת הצלחה כעת. 


 קישורים נוספים 
 טריון תקצץ 25% מכוח האדם: תרשום ברבעון השלישי הוצאה חד פעמית של 2.5-3.5 מיליון דולר  [11] 

 קרן ההון סיכון Walden VC ומנהליה רכשו לאחרונה 4.2 מיליון מניות טריון ב-5.4 מ' ד'  [12] 

 טריון מנמיכה את תחזית ההכנסות ל-2002 - מעריכה כי יסתכמו ב-110-130 מיליון דולר  [13] 

 S  &  P הורידה את דירוג טריון מ  "  יציב  "  ל  "  שלילי  "  [14]