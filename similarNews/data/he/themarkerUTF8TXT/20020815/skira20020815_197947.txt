סילבן שלום יכול היה למצוא כמה מועמדים גרועים יותר ממשה טרי לתפקיד יו"ר רשות ניירות ערך. הוא יכול היה למנות עורכי דין מליגה נמוכה שהם חברי מרכז ליכוד, הוא יכול היה למצוא עסקנים פוליטיים שיש להם תואר אקדמי כלשהו והוא יכול היה למנות את אחד מעוזריו לתפקיד. 

 למועמד המוביל של שלום לתפקיד יש ניסיון ורקע בתחום שוק ההון ועולם העסקים: הוא עבד בבנק דיסקונט בתחום ניירות ערך, הוא היה המנכ"ל של החברה המרכזית לניירות ערך, הוא היה מנכ"ל מרכז ההשקעות ומנכ"ל רשות הדואר. 

 ואולם טרי הוא עדיין מינוי מאכזב לתפקיד חשוב; למרות הניסיון העסקי שלו טרי הוא לפני הכל חבר מרכז ליכוד, שעבר בשנים האחרונות מג'וב לג'וב בזכות קשריו הפוליטיים: פעם עם אריאל שרון, פעם עם לימור ליבנת ועכשיו עם שלום. 

 טרי הוא שועל יחסי ציבור ותמיד ידע להתחבב על העיתונות, אבל יותר מכל הוא מכיר את משעולי מרכז הליכוד ואת אנשי העסקים המקורבים למפלגה. על אף שתמיד ראה את עצמו כמקצוען - הוא הקפיד להשקיע בפוליטיקאים ובידידיהם את מרצו וזמנו.  לו טרי היה מתמנה לתפקיד מנכ"ל משרד התמ"ס, נספח מסחרי בסינגפור, מנכ"ל עמידר או אפילו יו"ר חברת החשמל - איש לא היה מרים גבה, אולי להפך. אם צריך לבצע מינוי פוליטי, אם נגזר עלינו לקבל חברים וידידים ומקורבים של שרים - לטרי יש מספיק ניסיון עסקי כדי לבצע את התפקיד. 

 ואולם ברשות ניירות ערך עסקינן; בגוף שאחראי על אכיפת החוק במקום שבו אמון הציבור הוא אולי החשוב ביותר,  רשות ני"ע עוסקת בעניינים הרגישים ביותר וצריכה להתמודד מדי יום עם הכוחות הכלכליים החזקים ביותר במשק. זה לא תמ"ס, לא עמידר ולא עוד חברה ממשלתית  ברשות העוסקת בעניינים הרגישים ביותר וצריכה להתמודד מדי יום עם הכוחות הכלכליים החזקים ביותר במשק. זה לא תמ"ס, לא עמידר ולא עוד חברה ממשלתית. 

 רשות ניירות ערך יוזמת חקיקות, מעורבת בקביעת כללים חשבונאיים, קובעת נורמות התנהגות בחברות, חוקרת, אוכפת, ואנשיה בפרקליטות מגישים כתבי אישום. 

 הרשות היא גוף עם עוצמה אדירה וחשיבות גדולה בשוק ההון ובמגזר העסקי כולו. ספק רב אם משה טרי הוא המתאים לעמוד בראש הארגון הזה. 

 אם שלום יחליט למנות את טרי, מקורבו הפוליטי - ידידו של עו"ד משה דרוקר, עוד מקורב של שלום - לתפקיד יו"ר רשות ניירות ערך, יהיה זה איתות כי שלום, שרבים מיהרו לקבוע בחודשיים האחרונים כי הוא השתנה, חוזר במהירות לסורו: מעדיף מינוי עם ריח פוליטי שאינו מעורר אמינות על פני מינוי מקצועי לחלוטין. 

 כמו רשות ההגבלים העסקיים הפכה רשות ניירות ערך לפני כעשר שנים לגוף בעל עוצמה גדולה בעולם העסקים ובשוק ההון, כתוצאה ממינוי של יו"ר דומיננטי ורעב. לפני מינויו של יורם טורבוביץ' לממונה על ההגבלים העסקיים ומינויו של אריה מינטקביץ' ליו"ר רשות ניירות ערך - היו שתי הרשויות חלשות ולא חשובות. שניהם הפכו אותן לגופים עם השפעה מרכזית בעולם העסקים. 

 תדמיתה של רשות ניירות ערך נפגעה בשנים האחרונות, והשפעתה על שוק ההון נחלשה לאחר מינויה של מירי כץ. מינויו של טרי עלול להביא לפגיעה נוספת, אנושה יותר,  תדמיתה של רשות ני"ע נפגעה בשנים האחרונות, והשפעתה על שוק ההון נחלשה לאחר מינויה של מירי כץ. מינויו של טרי עלול להביא לפגיעה נוספת, אנושה יותר  בתדמית של הרשות. גם אם טרי ינסה להתעלות, ספק אם יצליח לזכות באמון הגדול שדרוש לאיש העומד בראש רשות כה חשובה. 

 האירועים של השנתיים האחרונות בשווקים הפיננסיים בעולם ובישראל הפכו את מעמדה ותפקידה של רשות ניירות ערך לחשוב מתמיד. בארה"ב הפכה רשות ני"ע לגוף המדובר ביותר בעולם העסקים והמשפט, ופרשנים רבים סבורים שעליה מוטלת רוב המלאכה של שיקום אמון המשקיעים בשוק ההון. 

 בישראל שוק ההון מוכה, חלש ועייף: רמת הפעילות ירדה לשפל בשנתיים האחרונות. ואולם לרשות ניירות ערך יהיה תפקיד חשוב בשיפור והרחבה של כללי החשבונאות והגילוי הנאות, והיא צריכה להשתתף בדחיפה ותכנון של הרפורמות הנדרשות בשווקים. 

 לרשות ניירות ערך מגיע יו"ר מבריק, בעל ידע כלכלי ומשפטי רחב, עם יכולת ביצוע ומוטיווציה גדולה לשנות ולהשפיע; יו"ר שאין לו מאות חברויות, קשרים ומחויבויות לאנשי עסקים ופוליטיקאים - ואם יש לו כמה כאלה הוא יידע להניח אותן בצד ולעשות לעצמו קריירה מהיותו איש בלתי תלוי וחסר פניות. סביר להניח שיש לא מעט אנשים שעונים על הקריטריונים האלה טוב יותר ממשה טרי. 


 קישורים נוספים 
 איש העסקים משה טרי ימונה ליו  "  ר רשות ניירות ערך במקום מירי כץ  [10]