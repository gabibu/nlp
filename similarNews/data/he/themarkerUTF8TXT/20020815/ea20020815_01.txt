במדינת ישראל יש לא מעט דברים שקובעי המדיניות והעומדים בראש השלטון אינם יכולים להגיד לציבור באופן פומבי - גם אם הם נכונים. שר הביטחון, לדוגמה, פשוט לא יכול להגיד לציבור שהמערכת אינה מוכנה להתקפה לא קונוונציונלית על ישראל, גם אם זו האמת וגם אם כולם חושבים כך, כי התוצאה המיידית תהיה פאניקה ציבורית - וכמובן גם קריאות לפטר את השר עצמו. 

 התופעה נפוצה עוד יותר בתחומי הכלכלה והעסקים. מנהל חברה לא יכול להצהיר בוקר בהיר אחד שיש לו בעיית נזילות, כי עוד באותו יום יפסיקו לו הבנקים את כל קווי האשראי והספקים יעצרו את משלוחי חומרי הגלם. עד לרגע האחרון הוא גם לא יכול להגיד שהוא ייאלץ לפטר מחצית מהעובדים, כי ברור לו שהתסיסה הפנימית תשתק את החברה. 

 גם נגיד בנק ישראל, שהתפקיד העיקרי שלו הוא לשמור על יציבות המערכת הפיננסית, לא יכול בדרך כלל לומר את כל האמת. כל אזרח בישראל יודע שקיימת בציבור חרדה  עצומה לגבי העתיד הכלכלי, ושבחודשים האחרונים שיחת היום היתה האם ואיך להעביר מזומנים לחו"ל - לכל מקרה של משבר, סגירת בנקים ו/או סתם להרחיק את הכסף מעיניו של מס הכנסה. אבל אדם אחראי כנגיד בנק ישראל לא יכול להתייחס לדברים כאלה מחשש להחמרת הבעיה ולגרימת התעוררות של עוד אלפי אזרחים שאולי לא מודעים למשבר. הוא חייב דווקא לפעול בצורה הפוכה ולהזהיר את הציבור, כמו שהוא עשה באמצע הפיחות הגדול של תחילת השנה, ש"מהשקעות בדולר אפשר גם להפסיד". 

 אלא שאת האמת צריך בכל זאת להגיד, ואז משתמשים בכל מיני שיטות עקיפות. לפעמים מדליפים ידיעות לתקשורת, כך שהמידע ייצא לציבור מבלי שייוחס לקובע המדיניות עצמו. הבוקר השתמש בנק ישראל בפטנט כמעט זהה: הוא פירסם עבודת מחקר אקדמית באופיה ובסגנון ההגשה שלה, מאת יחידת המחקר של הפיקוח על הבנקים, עם כותרת מאוד לא דרמטית בשם "היבטים של יציבות פיננסית חיצונית". 

 אבל בתוך העבודה מתברר שלראשונה מאז אירועי מאי-יוני 2002 מודה בנק ישראל שהיציבות הפיננסית של ישראל חטפה בחצי השנה האחרונה מכה קשה. מחבר העבודה משתמש במגוון מודלים ומדדים כלכליים, אבל השורה התחתונה היא פשוטה: משהו רע מאוד קרה לאמון הציבור בארץ ובחו"ל במערכת הכלכלית הישראלית, והוא החל לפעול. 

 תושבי החוץ, למשל, החלו למשוך פקדונות שהיו להם בבנקים בישראל, תופעה שיוצרת מחנק אשראי במקורות במטבע חוץ - תופעה שלא הסתיימה עם העלאת הריבית והתייצבות השקל בחודש יולי. ספקולנטים זרים עשויים לנסות לערער את יציבות המטבע לצורך רווח מהיר, לרבות "מתקפה ספקולטיווית" - כלשון עבודת המחקר. אנליסטים, חברות דירוג וכתבי עת כלכליים כבר הורידו את הדירוג של ישראל, או שיש חשש אמיתי שיעשו זאת בקרוב. 

 גם תושבי ישראל חוששים. אלפים מהם רצו רכשו דולרים ברבעון הראשון של השנה - 2.4 מיליארד דולר הוא הסכום המדויק שרכש הציבור הישראלי מחודש דצמבר ועד חודש מאי, בעיקר באמצעות קרנות נאמנות. אחרים קנו איגרות חוב או פתחו חשבונות בחו"ל למרות התשואה הנמוכה שהוצעה להם - ואפילו מחבר העבודה מודה כי הסיבה ההגיונית היחידה לכך היא "חשש לאבדן החזקה על הכנסים הפיננסיים במידה שהשלטונות יבקשו לתופסם". 

 בדברי הסיכום שלו מנסה מחבר העבודה להרגיע, כאשר הוא כותב שהמצב אליו הגענו עדיין רחוק ממצבה של ארגנטינה ("אירועים משבריים בעולם", על פי הניסוח של בנק ישראל). אבל הוא גם מזהיר: אמון הציבור במשק מעורער והיציבות הפיננסית בסכנה. עם ישראל, כותבים בבנק ישראל, מגלה תכונות מובהקות של עדר, והצטברות נוספת של התפתחויות שליליות יכולה בקלות לגרור אותנו למשבר פיננסי חדש וכואב יותר. האם התקפת טילים עיראקיים היא התפתחות כזו? את זה בנק ישראל לא כותב. 


 קישורים נוספים 
 בנק ישראל: הציבור מעדיף להחזיק נכסי מט  "  ח בחו  "  ל מחשש שהשלטונות בישראל יבקשו ל  "  תופסם  "  בשעת משבר  [10]