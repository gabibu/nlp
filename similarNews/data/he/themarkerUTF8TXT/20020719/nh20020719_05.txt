ענקית התוכנה  מיקרוסופט  (  MSFT  [10]  :NASDAQ)  דיווחה אתמול על תוצאותיה ברבעון הכספים הרביעי, והיכתה את התחזיות בוול סטריט, לא כולל מחיקה של 806 מיליון דולר מרווחיה בשל פגיעה בהשקעות עליה הודיעה לאחרונה. החברה הורידה קלות את התחזיות לשנת הכספים 2003. 

 ברבעון הכספים הרביעי שהסתיים בסוף יוני, יצרנית התוכנה הגדולה בעולם דיווחה על רווח נקי של 1.53 מיליארד דולר, או 28 סנט למניה, אחרי מחיקה של 806 מיליון דולר, או 15 סנט למניה, בגין ירידה בערך השקעות. לפני המחיקה, הרווח הנקי של החברה היה 43 סנט למניה. ברבעון המקביל, דיווחה החברה על רווח של 65 מיליון דולר, או 1 סנט למניה, אחרי מחיקה בגין פגיעה בהשקעות בסכום של 2.63 מיליארד דולר, או 47 סנט למניה. 

 הכנסות החברה ברבעון גדלו ב-10% ל-7.25 מיליארד דולר, לעומת הכנסות של 6.58 מיליארד דולר ברבעון המקביל בשנה הקודמת. לא נרשם שינוי בשורת ההכנסות לעומת רבעון הקודם. 

 תחזית האנליסטים של תומסון פייננשל פירסט קול היתה כי מיקרוסופט תרשום רווח של 42 סנט למניה על הכנסות של 7.08 מיליארד דולר. 

 "אנו מאמינים כי האקלים המקרו-כלכלי צפוי להמשיך להיות מאתגר בטווח הקצר", אמר סמנכ"ל הכספים ג'ון קונורס בשיחת ועידה לאחר סגירת המסחר אתמול. עם זאת, בהמשך הוסיף, "אנו צופים שיפור מתון במצב במהלך השנה". 

 מיקרוסופט מסרה כי הכנסותיה ברבעון הכספים הנוכחי צפויות להיות 7-7.1 מיליארד דולר וכי היא צפויה לרשום רווח של 42-43 סנט למניה. התחזיות בוול סטריט היו רווח של 42 סנט למניה על הכנסות של 7.11 מיליארד דולר. 

 מיקרוסופט הורידה קלות את התחזית שלה לשנת הכספים הנוכחית, וצופה כעת רווח של 1.85-1.91 דולר למניה על הכנסות של 31.5-32.4 מיליארד דולר. 

 התחזית הממוצעת של האנליסטים היא כי מיקרוסופט תרוויח 1.92 דולר למניה על הכנסות של 31.93 מיליארד דולר בשנת הכספים 2003. 

 בשנת הכספים 2002 דיווחה מיקרוסופט על רווח נקי של 7.83 מיליארד דולר, או 1.41 דולרים למניה, על הכנסות של 28.37 מיליארד דולר. בשנת הכספים 2001 רשמה החברה רווח נקי של 7.35 מיליארד דולר, או 1.32 דולר למניה, על הכנסות של 25.3 מיליארד דולר. 


 הירידה - תשומות מפורטות יותר 


 קונורס אמר כי הירידה הקלה בתחזיות החברה, נובעת מתשומות מפורטות יותר מהשטח, שקיבלה מיקרוסופט כמדי רבעון כספים רביעי. 

 בהתאם לתחזית שלו מהרבעון הקודם, אמר קונורס כי הוא צופה צמיחה חד-ספרתית נמוכה עד בינונית במשלוחי המחשבים האישיים ברבעון הכספים השלישי. "נראה לנו כי לא חל שינוי משמעותי לטובה או לרעה בביקוש למחשבים אישיים", אמר קונורס. 

 אנליסטים אמרו כי לא הופתעו מכך שמיקרוסופט ממשיכה לנהוג בזהירות בתחזיותיה. "באופן כללי החברה ממשיכה לדבר בטון חיובי למדי, במיוחד לעומת חברות היי טק אחרות", אמר ברדן ברניקל, אנליסט בפסיפיק קרסט סקוריטיז, המעניק דירוג "קנייה" למיקרוסופט. ברניקל מחזיק במניות של ענקית התוכנה, ולחברה שלו היו עסקי בנקאות עם מיקרוסופט. 

 הרווח התפעולי של מיקרוסופט גדל ל-2.87 מיליארד דולר ברבעון הכספים הרביעי, לעומת 2.75 מיליארד דולר ברבעון המקביל. 

 הודות לביקוש ער לגרסאות המקצועיות של מערכת ההפעלה "חלונות", אמרה מיקרוסופט כי עסקי פלטפורמת שולחן העבודה שלה נהנו מגידול של 9% במכירות לעומת הרבעון המקביל, לסכום של 4.97 מיליארד. מכירות התוכנות לארגונים גדלו ב-4% לעומת הרבעון המקביל ל-1.35 מיליארד דולר, במקביל להמשך הצמיחה בקו שרתי SQL "חלונות". 

 מיקרוסופט דיווחה על אספקת יותר מ-3.9 מיליון יחידות של קונסולת המשחקים ה-Xbox - לעומת התחזית המקורית של החברה כי תמכור 4.5-6 מיליון יחידות של ה-Xbox עד סוף יוני. עד כה נמכרו כ-20 מיליון יחידות של ה-Xbox על ידי מיקרוסופט וחברות אחרות. 


 מעבר לגבייה חודשית על פני גבייה חד פעמית 


 מיקרוסופט, הנמצאת בעיצומו של מעבר לשיטת תשלום חדשה המבוססות על תשלום חודשי במקום רכישה חד פעמית, דיווחה על עליה בהכנסות הנדחות (Deferred Revenues) לטווח הקצר ל-5.92 מיליארד דולר, לעומת 5.57 מיליארד דולר בסוף חודש מארס, ועל גידול בהכנסות הנדחות לטווח הארוך ל-1.82 מיליארד דולר, לעומת 1.35 מיליארד דולר בסוף מארס. 

 הכנסות נדחות (מרביתן משיטת התשלום החדשה) היוו 20% מכלל ההכנסות ברבעון הכספים הרביעי, דיווחה מיקרוסופט. קונורס חמק מלענות על שאלות לגבי מספר הלקוחות שכבר החליטו לעבור לשיטת התשלום החדשה. 

 אנליסט פרודנשל סקוריטיז, ג'ון מקפיק, אמר כי בין אם לטובה ובין אם לרעה, צפויה שיטת התשלום החדשה לצמצם את התנודתיות בהכנסות של מיקרוסופט. "אני חושב שהמשקיעים יבינו כי הדבר מבטיח צפיות (visibility) רבה יותר", אמר מקפיק, המעניק למיקרוסופט דירוג "קנייה" ומחזיק במניותיה. החברה שלו אינה מספקת שירותי בנקאות למיקרוסופט. 


 צמיחה על פי חלוקה לפי קבוצות מוצרים 


 קונורס אף סיפק תחזיות צמיחה בהכנסות בחלוקה לפי קבוצות מוצרים. ההכנסות החברה מ"חלונות" צפויות לצמוח ב-7%-8% במהלך השנה הנוכחית ובקרוב ל-20% ברבעון הנוכחי. הכנסות החברה בתחום השרתים צפויות לרשום צמיחה דו ספרתית בינונית עד גבוהה בשנת הכספים וצמיחה חד ספרתית בינונית ברבעון. 

 הכנסות החברה מ"אופיס" וממוצרי משפחת Great Plains צפויות לצמוח בשיעור דו ספרתי נמוך בשנת הכספים הנוכחית ובשיעור חד ספרתי גבוה ברבעון הנוכחי. מכירות MSN צפויות לרשום צמיחה חד ספרתית בינונית עד גבוהה בשנת הכספים. מכירות ה-Xbox, משחקים אחרים ועסקי הטלוויזיה של מיקרוסופט צפויות לצמוח בקרוב ל-20% בשנת הכספים הנוכחית, ובשיעור חד ספרתי גבוה לסכום של כ-600 מיליון דולר ברבעון הכספים הנוכחי, אמר קונורס.