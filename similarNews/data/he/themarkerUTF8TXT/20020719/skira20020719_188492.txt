יאיר רבינוביץ לא ידע עם מי הוא מסתבך. דוידה לחמן מסר, המשנה ליועץ המשפטי לממשלה, הם השם והתואר הרשמיים, אבל כולם מכירים אותה כדידי. דידי, שלצדו של החשב הכללי באוצר ניר גלעד, היא כיום הפקיד הכלכלי המשפיע ביותר במשק. 

 להרבה אנשים יש הרבה דברים רעים להגיד על דידי. אומרים שהיא מתערבת בכל דבר, שרשימת העניינים שהיא הובילה את הטיפול הממשלתי בהם כוללת את רפורמת המס של רבינוביץ, מחלוקות הכבלים, חוק משק הגז, ניגודי העניינים של רו"ח, המעבר לדיווח נומינלי, חוק החברות, זיכיונות ערוץ 2 (ובוודאי עוד עניינים שהספקנו לשכוח). אומרים שהיא מתבטאת כמשפטנית בעניינים שבהם נדרשת הבנה כלכלית (החסרה לה). אומרים שהיא אמוציונלית, שנוטה להיכנס לקרבות אישיים וחסרי פשרות. אומרים שהיא כוחנית, צעקנית, בעלת דעה קדומה על אילי ההון והמגזר העסקי, מובילה את המגמה הבעייתית של התערבות ממשלתית במשק, ובכלל - עושה הרבה רעש ומעט תועלת. 

 ואולם בצד רשימת המגרעות שלה יש רשימת מעלות ארוכה לא פחות. בראשה, המעלה המכריעה במגזר הציבורי הישראלי - היא עושה. דידי עושה, הרבה, ללא הפסקה, ותמיד כשהאינטרס הציבורי מוביל אותה. אפשר להתווכח אם העשייה שלה תמיד נכונה, אבל קשה לחלוק על מניעיה. 

 גם רבינוביץ אינו יכול לחלוק על המניעים. למעשה, הוא אינו לגמרי חולק על טענתה הבסיסית: רפורמת המס, בשלביה הסופיים, הגדילה כנראה מאוד את גמישות תכנוני המס. דידי מכנה זאת "העשירים, עם רו"ח צמודים, ימצאו את פרצות המס על חשבון הגדלת נטל המס של המעמד הבינוני". 

 דידי תולה את הגמישות הגוברת של תכנוני המס האפשריים בשינויים שהוכנסו בסעיף של חברה שקופה. חברה שקופה היא מבנה משפטי הנהנה מהגנה של חברה, אבל מעמד בעלי המניות שלו הם כשותפים. מלכתחילה המליצה ועדת רבינוביץ, בברכת משרד המשפטים, על חברה שקופה, אבל בהמלצה הבסיסית הוכנסו בדיונים בוועדת הכספים שינויים רבים. דידי טוענת שהשינויים הופכים את החברה השקופה לגן עדן למתכנני מס, בעיקר בהקשר של משקיעי חוץ הפועלים בישראל. כמה בכירים בוועדת רבינוביץ מודים שהצדק עמה. 

 רבינוביץ דוחה זאת בתוקף ("דידי הפכה את עצמה לשומרת המוסר של העולם כולו, ועכשיו היא טוענת שאנחנו מאפשרים למשקיעי חוץ להתחמק מתשלום מס במדינות המוצא שלהם. מה זה מעניין אותה בכלל?"), וטוען שכל התיקונים שהוכנסו בחברה השקופה באחרונה נועדו להגביל את תכנוני המס בה. לדבריו, דווקא תיקון שיזמה נציבות מס הכנסה (הגבלת מספר בעלי המניות בחברה שקופה), בהסכמת משרד המשפטים ובניגוד לדעת הוועדה, הוא שהפך את החברה השקופה לפרוצה. 

 "זה נכון שדידי שומרת על האינטרס הציבורי", הוא אומר, "אבל חברי הוועדה שומרים עליו לא פחות, וכולנו משוכנעים שהיא פשוט טועה". בינתיים, דידי שיכנעה כבר את הממונה עליה, היועץ המשפטי לממשלה, והמאבק על החברה השקופה מתגלגל למלחמה. 

 לא ניתן לדעת מי ינצח במלחמה הזו, אבל אפשר כבר עכשיו להעריך שהיא תהיה רועשת, תקשורתית, וגם חשובה מאוד. כמו תמיד, אצל דידי.