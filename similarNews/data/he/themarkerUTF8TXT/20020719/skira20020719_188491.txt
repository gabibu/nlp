סילבן שלום נדהם. 

 בהרצאה שנתן בלשכת עורכי הדין בת"א השבוע הוא סיפר כי הוא "נדהם" לגלות שרק 50 עד 60 אלף איש בישראל מרוויחים יותר מ-35 אלף שקל ברוטו בחודש, "חשבתי שהשכבה הזאת מונה מספר גדול בהרבה של עובדים", הוא אמר. 

 נו טוב, העובדה ששר האוצר שלנו חושב שיש הרבה יותר בעלי שכר גבוה במשק ממה שיש בפועל אינה מפתיעה. טבעי שמי שמצליח לשרוד במשך תקופה ארוכה בתפקידים ציבוריים בכירים מתנתק בהדרגה מהנעשה במשק ומופתע כל פעם מחדש לגלות כמה מכוער ועצוב הוא העולם מחוץ לבועה הקרויה הכנסת וקריית הממשלה. 

 אם שר האוצר אכן הופתע לרעה מהמספר הקטן של בעלי שכר גבוה במשק, הנה כמה נקודות למחשבה: 

 מקור הנתונים על מספרם של בעלי משכורות של מעל 35 אלף שקל הוא באגף מס הכנסה - וזאת הסיבה שהם נמוכים בהרבה מהרושם שמתקבל אצל מי שמסתובב בארץ, מתרשם מהמכוניות, הבתים ורמת החיים של השכבות הגבוהות. 

 חלק גדול מבעלי ההכנסות הגבוהות במשק יודעים לנהל את עסקיהם מבלי לשתף את אגף מס הכנסה ברווחים. שיעור המס השולי הגבוה בישראל ששלום העלה החודש מ-50% ל-60% דוחף את כל בעלי ההכנסות הגבוהות ל"תכנן" מס במקרה הטוב, או פשוט להעלים אותו במקרה הגרוע. 


 מעגל קסמים הרסני 


 ככל שבסיס המס קטן, כך הממשלה נדחפת להעלות עוד יותר את שיעורי המס, והתוצאה היא מעגל קסמים הרסני שבו פחות ופחות אנשים משלמים יותר ויותר מס. 

 ועדת רבינוביץ, כמו קודמתה, הופכת את שיטת המיסוי הבינלאומית מטריטוריאלית לפרסונלית. שינוי זה אמור להקשות מאוד על "תכנוני מס" באמצעות הוצאת כספים לחו"ל. אלא שבחודשים האחרונים הודו מומחי מס רבים כי הוועדה השאירה שורה ארוכה של פרצות שיאפשרו לכל העשירים להמשיך "ולתכנן" מס באופן שגם בעתיד הם לא יצטרכו לפגוש את גובה המס הישראלי. 

 באותה הזדמנות ששר האוצר מתעניין במספר האנשים שיש להם שכר של מעל 35 אלף שקל בחודש - כדאי אולי שיבקש מנציבות מס הכנסה שתספר לו כמה מתוכם הם אנשי הסקטור הציבורי המורחב: בממשלה, בעיריות, בחברת חשמל, בסוכנות, במקורות, בקק"ל, ברשויות השונות. המספרים ידהימו אותו: בדו"ח הממונה על השכר אפשר למצוא אלפי עובדים כאלה - והדו"ח הזה הוא חלקי וחסר. 

 אחרי שהוא יקבל את המספרים ראוי שיכפיל אותם בשניים כדי לקבל את המספר האמיתי. משום שלרבים מעובדי הסקטור הציבורי המורחב יש פנסיות תקציביות. כך למשל כשמדובר בבכירי מערכת הביטחון היוצאים לפנסיה בשנות ה-40 לחייהם, כאשר 20 שנות יכולת השתכרות פוריה לפניהם העלות של הפנסיה התקציבית היא תוספת של כ-60% לשכר המדווח. 

 לקשור בין בעלי שכר של מעל 35 אלף שקל בחודש לבין מספר העשירים בישראל - זוהי שטות גמורה: משום שאף אחד לא מתעשר באמת ממשכורות, אלא בעיקר מרווחי הון ומנדל"ן, ומי שיש לו כסף גדול בדרך כלל מצליח לא לשלם מס הכנסה בכלל 

 כמובן שגם זה אומדן חסר: מה שלא ניתן לראות בנתוני אגף מס הכנסה, אבל כל מי שמצוי בסקטור העסקי יודע, הוא שרוב עשירי ישראל עושים את הונם מעסקים עם המדינה. או שהם מקבלים ממנה כסף גדול עבור מוצרים ושירותים שהם מספקים, או שהם מקבלים ממנה זיכיונות והטבות או שהם מקבלים את ההפשרות, ההקצאות ושאר ההשבחות של נדל"ן. 

 אחת הטעויות הנפוצות במשק, שאולי שלום עשה אותה, היא לקשור בין בעלי שכר של מעל 35 אלף שקל בחודש לבין מספר העשירים בישראל. זוהי שטות גמורה: משום שאף אחד לא מתעשר באמת ממשכורות, אלא בעיקר מרווחי הון ומנדל"ן, ומי שיש לו כסף גדול בדרך כלל מצליח לא לשלם מס הכנסה בכלל. 


 להתעניין אצל בני הדודים 


 כך למשל יכול שלום להתעניין אצל 4 בני דודים נחמדים בשם זאב, עודד, תמי, מימי וגם אצל הצעירה והחייכנית מכולן - ג'ודי. הם מימשו בשלוש השנים האחרונות את מניותיהם בחברה משפחתית מצליחה שייסדו הוריהם תמורת יותר מ-2 מיליארד שקלים במזומן. תודות לתקנות מס הכנסה הישראלי הם שילמו רק 12% מס על העסקה המדהימה הזאת. תודות לתקנות מס הכנסה הישראלי הם גם לא נאלצו לשלם מס ירושה או עיזבון כאשר הם ירשו את המניות האלה מהוריהם. 

 בקיצור - סילבן שלום לא צריך להתרגש יתר על המידה מהנתון על כך שרק 50 או 60 אלף איש הם בעלי שכר גבוה מ-35 אלף שקל. אם הוא רוצה ללמוד טוב יותר על התפלגות העושר וההון בישראל - כתובת טובה יותר מנתוני אגף מס הכנסה היא החברים שהוא מינה לוועדת רבינוביץ - רואי החשבון ועורכי הדין המתמחים בייעוץ מס. 

 הם יכולים לספר לו על הקליינטים הגדולים שלהם, על עושרם ועל המסים שהם משלמים, ואז הוא יוכל להירגע: יש הרבה יותר עושר ואושר ממה שמשתקף בנתונים הרשמיים שמהם הוא נדהם.