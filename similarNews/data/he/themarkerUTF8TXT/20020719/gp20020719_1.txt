שלושת הרבעונים האחרונים בוול סטריט היו רבעונים של התמוטטות: חברות שממילא נפגעו בצורה קשה מן ההאטה העמיקו את המשבר בו הן שרויות; חברות מצליחות - כמו  אמדוקס  (  DOX  [10]  : NYSE)  וקומברס  (  CMVT  [11]  : NASDAQ)  הישראליות - נראות היום מבריקות הרבה פחות ורושמות ירידה רבעונית בהכנסות וצמצום רווחים; ובמקרים הגרועים יותר - חברות פשוט לא מצליחות לשרוד. 

 מי שמסתמנת כאחת מחברות הטכנולוגיה המוצלחות יותר בזירה הישראלית היא  מרקורי (  MERQ  [12]  : NASDAQ)  , שכבר שלושה רבעונים ברציפות - מאז אזהרותיה שניתנו לפני שנה בדיוק וכללו פיטורי 8% מכוח האדם שלה - מצליחה להציג תוצאות חזקות ביותר, למרות ההחלשות הכללית בשוק ה-IT, שבאה לידי ביטוי גם בתוצאות של חברות המפיצות תוכנה ואפליקציות, כמו SAP, Siebel ו-PeopleSoft. 

 התוצאות אף מראות שהרבעון הראשון של 2002 לא היה משהו חד פעמי, אלא משהו כללי יותר - מגמה חזקה בביקושים למוצרים של החברה. אבל חשוב לזכור שהתוצאות הללו גם מעלות את השאלה המתבקשת: האם זה יכול להמשיך גם בטווח הארוך? על שאלה זו בשלב זה, מטבע הדברים, אין תשובה וודאית, אבל לפי התחזיות להמשך של החברה, התשובה לפחות ב-2002 היא "כן". 

 בשיחת הוועידה שהתקיימה אמש לאחר סיום המסחר, אנליסטים ניסו, ולא בפעם הראשונה, להבין כיצד בעצם מצליחה מרקורי להצליח, בעוד השוק מסביבה מדשדש במקרה הטוב ונחלש במקרה הרע. אמנון לנדן, יו"ר, נשיא ומנכ"ל החברה, הסביר כי מדובר בסוג הפתרונות של החברה, שמאפשרים החזר מהיר על השקעה, אינם יקרים ותורמים לביצועי הלקוחות. 


 השוק קשה, נלחמים על כל עסקה 


 "אני יכול לומר לך שהשוק נורא קשה", אומר היום משה אגרט, מנהל הפעילות של מרקורי באירופה ובישראל, "יש ממש מלחמה על כל עסקה והתקציבים של רוב הלקוחות שלנו נחתכים על ימין ועל שמאל. המצב בשוק קשה יותר מבעבר, ואנחנו לא חיים בבועה ומנותקים ממה שקורה מסביב. יחד עם זאת, ההצלחה שלנו טמונה בסוג הפתרונות של מרקורי, שמאפשרים ללקוחות לשלם פחות עבור יותר. הכלים שלנו מאפשרים לחברות לנסות ולקבל יותר מהמערכות הקיימות שלהם, ולסייע באופטימיזציה. בסופו של דבר, זו הסיבה שבגללה אנחנו מצליחים כעת יותר מחברות אחרות". אגרט מדבר על מודל של 10 ל-10, כלומר: לקוחות היום מחפשים עסקות שלא יעלו על 10 מיליון דולר ולא יימשכו יותר מ-10 חודשים. 

 גם לנדן וגם אגרט משתדלים שלא להישמע בטוחים מדי בעצמם, שהרי ידוע כי לא לעולם חוסן, אבל כמו שאגרט מגדיר זאת: "פירסמנו אתמול סט מספרים מצוין": הכנסות החברה היו 94 מיליון דולר ברבעון השני - עלייה של כ-4% מהרבעון הקודם, כאשר ההכנסות מרישוי היוו 47.7% מההכנסות הכוללות, אלה מדמי מנוי היו 13.1% וההכנסות משירותים הסתכמו ב-39.2%. אם כך, כ-52% מהכנסות החברה נבעו מהכנסות ידועות מראש (שירותים ודמי מנוי), מה שתורם לראות שלה קדימה. 



 "התוצאות מדגימות את כוח מודל המנויים שאנחנו עובדים עליו כבר שנתיים וחצי", אמר אתמול לנדן, "ואפשר לראות שהוא עובד ומספק לנו ראות טובה קדימה". נקודה חיובית נוספת היא ההכנסות הנדחות של החברה, שעלו ב-16% מהרבעון הקודם והסתכמו ב-112.6 מיליון דולר, מה שסייע לתזרים של החברה מפעילות להגיע ל-35.5 מיליון דולר ברבעון, לעומת 27.6 מיליון דולר ברבעון הקודם. אגב, מרקורי היא אחת החברות הישראליות היחידות שהתחילו לצרף לדו"חות שלהן דו"ח תזרים מזומנים, עוד לפני פרסום ה-10-Q. 


 "ה-Pipeline הוא אחד החזקים בתקופה האחרונה" 


 "בעיני ההכנסות הנדחות הוא אחד הסעיפים החיוביים ביותר. ההיי-לייט של הרבעון אם תרצי", אומר אגרט. "אנחנו הרי מנחים להכנסות של 95-100 מיליון דולר ברבעון השלישי של השנה, וההכנסות הנדחות מראות שכבר ב-1 ביולי, תחילת הרבעון, יש לנו חלק גדול מההכנסות ביד". לנדן ציין בשיחה כי ה-Pipeline של החברה הוא מצוין, אחד החזקים שהיו לה בתקופה האחרונה. 

 בשורה התחתונה, החברה המתמחה בתחום הפתרונות לבדיקת ביצועים וניהולם, דיווחה על רווח נקי של 13.3 מיליון דולר או 15 סנט למניה - בהתאם לטווח המוקדם שסיפקה, וסנט מעל לתחזיות הממוצעות. 

 לגבי המשך השנה, מרקורי צופה, כאמור, כי הכנסותיה ברבעון השלישי ינועו בין 95 ל-100 מיליון דולר, גידול של 1%-6% מהרבעון השני, וכי רווחיה למניה (פרופורמה) יהיו 13-18 סנט, כלומר רווח של 11.6-16 מיליון דולר. החברה הותירה בעינה את התחזית הקודמת לשנת 2002 כולה שסופקו לראשונה לפני חצי שנה, להכנסות של 380-415 מיליון דולר ורווח למניה של 60-72 סנט או 53.4-64.1 מיליון דולר. 

 מניית מרקורי בשנה האחרונה 

 יצוין, כי בבית ההשקעות השווייצי UBS ורבורג, הורידו הלילה את התחזית לקצה התחתון: קרי, הכנסות של 394 מיליון דולר ורווח של 67 סנט למניה, אולם באותה הנשימה, הם מבקשים ממשקיעים לא להילחץ מכך, אלא להיפך, לראות כיצד כעת יש סיכון מועט במרקורי. 


 הדירקטוריון יחליט האם להמשיך לבצע פדיון מוקדם לאג"ח 


 מחיר עסקה ממוצע במכירות ישירות, עלה מ-100 אלף דולר ל-110 אלף דולר, ומחיר עסקה ממוצע ככלל ירד דווקא מ-70 אלף דולר ל-65 אלף דולר בצורה רבעונית עוקבת. לדברי אגרט, הדבר נעוץ בסוכנים שמבצעים מכירות באמצעות הטלפון או האינטרנט, שם מחיר העסקה הוא נמוך יותר. למרקורי היו 4 עסקות מעל למיליון דולר ברבעון השני (2 משוק הבדיקות ו-2 מתחום ניהול האפליקציות), ו-155 עסקות מעל ל-100 אלף דולר. ככלל, היו לחברה 210 עסקות ברבעון  עלייה מ-205 ברבעון שעבר. 

 במהלך הרבעון החברה השתמשה ב-41 מיליון דולר במזומן כדי לבצע פדיון מוקדם של אג"ח להמרה בגובה של 47.7 מיליון דולר ובכך רשמה רווח הון חד פעמי של כ-7 מיליון דולר. בכך, היא השלימה רכישת חוב בגובה של 200 מיליון דולר שאישרה מועצת המנהלים שלה, וחובותיה נותרו ברמה של 300 מיליון דולר לבעלי האג"ח. "בשבוע הבא יש לנו ישיבת דירקטוריון, ויתכן שתאושר הקצבה נוספת לרכישת חוב", אומר אגרט. 

 אגרט, יש לכם היום כמעט 600 מיליון דולר בקופה (597 מיליון דולר כולל מזומנים מוגבלים). מה אתם מתכוונים לעשות איתו? 

 "אנחנו בהחלט בוחנים רכישה של חברות. השלמנו בצורה מוצלחת את רכישת חברת פרשווטר, ופרט למחיקת מוניטין קטנה יחסית של כ-650 אלף דולר ברבעון הבא, לא צפויות הוצאות חד פעמיות הקשורות בכך בעתיד. אבל לא זה מה שעוצר אותנו מביצוע רכישות של חברות. הבעייתיות היום בשוק, היא שיש המון חברות זולות אבל מעט מאוד חברות רווחיות. הרי אם נקנה חברה מסוימת, ונבוא לוול סטריט ונסביר שהחברה נפלאה אבל יהיו הוצאות חד פעמיות, וכמו כן, הרווח שלנו למניה ירד ב-5 סנטים ברבעון, זה לא יהיה אפשרי, השוק הרי יהרוג אותנו. פרשווטר, לעומת זאת, היתה רווחית וגם עזרה לנו לעמוד ביעדי הרווחיות וההכנסות. לכן, אנחנו מחפשים בזהירות חברה שתעזור לנו להרחיב את היצע המוצרים שלנו". 

 רשונל, מתחרה שלכם, אומנם מכרה ב-152 מיליון דולר ברבעון שאת תוצאותיו פרסמה אתמול, אבל נאלצה לפרסם אזהרת רווח והכנסות. מה הרגשתם ברבעון השני מבחינת הזירה התחרותית? 

 "אפשר לראות שהמכירות של רשונל ירדו, ושל חברות נוספות בתחום כמו קומפיוור. לכן אני מאמין שבתחום של הבדיקות המשכנו להגדיל את נתחי השוק שלנו. המחקרים האחרונים בתחום יצאו לפי שנה והעניקו לנו 50%-60%, ואני מאמין שבמחקרים החדשים שיצאו לסיכום 2001 אפשר יהיה לראות שהגדלנו את הנתח ל-70% ואף צפונה מכך - אולם זו הערכה אישית שלי. בתחום של הכוונון (Tuning) יש לנו 100% מהשוק, אבל זו לא חוכמה  מדובר עדיין בשוק צעיר שאין בו שחקניות. בשוק ה-APM אין לי הערכות מספריות, אבל אני יכול לומר שהיה רבעון חזק, כאשר 24% מתוך הכנסות הרישוי שלנו נבעו ממנו. למעשה, זה הכי גבוה שהיה לנו אי פעם". 


 מה לגבי מוצרים חדשים שאתם מתכוונים להשיק? 


 "ברבעון הראשון של השנה, השקנו את ה-ActiveTune, כלי הכוונון שלנו שממנו התחלנו לראות הכנסות ברבעון השני, ואנחנו שבעי רצון מהחדירה ומהעובדה שהוא מכניס אותנו לארגונים גדולים. בשלב זה, אנחנו מספקים את המוצר רק בצורת אירוח - Hosting - ואנחנו נמצאים כעת בהליך של השקת המוצר עצמו שנמצא כעת בביתא וייקרא Pro-Tune. נשיק את המוצר ברבעון השלישי של השנה, וייתכן מאוד שהוא יהיה היחיד שנשיק ב-2002 כולה. על 2003 אנחנו לא מדברים בשלב זה". 

 מרקורי, כך נראה, מתכוונת להמשיך ולהגדיל את מצבת כוח האדם שלה  אם כי במשורה. כיום מרקורי מעסיקה 500 עובדים במרכז המו"פ בישראל מתוך 1,700 עובדים בעולם ולדברי אגרט, כאשר השוק יתאושש היא תגייס עובדי שיווק ומכירות. "השוק מוגבל היום במה שהוא יכול לספק, ולכן אנחנו משקיעים יותר בגיוס למחקר והפיתוח ולא למכירות, כך שכאשר השוק יחזור לצמוח נהיה מוכנים מבחינת היצע המוצרים". 


 על מה העידה ירידה של 7% ביומיים האחרונים במניה במחזור גדול לקראת פרסום הדו"חות הרבעוניים? 


 "כבר שלושה רבעונים זה אותו סיפור  שורט (לפי הדיווח האחרון למרקורי יש יתרת שורט של 10.5 מיליון מניות, כ-11% מהון מניותיה המונפק, ג.פ.). אני יודע שהיו שמועות שלא נעמוד בתחזיות, אבל אני יכול לתת לך כלל: אם 3-4 ימים אחרי סיום הרבעון לא הודענו כלום, אנחנו מתכוונים לעמוד במספרים המוקדמים. מישהו חשב שנחכה למועד הדו"חות כדי לפרסם תוצאות קטסטרופליות?". 

 שווי השוק שלכם היום הוא 2.1 מיליארד דולר, ואתם נסחרים במכפיל של 33-38 בהתייחס לרווחים השנה. בבתי ההשקעות מדברים על פרמיה של 25% על מתחרותיכן, האם היא מוצדקת? 

 אגרט: "ראשית, המכפיל שלנו גבוה כי קנינו את פרשווטר. אני לא מתיימר לומר האם מכפיל מסוים הוא נכון או לא אבל אני חושב שמבחינת ההזדמנויות שלנו בשוק, גם אלה לטווח ארוך, אנחנו מרגישים בנוח". האנליסטים ג'ורדן קליין ויונתן האלף מ-UBS ורבורג סבורים שהפרמיה מוצדקת, לאור העקביות של החברה בתוצאות ועל רקע פוטנציאל הצמיחה הגלום בה. יחד עם זאת, הם מורידים את מחיר היעד למניה מ-40 דולר ל-32 דולר - גבוה ב-36% ממחירה היום. 


 קישורים נוספים 
 מרקורי מספקת את הסחורה עם הכנסות של 94 מ' ד'; צופה עלייה בהכנסות ל-95-100 מ' ד' ברבעון הבא  [13]