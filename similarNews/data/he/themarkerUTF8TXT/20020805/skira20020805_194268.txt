המסורת המפוארת של ההפרטה בישראל עומדת בפני פרק חדש ומזהיר. עכשיו, מול תנאי השוק הגרועים ביותר שידעה מעודה, נערכת המדינה לבצע מכירה של מניותיה ב  בנק לאומי (  לאומי  [11]  : ת"א)  , ואולי גם בבנקים אחרים - ואולי אפילו בחברות ממשלתיות אחרות. 

 הפעם המדינה מוכנה ללכת בכיוון העשוי להביא לכך שהמניות אכן יימכרו. כלומר, תוצאה זו היתה מתקבלת לפני שנתיים או חמש שנים או עשר שנים - ואולי תתקבל שוב בעוד שנה, שנתיים או חמש שנים. אבל עכשיו? קשה להאמין. 

 הקונספציה שעליה בנק ישראל התעקש במשך עשור ויותר קרסה לחלוטין, ובמקומה פותח דו"ח מראני את הדרך למכירה כללית של מניות בל"ל בבורסה המקומית. גם האוצר נאלץ להיפרד מחלומותיו המתוקים - כגון להנפיק את מניות הבנקים הישראליים בבורסות זרות, ובכך לזכות בקופה גדולה. ומאחר שהאוצר עומד בפני שוקת שבורה, כל הכנסה שתתקבל ממכירת מניות של חברות הנמצאות בבעלות ממשלתית תיחשב כיום לקופה גדולה. לכן, האוצר ידחף למכירת כמה שיותר מניות, של כמה שיותר חברות ממשלתיות, במהירות האפשרית. 

 רק חבל שהבורסה המקומית אינה במצב אידיאלי לקלוט היצע גדול של מניות כאלה. ייתכן כי מצבה העגום של הבורסה קשור לעובדה שבנק ישראל השליט שוב משטר של ריבית ריאלית גבוהה מאוד, ולפיכך לא כדאי להשקיע במניות מסוכנות, כשניתן להשיג תשואה גבוהה ונטולת סיכון בפקדונות שקליים ואג"ח לטווח קצר. ייתכן גם כי חוסר ההתלהבות לרכוש מניות בנקים נובע ממדיניות האוצר, שתרמה גם היא להעמקת המיתון בכך שהגבירה את נטל המס (כולל, כמובן, מס על הבורסה) ושחקה את רמת האמון של האזרחים והמשקיעים הזרים במשק הישראלי ובקברניטיו. 

 על כל פנים, המשבר במשק מתחיל להכות ישירות גם בבנקים, לאחר כמה שנים שבהן היה נראה כי הבנקים חסינים בפני המיתון. עתה נוצר מצב חדש שבו הבנקים עומדים בחזית החולשה הכלל-משקית, ובעקבות זאת סופגים הפסדים. על רקע זה מניות הבנקים הפכו גורם מוביל גם בחולשת הבורסה התל אביבית. 

 ואולם, רשימה זו, משכנעת ככל שתהיה, אינה ממצה את סדרת הנימוקים מדוע לא כדאי לרכוש מניות של בנקים ישראליים, לא כל שכן להשיג שליטה עליהם. יש סיבה חשובה מאוד, הקשורה לבנקים עצמם. 

 נשאל את השאלה הבסיסית בכיוון ההפוך: מדוע בעבר כן נרכשו בנקים בישראל? מה היו מניעי הרוכשים - ובמיוחד אלה שרכשו את השליטה? לכאורה, זו שאלה מוזרה - מכיוון שהמניע של המשקיע צריך להיות השגת רווח, כלומר תשואה גבוהה ככל שניתן על השקעתו. אך מניע זה לא בהכרח קיים, לפחות לא באופן בלעדי או דומיננטי, במקרה של רכישת בנק. בחינת המקרים של רכישת בעלות על בנק ישראלי ב-15 השנים האחרונות מעלה כי תשואה או רווח לא תמיד שימשו עילה עיקרית; במקומם בלטו שני מניעים אחרים. 

 המניע הראשון הוא ייחודי לבנקים, בהיותם מוסדות להלוואת כספים. כששאלו אחד משודדי הבנקים הגדולים בארה"ב מדוע התמקד דווקא בבנקים, הוא ענה בפשטות: "מפני ששם נמצא הכסף". אי אפשר להתווכח עם היגיון כה בהיר. ומה שנכון לשודדים, נכון לא פחות לבעלים. כדאי להיות בעלים של בנק, מפני שזה מאפשר לך להעניק אשראי לעצמך או למקורבים אליך, ובכך לקדם את ענייניך. בעלות על בנק יכולה להיות מנוף עצום לפיתוח עסקים אחרים - ולכן אין הכרח שהבנק ישיג רווחיות גבוהה. 

 המניע השני הוא ייחודי לבנקים בישראל, ואולי למדינות אחרות בעלות מאפיינים דומים - קטנות, בעלות משק ריכוזי ונטולות שוק הון מפותח. במציאות כזאת בעלות על בנק מעניקה כוח עצום, שניתן לתרגמו במהירות מכוח עסקי, פיננסי וכלכלי לכוח פוליטי. 

 הבנקאות הישראלית נוסדה, ברובה, על ידי גופים פוליטיים במטרה לקדם מטרות פוליטיות. תחילתה לפני 100 שנה בייסוד בנק לאומי על ידי הרצל כזרוע הפיננסית של התנועה הציונית; המשכה בייסוד בנק הפועלים ובנק המזרחי על ידי תנועות פוליטיות שונות. האם רק מקרי הדבר שהתנועות אשר בבעלותן בנקים - עם הכוח הכלכלי/פיננסי הנובע מכך - היו התנועות ששלטו ביישוב ובמדינה במשך 75 שנה? 

 גם בחצי היובל האחרון, שעמד בסימן "הפרטה", או לפחות דה-פוליטיזציה של המדינה, מעמדם הבסיסי של הבנקים במשק לא השתנה, למרות המשברים והתהפוכות שחלו בהם. נכון, בכל הבנקים הגדולים ובמרבית הבנקים הבינוניים והקטנים חלו שינויי בעלות. אבל - וכאן הנקודה העיקרית שפרשני שוק ההון אינם מודעים לה - התרבות העסקית של הבנקים לא השתנתה במאומה. תפישות העולם הפנים-ארגוניות שלוינסון ויפת מצאו בזמנו ואימצו וחידדו עד מאוד - קיימות עד עצם היום הזה, בעידן הבעלים הפרטיים והעגה המקצועית האמריקאית. 

 בלב התרבות העסקית של הבנקאות הישראלית עומדת ההתמקדות בגודל ובנפח, ומה שצומח מפרמטרים אלה הוא כוח כלכלי. ככל שאתה מלווה יותר גדול, אתה נהפך לגוף יותר חזק במשק. ואין זה חשוב שאסטרטגיה המבוססת על נפח אינה מסוגלת ליצור רווחיות נאותה - מכיוון שהבעלים אינם מתייחסים לרווחיות גבוהה כאל יעד עיקרי. 

 במקום זאת, הם מסתפקים ברווחיות סבירה - מונח מעומעם שכל בנק וכל בעלים יכול להגדיר בצורה הנוחה לו. את הרווחיות הסבירה הזו מייצרים הבנקים מאותה פעילות שהיא באמת רווחית - אספקת שירותים פיננסיים למשקי בית ("בנקאות קמעונית" בעגה המקצועית). 

 ואולם, העיסוק העיקרי של בעלי הבנקים והנהלותיהם הוא הפעילות מול פירמות גדולות וגופים גדולים אחרים. באותן שנים שבהן המשק צומח פעילות זו מצמיחה רווחיות נמוכה - מפני שהיא מתבצעת במרווחים צרים. למרות הרווחיות הנמוכה, לאסטרטגיה עסקית זו יש יתרונות רבים, במיוחד לבעלי הבנקים: עצם היותם של הבנקים ספקי אשראי לפירמות גדולות מעניק לבעלים כוח עסקי וגם מעמד חברתי (בחוגים הרלוונטיים). עוד יתרון אדיר לגישה זו: היא פועלת כ"כדור רעל" אולטימטיווי מול האיום של תחרות מטעם בנקים בינלאומיים; אלה פשוט אינם מוכנים לפעול בתנאי הרווחיות הירודה המאפיינים את תחום הבנקאות העסקית (corporate banking) בישראל. 

 אבל יש גם חיסרון לאסטרטגיה זו: הרווחיות של הבנקים נפגמת בשנים של מיתון, מכיוון שהמרווחים הצרים נעלמים כליל, ובמקומם צומחות הפרשות לחובות אבודים - כלומר הפסדים. כל עוד מדובר בשנה-שנתיים של מיתון קל, מצב זה נסבל. מה שאיש לא העלה על דעתו הוא מיתון שאינו מיתון של "כאילו" (כלומר צמיחה נמוכה) לטווח הקצר, אלא מיתון אמיתי (ירידה בתמ"ג) הנמשך לאורך שנים. 

 מיתון כזה יעשה שמות בתיקי האשראי של הבנקים ויסב להם הפסדים כה גדולים, עד כי אפילו רווחיהם בתחום הקמעוני לא יפצו על כך. ייתכן שהמיתון יהיה כה עמוק עד כי גם הרווחיות הגבוהה ממשקי הבית תספוג פגיעה מהותית. 

 ולקינוח, הבונבוניירה של הבנקאות הישראלית: אם יש משבר, בכל תחום עסקי, ניתן לשנות לא רק את הבעלים ו/או את ההנהלה הבכירה, אלא לנקוט צעדי ייעול קשים ואכזריים שיקיפו את כל הארגון. תגובה זו אפשרית גם בבנקים מסחריים, לא רק בארה"ב, בבריטניה ובאוסטרליה, אלא באחרונה גם בגרמניה, באיטליה ובמדינות אחרות ביבשת אירופה. 

 אם אתה מאמין שניתן להפעיל צעדים כאלה בבנק ישראלי, אתה בהחלט מועמד לרכוש מניות, ואולי להיות גם הבעלים שלו. קדימה!