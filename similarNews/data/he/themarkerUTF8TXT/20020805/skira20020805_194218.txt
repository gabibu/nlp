בכל הקשור להלוואות בנקאיות, האשראי המט"חי הוא הלהיט הגדול של המגזר העסקי מזה תקופה ארוכה. להוציא כמה מקרים בולטים של פיחותים מהירים בתקופות קצרות, מי שנטל אשראי מט"חי במטבע חוץ מצא עצמו מרוויח יפה מול האלטרנטיווה השקלית או הצמודה. במקרים מסוימים מצאו עצמם נוטלי האשראי לא רק עם ריביות נמוכות יותר, אלא עם רווחי הון ממש. 

 ואולם, לאחר שפרצה האינתיפאדה, ובמיוחד לאחר שהחלו הפיחותים והתנודות החדות בשוק מטבע החוץ, נוצרה בקרב הציבור תחושה שהאשראי המט"חי הופך למסוכן יותר, ושהשימוש בו הולך פוחת. אלא שמנתונים שפירסם השבוע המפקח על הבנקים בבנק ישראל עולה כי גם ב-2001 נמשך הביקוש לאשראי מט"חי, על אף העלייה הברורה ברמת הסיכון של הלוואות אלה. 

 מהסקירה השנתית של הפיקוח על הבנקים מתברר כי עיקר הגידול באשראי לציבור שנרשם ב-2001 היה צמוד למטבע חוץ. הגידול הסתכם ב-9% במונחים דולריים, וב-17% במונחים שקליים, כתוצאה מפיחות השקל במהלך השנה. על פי הנתונים, חלק גדול מהגידול באשראי מט"חי, כ-46%, ניתן דווקא לחברות זרות העושות עסקים בישראל, כך שבסוף 2001 הגיע האשראי שניתן לתושבי חוץ ל-14% מתוך סך האשראי במט"ח, לעומת ממוצע של 10% בשנים האחרונות. 

 במונחים כספיים מתברר שסך האשראי המט"חי לתושבי ישראל גדל ב-2001 ל-26.9 מיליארד דולר, מול 25.5 מיליארד דולר בסוף 2000, ו-24 מיליארד דולר בסוף 1999, בעוד שהאשראי המט"חי לתושבי חוץ הגיע בסוף 2001 ל-4.6 מיליארד דולר. 

 אלא שנתונים אלה מסכמים את 2001 כולה, ואינם משקפים את ההתפתחויות ב-12 החודשים האחרונים. רוב הגידול באשראי המט"חי לישראלים ולזרים נרשם במחצית הראשונה של 2001, בעוד שבמחצית השנייה של השנה חלה האטה במתן אשראי מט"חי, בגלל התנודתיות הגדולה של שוק המט"ח לאחר אירועי 11 בספטמבר ובגלל ירידת הריבית השקלית. 

 הסיפור של האשראי המט"חי הופך לתנודתי ומעניין עוד יותר ב-2002, תקופה שאינה נכללת בדו"ח של בנק ישראל,  לאחר שהריבית השקלית שוב הועלתה ל-9.1% ביוני, התעורר מחדש התיאבון המקומי להלוואות הנקובות בדולרים, בינים, ביורו או בפרנקים שווייציים  אך מוכרת היטב לפעילים בשוק. לאחר הורדת הריבית הגדולה בדצמבר 2001 והפיחות הגדול שבא בעקבותיו, כמעט נעצר מתן האשראי המט"חי בכל המחצית הראשונה של 2002, אבל לאחר שהריבית השקלית שוב הועלתה ל-9.1% ביוני, התעורר מחדש התיאבון המקומי להלוואות הנקובות בדולרים, בינים, ביורו או בפרנקים שווייציים. 

 היום, כאשר הפרש הריבית הנומינלי בין השקל לדולר עומד על 7.35%, וכאשר בארצות הברית מצפים דווקא להורדת ריבית שתגדיל את הפער עוד יותר, הפכה שוב ההלוואה המט"חית למוצר נחשק על ידי החשבים וסמנכ"לי הכספים של המגזר העסקי. 

 בעוד שבצד הביקוש שוב מתעורר התיאבון לאשראי מט"חי, מצד ההיצע המצב הרבה יותר מורכב. בחודשים האחרונים גילו הבנקים הישראלים שנוצרה להם מצוקת אשראי מט"חי ממשית. המקורות המט"חיים שלהם, שהם פיקדונות הלקוחות וקווי האשראי מול בנקים בחו"ל - התייבשו. גם כאשר המקורות נמצאו - העלות שלהם היתה גבוהה מאוד. במערכת הבנקאית הציעו בשבועות האחרונים ללקוחות אשראי מט"חי במחיר של ליבור פלוס 3%, מחיר המעמיד את כדאיות העסקה בספק. 

 לפני כשבועיים הגיע באופן מפתיע בנק ישראל ושיחרר את הבנקים מחובת הנזילות המיוחדת על פיקדונות מט"חיים בתהליך הדרגתי שיימשך 10 חודשים, וכך פתח בפניהם מקורות מטבע חוץ בהיקף משמעותי. 

 ואכן, מקורות במערכת הבנקאית דווחו אתמול כי הצעד של בנק ישראל פועל היטב, וכי מאז ההודעה נרשמה ירידה של 0.5%-1% בריבית המט"חית אותה דורשים הבנקים מלקחותיהם. ריבית זו נעה כיום בין 2% לבין 2.5%, והיא נמצא במגמת ירידה שעשויה להימשך גם בחודשים הקרובים, ככל שלבנקים משתחררים אמצעים נוספים בהתאם להוראות החדשות של בנק ישראל. 

 אלה חדשות טובות עבור לקוחות הבנקים, אבל לרבים מהם יתברר מהר כי השמחה היתה מוקדמת מדי. לבנקים יש עכשיו מקורות מט"חיים, והמחיר שלהם אפילו יורד, אבל הנכונות שלהם להעמיד אשראי נוסף ללקוחות רק הולכת ופוחתת. 

 עקב הגידול המהיר, שנמשך גם עתה, באשראי שמעניקה המערכת הבנקאית לציבור, מתקרבים חלק מהבנקים לקצה יכולת מתן האשראי. זאת, בשעה שמבנק ישראל שומעים הבנקים כמעט מדי יום אזהרות ובקשות להחמיר בתנאי מתן אשראי ובאיכות הביטחונות שעליהם לדרוש מהלקוחות. עבור רבים ממנהלי הכספים שיפנו לבנקים בחודשים הקרובים, התשובה לבקשת אשראי מט"חי תהיה: "דווקא יש לנו, אבל בתנאים הנוכחיים אנחנו לא מעוניינים לתת לך".