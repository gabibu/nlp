ביום שלישי האחרון, חתם הנשיא בוש על ה-Sarbanes-Oxley Act, תיקון לחוק ניירות ערך האמריקאי, הידוע בשמם של שני חברי הקונגרס שהובילו את קבלתו. החוק מכיל שינויים ניכרים בחובות הדיווח החלות על מנפיקים. 

 החוק מכיל שינויים בנושאים נוספים, כגון: הקמת גוף חדש שיפקח על רואה החשבון המבקר של חברה, הוראות למניעת ניגוד עניינים של אנליסטים המסקרים חברות, הגדלת תקציבי ה-SEC (רשות ניירות ערך האמריקאית) לצורך הגברת הפיקוח וכן יצירת סנקציות פליליות ואזרחיות נוספות בגין הפרת חוקי ניירות הערך. 

 רבות מהוראות החוק דורשות מה-SEC להתקין תקנות שיאפשרו את יישומו של החוק. עד שיותקנו תקנות אלו קשה להעריך את מידת השפעתם של השינויים, לרבות השפעתם המדויקת על מנפיקים זרים. 

 להלן תיאור של מספר היבטים של החוק שיחולו על חברות ישראליות, אשר ניירות ערך שלהן נסחרים בבורסות בארה"ב. 


 ועדת ביקורת 
 הרכב -  החוק דורש מה-SEC לקבוע תוך 9 חודשים כללים, על פיהם ועדת הביקורת תורכב מדירקטורים עצמאיים בלבד ויוגדרו תנאי כשירותם. ככלל, תנאי הכשירות על פי החוק האמריקאי מצומצמים לעומת תנאי כשירותו של דירקטור חיצוני לפי חוק החברות הישראלי, למעט המגבלה בחוק לעניין אי מינויו כדירקטור עצמאי של מי שמחזיק 5% או יותר מהון המניות של חברה. 

 חוק החברות הישראלי דורש כי ועדת ביקורת תכלול לפחות שלושה דירקטורים ובהם שני דירקטורים חיצוניים. כלומר, חברה ישראלית שתיסחר בארה"ב תחויב למנות לוועדת הביקורת, בנוסף לדח"צים, לפחות עוד דירקטור אחד שעומד בתנאים הנדרשים מדירקטור עצמאי. עוד דורש החוק כי ועדת הביקורת תורכב מלפחות מומחה אחד לכספים, כפי שיוגדר בתקנות שתפרסם ה-SEC. 

 תפקיד -  ככלל, תפקידה של ועדת הביקורת על פי החוק האמריקאי הוא לפקח על כל מה שקשור בדו"חות הכספיים, מצבה הכספי ומערך הכספים של חברה. עד כה הוסדר תפקידה של ועדת הביקורת על ידי הבורסות השונות, כאשר הן נתנו הקלות מסוגים שונים לחברות זרות במקרים שבהם התעורר מתקל דינים. 

 על פי החוק, ועדת הביקורת תהיה האחראית הישירה על מינוי, פיקוח וקביעת תגמול לרואה החשבון המבקר של החברה. על פי חוק החברות הישראלי, רואה החשבון המבקר ממונה על ידי האסיפה הכללית ואילו שכרו נקבע על ידי האסיפה או על ידי הדיקטוריון אם הוסמך לכך על ידי האסיפה, או אם כך נקבע בתקנון החברה. זאת ועוד, על פי חוק החברות הישראלי, אישור הדו"חות הכספיים הינו בסמכותו הבלעדית של הדירקטוריון, שאינו יכול להאצילה לוועדת דירקטוריון. עוד לא ידוע אם ה-SEC יפטור חברות זרות מחובות אלו, באופן שימנע סתירות כאמור. 


 צירוף הצהרת מנכ"ל ואיש כספים לדו"חות כספיים 
 החוק דורש מ-SEC לקבוע תוך 30 ימים כללים, על פיהם כל דו"ח כספי שיוגש ל-SEC יכלול הצהרה של מנכ"ל החברה (CEO) ושל איש הכספים הבכיר בחברה (CFO), הכוללת, בין היתר את הנושאים הבאים: 

 (1) הצהרה על כך שהחותמים סקרו את הדו"ח, וכי למיטב ידיעתם אין בדו"ח כל פרט מטעה וכן לא הושמט כל פרט מהותי הנחוץ לעריכת הדו"חות בנסיבות שנערכו; 

 (2) התייחסות לקיומה, ביצועה וממצאיה של מערכת הביקורת הפנימית בחברה; 

 (3) חותמי הדו"ח גילו לרואה החשבון והמבקר כל מידע רלוונטי, לרבות מירמה בה היו מעורבים מנהלים או עובדים אחרים, בין מהותית ובין לאו. בנוסף, ובתוקף מיידי, לכל דו"ח תקופתי הכולל דו"חות כספיים, שיוגש על ידי חברה, תצורף הצהרה של המנכ"ל ואיש הכספים הבכיר על כך שהוא עומד בדרישות חוקי ניירות הערך ומשקף, בכל מובן מהותי, באופן נאות את מצבה הכספי ותוצאות פעילותה של החברה. 

 קנס של עד 1 מיליון דולר ועונש של 10 שנות מאסר נקבע למי שיפר ביודעין את ההוראות לעיל, ואם יפר בזדון אזי הקנס יכול להגיע לעד 5 מיליון דולר והעונש - ל-20 שנות מאסר. 


 חילוט מענקים ורווחים שנבעו לדירקטורים ונושאי משרה מדו"חות כספיים שגויים 
 במידה שהחברה תערוך הצגה מחדש (restatement) לדו"חותיה הכספיים כתוצאה מיישום לא נאות של הכללים החלים על עריכת הדו"חות, המנכ"ל ואיש הכספים הבכיר בחברה יחויבו להחזיר מענקים וטובות הנאה מהם נהנו בהתבסס על הדו"חות, לרבות כתוצאה ממכירת ניירות ערך של החברה. 


 דיווח על עסקות חוץ מאזניות 
 ה-SEC נדרשה להתקין תקנות ביחס לחובות גילוי על עסקות ופעילויות חוץ מאזניות (off balance sheet), שיש בהן להשפיע באופן מהותי, מיידי או עתידי על מצבה הכספי של החברה, תוצאות פעילותה, נזילותה, יכולתה הפיננסית, מקורות ההון שלה או על סעיפים עיקריים בהכנסותיה והוצאותיה. 


 הצגת מידע על בסיס פרו-פורמה 
 מידע פרו-פורמה שיפורסם על ידי חברות צריך להיערך בדרך שבו לא יכיל מצג מטעה של מידע מהותי, לא יושמטו ממנו עובדות הנחוצות לעריכתו, וכן יתיישב עם מצבה הכספי של החברה ותוצאות פעילותה לפי כללי החשבונאות המקובלים בארה"ב (GAAP). 


 איסור על מתן הלוואות אישיות לדירקטורים ולנושאי משרה בחברה 
 חברה ציבורית לא תהיה רשאית להעניק הלוואות ואשרא מכל סוג שהוא, בין במישרין ובין בעקיפין, לדירקטורים ולנושאי משרה בה. הלוואות קיימות יהיו בתוקף, ואולם לא יחול בהן כל שינוי מהותי או הארכת תקופת הפירעון. לפי חוק החברות הישראלי, אין איסור גורף בנושא, וניתן להעניק הלוואות לנושאי משרה בכפוף לקבלת האישורים המתאימים של האורגנים, ובכפוף לכך שהדירקטוריון יחליט בתום לב שהלוואה כזו הינה לטובת החברה. 


 דיווח על עסקות במניות החברה 
 נושאי משרה ודירקטורים המחזיקים מעל 10% מהון המניות של החברה יחויבו לדווח על שינויים בהחזקותיהם תוך 2 ימי עסקים ממועד העסקה. לא צפוי כי סעיף זה יחול על חברות זרות, אשר היו פטורות מחובות דיווח קודמות בנושא. יצוין כי על פי תקנות דו"חות תקופתיים ומיידיים מכוח חוק ניירות ערך הישראלי, חלה חובת דיווח מיידי על כל שינוי באחזקות של בעלי עניין כגון דירקטורים, מנכ"ל, ובעלי מניות המחזיקים מעל 5% מהון המניות של חברה. 


 דיווח על מערכת ביקורת פנימית בחברה 
 ה-SEC נדרשה להתקין תקנות ביחס לדיווח על מערכת הביקורת הפנימית של הדיווחים הכספיים בחברה, אחריות ההנהלה להקמתה ולתפקודה. 


 קוד התנהגות לאנשי הכספים 
 ה-SEC נדרשה להתקין תקנות ביחס לדיווח על אימוץ קוד התנהגות בקרב אנשי הכספים הבכירים בחברה, שינויו או ביטולו. ככל הנראה תקנות אלו לא יחולו על חברות זרות מכיוון שהתיקון מתייחס לטופס שאינו חל על חברות זרות. 


 ביקורת חובה של ה-SEC 
 ה-SEC תחויב לסקור דיווחים של חברות לפחות אחת ל-3 שנים. 


 דיווחים מיידיים 
 חברות יידרשו לדווח באופן מיידי ובאנגלית ברורה כל מידע מהותי ביחס למצבן הכספי. נראה כי דרישות אלו לא יהיו חמורות מהדרישות הנוכחיות של הנאסד"ק ובורסות אחרות בארה"ב. 


 עורך הדין כשוטר 
 ה-SEC נדרשה להתקין תקנות ביחס לחובתו של כל עורך דין, הפועל עבור חברה, לדווח למנכ"ל או ליועץ המשפט על כל הפרה מהותית של דיני ניירות ערך או חובות האמון כלפי החברה, אשר בוצעה על ידי החברה או מי מעובדיה. אם במידה שלאחר הדיווח האמור לא ננקטו צעדים לריפוי ההפרה, עורך הדין יחויב לדווח על מידע זה לוועדת הביקורת של החברה או לוועדה של דירקטורים עצמאיים. 

 נראה כי במספר מקרים יש מתקל דינים בין החוק האמריקאי החדש לדין הישראלי. כאמור, בחלק מן המקרים ניתן יהיה לגשר על המתקל באמצעות אימוץ דרישות שני הדינים. דבר זה עלול להקשות עד מאוד על התנהלותן של חברות ישראליות הנסחרות בארה"ב. כאמור, יישום החוק כרוך בהתקנת תקנות על ידי ה-SEC. רק לאחר פרסומן של תקנות אלו ניתן יהיה להבין בצורה ברורה מהן השלכות החוק בכלל ועל חברות ישראליות הנסחרות בארה"ב בפרט. 

 החוק החדש מפתיע בהיקף החובות, האחריות, האכיפה והעונשים שהוא מטיל על נושאי משרה ודירקטורים בחברה. נראה כי השערוריות של השנה האחרונה בוול סטריט גרמו להפעלת לחץ ציבורי כבד על הקונגרס והנשיא והביאו לחקיקתו של חוק זה. 

 רק בעתיד נוכל לדעת מהי מידת השפעתו של חוק זה וכן של הכללים החדשים שיאומצו על ידי הבורסות השונות בארה"ב, דוגמת ההצעה לתיקון כללי הנאסד"ק לשוק ההון. האם חוקים מסוג זה יכולים לתרום לאיתנותו של שוק ההון או שהינם בבחינת צעד פופוליסטי שאינו יכול להוות תחליף לתרבות עסקית נאותה. נראה, כי לא יזרמו מים רבים בנהר ההאדסון עד שנדע.