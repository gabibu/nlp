אתמול פירסמה חברת  דור כימיקלים (  דורכמ  [10]  : ת"א)  , הנמצאת בשליטת משפחת דנקנר, תחזית לתוצאות המחצית הראשונה של שנת 2002 - תחזית ורודה לכל הדעות. 

 מי שלבטח עקבה אחר הודעתה של דור כימיקלים היתה פולאר השקעות, אשר רק לפני חודש וחצי רכשה כ-11.7% מהון המניות של דור בתמורה ל-7.5 מיליון דולר, בעסקה אשר שיקפה לחברה שווי של 62.5 מיליון דולר - 27% מעל מחירה בשוק באותה העת. 

 לפי שעה, ההשקעה של פולאר בדור מוכיחה את עצמה, שכן מאז בוצעה טיפסה מניית יצרנית הפוליפרופילן בשיעור של כ-6%, כאשר במקביל קיבלה פולאר מדור דיווידנד כספי בהיקף של כ-1.8 מיליון שקל, בבחינת החזר ראשוני על השקעתה. 

 אבל סיפור ההשקעה של פולאר בדור לא מסתיים כאן. לחברת ההשקעות, הנמנית על קבוצת  שרפ"ק (  שרם  [11]  : ת"א)  , ניתנה אופציה לרכוש מבני משפחת דנקנר כ-2.1 מיליון מניות נוספות (כ-7.5% מהון המניות הנוכחי של דור) לפי שווי חברה של כ-67.5 מיליון דולר - כ-28% גבוה מהשווי הנוכחי של דור. אופציה זו ניתנת למימוש בתוך תקופה של 12 חודשים ממועד ביצוע העסקה, קרי, עד לאמצע יוני 2003. 

 על רקע מחיר המימוש של האופציה עולה השאלה האם לא כדאי לפולאר להגדיל את שיעור החזקתה בדור כבר כעת, במחירים נמוכים יותר. לכאורה, נראה הדבר כמשימה בלתי אפשרית, שכן הציבור והגופים המוסדיים מחזיקים רק בכ-9% מהון המניות של דור כימיקלים. אבל, מסתבר כי אכן קיימת דרך עוקפת. 

 בשוק מצויות כיום כ-94.2 מיליון איגרות חוב להמרה (סדרה א') של דור כימיקלים, הניתנות להמרה עד ל-11 באוגוסט 2004, לפי שער המרה של 6.815 שקל ע.נ איגרת חוב, למניה רגילה של שקל. איגרות חוב אלה הונפקו ע"י החברה בשני סבבים - אוגוסט 1997 (הנפקה ציבורית) ובפברואר 2002 (הנפקה פרטית) - במסגרתם גייסה דור כימיקלים למעלה מ-106 מיליון שקל. 

 מניית דור כימיקלים ב-5 השנים האחרונות 

 כעת, פולאר יכולה לנסות ולרכוש מהגופים המוסדיים אשר נטלו חלק בהנפקה הפרטית שבוצעה על ידי דור לפני כחצי שנה, כמו גם ממשקיעים אחרים, המחזיקים חבילות גדולות של איגרות החוב הללו, במחירי שוק או אף במחירים גבוהים מעט יותר. כך למשל, אם פולאר תשקיע כיום כ-18.3 מיליון שקל ברכישתן של כ-14.3 מיליון איגרות חוב להמרה (כ-15.2% מסך איגרות החוב להמרה שבמחזור), לפי מחיר השוק שלהן - 1.28 שקלים, היא תוכל להמירן ל-2.1 מיליון מניות של דור כימיקלים. 

 המשמעות היא שבמסלול איגרות החוב יכולה פולאר השקעות להגדיל את שיעור ההחזקה שלה בדור כימיקלים במחיר זול יותר מאשר באמצעות מימוש האופציה, שהרי עלות כ-2.1 מיליון מניות באמצעות מימוש האופציה תעלה לפולאר השקעות למעלה מ-23 מיליון שקל (כ-5 מיליון דולר). על אף שניתן להניח כי פולאר תתקשה לרכוש חבילת איגרות חוב כה גדולה במחירי השוק, גם אם היא תרצה בכך, הרי שעדיין, באמצעות מסלול איגרות החוב היא תוכל להגדיל את שיעור ההחזקה שלה תמורת תשלום מחיר יותר אטרקטיווי. 

 די אם נציין כי במחיר הנוכחי שלה, התשואה של איגרת החוב להמרה עומדת על שיעור של כ-2%, לאחר שלפני ימים מעטים עמדה התשואה (ברוטו) על שיעור של 7% ויותר. ירידה זו בתשואה נובעת מעלייה בשיעור של כ-5% שנרשמה במחיר האיגרת בשני ימי המסחר האחרונים. 

 בינתיים, אתמול ניתן היה להבחין בפעילות ערה סביב איגרות החוב להמרה של דור כימיקלים, כאשר למעלה מ-600 אלף איגרות חוב החליפו ידיים. האם פולאר השקעות היתה מעורבת בעסקות אלה? - ימים יגידו. 


 קישורים נוספים 
 דור כימיקלים תציג רווח נקי של 70 מיליון שקל במחצית הראשונה  [12]