הממשלה אישרה אתמול את מסקנות ועדת מראני, שמונתה להחליט כיצד ניתן לבצע הפרטה של בנקים דרך הבורסה - ומשרד האוצר הודיע מיד כי בחודש הבא יימכרו 7%-6% ממניות בנק לאומי בבורסה. 

 בעקבות סמיכות ההחלטות נוצר הרושם כאילו הוועדה, שבראשה עמד מנכ"ל האוצר אוהד מראני ובה היו חברים נציגים של בנק ישראל והאוצר, המליצה למהר ולמכור נתח ממניות  לאומי  (  לאומי  [10]  : ת"א)  בבורסה, ואף קבעה כי זאת הדרך הנכונה והמתאימה להפריט את הבנק. 

 ואולם האמת הפוכה: משרד האוצר החליט לפני כמה חודשים למכור מניות לאומי בבורסה בכל מחיר כדי לסתום את הגירעון התקציבי הגדול. מהר מאוד התברר כי לא ניתן למכור כיום נתח ממניות הבנק מבלי שגובשו כללים למינוי דירקטורים וליצירת גרעין שליטה דרך הבורסה. 

 לפיכך מונתה הוועדה כדי שתקבע כללים שיאפשרו יצירת גרעיני שליטה דרך הבורסה תוך ניסיון למנוע פגיעה בהפרטה. הוועדה גיבשה שורה של כללים וקבעה שניתן למכור לכל היותר 7%-6% ממניות הבנק. 


 צורך נקודתי שנוי במחלוקת 


 דרך קבלת ההחלטות בכל הקשור למכירת מניות לאומי בבורסה אופיינית להפרטה בכלל ולמערכת הבנקאות בפרט בשנים האחרונות. אין אסטרטגיה, אין דיון, חלק גדול מההיבטים אינם מובאים בחשבון, והדבר היחיד שמכתיב את התהליך הוא צורך נקודתי - שגם הוא שנוי במחלוקת. 

 השאלה היסודית היא מדוע בכלל צריך למכור כיום מניות של לאומי בבורסה, ומדוע צריך לעשות את זה בחודש הבא? האם נותר כיום חלון הזדמנויות נדיר למכירת מניות בנקים בבורסה? 

 כמובן שלא; למעשה, מאז שמניות הבנקים הישראליים נרשמו למסחר מחדש בבורסה לאחר מפולת המניות הבנקאיות - לא היה עיתוי גרוע יותר להציף את הבורסה בסחורה נוספת. 

 דרך קבלת ההחלטות אופיינית להפרטה בכלל ולמערכת הבנקאות בפרט בשנים האחרונות. אין אסטרטגיה, אין דיון, חלק גדול מההיבטים אינם מובאים בחשבון, והדבר היחיד שמכתיב את התהליך הוא צורך נקודתי - שגם הוא שנוי במחלוקת 

 מניות לאומי קרובות היום לשפל - הן נסחרות במחיר הנמוך ב-35% מתחת להון העצמי של הבנק (או לפחות ההון העצמי כפי שהוא מופיע בספרים של הבנקים), והתמורה למדינה תהיה בהתאם. מאז הודיע האוצר ביום חמישי בבוקר על הכוונה למכור עוד מניות של לאומי הן איבדו 4%. 

 כמובן שיש אפשרות שמערכת הבנקאות הישראלית תיקלע למשבר, הבנקים יעברו להציג הפסדים כבדים ומניות לאומי ימשיכו לקרוס - אבל יש להניח שלאף לא פקיד אחד באוצר יש תוכנית או רצון למכור כיום לציבור מניות בנקים, רגע לפני שהמערכת נקלעת למשבר. 

 מנכ"ל איגוד החברות הציבוריות גד סואן מיהר אתמול לברך על ההחלטה למכור את המניות בבורסה. "מכירת מניות לאומי תזרים 'סחורה איכותית' לבורסה התל-אביבית המשוועת לסחורה שכזו, ותחזק את שוק ההון", אמר סואן, "הממשלה יכולה להפיח רוח חיים בבורסה המדשדשת על ידי הפרטת החברות הממשלתיות באמצעותה. במקרה כזה תשוב הבורסה למלא תפקיד מרכזי בצמיחה ובפיתוח. הגיע הזמן שהממשלה תפסיק לזלזל בבורסה". 


 מניות בנקים - סחורה עודפת 


 דבריו של סואן נשמעים טוב - אבל הקשר שלהם למציאות כיום קלוש; בבורסה בת"א לא חסרה כיום סחורה, בוודאי לא סחורה "משובחת" כמו מניות בנקים. יש עודף של מניות בנקאיות כיום בשוק ומחוצה לו: כל בעלי השליטה והעניין בבנקים - אריסון, עופר, ספרא ואליהו - מוכנים להיפטר כיום מהסחורה שלהם במחירים נמוכים, ואין קונים. 

 מניית לאומי בשנה האחרונה 

 מכירת 7%-6% ממניות לאומי דרך הבורסה אינה מקדמת את ההפרטה של הבנק; היא לא תקל על המדינה למכור אחר כך את יתרת המניות שלה, וגם לא תקדם את יצירת גרעין השליטה החדש בבנק. הנפקת המניות כיום, לפני שהמדינה החליטה למי היא רוצה למכור את השליטה ואיך היא רוצה לעשות זאת - עלולה רק להקטין את דרגות החופש של המדינה ולסבך אותה משפטית. 

 איזו תרומה תעלה מכירת 6% ממניות לאומי בבורסה למשק? היא תאפשר לסילבן שלום לספר שהוא "עושה הפרטה", על אף שבין מכירת מניות בשוק לבין "הפרטה" של ממש המרחק גדול; היא תאפשר לכמה חתמים, עורכי דין, מפיצים ושאר גוזרי קופונים מקצועיים בבורסה לשפר את שורת ההכנסות ברבעון השלישי. 

 איזו תרומה תעלה מכירת 6% ממניות לאומי בבורסה למשק? היא תאפשר לסילבן שלום לספר שהוא "עושה הפרטה", על אף שבין מכירת מניות בשוק לבין "הפרטה" של ממש המרחק גדול 

 ומה יקרה אחרי שהאוצר ימכור את חבילת המניות הזאת? מי ישלוט בלאומי? מי ימנה את הדירקטורים? עד מתי יימשך שלטון המנהלים בבנק? מה יקרה לריכוזיות במערכת הבנקאות? מה יהיה גורלה של ההלוואה שנתן הבנק למשפחת דנקנר לרכישת גרעין השליטה בבנק הפועלים? מי ישלוט ויפקח על הבנק הכי חשוב כיום במערכת הבנקאות - הבנק היחיד שיש לו מקורות גדולים למתן הלוואות בתקופה שבה המשק נקלע למחנק אשראי? 

 אלה השאלות האמיתיות שדורשות כיום דיון רציני, ואלה השאלות שוועדת מראני לא ענתה עליהן, שמשרד האוצר מתעלם מהן, שהממונה על ההגבלים העסקיים לא נדרש אליהן ושבבנק ישראל לא העלו אותן. 

 אז במקום לענות על השאלות האלה, או לפחות להתחיל לדון בהן - ננפיק 6% בבורסה, נסתום קצת את הגירעון התקציבי, נצעק "עשינו הפרטה", ונחכה לאירוע הבא או למשבר הבא שיאלץ אותנו לקבל החלטות של ממש. 


 קישורים נוספים 
 שלמה אליהו מחייך, גליה מאור עוד יותר  [11] 

 הממשלה אישרה: 6%-7% ממניות בנק לאומי יימכרו בבורסה עד אמצע ספטמבר  [12] 

 איגוד החברות הציבוריות בתגובה להמלצות מראני:  "  הגיע הזמן שהממשלה תפסיק לזלזל בבורסה  "  [13]