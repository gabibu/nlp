בית המשפט מצוי בימים אלו בפגרת הקיץ שלו. המסדרונות אומנם לא שוממים אבל אווירת החופש מורגשת בהם היטב. המזכירויות נסגרות בצהרי היום והשופטים אינם מקיימים דיונים, לכל היותר הם עסוקים בכתיבת פסקי דין הממתינים לראות אור. 

 מאחר שידוע שהמציאות אינה משתפת פעולה עם הנהלת בתי המשפט ואינה מתחשבת בימי הפגרה, מקיימים השופטים סבב "תורנים" כדי שעניינים דחופים לא יישארו ללא מענה. השופט התורן בהחלט מספיק לביצוע המשימה ברוב התחומים מלבד אחד: תחום הפירוקים והבראת החברות. 

 תחום זה שעל חשיבותו בימים טרופים אלו אין צורך להכביר במלים, נתון כולו בידיה של שופטת אחת בלבד בבית המשפט המחוזי בתל אביב. השופטת ורדה אלשייך מחזיקה היום בלשכתה את התיקים הכלכליים הגדולים ביותר, החל מפירוק הבנק למסחר, דרך הקפאת ההליכים של תבל, ועד בקשת הפירוק של רוגוזין. וזו רשימה תמציתית ביותר. 

 השנה, יש לזכור, טיפלה אלשייך בין היתר בבקשת הפירוק של זאבי אחזקות, הקפאת ההליכים של שבירו, הקפאת ההליכים של גן אורנים ופירוקן של עשרות חברות היי-טק. 

 עד לפני מספר חודשים נשא עימה בנטל הזה סגן נשיא בימ"ש המחוזי, השופט ישי לויט. אלא שמאז פרישתו המפתיעה, יש לומר, לשוק הפרטי (הצטרף למשרד מיתר ליקוורניק), נותרה אלשייך לבד בשדה הקרב הזה להכריע את גורלן של חברות ענק לשבט או לחסד. 

 האבסורד הזה התפרץ במלוא עוצמתו בימים האחרונים לאחר ששיירות עורכי דין הגיעו לבית המשפט המחוזי עם בקשות הקפאת הליכים וכינוסי נכסים לחברות בקבוצת פלד גבעוני 

 האבסורד הזה התפרץ במלוא עוצמתו בימים האחרונים לאחר ששיירות עורכי הדין של הבנקים והחברות השונות הגיעו לבית המשפט המחוזי עם בקשות הקפאת הליכים וכינוסי נכסים לחברות השונות בקבוצת פלד גבעוני המתפוררת. 

 על הצפוי להתרחש יכלה ללמוד אלשייך כבר ב-23 ליולי כשראשי הקבוצה הובלו אחר כבוד למשרדי רשות ניירות ערך לחקירה בקשר לפעולות בלתי חוקיות שביצעו בחברות שבקבוצה. כבר אז ידעה אלשייך כי לא ירחק היום והיא תידרש לסוגייה, שכן חברות אלו דינן נגזר להגיע לאולמה. 

 הסנונית הראשונה היתה בקשתם של בעלי המניות בפויכטונגר השקעות, באמצעות עו"ד גיא גיסין, למנות את עו"ד יורי נחשותן כמפרק זמני של החברה. סעד של מפרק זמני לא ניתן לבעלי המניות והדיון בבקשה נקבע ל-15 לאוגוסט בפני השופטת הילה גרסטל. 

 לאחר מכן היה זה השופט ניסים ישעיה שנתן צו מניעה זמני ללאומי פיא למימוש בטחונות של קבוצת פלד גבעוני ע"י בנק קונטיננטל בהיקף של 50 מיליון שקל עד 7 באוגוסט. במועד זה הוא אמור לקיים דיון בנושא במעמד הצדדים. 

 לאחר שתי הסנוניות הללו החל השיטפון. ביום שישי פנתה חברת הבנייה מיאב שבבעלות אריה גבעוני בבקשה להקפאת הליכים. הבקשה נפלה הפעם לידיו של השופט עודד מודריק שיצא והוא היה תורן באותו היום. 

 מודריק אינו עוסק ביום יום בעניינים אזרחיים בכלל ותחומים כלכליים של פירוקים והקפאת הליכים בפרט. התוצאה היתה שמודריק נתן לחברה במעמד צד אחד צו הקפאת הליכים לכל התקופה שהתבקשה (90 יום), כאשר הוא קובע כי דיון בבקשה ייקבע לאחר הפגרה על פי השופטים המטפלים בנושאים אלו. מודריק לא הורה על הפקדת ערבויות מתאימות מטעמם של הנאמן והמנהל המיוחד שהוצעו ומונו לתפקיד ללא כל דיון. 

 ככה נראו ההחלטות של השופטת ציפורה ברון: "כבוד השופטת אלשייך תימצא בביהמ"ש ביום 8 באוגוסט 2002 והבקשה תובע בפניה" 

 ביום ראשון כנראה כבר קיבלו השופטים התורנים הנחיה ברורה לחדול מלטפל בבקשות שיוגשו בפרשה, שכן אלשייך תגיע ביום רביעי הקרוב ותעשה סדר בבלאגן. וככה נראו ההחלטות של השופטת ציפורה ברון: "כבוד השופטת אלשייך תימצא בביהמ"ש ביום 8 באוגוסט 2002 והבקשה תובע בפניה". 

 זה בערך המענה שקיבלו עוה"ד אילן שביט ואייל רוזובסקי שפנו בשם פויכטונגר תעשיות בבקשה להקפאת הליכים בגין חובות של למעלה מ-114 מיליון שקל למערכת הבנקאית. זו התשובה שקיבל בנק קונטיננטל שהגיש בקשה לכינוס נכסים לחברת חייל בגין חוב של כ-58 מיליון שקל, וזו גם התשובה שקיבל אתמול בנק דיסקונט שפנה באמצעות עוה"ד ראובן רייף וחגית בלייברג למינויו של כונס נכסים זמני לפויכטונגר תעשיות בגין חוב של כ-24 מיליון שקל. 

 כולם הגישו את הבקשות במעמד צד אחד. כולם ביקשו סעד זמני של מינוי בעלי תפקידים - פויכטונגר תעשיות ביקשה את מינויו של רו"ח חן ברדיצב כנאמן, קונטיננטל ביקשו את רו"ח צבי פורת ככונס לחייל ודיסקונט הציעו את עו"ד צוריאל לביא ככונס לפויכטונגר תעשיות. כולם ימתינו עוד יומיים לבואה של אלשייך. 

 היום נוספה בקשה נוספת, הפעם של חברת משב תעשיות קירור שבבעלות מיאב העוסקת בביצוע פרויקטים של מיזוג אוויר. גם היא מבקשת הקפאת ההליכים כנגדה, גם היא מבקשת למנות לה נאמן שינסה להפעיל אותה, גם לה יש עובדים, נכסים וחובות גדולים, וגם היא תמתין כנראה ליום רביעי עד שתינתן החלטה בעניינה כשהשופטת אלשייך תגיע. 

 השמועה שאלשייך מגיעה ביום רביעי הזעיקה היום גם את עורכי הדין של בעלי המניות בפויכטונגר השקעות - שוקי שטיין וגיא גיסין - להגיש בקשה להקדמת הדיון בעניין מינוי המפרק הזמני מטעמם בטענה כי קיימת דחיפות אמיתית לעשות כן, שהרי לא נותרו בחברה זו מנהלים. 

 בקיצור ביום רביעי הקרוב צפויות להתקבל כמה הכרעות משמעותיות בלשכתה של אלשייך בקשר לעתידן של החברות בקבוצה. אלא שדווקא המצב הזה שנוצר ראוי שידליק נורת אזהרה שם למעלה, בהנהלת בתי המשפט ובלשכת הנשיא אהרון ברק בבית המשפט העליון. 

 לא ייתכן כי שופטת אחת בלבד, טובה ככל שתהיה, תטפל לבדה בתחום כה מהותי החורץ גורלן של חברות, עובדים, מנהלים, בעלי מניות ונושים בסכומי עתק. הגיע הזמן להוסיף שופטים נוספים לרשימה הקצרה הזו כך שתיאטרון האבסורד הזה, בו כולם מחכים לבואה של אלשייך, ייפסק.