"אי אפשר לצאת בהכרזות חיוביות ולומר שראינו את התחתית. הלוואי שיכולנו. סימן השאלה שמתנוסס היום הוא לפחות באותו הגודל של סימן השאלה שהיה לפני 3 חודשים", כך אומר היום עמיחי שטיינברג, סמנכ"ל הכספים של חברת  אורבוטק  (  ORBK  [10]  : NASDAQ)  הישראלית, שפירסמה לפני שעה קלה את תוצאותיה לרבעון השני של 2002. בשיחת הוועידה דווקא ציינה החברה כי הגרוע מכל מאחוריה. 

 כך או אחרת, אורבוטק לא הציגה שיפור משמעותי בפרמטרים השונים בדו"חות הרווח וההפסד או במאזן - שיפור שאפשר לומר עליו כי הוא מסמל מגמה חדשה. למעשה, גם באורבוטק עדיין מעבדים את הנתונים על בסיס חודשי, ולא מתחייבים לכך שאפשר להסיק מסקנות אופרטיוויות כלשהן מהרבעון השני. יחד עם זאת, החברה עמדה בתחזיות והציגה צמיחה מרבעון לרבעון תוך שיפור השורה התחתונה ותזרים המזומנים שלה מפעילות (שנותר עדיין שלילי), ונראה כי ההמשך יהיה דומה - כך לפחות מעריך האנליסט יונתן האלף מ-UBS ורבורג. 

 נקודה חיובית נוספת היא שהחברה עמדה פחות או יותר בתחזיות האנליסטים - שינוי מהרבעון הקודם בו ניתן לומר כי לא קלעה למספרים שציפו ממנה, אלא רק לאלה שהיא עצמה סיפקה. למרות השיפור והצמיחה, אומר שטיינברג כי הקשר בין מה שהחברה רוצה לעשות ובין מה שהיא עושה בפועל אינו קל לניבוי בימים אלה. יחד עם זאת, החברה מקווה כי התוצאות ברבעון השלישי יהיו דומות לאלה של הרבעון השני, "מיליון דולר או יותר לכאן או לכאן", אומר שטיינברג. 

 "עמידה בתחזיות היא חשובה, אבל בהחלט לא הדבר הכי חשוב", אומר שטיינברג ומסביר: "צריך להסתכל עלינו גם בהשוואה לשוק הטכנולוגי כולו ולראות מהי היכולת שלנו לעבור משבר ארוך, ובאיזו צורה נצא ממנו. בינתיים, אני שבע רצון מההוצאה שלנו לפועל את התוכניות שלנו, גם ברמה מקומית וגם ביכולת שלנו לשמור על נכסי החברה". 


 רעש במערכת או שיפור מהותי? 


 "אין משהו מפתיע במיוחד בדו"חות", אומר היום האלף, המכסה את החברה, "ואני מאמין שהשיפור שאורבוטק הצליחה להראות הוא בינתיים יותר רעש במערכת מאשר שיפור פונדמנטלי בתעשייה". 

 אורבוטק, המתמחה בפתרונות לשרשרת האספקה בתעשיית האלקטרוניקה, דיווחה היום על הכנסות של 54.2 מיליון דולר ברבעון השני של השנה - ירידה של 29% מהרבעון המקביל ועלייה של 6% מהרבעון הראשון של השנה. היה זה ברף העליון של המספרים המוקדמים עליהם דיברה: הכנסות של 50-55 מיליון דולר. חולשה נרשמה בשולי הרווח הגולמי של החברה שהיו 40.2% מההכנסות. 

 לדברי שטיינברג, 85% מהכנסות החברה מקורן באסיה פסיפיק ויפאן - התעצמותו של תהליך שקורה בשנה וחצי האחרונות. "ברבעון שעבר הן היוו כ-70% מההכנסות. יש שינוי עולמי במסגרתו השוק מתקדם לכיוון האזורים הגיאוגרפיים הללו, ואנחנו הולכים עם השוק ומפנים לשם את מירב המאמצים שלנו", אומר שטיינברג. "המבחן שלנו יהיה שילוב בין השינוי הגיאוגרפי ובין תוכניות הפיתוח שלנו, ובינתיים אנחנו ממשיכים להתמקד במחקר ופיתוח ובחיזוק הקשר עם לקוחות החברה, ומאמינים שהאסטרטגיה הזו, יחד עם האיתנות הפיננסית של החברה, תמשיך להוות בסיס יציב לצמיחה עתידית". 

 מעט על חלוקת ההכנסות של החברה: שוק ציוד הבדיקה למסכים שטוחים (FPD) היווה 24.3% ממכירות החברה וצמח ב-17.8% מהרבעון הקודם ל-13.2 מיליון דולר. "מה שאמרנו בעבר על השוק מתקיים, והוא לא מאכזב אותנו", סבור שטיינברג, "יש לנו צבר הזמנות יפה בתחום שיבוא לידי ביטוי בעיקר ב-2002, אולם יש לנו הזמנות כיום כבר לשנתיים שאחרי, 2003 ו-2004". 


 ה-PCB היה בהתאם לתחזיות והראה צמיחה 


 שוק ה-PCB - ציוד הבדיקה לתעשיית המעגלים המודפסים - שמהווה היום את רוב הכנסות החברה (37%), רשם עלייה של 17% מהרבעון הקודם כך שייצר הכנסות של 20 מיליון דולר. "לא הופתענו שהתחום צמח, אבל קשה לנו לומר עכשיו האם מדובר בתחילתה של תקופה טובה או משהו בעל אופי יותר חד פעמי", אומר שטיינברג. 

 לדבריו, החברה אינה מאמינה ששוק ה-FPD ישנה את המשקל שלו בהכנסותיה בהשוואה ל-PCB, בין השאר מאחר שהיא מתכוונת להציג פתרונות חדשים שיצליחו להגדיל את העוגה ב-PCB. "להערכתי", אומר האלף, "לא תהיה התאוששות ב-PCB עד שלא נראה התאוששות מהותית בשוק הטלקום, ה-PC והסלולר". 

 שאר ההכנסות נבעו משוק ציוד הבדיקה למעגלים מורכבים (Assembly) שהיו 3.8 מיליון דולר, והכנסות משירות שירדו ל-15.3 מיליון דולר. "האסמבלי מהווה אכזבה, אבל לא מפתיע. אני כבר הורדתי בתקופה האחרונה את התחזית ל-4 מיליון דולר מהתחום, במיוחד אחרי ביקור שעשיתי באסיה", אומר האלף. "יחד עם זאת, הרבעון הרביעי של השנה צפוי להיות חזק עבור אורבוטק בעיקר בתחום ה-FPD, שכן ישנם היום גופים גדולים באסיה שמתכננים לרכוש ציוד מהחברה". 


 האלף: רבעון שלישי - רווח נקי 


 ההפסדים התפעוליים של החברה היו 2.1 מיליון דולר, כולל הוצאות חד פעמיות של כ-600 אלף דולר. "סיימנו עם הוצאות חד פעמיות נכון לעכשיו, במסגרת תוכנית הצמצומים שעברנו בשני הרבעונים האחרונים שהסתכמה ב-1.5 מיליון דולר", אומר שטיינברג. "יחד עם זאת, קשה לנו לדעת מה יהיה בהמשך. אנחנו מתחילים בתקופה הקרובה לעבוד על תוכנית העבודה של 2003, וייתכן שנאלץ לבצע התאמות ולשנות את מבנה ההוצאות שלנו. אני מקווה שלא נזדקק לתוכנית נוספת", הוא אומר. את הרבעון סיימה החברה עם 1,550 עובדים, מחציתם בישראל - ירידה של 92 עובדים מתחילת השנה. 

 בנטרול הוצאות חד פעמיות החברה דיווחה על הפסד נקי של 600 אלף דולר או 2 סנט למניה - נמוך מתחזית האנליסטים הממוצעת להפסד של סנט אחד בלבד למניה. "להערכתי, הרבעון הבא ייראה פחות או יותר כמו הרבעון השני", אומר האלף, "ולפי המודל שלי, החברה תוכל להציג ברבעון השלישי של השנה רווח תפעולי ונקי". 

 התזרים של החברה מפעילות היה שלילי והסתכם ב-1.5 מיליון דולר - שיפור מהתזרים ברבעון הקודם שמחק 3.5 מיליון דולר מיתרות המזומן של החברה. כיום יש לה בקופה 152 מיליון דולר (כולל השקעות לטווח ארוך) - ירידה של כ-6 מיליון דולר מהרבעון הקודם. החברה הסבירה כי השקיעה מתוך סכום זה 4 מיליון דולר בשתי חברות ישראליות פרטיות: CoreFlow ונגבטק. בראשונה השקיעה החברה 2.5 מיליון דולר ובשנייה השקיעה 1.5 מיליון דולר. 

 "אני לא יודע אם מדובר בהכרח על מודל נכון שבעצם הופך את אורבוטק לקרן הון סיכון", אומר האלף. "לזכותה של אורבוטק ניתן לומר שהיא אחת החברות הבודדות בארץ שידעו לגוון בצורה טובה את קווי המוצרים שלהן, והיא רואה בהשקעות הללו חלק מאסטרטגיית גיוון עתידית. לעומת זאת, אפשר לבוא ולומר שהנהלת החברה צריכה להיות ממוקדת בפיתוח פנימי או רכישת חברות שיש להן טכנולוגיה מעניינת. אבל אני חושב שכל עוד מדובר על הרמות הללו, של 4 מיליון דולר לרבעון, לא מדובר בצעד אקוטי לחברה". 


 קישורים נוספים 
 אורבוטק מתאוששת: הכנסות של 54.2 מיליון דולר ברבעון - צמיחה של 6% מהרבעון הקודם  [11]