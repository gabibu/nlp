כתרים נקשרים באחרונה לעוסקים במלחמת הקודש נגד הפיכת ישראל למקלט מס למשקיעים זרים. נראה כי העיתונות הכלכלית ואנשי הממשל חברו זה לזה בהאשמה, כי קבוצה של אינטרסנטים פרטיים פועלת למטרה זו. ואולם, בניגוד לתפיסה המקובלת בקרב אלה שאינם בעלי מקצוע, מקלט מס והלבנת הון הם שני מושגים שונים. 

 מדינות רבות בעולם מאפשרות מקלט מס לתושבי חוץ על פעילות שאינה נערכת בהן. כל מדינות OECD, הארגון לפיתוח ולשיתוף פעולה כלכלי של המדינות המתועשות, מאפשרות למשקיעי חוץ פטור בהיקף זה או אחר לחברות מעבר, שאין להן פעילות ריאלית בתחומן. לכן, מוזרה הטענה כאילו חקיקה כזו תסכל את כניסת ישראל ל-OECD. 

 הולנד היתה הראשונה שהעניקה פטור כזה, אך כמוה הוא קיים במרבית מדינות אירופה. האירופאים רואים בכך מקור הכנסה נכבד ליצואני שירותים פיננסיים, משפטיים ושירותים נלווים דוגמת ראיית חשבון, ניהול השקעות ובנקאות השקעות. בהולנד מדובר ביצוא שירותים בסכומים הגבוהים מתשע ספרות. הפלא ופלא, גם בארה"ב יש חברות שקופות למשקיעים זרים. הדבר מקובל, ולא היתה שם היסטריה וחשש לניצול לרעה של עניין זה. 

 בכל העולם אף מקובלת האבחנה בין הלבנת הון למקלטי מס. מדינות שיש בהן מקלטי מס ומשתפות פעולה במלחמה בהלבנת הון, אינן נכללים ברשימה השחורה של FATF - כוח המשימה הפיננסי הבינלאומי של ארגון OECD למלחמה בהון השחור. בנקודה זו הטעה משרד המשפטים את יו"ר ועדת רבינוביץ, כששיכנע אותו להסיר את ההצעה בדבר מתן מקלט המס לתושבי חוץ, בשל חשש מאי הוצאת ישראל מהרשימה השחורה של המדינות שבהן מתקיימת הלבנת הון. עד כדי כך רבה הצביעות, שאחד הכתבים בעיתון כלכלי נתן ציון לשבח ללוחמים בנציבות המס ובמשרד המשפטים, שחירפו נפשם ויצאו נגד יוזמת ועדת רבינוביץ בעניין זה, אשר קיבלה את ברכת שר האוצר. 

 אין לי אלא לתבוע את עלבונה של מדינת ישראל, שכתוצאה מההיסטריה הזאת הפסידה מקור פעילות שבו יש לה יתרון יחסי בעולם, ליצוא שירותים מקומיים בתחומי הפיננסים, בנקאות, חשבונאות ועריכת דין. עוד מקור הכנסות למדינה הלך לאיבוד, בניצוחה של המשנה ליועץ המשפטי לממשלה, דוידה לחמן-מסר, כמו בעניין איל"ח - האזור לסחר חופשי בנגב שעמד להיות מוקם בתמיכת ממשלות נתניהו וברק. 

 נקווה כי יהיה מי שיעזור לישראל להתגבר על רתיעה מסטיגמות, שאינן מרתיעות את ארה"ב ומיטב מדינות המערב. עד אז לא נותר אלא לשבח את ישראל הענייה, המוותרת באומץ לב על הכנסות שיכלו לסייע בתמיכה בשכבות המצוקה ולספק מקומות עבודה. זאת למען ערכים של יפי נפש, שהם ערכי אנטי - נגד מקלטי מס, נגד משקיעי חוץ, נגד חברות שקופות - ואינם ערכים פוזיטיוויים, שיש בהם פתרונות כלכליים ויצירתיים למצוקת הכנסות המדינה. 

 ידוע לי על תושב חוץ המטפל במשקיעי חוץ רבים, שהבטיח בשיחה עם נציבת מס הכנסה כי יעביר כמה חברות Off Shore של לקוחותיו מהולנד לישראל, אם הדבר יתאפשר בחקיקה. כל חברה כזו משלמת 10-20 אלף דולר לשנה על שירותים ישירים ועקיפים, ללא כל פעילות בישראל. צאו וחשבו מה היקף ההכנסות שהיה מגיע למדינה.