מאת רונה ברגמן ודניאל גמולקה 


 ביום חמישי האחרון הכריזה בורסת נאסד"ק האמריקאית על אישורן של יותר מ-25 הצעות לרפורמה במשטר התאגידי על חברות. כללים אלו יועברו בקרוב לאישור רשות ניירות ערך האמריקאית (ה-SEC). מטרתם של הכללים המוצעים הינה להגדיל את השקיפות והאחריות. להלן תיאור של מספר מהכללים שהוצעו. כפי שיפורט להלן, ההשלכות של כללים אלו על חברות ישראליות הנסחרות בנאסד"ק עדיין לא ברורות. 

 הגברת עצמאות הדירקטוריון -  רוב הדירקטורים במועצת המנהלים יהיו עצמאיים, כאשר יחודדו תנאי הכשירות של דירקטור עצמאי. כך לדוגמה בעל מניות גדול, קרוב של נושא משרה ועובד לשעבר של רואה החשבון המבקר לא יוכלו לכהן כדירקטורים עצמאיים בחברה. כמו כן דירקטור רגיל המבקש להיבחר כדירקטור עצמאי ייאלץ לעבור תקופת צינון בת 3 שנים. (דירקטור עצמאי הינו המוסד המקביל, אם כי אינו זהה, למוסד הדח"צ על פי חוק החברות הישראלי). 

 ועדת ביקורת -  לוועדת הביקורת של הדירקטוריון תהיה סמכות בלעדית לשכור ולפטר רואה חשבון מבקר, וכן לאשר את כל השירותים הנלווים הניתנים על ידם (כגון שירותי ייעוץ). 

 תוכנית אופציות -  תידרש הסכמת בעלי המניות לאימוץ וליישום תוכניות אופציות חדשות. עד כה, נדרש אישור אסיפה כללית רק לתוכניות אופציות המיועדות לדירקטורים ונושאי משרה בחברה, אלא אם כן ההקצאה לבכירים הללו היתה במסגרת תוכניות הקצאה המיועדות לקבוצה רחבה מעובדי החברה (broadly based plan). הצעה זו תביא לכך שבעלי החברה - קרי בעלי המניות, הם שיכריעו האם ובאילו תנאים הם מוכנים להידלל. 

 חיזוק תפקידם של דירקטורים עצמאיים בהחלטות לעניין מינוי וגמול של נושאי משרה -  שכרם של נושאי משרה בכירים (Executive Officers) יאושר על ידי ועדת תגמול של הדירקטוריון המורכבת מדירקטורים עצמאיים בלבד או על ידי רוב של דירקטורים עצמאיים בדירקטוריון. תנאי מוקדם להצעת מועמדותו של דירקטור יהיה קבלת אישור ועדת מינויים של הדירקטוריון או אישור רוב של דירקטורים עצמאיים. 

 "חינוך חובה" לדירקטורים -  השאיפה הינה כי חברות ידרשו מהדירקטורים לעבור הכשרות באופן שוטף, בהתאם לכללים שינוסחו בעתיד. 

 קוד התנהגות -  כל חברה תידרש לאמץ קוד התנהגות, שיתייחס, בין היתר, לנושאים של ניגוד עניינים ועמידה בדרישות הדין. הקוד, אשר יהיה גלוי בפני הציבור, צריך לכלול מנגנון אכיפה וגילוי מקרים בהם נעשו ויתורים כלפי דירקטורים ונושאי משרה. 

 עסקות במניות החברה -  חברות יחויבו לדווח על עסקות במניות החברה בהיקף העולה על 100 אלף דולר שביצעו נושאי משרה או בעלי עניין תוך שני ימי עסקים ממועד העסקה. 

 חברות שאינן אמריקאיות -  חברות זרות יחויבו לדווח על כל ההקלות מהן הן נהנות בנושא המשטר התאגידי כתוצאה מהפרקטיקה המקובלת על פי הדין המקומי שחל עליהן. עד כה מדיניות הנאסד"ק היתה להקל על חברות זרות ולאפשר להן יישום של הדין המקומי. יהיה מעניין לראות האם מדיניות זו תשתנה במידה שיתגלו שערוריות דוגמת אנרון ווורלדקום גם בחברות הזרות הנסחרות בנאסד"ק. בנוסף, אימוצם של כללים אלו יכול ליצור ציפיות בקרב חתמים ומשקיעים לאימוץ וולונטרי של הכללים החדשים גם בחברות זרות. 

 נשיא הנאסד"ק הצהיר כי כללים אלו נוסחו באופן שיהיו קלים ליישום ולאכיפה. יו"ר הנאסד"ק הבהיר כי המטרה הינה כי כללים אלו לא יפגעו בצמיחה הכלכלית. על אף אמירות אלו, נראה כי אימוצם של כללים אלו, המכרסמים במעמד הדירקטוריון, צפוי לעורר התנגדות. יחד עם זאת, באווירת ה"עליהום" הנוכחית בשוק ההון בארה"ב, ייתכן וייחלש קולם של המתנגדים. 

 ראוי לציין כי הנושאים המוסדרים בכללים המוצעים מוסדרים ככלל בארץ על ידי חוק החברות, כגון, לדוגמה, החובה למנות לפחות שני דירקטורים עצמאיים-חיצוניים בכל חברה ציבורית, תנאי הכשירות שלהם והחובה כי יהיה דירקטור חיצוני אחד לפחות בכל ועדת דירקטוריון. נוהגים לקטרג כנגד הדין הישראלי בטענה כי הוא מחמיר יתר על הנדרש, במיוחד בהשוואה לדין של מדינת דלאוור בארה"ב, בה מאוגדות רבות מהחברות הציבוריות בארה"ב וכן חברות רבות בעלות זיקה לישראל. מפתיע אם כן לגלות כי הכללים המוצעים על ידי הנאסד"ק מרחיקים לכת אף יותר מהדין הישראלי. 

 באותו היום בו דיווח הנאסד"ק על הכללים החדשים, אישר הקונגרס האמריקאי הצעת חוק חדשה בנושא. החוק החדש, אשר נחתם ואושר אמש על ידי הנשיא בוש, יחול על כל החברות שנסחרות בארה"ב (ולא רק בנאסד"ק), יטיל, בין היתר, על החברות הללו את הדרישות הבאות: המנכ"ל וסמנכ"ל הכספים יחויבו לחתום על הדו"חות הכספיים השנתיים והרבעוניים; ועדת הביקורת תכלול רק דירקטורים עצמאיים; נקבעה הגדרה חדשה לאי תלות של רואי חשבון מבקרים.