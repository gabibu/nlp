פאלו אלטו 

 קשה לומר שמשקיעי הון הסיכון שהשקיעו במלנוקס (Mellanox) קפצו משמחה כשהמייסד, איל וולדמן, הודיע להם שהוא חוזר לישראל וינהל את החברה מכאן. הווי.סיז (משקיעי ההון סיכון) חושבים מטבעם שאמריקה היא המקום היחיד שקובע, וכי סנד היל רוד (הרחוב שבו ממוקמים משרדיהם) הוא מרכז העולם. אלא שוולדמן, בן 42, שמאחוריו הצלחה מוכחת אחת בדמות חברת גלילאו שהיה ממייסדיה, ושנמכרה בסוף 2000 למרוול לפי שווי של 2.7 מיליארד דולר, תמורת 1.9 מיליארד דולר במניות, היה חד משמעי. 

 "בתי בת 14", הוא מסביר את החלטתו, "בעוד 4 שנים היא תלך לצבא, ורצינו שהיא תגדל כישראלית ולא כאמריקאית. לכן החלטנו לעבור לגור בטבעון. הילדים נמצאים כאן שבועיים וכבר חיים בחוץ ומשחקים עם החברים שלהם. בארה"ב, ילדים נמצאים בבית או מגיעים לחוגים בהסעות. ישראל מבחינתנו היא המקום הנפלא ביותר לגור בו. כשאנו מטיילים בארה"ב אנחנו מתרשמים מהנוף, אבל כשאנחנו מטיילים בישראל אנחנו נהנים יותר, כי זו הארץ שלנו". 

 פייר למונד, ממקימי קרן הון הסיכון סקויה, המכהן כחבר במועצת המנהלים של מלנוקס, לא הסתיר את דאגתו. מבחינתו, מספיק שמלנוקס, המפתחת רכיבים לאחסון ולתקשורת נתונים בארכיטקטורת אינפיניבנד, רשומה בישראל וש-175 מ-200 עובדיה נמצאים ביוקנעם ובתל אביב. את המנכ"ל שלו הוא מעדיף לראות בסניווייל שבקליפורניה ולא בטבעון, אלא שהוא נאלץ להסתגל למציאות החדשה. "חברים קרובים מכירים את דעותי", אומר וולדמן, "והם לא הופתעו. אחרים אולי חושבים שאני קצת משוגע, ומתקשים להבין למה אני עוזב את עמק הסיליקון. 'החיים כאן כל כך נוחים', הם אומרים. אני חושב שהחיים לא פחות נוחים בישראל. נכון, עמק הסיליקון הוא מרכז ההיי-טק העולמי, אבל בטבעון אני לא מרגיש רחוק. מה, יותר טוב לגור בסקרמנטו? 

 "גם עכשיו, לאחר המעבר, אני מבלה בעמק הסיליקון לפחות מחצית מזמני, אבל הבסיס של המשפחה עבר לישראל. התפקוד שלי כמנכ"ל לא נפגע. אפשר לעשות את זה.  וולדמן: צריך לנסות להביא לכך שהשפעת ההסלמה הבטחונית על העולם העסקי תהיה קטנה ככל האפשר. חשוב למנוע מצב שבו הטכנולוגיות והעסקים יעברו לארה"ב  חשוב מאוד שבארץ יבינו שהתקופה הנוכחית של הסלמה הביטחונית, היא תקופה שצריך לעבור אותה, ולנסות להביא לכך שההשפעה שלה על העולם העסקי תהיה קטנה ככל האפשר. חשוב למנוע מצב שבו הטכנולוגיות והעסקים יעברו לארה"ב. 

 "כואב לפעמים לראות ישראלים מקימים חברות בארה"ב ולא בישראל. חבל שיש אצלנו פחות אנשים כמו ההודים והטייוואנים שמגיעים לארה"ב, לומדים איך לעשות דברים, ואז חוזרים למדינות המוצא שלהם ומנצלים את הניסיון שרכשו כדי לעשות הכל הרבה יותר טוב. אביגדור וילנץ, שהיה מנכ"ל גלילאו, עשה את זה. הוא למד בחו"ל והביא את היכולת שרכש לישראל". 

 וולדמן הגיע לגלילאו ב-1993. הוא היה בוגר טכניון עם 3 וחצי שנות ניסיון באינטל. "אינטל זה מקום נהדר ולמדתי שם הרבה, אך רציתי להקים סטארט-אפ", הוא אומר. "כשלא מצאתי רעיון, האופציה היתה להציע לחברות זרות להקים עבורן מרכז פיתוח בישראל. כך הגעתי לקבוצת הטכנולוגיה IDT שהשקיעה בגלילאו, והצטרפתי לחברה. 



 היינו בסך הכל 4 עובדים. כשאני משווה בין גלילאו למלנוקס יש הבדלים משמעותיים. גלילאו התחילה בתקופה קשה, אך התעשייה התקדמה בהדרגה לגיאות. השוק תמך אז בסטארט-אפים ובהנפקת מניות לציבור. במלנוקס ההתחלה היתה קלה. כיום המצב בשוק הרבה יותר קשה, מבחינת צמיחה ומכירות. בגלילאו היה קשה יותר לגייס כסף. התחלנו עם סכום צנוע וקצב צמיחה איטי. אחרי שנה היו בחברה 10 אנשים. לעומת זאת, כשהקמנו את מלנוקס ב-1999, היה קל לגייס כסף וכעבור שנה כבר היו בחברה 50 עובדים". 

 בתחילת 1999 החליט וולדמן לפרוש מגלילאו ולחפש רעיון לחברה חדשה. "אנשים מהתעשייה שהכירו אותי", הוא מספר, "פנו אלי ואמרו לי שאם אעשה משהו, הם ישתתפו וישקיעו. אבל אדם לא מקים חברה בגלל שאחרים רוצים. בחנתי איזה דברים מעניינים יש בשוק. בדיוק אז התחיל לעלות הנושא של הדור החדש של I/O (תקשורת מחשבים, וחשבתי למצוא פתרון בתחום. נפגשתי עם וי.סיז של סקויה ויו.אס ונצ'ר פרטנרס, כדי לבדוק עד כמה הם מתעניינים בזה. הם התלהבו מהרעיון ולא רצו שאקח כסף ממשקיעים פרטיים. היה אפילו מאבק בין שתי הקרנות שרצו להשקיע לבד. בסיכומו של דבר הגענו להסכם שלפיו שתיהן ישקיעו, ובמאי 1999 השלמנו סבב גיוס ראשון בסך 7.6 מיליון דולר". 

 באותה תקופה כולם השקיעו באינטרנט, ואף על פי כן וולדמן היה נחוש להישאר בתחום חצאי המוליכים. "אדם צריך לעשות את מה שהוא טוב בו. אני מתמחה בתעשייה הזאת, ולא היה לי עניין להקים חברה שתפעל בתחום אחר",  וולדמן: אדם צריך לעשות את מה שהוא טוב בו. אני מתמחה בתחום חצאי המוליכים, ולא היה לי עניין להקים חברה שתפעל בתחום אחר  הוא אומר. וולדמן ושלושת שותפיו להקמת החברה, רוני אשורי, שי כהן ומיכאל כגן, רשמו את מלנוקס בישראל. "המשקיעים", הוא אומר, "לא אהבו את זה במיוחד, למרות העובדה שמיקמנו את החברה באזור פיתוח כדי לקבל פטור ממס, והמס המשוקלל שלנו קטן ב-15%-10% מזה שהיינו משלמים בארה"ב. כיום, 175 מעובדי מלנוקס נמצאים במרכזי החברה ביוקנעם ובתל אביב, ורק 25 איש, אנשי מכירות ומהנדסים שמספקים שירות ותמיכה ללקוחות, נמצאים בארה"ב. 

 "מלנוקס מוכרת את שלושת המוצרים שפיתחה מזה ששה רבעונים. האתגר הוא להחדיר את הטכנולוגיה לשוק. "כיום כבר לא שואלים אם אינפיניבנד ייכנס לשוק, אלא מתי ייכנס", קובע וולדמן. החברות העיקריות שמתחרות על החדרת אינפיניבנד, בנוסף למלנוקס, הן Switch Red  ויבמ. אינטל, שהיתה החברה המובילה בתחום כשמלנוקס החלה לפעול, עזבה אותו. 

 על אף שהתיאור נשמע אופטימי, וולדמן אומר כי המצב הכלכלי משפיע על פעילות מלנוקס: "זה משפיע על כל סדרי העדיפויות. זה מביא לכך שאנו מוכרחים לדחוף את הטכנולוגיה בקצב מואץ הרבה יותר, ובנוסף אנו מנסים לשמור על הכסף". בקופת מלנוקס יש 89 מיליון דולר, בעקבות גיוס שני שבו גייסה 25.7 מיליון דולר, וסבב אחרון שהושלם בפברואר 2002, שבו גייסה 56 מיליון דולר. 

 הסבב האחרון נסגר מיד לאחר 11 בספטמבר, ובמלנוקס גאים מאוד על כך שהצליחו לבצע אותו לפי שווי חברה גבוה יותר מאשר בסבב השני, והצליחו להכניס משקיעים אסטרטגיים חשובים, כמו סאן מיקרוסיסטמס, דל קומפיוטר ואינטל, וכן קרנות ישראליות, שבהן ג'רוזלם גלובל, וולדן וג'מיני. הם מקווים שסבב זה יהיה הגיוס הפרטי האחרון. לדבריהם, בקצב הנוכחי יספיק הכסף שגויס עד 2004, ולאפשר לחברה לעבור לרווחיות. 

 "הווי.סיז נמצאים כיום במצב מעניין מאוד", אומר וולדמן. "עד אמצע 2000 הם היו מלכים, אך כשהכל החל לקרוס, הם פיקפקו בכושר השיפוט של עצמם. כיום הם זהירים. הם שומרים כמויות גדולות של כסף עבור סבבי הגיוס הבאים של החברות שבהן הם כבר השקיעו. ההשקעות כיום הן ממושכות יותר והתנאים גרועים יותר. ב-1998-2000 השוק היה שוק של יזמים; כיום הוא שוק של וי.סיז. מבחינה מסוימת הזהירות עוזרת, מכיוון שהיא מחייבת אותנו לפעול באופן שמרני ולבחון דברים לעומק". 

 באופן כללי וולדמן מרוצה. "בגלילאו", הוא אומר, "אביגדור (וילנץ, מ.ש.מ) היה המנכ"ל, ואני רציתי לחוות את האתגר הזה. להיות מנכ"ל זו חוויה מרתקת ומעניינת. אני חושב שהתפקיד משנה אותך. אתה רואה את העולם דרך משקפיים אחרות. הכל נמדד לפי הביצועים, ויש לך הרבה פחות זמן לדברים אחרים, משום שאתה מקדיש את רוב זמנך לפעילות שנועדה להביא את החברה להצלחה. אני רואה את העולם כיום מזווית הרבה יותר ריאלית, לומד לסמוך על תחושות בטן ולקבל החלטות. אני מהנדס והטכנולוגיה חשובה לי, אבל מרגע שמונתי למנכ"ל היה ברור לי שלא הטכנולוגיה היא שעומדת מעל לכל, אלא רק השורה התחתונה".