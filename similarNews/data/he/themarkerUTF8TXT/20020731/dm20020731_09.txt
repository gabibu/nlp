נתונים מעודכנים שפירסמה ממשלת ארה"ב היום חושפים: כלכלת ארה"ב היתה נתונה במיתון במהלך 2001 וזה סופי. בניגוד למה שאמרו במהלך הרבעון הראשון, התברר כי נתונים מתוקנים של התמ"ג החל מ-1999 חשפו כי במהלך שלושה רבעונים רצופים ב-2001 נרשמה נסיגה בתמ"ג, בניגוד לנתונים קודמים שהצביעו על רבעון אחד בלבד של נסיגה. השנה כולה הסתיימה בצמיחה של 0.3% ולא 1.2% כפי שחשבו קודם לכן. 

 ואם צרות העבר מעניינות את השוק כשלג דאשתקד (ולא כך הוא), הרי שנתוני הצמיחה לשנת 2002 הולמים בו ממש בזה היום ובזו השעה: הצמיחה ברבעון השני של 2002 הסתכמה ב-1.1% בלבד בחישוב שנתי, פחות מחצי מהתחזיות. עבור הרבעון הראשון התבצע תיקון שלילי, ובמקום 6.1% מלהיבים של צמיחה, נרשמו 5% פחות מלהיבים. 

 הרבעון השני היה כל כך איטי בהתקדמותו בעיקר בגלל נסיגה חדה בצמיחה בצריכה הפרטית. מקצב פזרני של 6% ברבעון הרביעי של 2001 הואטה הצמיחה בסעיף חשוב זה ל-3.1% ברבעון הראשון ול-1.9% ברבעון השני. אם הצרכנים האמריקאיים מתחפרים בעמדותיהם, חוששים הכלכלנים, עלולה הכלכלה כולה להיקלע למיתון חוזר, הוא הוא תרחיש ה"דאבל דיפ" המאיים. 

 על מצבו של הצרכן האמריקאי מעידה גם הנסיגה בהשקעות בדיור, מצמיחה של 14.2% ברבעון הראשון ל-5% ברבעון השני. על מצב כזה לא יכולה לפצות העובדה שבתחום ההשקעות העסקיות נרשמה בלימה חדה במיתון, מירידה של 10.9% ברבעון הרביעי לירידה של 1.6% בלבד ברבעון השני השנה. גם מעבר מנסיגה לעלייה של 2.9% בהשקעות בציוד ותוכנה איננה צובעת את התמונה בוורוד. ממשלת ארה"ב לא סייעה לשיפור הצמיחה, מכיוון שהקטינה את התוספת בהשקעותיה מ-5.6% ברבעון הקודם ל-1.8% ברבעון השני. 



 למרות חלקו הקטן של שוק המניות בתמ"ג הכולל - שהסתכם ברבעון השני ב-9.387 טריליון דולר, נראה כי לנפילה בו, ובשווקים אחרים, היתה השפעה לא מבוטלת על הצרכנים. אולי השערוריות החשבונאיות שנחשפו בחודשים האחרונים מעיבות הרבה מעבר למגזר העסקי. העובדה שמנהיגי המשק טרודים בעיקר בניסיון לתקן את הקלקלה שפשתה במגזר זה, ומעורבותם לכאורה של פיגורות בכירות בממשל בשערוריות, מאיימת לקעקע גם את בטחונם של אלה שאינם מושקעים בשוק. 

 אולי זו הנפילה הקשה בשוויין של קרנות הפנסיה, אשר שללה את חלום הגימלאות המרופדת מאזרחים רבים, אולי האבטלה, שלמרות היותה במגמת הצטמצמות, עדיין גבוהה במונחים היסטוריים - אחד מאלה לפחות הסיג לאחור את ההתקדמות שנרשמה ברבעון הראשון, ולא משנה באיזו שיטה מחשבים את המספרים. 

 בשבוע שעבר הוריד הכלכלן הראשי של מריל לינץ', ברוס סטיינברג, את תחזית הצמיחה של המחצית השנייה ל-3.5%. הוא נימק זאת בתנודתיות החדה בשווקים (לשון נקייה ל"איבדתם את התחתונים וגם את הגרביים"). יכול להיות שהתחזית שלו היתה קצת אופטימית מדי.