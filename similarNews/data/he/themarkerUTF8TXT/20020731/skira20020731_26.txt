אין ספק שהגידול שחל במספר מקבלי הבטחת הכנסה ב-20 השנים האחרונות מחייב שינוי יסודי. הוועדה בראשות פרופ' יוסי תמיר, שבחנה לעומק את הנושא, הגיעה למסקנה שיש לפעול לשילוב חלק ממקבלי הבטחת הכנסה במעגל העבודה. האבחנה היתה שהנשירה משוק העבודה וההצטרפות למעגל מקבלי הבטחת הכנסה נובעות בעיקר מהעדר כישורים בסיסיים הדרושים לשוק העבודה המודרני. הוצע להקים מרכזי הכשרה שיציידו את אלה שנשרו משוק העבודה בכלים מתאימים שיהפכו אותם לרצויים בשוק זה. לפי המלצות הוועדה, ימשיכו אנשים אלה לקבל הכנסה מינימלית עד שישתלבו בעבודה. הדו"ח אושר בקבינט החברתי-הכלכלי אך לפני שבועיים. 

 אבל היו כאלו שחשבו כי אין צורך להמתין עד שאותם אנשים ישתלבו במעגל העבודה. משרד האוצר לא המתין ומציע להפחית את קצבת הבטחת ההכנסה בשיעור חד. לדוגמה, קצבת הבטחת הכנסה לזוג עם ילד אחד תפחת מ-2,507 ל-2,005 שקל בחודש. לאור השיפור במצבה של משפחה זו מציע האוצר גם להעלות את הארנונה שהיא משלמת ועוד סדרת "הקלות" שעלולה לשלוח חלק מהמשפחות הללו לתור אחר שאריות מזון בפח האשפה. 

 משרד האוצר הפיץ לתקשורת לוח השוואה שמראה כי אדם המקבל הבטחת הכנסה בגובה המרבי, יכול ליהנות מהכנסה כמו עובד ששכרו 6,000 שקל ברוטו לחודש. הלוח הזה מוציא שם רע לחשיבה הכלכלית. נתונים אלו אמורים להוכיח שהסיבה העיקרית לכך שישראלים מצטרפים למעגל מקבלי הבטחת הכנסה היא הקלות שבה הם יכולים לקבל כסף ללא עבודה. קרוב לוודאי שיש בשוליים מקבלי הבטחת הכנסה שעושים מין "תכנון תמיכות" כזה. 

 אבל לפי נתוני האוצר, שכרם של כ-1.5 מיליון עובדים ישראלים אינו מגיע ל-6,000 שקל בחודש ובכל זאת אין הם בוחרים במסלול של הבטחת הכנסה. עובדים אלו יודעים את מה שחלק מבוגרי החוג לכלכלה שכחו. ההחלטה על היקף העבודה מושפעת לא רק מההכנסה השוטפת אלא מההכנסה לאורך כל מחזור חיי העבודה. הצטרפות להבטחת הכנסה גורמת לפגיעה בתדמית העובד בעיני המעסיקים, דבר שפוגע ביכולת השתכרותו למשך שנים. עוד הם שכחו שהעובד מביא בחשבון גם עלויות שאינן כספיות. הצטרפות להבטחת הכנסה עלולה לגרום לנזקים חברתיים, כמו פגיעה בדימוי של ילדי מקבלי הקצבה בעיני חבריהם ובעיני עצמם. 

 איך ימצאו עבודה אותם מקבלי הבטחת הכנסה שקצבתם קוצצה? האוצר מציע לגרש רבבות עובדים זרים וכך לפנות מקומות עבודה. הממשלה הזאת מצהירה מאז לידתה על גירוש עובדים זרים, אבל בפועל כופה על שר העבודה להביא עוד. הממשלה גם שוקלת לתת אישורי עבודה לרבבות פלשתינאים שיזרמו לשוק העבודה הישראלי. בתנאים אלה, בשילוב המיתון הכבד, הסיכוי של מקבלי הבטחת הכנסה למצוא עבודה אינו גבוה במיוחד. ומה אם הם לא ימצאו עבודה? מה יהיה על ילדיהם? 

 לפני כמה חודשים היה עוד פיגוע קשה בירושלים. באותה עת התנהל משחק הכדורגל המרכזי של השבת. הערוץ השני החליט, בשל עומס האירועים, לפצל את המסך כך שמחציתו תסקר את הפיגוע ומחציתו את המשחק. ההידרדרות החברתית הנמשכת מבשרת לצופה הישראלי שבשנה הקרובה הוא עשוי לחזות בעוד מסך מפוצל: תחרות מלכת היופי על מחצית המסך ואיסוף שאריות מזון בפחי אשפה על  המחצית האחרת.