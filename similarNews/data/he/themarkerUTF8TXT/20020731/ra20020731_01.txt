צריך לסגור את ערוץ 10. אין סיכוי שימלא את ייעודו וקיומו יכול להסב רק נזק. במקומו יש לכונן ערוץ מסחרי-ציבורי נוסח צ'אנל 4 הבריטי. 

 המכרז להקמת ערוץ 10 הוא מסמך סהרורי. "המועצה רואה בערוץ הישראלי החדש מיזם תרבותי וחברתי שיעשיר, יגוון ויחדש את מפת השידורים בישראל", כתוב שם. יופי של הצהרת כוונות לערוץ ציבורי חדש, אבל מה לה ולנטיות המובנות של ערוץ מסחרי? בעלי הממון שניגשו למכרז מילמלו מלות הסכמה והגישו הצעות בהתאם, אך חלמו, מצדם, על מיזם כלכלי שיעשיר, יגוון ויחדש את תזרים מזומניהם ועוצמתם. 

 מה עוד חשבה הרשות השנייה לקבל מהערוץ המסחרי החדש? "תוכניות מרחיבות דעת ואיכותיות"; "תוכניות שייתנו ביטוי להיסטוריה ולמורשת הישראלית והיהודית"; "תוכניות שיעסקו בדיון מעמיק בסוגיות בעלות אופי עכשווי"; "תוכניות בתחומי התרבות והאמנות לרבות... ספרות ושירה"; "תוכניות מהפקה מקומית שישקפו את מיטב כוחות היצירה". פנטזיה מפוארת. המכרז קבע כי כל זכיינית תפיק ותשדר בכל שנה לפחות 60 שעות דרמה ולפחות 64 שעות של תוכניות תעודה. המשיח יבוא לפני שאנשי עסקים ישקיעו כך את כספם. ואכן, כידוע, למסך הגיעה אסופה עלובה של תוכניות בידור. 

 ערוץ 10 התרסק במהרה והיה לכישלון מסחרי ויצירתי מוחלט. המכרז התברר כמיותר לאחר שלא תרם מאום לעיצוב לוח השידורים. מול ערוץ 2 מתנהלת הרשות השנייה כרגולטור קפדן וקשוח. כלפי ערוץ 10 הפגינה סלחנות אין קץ, אף על פי שהמכרז הדרקוני התיר לה לבטל את הזיכיון במקרה של הפרת תנאיו, או למצער להטיל קנסות. בימים הקרובים יבקש הערוץ את אישורה ללוח שידורים חדש. מה אמור להיות בו? 

 המכרז מציג דרישות ברורות: "לוח תוכניות... שונה, חדשני, מיוחד, מקורי ומובדל לעומת התוכניות של הערוצים הקיימים"; "בשעות צפיית השיא מספר משמעותי של תוכניות השונות ממרבית השידורים בערוצים הקיימים"; "תוכניות לקהלים מוגדרים ומפולחים ולא רק למכנה משותף רחב ככל האפשר"; יצירת "רצועות שידור חדשות, שאינן מטופחות בערוץ 2"; ו"דגש... על סוגה עילית, קידום התרבות הישראלית". לא צריך להיות מומחה לדיני חוזים כדי לפענח את היעד שנקבע לערוץ 10: להוות חלופה איכותית ומובהקת לערוץ 2. תפקיד נעלה - אבל תפקיד של ערוץ ציבורי. בדיוק התפקיד שהערוץ הראשון אמור למלא, ולא מסוגל, ושערוץ 10 לא אמור ולא רוצה למלא. 

 ערוץ 10 רכש באחרונה בעשרה מיליון דולר את הזכויות לשידורים מליגת העל בכדורגל. זה סכום מטורף. כמה מטורף? מספיק מטורף כדי שערוץ 2 העשיר והמנוסה יותר לא ינסה להתחרות בו. כמו כן סוכם עם מכבי תל אביב על שידור משחקי הקבוצה בגביע אירופה, תמורת חמישה מיליון דולר. מה אומר המכרז על תוכניות ספורט? הן "לא ייחשבו כתוכניות מהפקה מקומית". המכרז לא מעודד את ערוץ 10 לשדר ספורט מפני שלא לשם כך הוקם. כבר כעת ברור שתוכניות ספורט יהיו עוגן יקר ומרכזי בלוח השידורים החדש של הערוץ. לעומת זאת אף דרמה אחת אינה מצויה בתהליכי הפקה בעבור ערוץ 10. 

 מה עוד מתכנן ערוץ 10? הוא מנהל מו"מ מתקדם לרכישת הזכויות על שידור השעשועון "הכספת", ממותגי ערוץ 2, שאותו הוא מתעתד לשדר כרצועה יומית. גם מהלך זה מנוגד לרוח המכרז. יש מקום לחשש שערוץ 10 מתכוון לצפצף על המכרז הבלתי אפשרי שבו זכה. 

 לדעת בכירים בשוק הטלוויזיה, זה התרחיש: ערוץ 10 יציע ליו"ר הרשות מוטי שקלאר לוח שידורים עמום שעיקרו שידורי ספורט ו"הכספת" והרבה ניירות עם הבטחות מעורפלות לדרמה ותעודה. מאחר שבערוץ מניחים ששקלאר יתנגד, פועלים שתדלניו בכנסת לחקיקת חוק שיאפשר לו שנתיים שערורייתיות של "שידורי ניסיון", עם הקלות מפליגות. אם המזימה תצליח, הרגולציה בשוק הטלוויזיה תמות. גם ערוץ 2 יתחיל לצפצף על הרשות השנייה. תיפתח תחרות פרועה על המכנה המשותף הנמוך. מכסות חובה של תוכניות איכות לא יכובדו. לאור הכוונות הנאצלות של המכרז על ערוץ 10, זו פארסה. 

 שקלאר נחשב לאיש מפד"ל מהסוג הישן, כלומר פשרן. ההנחה בשוק הטלוויזיה היא שהוא לא יבטל את ערוץ 10. אם ערוץ 10 אכן ייהפך לתואם ערוץ 2, במדינה שיש בה מקום לערוץ מסחרי אחד בלבד - יזדקק שקלאר לגיבוי ולתמיכה של שר התקשורת ראובן ריבלין ויו"ר ועדת התקשורת אברהם פורז, כדי למנוע את החורבן הצפוי. הפתרון ידוע: הקמת ערוץ מסחרי-ציבורי נוסח "צ'אנל 4" הבריטי, במימון זכייניות ערוץ 2 (שרוצות בו) וקרנות ציבור. אלה הם ימים  קריטיים שיקבעו את עתידה של הטלוויזיה בישראל.