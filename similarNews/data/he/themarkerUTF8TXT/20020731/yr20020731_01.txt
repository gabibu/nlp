ביום שבו נפרד אלי יצפאן מצופיו היתה פרידה נוספת במקומותינו: רענן כהן נפרד מהקריירה הפוליטית שלו. יכול להיות שהוא כבר  שחוק, יכול להיות שהוא פגוע פוליטית ויכול להיות שהוא נתלה, כמו אחרים, במנהיגותו השנויה במחלוקת של פואד בן-אליעזר. אולם, לעניות דעתי, על טופס סיום הקריירה הפוליטית של רענן כהן יש להטביע חותמת אחת בלבד: "יצפאן". ואם רענן כהן לא ייקח את התפקיד החדש כיו"ר של בנק בסופר רצינות, יש לי הרגשה שאלי יצפאן ימשיך לזנב בו ולנשוך בעקביו גם בעתיד. 

 למעשה, אם יבואו פעם לבדוק את שורשי ההיטפלות של יצפאן לרענן כהן, שבואו נודה, לא אחת גבלה באכזריות של ממש, יגלו די בנקל שרענן כהן הזמין זאת על עצמו. אולי היה זה ביום שבו הצטלם לשער של "7 ימים" בעירום חלקי על שפת הג'קוזי. מכאן, כנראה, החלה ההידרדרות. 

 אבל רענן כהן אינו הפוליטיקאי היחיד שיצפאן נצמד לו לווריד המרכזי: אהוד ("נסים משעל") ברק; ביבי ("למי לרשום את החשבונית") נתניהו; לימור ( "תיזהר ממני, אני מבקשת") לבנת; פואד ("אבטיח") בן-אליעזר; שמעון (ערב טוב) פרס, ובמידה מסוימת אולי אפילו עמיר ("ה-עובדים") פרץ, ועוד רבים. בניגוד לכל הפרשנויות של "ההפוך על הפוך", אני לא בטוח שחלקם לא היו מוותרים על התענוג הזה לו יכלו. 


 זהירות משבר 


 בתוכנית האחרונה התארח אצל יצפאן ראש הממשלה לשעבר בנימין נתניהו, שחוץ מהכנסה אחת עדינה, אלי יצפאן נהג בו דווקא בכפפות של משי. בשלב מסוים של הראיון אמר לו נתניהו "אנחנו, הפוליטיקאים, הרי עובדים אצלך". 



 לו אני יועצו של פוליטיקאי, שמגלה יום אחד שלקוחי "נפל לפה" של יצפאן והלה חובט בשיטתיות ברפליקה המגחיכה את לקוחי, אני לא משוכנע שהייתי ישן היטב בלילה. כפי שכנראה כבר הוכח, יצפאן מסוגל לסיים קריירות פוליטיות. אבל יותר חמור מכך, אם פוליטיקאי נפל לפה של יצפאן, זה בהחלט עלול להיות סימן ברור שהוא כשל באותה התנהגות לא ראויה לאיש ציבור: גרגרנות, תאוותנות, אלימות, שחצנות, מגוחכות, חשפנות-יתר, אווילות, חוסר רצינות ואולי אפילו חוסר התאמה למקצוע (תארו לעצמכם למשל, מה היה מעולל יצפאן לשרת הבריאות דאז ארבלי-אלמוזלינו, שעל רקע נסיונות הרגעה מחרדת הפוליו הצטלמה בזמנה לעיתונות בפה פעור, מקבלת את החיסון). 

 לכן, אני אישית סבור שבעוד שבמקרים אחדים יש להתייחס לקטעים של יצפאן כהומור טהור וטוב, במקרים אחרים יש להתייחס לנפילה לפיו של יצפאן כאל משבר, בדיוק כפי שיש להתייחס למשבר שמתפתח בעקבות חקירה פלילית ביחידה לחקירות הונאה. 

 קשה להציע טיפים לאיש ציבור שיצפאן יתלבש עליו בעונה הבאה. האם לרוץ מיד להתראיין אצלו? אני לא משוכנע שהראיון של רענן כהן אצל אלי יצפאן, שבו הוא אפילו שלף מנת סביח והגיש לו, הקלה על ההתעלקות היצפאנית. לימור לבנת לא התראיינה אצל יצפאן ולא שרה אצלו את "התקווה" ואני חושב שבצדק. לכן, ההמלצה הטובה ביותר שניתן לתת לאנשי הציבור: השקיעו בפעולות מניעה. לפני כל אמירה, עשייה, מחשבה בקול רם, זכרו שאתם אנשי ציבור -  מנהיגים, פוליטיקאים, אנשי משטרה או צבא - אנחנו מצפים מכם לרצינות בעת שליחותכם, אחרת יבוא יצפאן וישלח אתכם  הביתה.