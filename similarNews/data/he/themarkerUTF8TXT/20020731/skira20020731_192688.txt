בימים האחרונים נמשכים הדיונים על הקיצוץ בתקציב הביטחון במסגרת תקציב המדינה ל-2003; הדיונים מתנהלים באמצעות צוותי עבודה מטעם משרד הביטחון ומשרד האוצר. את הצוות של משרד הביטחון בדיונים מובילים מנכ"ל משרד הביטחון, עמוס ירון, והיועץ הכלכלי לרמטכ"ל, תת אלוף שמואל בן-צבי. את הצוות של האוצר מובילים ראש אגף התקציבים, אורי יוגב, וסגנו לעניני ביטחון, קובי הבר. 

 בימים האחרונים השיגו הצוותים התקדמות רבה, בין השאר בשל החלטת הקונגרס האמריקאי בשבוע שעבר, להעניק לישראל סיוע של 200 מיליון דולר למלחמה בטרור; 200 מיליון דולר שווים כידוע כמיליארד שקל: בדיוק שליש מהסכום שביקשו באוצר לקצץ מתקציב הביטחון (3 מיליארד שקל); ראש הממשלה אריאל שרון אף רמז בחוגים סגורים כי יסתפק בקיצוץ של 2 מיליארד שקל, כך שהסיוע האמריקאי עשוי ליצור התאמה בין עמדות שרון והאוצר. אלא שבמערכת הביטחון עדיין מנסים להקל ברוע הגזירה, ולשכנע את פקידי האוצר להסכים לקיצוץ של מיליארד שקל בלבד. 

 ביום שני בלילה פשטה לרגע שמועה ששני הצוותים קרובים מאוד לסיכום; אלא שביום שלישי בבוקר כבר התברר כי לאופטימיות הזו לא היה על מה להתבסס. אתמול נמשכו השיחות, בחדרים צדדיים בלשכת ראש הממשלה, ובזמן שהממשלה עצמה דנה בקיצוץ. 

 אחר הצהריים נאם הרמטכ"ל, משה יעלון, במליאת הממשלה; הוא קבל כי הצבא יתקשה מאוד להסתדר עם הקיצוץ המתוכנן. שר האוצר, סילבן שלום, השיב לו כי אם יהיו התפתחויות ביטחוניות חמורות במהלך 2003, ידאג האוצר להגדיל את תקציב הביטחון. 


 מסיבת עיתונאים בלי ספרי תקציב 


 בסוף השבוע שעבר, בלילה שבין יום חמישי ויום שישי, יכולים היו הכתבים המסקרים את משרד האוצר לכתוב שוב, אחרי שנים של הפסקה, את המשפט "האורות דלקו במשרד האוצר כל הלילה"; ואמנם, עד לשעות הקטנות של הלילה עבדו במשרד במרץ כדי לסכם, לגבש ולהדפיס את הצעת תקציב 2003 עד לשעה 11:00, אז אמורה היתה להתכנס מסיבת עיתונאים שבה תוצג התוכנית. 

 עד לשעה היעודה אמורים היו בכירי המשרד להחליט אילו סעיפים ייכללו בחוברת הגזירות המכונה "המדיניות הכלכלית לשנת 2003", ומה לא ייכלל בה; אחר כך הגיע שלב הניסוחים וההדפסה. 

 במהלך הלילה הארוך נשמע שר האוצר, סילבן שלום, כשהוא אומר - פעמיים, ובקול רם מאוד - "לא, לא, לא"; בפעם הראשונה היו מיועדים "הלאווים" להצעת פקידים באוצר לחייב מובטלים ומקבלי הבטחת הכנסה בתשלום חודשי של 48 שקלים לביטוח הלאומי ("מס אבטלה"). בפעם השנייה הם כוונו להצעת הפקידים לפגוע בזכויות נכים קלים. 

 כשראו באוצר כי על אף המאמצים לא יצליחו להדביק את השעון, נדחתה מסיבת העיתונאים ל-12:00; אלא שלמרות הדחייה, החלה המסיבה ללא ספר תקציב. רק לקראת סיומה היו הספרים מוכנים, אבל גם אז לא נמסרו לעיתונאים. בכירי האוצר עברו מספר לספר, תלשו ממנו דפים, דחפו לתוכו דפים אחרים במקומם - ורק אז חילקו את הספרים לנציגי התקשורת. ניסיונות לברר אילו גזירות הופיעו בדפים התלושים, נכשלו. 


 שרון נוזף בסנה 


 במהלך ישיבת הממשלה על התקציב אתמול, מתח ראש הממשלה ביקורת חריפה על שר התחבורה, אפרים סנה. הוא האשים אותו ב"ריפיון ואפס מעשה" בשורה של נושאי תשתית, אף שלרשות משרדו תקציבים המיועדים להם. שרון טען כי סנה מתעלם מהחלטות הממשלה ומהחלטות שהתקבלו בפורמים שונים, וזאת לא מטעמים ענייניים, אלא מסיבות פוליטיות. 


 מי יקבל את הקרדיט? 


 ובינתיים, במקביל לדיוני התקציב, נמשכים גם הדיונים בין משרד האוצר להסתדרות על תוספת היוקר; לאחר שתקבל הממשלה החלטה בעניין התקציב, אמורים המגעים, שמתנהלים ברמה של צוותי עבודה, להיכנס להילוך גבוה. לסילבן שלום יש סיבות טובות לסיים אותם בהצלחה ובקרוב, בעיקר לאחר הפגיעה הקשה מאוד בשכבות החלשות בתקציב 2003. 

 אם בתחילת הקדנציה שלו במשרד האוצר ניסה שלום להצטייר כמי שקשוב לשכבות החלשות, בחודשים האחרונים הוא החליט לשנות כיוון, ומקפיד להיצמד לבעלי ההון, ללשכת התיאום של הארגונים הכלכליים, לראשי המערכת הבנקאית; הוא מרבה באחרונה לקיים פגישות מתוקשרות, כולל שתיים בביתו, עם אנשי עסקים בולטים במשק - אבל הפגישה היחידה שנקבעה לו עם נציגי הלובי החברתי, ערב ההצבעה על התקציב, בוטלה. 

 ההסתדרות דורשת תוספת יוקר של 3% בגין ההתייקרויות במחצית הראשונה של 2002; האוצר סבור כי תוספת היוקר צריכה להיות נמוכה יותר - כ-2%. במשרד גם מבקשים לדחות את התשלום ל-2003, מכיוון ש"הקופה ריקה". 

 אלא שהוויכוח אינו מסתכם בזה; במשרד האוצר היו רוצים מאוד לכרוך בתוספת היוקר גם את זחילת השכר בשירות הציבורי (דרגות, ותק), וגם את הרפורמה במס; פקידי המשרד סבורים כי תוספת יוקר וזחילת שכר באותה שנה זה הרבה יותר מדי. ההסתדרות, כמובן, אינה מוכנה לוותר על הסכמים חתומים. 

 אבל הבעיה העיקרית והקשה היא השילוב בין תוספת היוקר והרפורמה: שלום מוכן להקדים את הורדת המס על ההכנסות מעבודה, אחד המרכיבים המרכזיים ברפורמה, אם תואיל ההסתדרות להתפשר בעניין זחילת השכר וגובה תוספת היוקר; בהסתדרות מהססים. 

 אחת הסיבות להיסוס היא על שם מי יירשם "ההישג החברתי": אם יוקדמו הפחתות שיעורי המס ברפורמה, יזכה שלום בקרדיט; אם תשולם תוספת יוקר בנפרד, יונח זר המנצחים על ראשו של יו"ר ההסתדרות, ח"כ עמיר פרץ.