נגיד בנק ישראל דוד קליין יגיש בימים הקרובים את דו"ח האינפלציה החצי שנתי. מאז התחיל פרסומו של הדו"ח, שאותו יזם הנגיד הקודם יעקב פרנקל, הוא נהפך למסמך החשוב ביותר של הבנק המרכזי - חשוב יותר מהדו"ח השנתי. 

 שכן בעוד שהדו"ח השנתי עוסק בעיקר בתיאור מצב המשק, הרי דו"ח האינפלציה עוסק בעניין היחיד המצוי באחריותו המלאה של הבנק המרכזי - האינפלציה. במידה רבה, זהו דו"ח הביצועים וההסברים של קליין. 

 דו"ח האינפלציה של המחצית הראשונה של 2002 ידרוש לא מעט הסברים מהנגיד, אנשי המחלקה המוניטרית ומחלקת המחקר. בעוד שבעבר המבוכה היחידה שלהם היתה כאשר הבנק המרכזי החטיא מלמטה את יעד האינפלציה - הרי הפעם הם מציגים פספוס דרמטי שקשה יהיה לבטלו; מהקצב המסתמן במחצית השנה הראשונה עולה כי האינפלציה ב-2002 תהיה לפחות כפולה מיעד האינפלציה שנקבע לבנק המרכזי. 

 הזינוק באינפלציה תרם לערעור היציבות הפיננסית במשק, והוא יקשה על האוצר בביצוע הקיצוצים בתקציב. לפיכך, הפעם יותר מתמיד, בנק ישראל יצטרך לתת מענה בדו"ח האינפלציה לשורה של שאלות קשות: 

 האם האינפלציה היא תופעה מוניטרית? האם ההסבר העיקרי לאינפלציה הוא גידול בכמות הכסף? 

 מדברי נגיד בנק ישראל בשבועות האחרונים עולה כי ה"אשמים" באינפלציה הם המצב הביטחוני, תקציב המדינה שנפרץ והפיחות המהיר בשקל. ואולם הנתונים על כמות הכסף במשק אותתו כבר לפני תקופה ארוכה על סכנה אינפלציונית, ולמרות זאת הבנק המרכזי לא פעל בנחרצות הנדרשת. האם הגידול המהיר בכמות הכסף לא הבטיח למעשה שגם האינפלציה תתפרץ? 

 לאחר הורדת הריבית החדה בדצמבר 2001, והקפיצה שנרשמה בעקבותיה בציפיות האינפלציוניות, ירדה הריבית הריאלית על מקורות בנק ישראל לרמה ממוצעת של 1%-2%. זו רמת הריבית הריאלית הנמוכה ביותר בעשור האחרון. בעבר, ריבית ריאלית כה נמוכה גררה אינפלציה גבוהה. האם לבנק ישראל היו סיבות טובות להניח שהפעם ריבית ריאלית כה נמוכה לא תגרור אינפלציה? 

 נגיד בנק ישראל מייחס את הקפיצה באינפלציה לפריצה התקציבית ולמצב הביטחוני. האם זה אומר שיש מצב שבו בנק ישראל חדל להיות אחראי לרמת האינפלציה במשק? האם הגענו למצב הזה? האומנם בנק ישראל לא יכול היה, באמצעות הכלים המוניטריים שעמדו לרשותו, לשמור על יציבות מחירים? 

 זו לא שאלה קנטרנית - התשובה עליה אמורה לתת מענה לשאלה החשובה באמת: האם בידי בנק ישראל מצויים כיום הכלים לשמור על יציבות המחירים במשק? האם בנק ישראל אכן יכול להתחייב שהוא יעמוד ביעד האינפלציה של הממשלה לשנה הבאה, או שמא אנחנו שוב חשופים לסיכון של קפיצה באינפלציה, שתגולגל לפתחם של ראש הממשלה ושר האוצר? 

 כתוצאה מהקפיצה באינפלציה והאיום על היציבות הפיננסית במשק העלה בנק ישראל את הריבית על מקורותיו ל-9.1%. הירידה המקבילה בציפיות האינפלציה הביאה את הריבית הריאלית לרמה של כ-6% - רמה הקרובה לרמות השיא של הריבית בעשור האחרון. 

 האם זו הריבית הריאלית הנדרשת כיום כדי לשמור על יציבות המחירים? כמה זמן יידרש לנו לשמור על ריבית ריאלית כה גבוהה, לפני שנוכל להוריד את הריבית הריאלית ולהרגיש בטוחים כי אנחנו לא מסתכנים שוב באפיזודה מפחידה של אינפלציה וריצה אל שוק המט"ח? 

 בכמה חודשים או שנים יתארך תהליך מיגורה של האינפלציה בישראל כתוצאה מ"הדיל" שעשה נגיד בנק ישראל עם ראש הממשלה ב-2001? האם נוכל לחזור ולהפחית את הריבית בקצב של 2001 חזרה לכיוון הריבית המערבית תוך חודשים ספורים, או שמא נשלם עכשיו קנס כאשר ניאלץ לבלוע ריבית ריאלית משוגעת במשך שנה או שנתיים בגלל הטראומה שהשאירה האפיזודה של המחצית הראשונה של 2002? 

 כולם יודעים מהם הטעויות והמחדלים שעשו שר האוצר ומשרד האוצר בשנה האחרונה, אשר הביאו אותנו לפריצה תקציבית, להחרפת המיתון ולמשבר אמון של הציבור. התוצאה הראשונה ניכרת בהצגת התקציב שהוגשה בסוף השבוע על ידי משרד האוצר. 

 אבל עושה רושם שעדיין לא קיבלנו תשובה לשאלה מהן הטעויות שנעשו בניהול המדיניות המוניטרית בחצי השנה האחרונה, מדוע הן נעשו, מה היה תהליך קבלת ההחלטות, ובעיקר - מהם הלקחים שהופקו מהמהלך הזה על ידי ראשי הבנק המרכזי. 

 והכי חשוב: האם נגיד בנק ישראל יכול להגיד כיום בפה מלא לכל אזרחי ישראל כי כל עוד הבנק המרכזי נהנה מעצמאות מלאה כפי שהוא נהנה כיום, אזי אינפלציה של 5%, 6% או חלילה 10% היא היסטוריה שלא תחזור שוב? 

 או שמא גם בתחום האינפלציה, כמו בכל שאר תחומי החיים שלנו, אנחנו צריכים להסכין לכך שאנחנו במזרח התיכון המשוגע ובמדינת היהודים התזזיתית - וכאן שום דבר, למעט מסים ושמעון פרס, אינו בטוח ויציב?