חלקו הראשון של המאמר תיאר מהו ביטוח מצגים והצהרות (במ"ה), ומהם יתרונותיו על פני סעיפי שיפוי והסדרי נאמנות. חלק זה יידון בדרכים בהן קיומו של במ"ה ככלי נוסף באמתחתם של מנהלי משא ומתן יכול להשפיע על הדינמיקה של העסקה. 

 מי צריך במ"ה? במ"ה מתאים במיוחד לעסקות מיזוגים ורכישות או השקעות הון בחברות פרטיות. כדוגמה לאופן בו במ"ה יכול לשנות דינמיקה של עסקה, ניקח קרן הון סיכון המבקשת להשקיע בחברה אך מודאגת מחוסנם הפיננסי של המוכרים. בעבר, הקרן היתה נאלצת לעמוד על קבלת ערבויות אישיות או על הסדרי נאמנות לשיפוי במקרה של הפרת מצגים או הצהרות. כיום, יכולה הקרן לנהל משא ומתן תקיף יותר בנושאים אחרים ולוותר על הערבות האישית בתמורה לכך שהמוכרים ירכשו פוליסת במ"ה. לחילופין, הקרן יכולה לרכוש את הביטוח בעצמה ולהוריד את מחיר הרכישה, בהתאם. 

 לפיכך, מפתיעה טענתן של חברות הון סיכון רבות לפיה מעולם לא הסתמכו על במ"ה, בין משום שלא היה בו צורך בשלבים המוקדמים של חייה של חברת סטארט אפ, בין משום שהיה יקר מדי ובין משום שקיימות חלופות מוכרות, כגון שיפוי ש"מספקות את הסחורה". אפילו בשלב מאוחר יותר, במקרה של מיזוג או רכישה כאסטרטגיה למימוש השקעה, טענו החברות שלא עשו שימוש כלשהו בבמ"ה. 

 אנו מאמינים שבמ"ה הינו כלי יעיל עבור חברת סטארט אפ בעלת נכסי קניין רוחני, שהיא חלק מתיק השקעות. למעשה, אחד השימושים הנפוצים יותר בפוליסות במ"ה הוא לשיפוי קונים בענייני קניין רוחני כגון פטנטים, סימני מסחר וזכויות יוצרים. בשנה שעברה, במסגרת עסקה בשווי מיליארד דולר בין שתי חברות תוכנה, עלה חשש ממשי מבעיות הקשורות לפטנטים. המוכרת, חברה פרטית, שדאגה מפני נשיאה באחריות במקרה של הגשת תביעה נגד הקונה בגין הפרת פטנטים בתקופה שלפני הרכישה, רכשה פוליסת במ"ה בשווי של 200 מיליון דולר. הפוליסה עלתה למוכרת כ-7 מיליון דולר או 3.5% מסכום הכיסוי והבטיחה את ביצוע העסקה. 

 במ"ה יכול להיות יעיל במיוחד במצבים של פשיטת רגל, בהם חברה מוכרת את עסקיה כדי להימנע מכניסה להליך פירוק או כשהחברה המוכרת כבר מצויה בפירוק. במקרים כאלה, המוכר בדרך כלל זקוק לכל התמורה באופן מיידי ולא יסכים להפקיד חלק מהמזומן בחשבון נאמנות כדי להבטיח את התחייבויותיו הכספיות המותנות, שאם לא כן הכספים ישוריינו לתשלום לנושה זה או אחר. 


 שימוש בבמ"ה במקביל לנאמנות 


 הקונה עשוי להשתמש בבמ"ה גם בכדי להעלות את תקרת השיפוי או להאריך תקופת שיפוי קצרה בגין מצגי המוכר. יישום זה הינו שימושי במיוחד במקרים בהם ההפסדים הפוטנציאליים מהפרת המצגים וההצהרות עולים על הסכום שביכולתו של המוכר להחזיק בנאמנות או הערבות האישית שביכולתו לתת. תקרות האחריות בבמ"ה נתונות למשא ומתן. התקרות הטיפוסיות של הפוליסות נעות בין מיליון ל-25 מיליון דולר, לתקופה העשויה להגיע עד לשש שנים, אך ניתן גם להגיע לתקרות כיסוי גבוהות יותר על ידי צירוף מספר פוליסות יחד. 

 מבטח אמריקאי המצוי בתחום מספר כי ביטוח המצגים וההצהרות שימש כתחליף להסדרי נאמנות בערך ברבע מהעסקות שהשלים בשנה שעברה. שאר הפוליסות התחלקו באופן שווה בין מוכרים שביקשו ביטוח שייגן על תמורת העסקה שקיבלו ויאפשר להם "לישון בשקט" לבין קונים שביקשו להשלים התחייבות שיפוי מוגבלת שהצליחו להשיג מהמוכרים. מבטחים אחרים דווחו שעסקות במ"ה הגיעו אליהם בשתי דרכים שונות: האחת, כאשר שני הצדדים ביקשו כיסוי במ"ה, והאחרת, כאשר רק אחד הצדדים חיפש כיסוי כזה וביקש לשמור את העניין בסודיות. יתרה מכך, במקרים מסוימים המוכרים רכשו במ"ה אחרי השלמת העסקה. למרות שביטוח לא תמיד זמין במקרים כאלה (במיוחד אם חלף זמן רב ממועד השלמת העסקה והמניע לבקשת הכיסוי הביטוחי מעורר חשד), במ"ה הינו כלי גמיש דיו על מנת לענות על מגוון של מצבים. 


 מה לא מכוסה 


 למרות שבמ"ה יכול לענות על חלק מהבעיות הכרוכות בהסדרי נאמנות, הוא אינו משמש תחליף מושלם להסדרים אלה, שכן, רק המצגים וההצהרות המנויים בפוליסת במ"ה מכוסים. קיימים שני סוגים כלליים של חריגים טיפוסיים לתחולת הפוליסה - (א) חריגים המבהירים מה לא מכוסה על ידי הביטוח (כגון התחייבויות, הצהרות צופות פני עתיד, תחזיות פיננסיות והתאמות במחיר הרכישה לאחר השלמת העסקה) ו-(ב) חריגים המגבילים בפועל את הכיסוי למצגים ולהצהרות, שלגביהם ניתן לנהל משא ומתן עם המבטח בכל מקרה לגופו. דוגמאות לחריגים כאלה כוללות: הפסדים הנובעים ממרמה על ידי המוכר; קנסות, עונשים ופיצויים עונשיים; הפרות של מצגים והצהרות הנוגעים לנושאי איכות הסביבה, רזרבות לחובות מסופקים, הכיסוי המימוני של הסדרי פנסיה וענייני מס; וחריג הידיעה הכולל הפרות בכוח או בפועל עליהן ידע המבוטח במועד ביצוע העסקה. 

 חריג הידיעה - חריג הידיעה נתפס כחריג הבעייתי ביותר בפוליסות במ"ה. חריג זה עלול להטיל ספק כמעט בכל עניין בגינו מבקש המבוטח תגמולי ביטוח, בהתאם לאופן המדויק בו הוגדר המונח "ידיעה". 

 התיאוריה העומדת מאחורי חריג הידיעה היא שאם המבוטח יודע בפועל על עובדה או נסיבה שתוצאתן המסתברת היא הפרה והפסד, ואם אותו מבוטח אינו דורש במפורש שיפוי עבור הפסד זה, כי אז נראה שהמבוטח לא מוטרד מאותה הפרה או הפסד או שהוא מוכן ליטול על עצמו את סיכון ההתרחשות של אותה הפרה או הפסד. חתמי ביטוח מציעים פוליסות ביטוח נפרדות נגד סיכונים ידועים או פוליסות שקובעות תקרה למידת חשיפתו של המבוטח לסיכון ידוע ומוציאים סיכונים אלה מחוץ לתחולת הבמ"ה. חריג הידיעה מהווה חסרון ברור לעומת הסדר הנאמנות המסורתי, בו ידיעתו של הקונה אינה פוגעת בזכותו לשיפוי. 


 עלותו של במ"ה 


 בהשוואה לביטוחים אחרים, במ"ה הינו ביטוח יקר - בממוצע, הפרמיות נעות בין 3% ל-8% עבור כל דולר של כיסוי. מאחר ורק פוליסות במ"ה מעטות עד כה הסתיימו בתביעות כנגד המבטח, ייתכן ששיעורים אלה יירדו בעתיד. בנוסף לפרמיות הגבוהות, שכר החתמים המשולם מראש הינו גבוה לעומת פוליסות ביטוח אחרות. שכר החתמים משרת שתי מטרות: האחת, לכסות את הוצאות החתמים הכרוכות בניתוח העסקה (לרבות שכרם של עורכי דין חיצוניים) והאחרת, להרתיע קונים או מוכרים המבקשים לנצל את בדיקת הנאותות של חברת הביטוח כמדד אובייקטיווי למידת הסיכון להפרה של המצגים וההצהרות, ומיד לאחר קבלת ההערכה של "עלות הסיכון" מחברת הביטוח, נסוגים מהתחייבותם לרכוש את הפוליסה או לשלם את הפרמיה. 


 מתי כדאי לערב את חברת הביטוח? 


 עורכי דין מסוימים ממליצים לערב את המבטח מוקדם ככל האפשר בתהליך גיבוש העסקה. בין הסיבות להמלצה זו ניתן למנות: (1) את משך הזמן הנדרש לביצוע בדיקת הנאותות על ידי המבטח; (2) את היתרון שבבירור מוקדם האם המבטח מוכן להנפיק את הפוליסה, וזאת מאחר שמבטחים עשויים לסרב להנפיק פוליסת במ"ה במקרים מסוימים (כגון אם הם לא מאמינים שהמצגים וההצהרות שבהסכם הרכישה הושגו כתוצאה ממשא ומתן כן בין צדדים בלתי תלויים, או שהם פשוט רחבים מדי בהיקפם); ו-(3) ניהול המשא ומתן על הפוליסה עצמה דורש זמן ומאמץ. 

 עם זאת, נוכחותם של מבטחי מצגים והצהרות בשלב מוקדם מדי בעסקה עלולה להשפיע על מערך התמריצים של הצדדים. אחד ה"סיוטים" של מבטחים מתרחש כשצד המבקש כיסוי ביטוחי למצגים והצהרות מגיש להם טיוטה מוקדמת של ההסכם במטרה לקבל הצעת מחיר, ולאחר מכן מבצע שינויים מהותיים והרחבות בהיקף המצגים וההצהרות, וזאת תוך ציפייה שמחיר הביטוח יישאר ללא שינוי. מוכרים עשויים, מתוך ידיעה שיכוסו על ידי במ"ה, להרשות לעצמם להילחם פחות על המצגים וההצהרות, אך עליהם לדעת שבכך הם עלולים לסכל את ביטוח העסקה. בנוסף לכך, אם המבטח נהיה מעורב בתהליך מוקדם מדי, הקונה ייאלץ להילחם בשתי חזיתות בו זמנית. 

 בה בעת, עירובה של חברת הביטוח מאוחר מדי עלול לעכב את תהליך גיבוש העסקה בשל מעורבותם של עורכי הדין של המבטח, שיבצעו בדיקת נאותות משל עצמם במטרה להעריך את הסיכון הכרוך בעסקה. לפיכך, על הצדדים לחשוב על שימוש בבמ"ה כבר בשלב מוקדם בתהליך, במונחים של הבנת מניעיהם לרכישת פוליסת במ"ה ולקבוע את התזמון האסטרטגי המתאים לזימון המבטחים לאחר סיום חלק הארי של המשא ומתן בין הצדדים לעסקה. רוב המבטחים יסכימו לקיים דיון מקדמי על שימוש אפשרי בבמ"ה בעסקה כלשהי בשלב של מכתב הכוונות, ולהציע רעיונות בדבר האופן והתזמון של עירובם. 


 סיכום 


 ביטוח מצגים והצהרות עדיין אינו בגדר תופעה נפוצה. אפילו בשוק המיזוגים והרכישות הלוהט של 1999, בו הערך הכולל של מיזוגים שהוכרזו בציבור היה 1.4 טריליון דולר, נעשה שימוש בסוג זה או אחר של ביטוח עסקות כגון במ"ה, בפחות מאחוז אחד מכלל העסקות. 

 אחוז נמוך זה עשוי להיות תוצאה של שיווק לוקה, מאחר שהמסר שחברות ביטוח מעבירות ביחד עם הכלי החדש הזה עדיין בשלבי התפתחות. הוא עשוי גם להיות קשור במידה רבה בעובדה שקהל היעד של מוצר זה, הכולל לא רק את הקונים והמוכרים עצמם, אלא גם את האנשים המקדמים את הליך ביצוע העסקה, לרוב עורכי דין, הינם חבורה שמרנית, שאינה ששה לשמש כשפן ניסיונות ואינה רוצה להמציא מחדש את הגלגל. 

 למרות קיומם של מספר קשיים, ביטוח מצגים והצהרות הינו מוצר חדש ומבטיח, בעל פוטנציאל להגדיל את שווי העסקה במספר רב של מצבים. עם העמקת הניסיון של המבטחים לאורך זמן, ושיווק יעיל יותר שיגרום למודעות רבה יותר ולהבנה עמוקה יותר של ביטוח זה מצד קונים, מוכרים, ויועציהם המשפטיים והפיננסיים, צפוי מוצר זה להפוך לכלי חיוני בילקוט הכלים העתידי של מבצעי העסקות. 


 עו"ד עוז בן-עמרם מרכז את הפעילות הישראלית של פירמת עורכי-הדין האמריקאית מוריסון ופורסטר, בארה"ב, אירופה ואסיה. הוא עובד בסניף המשרד בניו-יורק ומתמחה בדיני ניירות ערך ובמשפט מסחרי. כל המידע הנכלל במאמר זה הוא בבחינת מידע כללי בלבד, ואינו בגדר חוות דעת או ייעוץ משפטי מוסמך. על המשתמש לקבל עצה מקצועית לפני כל פעולה משפטית או אחרת המסתמכת על המאמר. המחברים והמערכת אינם נושאים באחריות כלשהי כלפי הקוראים ו/או המשתמשים באתר. הכותב והחברה בה הוא מועסק עשויים להחזיק בניירות ערך שונים, לרבות בניירות ערך המוזכרים בכתבה זו. בכל מקרה, אין לראות בכתבה זו משום המלצה לרכישה או מכירה של ניירות ערך. 



 קישורים נוספים 
 ביטוח מצגים והצהרות  - חלק ראשון  [10]