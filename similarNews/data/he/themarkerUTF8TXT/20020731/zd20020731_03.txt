חברת סייפן הישראלית הודיעה היום על חתימת הסכם רישוי עם AMD ופוג'יטסטו, אגב יישוב הסכסוך המשפטי עמן. בהודעה נמסר גם כי AMD ופוג'יטסטו ישקיעו בסייפן תמורת מניות. 

 על פי מקורות, מדובר בכ-25-30 מיליון דולר תמורת אחוזים בודדים בחברה. 

 מתי לאחרונה קיבלו חברות בסדר גודל של AMD ופוג'יטסטו "אחוזים בודדים" בחברה, תמורת 30 מיליון דולר? 

 אם נסתכל על הליגה בה משחקת סייפן, נגלה שזה היה די מזמן. קיארו שגייסה ב-2000 100 לפי שווי של כ-400 מיליון דולר לפני הכסף, נחתכה בגיוס שערכה השנה לשווי שהוערך בכ-125 מיליון דולר. אטריקה, שגייסה בפברואר 75 מיליון דולר, ירדה משווי של 115 מיליון דולר ל-90 מיליון דולר לפני הכסף. פי קיוב, שגייסה ב-2000 לפי שווי של 140 מיליון דולר לפני הכסף, הסתפקה בשווי של 65 מיליון דולר, כשגייסה 35 מיליון דולר לפני חודשיים. 

 אבל סייפן ממשיכה לנשום אוויר פסגות. באוקטובר 2000 גייסה סייפן 40 מיליון דולר, לפי שווי של 400 מיליון דולר. לאחר פחות משנתיים של משבר קשה בתעשייה וצלילה משמעותית בשווי חברות, מגייסת סייפן עוד כ-25-30 מיליון דולר לפי שווי פנטסטי של למעלה מחצי מיליארד דולר. 


 שווי של חצי מיליארד דולר באמצע 2002 נראה כמו דז'ה וו לימי שיא הבועה. ההיינו כחולמים? 


 לא ממש. השווי של סייפן הינו הישג עצום (נסו לדמיין לכמה היתה צומחת בתקופה אופטימית יותר), אבל היא לא לבד בפיסגה. חברות פרטיות נוספות שמשוטטות בליגת החצי מיליארד, הינן חברת הביוטק QBI הנמצאת בשליטת מנכ"ל אורקל, לארי אליסון, וחברת המכשור הרפואי מדינול, שבשליטת בני הזוג ריכטר. אבל כמו שכבר למדנו, בימים השחורים של ענפי הסלולר והאופטיקה, לביוטק ולמכשור הרפואי קצב, כללים, וגם שווי משלהם. 

 סייפן לא לבד בפיסגה. חברות פרטיות נוספות שמשוטטות בליגת החצי מיליארד, הינן חברת הביוטק QBI הנמצאת בשליטת מנכ"ל אורקל, לארי אליסון, וחברת המכשור הרפואי מדינול, שבשליטת בני הזוג ריכטר 

 בענף ההיי-טק החברה הנוספת היחידה שהצליחה לשפר משמעותית את שווייה הינה מלנוקס. חברת רכיבי האינפיניבנד, שגייסה בתחילת 2000 25 מיליון דולר לפי שווי של כ-100 מיליון דולר לפני הכסף, הכפילה את שווייה ל-195 מיליון דולר בגיוס שנסגר בפברואר. 

 על בשורת האינפינבנד של מלנוקס בשווקי החומרה, התקשורת והאחסנה, נשפכו כבר אלפי מלים. אבל מה סודה של סייפן? 

 סייפן נחשבת לראשונה שהצליחה לפתח טכנולוגיה שבה ניתן לשמור שתי יחידות מידע בכל תא זיכרון, ואף רשמה עד היום 60 פטנטים בתחום ייצור השבבים. "הטכנולוגייה של החברה מאפשר אחסנה של יותר ביטים ביחידת מקום, מה שמאפשר לבנות זכרון פלאש טוב יותר וזול", אומר דב מורן, מנכ"ל  אם-סיסטמס  (  FLSH  [10]  : NASDAQ)  שהשקיעה בחברה. "כל עוד חברה מוכרת הבטחות, לשווי אין משמעות. ככל שהיא מבשילה, השווי הופך למשמעותי ומציאותי יותר, וזה מה שקורה בסייפן. סייפן היא חברה טובה עם טכנולוגיה מאוד מעניינת. שוק מחשבי כף יד והטלפונים סלולריים עובר להתבססות על זכרונות מסוג זה ולכן מדובר בשוק עם פוטנציאל גידול אדיר". 

 חוט מקשר מעניין בין סייפן למלנוקס הללו היא קרן ההון סיכון ג'מיני שהשקיעה בשתיהן. ראוי לציין כי מדובר בשתי השקעות שנעשו בשלבים שונים - ג'מיני האמינה בסייפן בשלב מוקדם של חייה, לעומת ההשקעה ה"אופורטוניסטית" במלנוקס שנעשתה בשלב מאוחר, שאינו מאפיין את מדיניות הקרן. 

 למרות זאת, בפברואר 2002 אמר יוסי סלע, שותף מייסד בג'מיני ל-TheMarker, כי לדעתו סייפן, מלנוקס ואטריקה הן שלוש החברות המבטיחות בישראל. "מדובר בשלוש חברות, שלהערכתנו, יתפסו מקום של מובילות עולמיות בתחומן, בזכות טכנולוגיה מהפכנית וצוות הנהלה מעולה. אנו צופים להן הכנסות גדולות מאוד, ואני מעדיף לא לרדת למספרים. אם ננסה להקביל אותן לחברות בשלות, אנו סבורים שהם יגיעו לנוכחות בשווקים הדומה לחברת גלילאו ואף יותר". 

 "למיטב הבנתי, על פי הערכות מומחים שאני שומע, חברה כמו סייפן צריכה כיום להיות שווה הרבה יותר מ-500 מיליון דולר, אומר אילן בירנפלד, שותף ההיי-טק בפירמת היעוץ דלויטש-טוש ברייטמן-אלמגור. "סייפן יושבת על צומת מאוד מהותית לכמה מן ה-Fabs הגדולים בעולם. השווי הוא לא שווי של הייפ. זהו שווי שמותאם לשווי השוק העתידי שלה, שבינתיים רק צמח. מעבר לכך, הערכת השווי הזו אינה מתבססת על אומדנים של משקיעים פיננסיים, אלא על הערכה של שחקניות בתעשיית השבבים - AMD ופוג'יטסו, והן יודעות על מה הן מדברות". 

 אילן בירנפלד: "הערכת השווי הזו אינה מתבססת על אומדנים של משקיעים פיננסיים, אלא על הערכה של שחקניות בתעשיית השבבים - AMD ופוג'יטסו, והן יודעות על מה הן מדברות" 

 החברה הוקמה בפברואר 1998 על ידי בועז איתן. מאז הקמתה, פועלת החברה בשיתוף פעולה עם חברת טאואר סמיקונדוקטורס ממגדל העמק, אשר השקיעה בסייפן ומחזיקה ברישיון ייצור שבבים בטכנולוגיית NROM. באוקטובר 2000 גייסה סייפן 40 מיליון דולר לפי הערכת שווי של 400 מיליון דולר. 

 בעלי מניות נוספים בחברה הם כלל תעשיות אלקטרוניקה, יצרנית שבבי הזיכרון הישראלית אם-סיסטמס, חברת הסמיקונדקטור האירופית אינפניון טכנולוג'י, קרן ההון סיכון ג'מיני, בנקי ההשקעות מורגן סטנלי דין וויטר בנק אוף אמריקה ומשקיעים נוספים. 


 קישורים נוספים 
 סייפן, AMD ו-Fujitsu יישבו המחלוקות המשפטיות וישתפו פעולה בפיתוח טכנולוגיית זיכרון בלתי נדיף  [11] 

 סייפן תעניק ל-AMD ופוג'יטסו רשיונות לשימוש בטכנולוגיית ה-NROM; ההכנסות הצפויות מוערכות ב-100 מיליון דולר  [12] 

 AMD ופוג'יטסו ישקיעו בסייפן לפי שווי של כחצי מיליארד דולר  [13]