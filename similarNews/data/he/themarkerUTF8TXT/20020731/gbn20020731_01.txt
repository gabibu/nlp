חודש יולי 2002 היה חודש טוב במיוחד עבור המשקיעים באיגרות החוב השקליות. לאחר חודש יוני, אשר היה עקוב מהפסדים כתוצאה מהפיחות החד אשר נרשם בשקל והעלאות הריבית שבאו בעקבותיו, יולי היה חודש התיקון. 

 במסגרת אותו תיקון, התשואות ירדו מכ-12% ימים ספורים לפני תחילת החודש לכ-9.2% בטווחים הארוכים, עליית מחירים של כ-12% בממוצע בסדרות הארוכות. 

 המהלך אשר נרשם בתשואות הארוכות הוא בהחלט מרשים, אולם בל נשכח את הקצרות. גם אלה ירדו במהלך החודש מסביבה של 11% לכ-8.9%, מעט מתחת לריבית הבסיס. 

 כתוצאה מכך, מבנה עקום התשואות הנוכחי הוא כמעט שטוח, מעט מתחת לריבית בנק ישראל (9.1%) בטווחים הקצרים, ומעט מעל בטווחים הארוכים. 

 הסיבה לירידת התשואות היתה ברורה - ייסוף השקל, הירידה בסביבת הסיכון, הציפייה להורדת ריבית בעתיד הקרוב - והעקום השקלי הכין את עצמו לתהליך ההפחתה בריבית. 

 אולם, למרות שהיו הערכות בשוק כי התשואות הארוכות יירדו עוד מתחת לריבית בנק ישראל ויהיו במצב של forerunning, המשקיעים החליטו לעצור ולהמתין להתפתחויות מכיוון בנק ישראל. ההמתנה, יש לציין, מתרחשת תוך שהעקום מלמד על אופטימיות. ראשית, פרמיית הסיכון הקיימת בתשואות הארוכות ביחס לקצרות היא אפסית. שנית, הגורמים השונים בשוק עדיין מתחבטים בשאלת האינפלציה במשק על היבטיה השונים, כאשר לא ברור האם קצב האינפלציה לשנה הקרובה יהיה המשך למחצית השנה האחרונה וילמד על שינוי בסביבת האינפלציה, או שמא הוא יציב את השינויים האחרונים כהתאמה המתרחשת אחת למספר שנים. 

 דבר נוסף, שאלת השקל-דולר, אשר ברור לפי שעה כי הוא נמצא במקומו הנוכחי בעיקר עקב פער הריביות. זאת ועוד; האם הקיצוצים בתקציב אכן יעברו, האם (או ליתר דיוק: מתי?) תהיה פלישה אמריקאית לעיראק, מה יהיו המגמות בשוקי ההון בעולם, אשר אך לפני שבוע ראינו מה כוח השפעתן של מפולות בעולם על האג"ח השקליות. 

 למעשה, לאור שורה ארוכה של שאלות וסיכונים אלה ואחרים אשר הוזכרו בהודעת הריבית של בנק ישראל השבוע, המבנה הנוכחי של העקום מלמד על צפיות של הפעילים בשוק כי הריבית תתחיל לרדת כבר בעתיד הקרוב. 

 הנגיד, בהודעת הריבית, לא נתן ולו רמז על כוונתו להוריד את הריבית בקרוב, אולם השוק לא "קונה" זאת והוא מאמין לנגיד לא תהיה ברירה אלא לפתוח בשורה של הפחתות בעתיד הקרוב.