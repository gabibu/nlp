אם קיימת קרן אירופית המוכנה היום ליטול לעצמה את השליטה בחברת הסלולר המובילה סלקום ולשלם עבור התענוג הזה כ-900 מיליון דולר במזומן - תופע מיד. אם לאו - כדאי מאוד לבעלי המניות בסלקום, המשתקים מזה יותר משנה את חברת הסלולר הישראלית הגדולה מכל יכולת לבצע מהלך עסקי פורץ דרך, לחדול מחזיונות השווא שלהם. 

 גורמים במערכת הבנקאית הישראלית אישרו אתמול את דבר המגעים הראשוניים לעסקת העברת השליטה בסלקום לידיים חדשות, אך גם הם ידעו להעביר את הרושם שהסיכוי שעסקה כזו אכן תצא אל הפועל בתקופה זו, קטן. 

 כשמעורבות אישית של ראש הממשלה אריאל שרון בהליך למכירת השליטה בחברת בזק ונכונות הממשלה לבחון מתן הלוואה משלימה על כ-20% ממניות בזק לא מצליחות, עד כה, להנחית בארץ משקיע זר רציני שיסכים להיכנס לחדר המידע של בזק - האפשרות שבסלקום ניווכח בתוצאה שונה תפתיע ביותר. 

 חברת בלסאות האמריקאית, המחזיקה ב-34.8% ממניות סלקום, הודיעה כבר לפני כשנה שבכוונתה למכור את החזקותיה בחברת הסלולר הישראלית ולמקד את השקעותיה ביבשת אמריקה. מאז מנהלת משפחת ספרא, המחזיקה גם היא ב-34.8% ממניות סלקום, מגעים עם בלסאות לרכישת חלקה בחברה. המגעים בין השתיים ידעו עליות ומורדות, אך שני הצדדים מעולם לא היו קרובים לעסקה של ממש. 


 ספרא קרובים יותר להגדלת החזקה בסלקום 


 האחים ספרא היו מוכנים עד לפני כחצי שנה להחליף את מניותיהם בחברת התקשורת הברזילאית BCP במניות סלקום שבידי בלסאות ולהגיע להחזקה של כ-70% ממניות חברת הסלולר הישראלית. גם היום, טוענים גורמים בשוק, האחים ספרא קרובים יותר להגדלת החזקתם בסלקום מאשר לחבירה לבלסאות בדרך היוצאת מסלקום. 

 בין שני בעלי הבית הגדולים בסלקום קיימות מחלוקות עסקיות לא מעטות, שחלקן מיובאות ארצה משיתופי הפעולה בין שני הצדדים בדרום אמריקה, וחלקן נובעות מתפישה אסטרטגית שונה לגבי הדרך העסקית שנכון להתוות בסלקום. 

 במשרד התקשורת קוראים עיתונים, והמלצות של ועדת קרול שלא יבטיחו את מקורות הצמיחה החדשים של סלקום עשויות תחת איום מכירת מניות ספרא בסלקום שלא לזכות בחתימת שר התקשורת 

 לא מן הנמנע שהגישושים מול הקרן האירופית הם מהלך של בלסאות לבדה, שזכה לברכתה הזמנית של משפחת ספרא. אם תונח הצעה קונקרטית-רצינית היא תיבחן גם על ידי המשפחה, ואם לאו - תחזור, מן הסתם, בלסאות לעסקת המכירה המקורית של מניותיה לספרא. 

 השיחות בין בלסאות לספרא תקועות כבר למעלה מחצי שנה, וזה תמיד העיתוי בו מנסה אחד הצדדים לשלוף שפן חדש מהכובע. כך בעיקר צריך להתייחס, לפחות בינתיים, לרעיון העסקה החדשה. 

 בכל מקרה, לכל אחת מהקבוצות קיימת זכות סירוב ראשונה על מכירת חלקה של שותפתה בסלקום - כך שגם אם השיחות עם הקרן האירופית העלומה יבשילו, הרי שיעמדו לאחים ספרא האפשרויות להצטרף לאותה עסקת מכירה או להחליף שותף בדירקטוריון סלקום. 


 לטבול כף רגל בעסקה, ולבחון עד כמה היא חמה 


 ההנחה היא שמשפחת ספרא מעוניינת, בשלב זה, לטבול כף רגל ראשונה בעסקה, ולבחון עד כמה היא חמה. המשפחה יודעת ששיגור בלון ניסוי בישראל עשוי לסייע גם לה. 

 בעוד בלסאות, לה חייבת סלקום את הצלחתה בשנותיה הראשונות כחברת סלולר, עייפה מהשקעתה זו ומחכה למחיר המתאים שיאפשר לה למכור את החזקתה, האחים ספרא רחוקים מלהחליט אם למכור את החזקותיהם בחברה, שהכנסותיה יגיעו השנה לכ-5 מיליארד שקל והיא צפויה להרוויח יותר מ-600 מיליון שקל. 

 עם זאת, בעלי המניות בסלקום לחוצים. אומנם זה רק מקרה שהידיעה על האפשרות להחליף את השליטה בסלקום יצאה מספר ימים בודדים אחרי שהמתחרה העיקרית של החברה,  פרטנר (  PTNR  [10]  : NASDAQ)  , פירסמה את דו"חותיה לרבעון השני של השנה, אך בולטת לעין העובדה שהפער בין שתי החברות במונחי תוצאות כספיות ונתחי שוק מצטמצם במהירות רבה יותר ממה שניתן היה להעלות על הדעת. 

 בזמן שסלקום דורכת במקום ושורת ההכנסות שלה, כך נדמה, הגיעה לרף העליון, צומחת מתחרתה בכ-6%-7% מרבעון לרבעון. וזה בדיוק הזמן בו הפרחת בלון - כאילו גם משפחת ספרא עשויה למצוא עניין במכירת מניותיה בסלקום - עשויה להועיל לבעלי המניות. 

 במשרד התקשורת קוראים עיתונים, והמלצות של ועדת קרול, שבחנה בחודשים האחרונים את כללי התחרות בשוק התקשורת הישראלי, שלא יבטיחו את מקורות הצמיחה החדשים של סלקום, עשויות - בהתחשב באווירת האיום של מכירת מניות ספרא בסלקום - שלא לזכות בחתימת ידו של שר התקשורת ראובן ריבלין. 


 שווי נמוך בכ-4 מיליארד שקל מהשוויים לפני כחצי שנה 


 אם יתאפשר לסלקום להתחרות בשוק העסקי ולאסוף את רווחיה העתידיים מרחובות העסקים של תל אביב, יגדל בוודאי הסיכוי שהאחים ספרא יותירו את סלקום בין נכסיהם. 

 העסקה הנבחנת מול הקרן האירופית מעניקה לסלקום שווי מקסימלי של כ-1.3 מיליארד דולר. באוגוסט שנה שעברה עוד סירבה בלסאות להצעה של שלמה פיוטרקובסקי לרכוש את נתח מניותיה בסלקום לפי שווי חברה של כ-1.5 מיליארד דולר. בלסאות האמינה אז ששוויה של סלקום גבוה מ-2.5 מיליארד דולר, והסכימה לדון בעסקה לפי שווי של 2.5 מיליארד דולר. גם אם כל צד היה הולך אז את מחצית הדרך לעבר שותפו היתה בלסאות מקבלת תמורת חלקה בחברה כמעט 700 מיליון דולר. היום צפויה בלסאות לקבל בין 250 ל-300 מיליון דולר פחות. 

 עסקה בסלקום לפי שווי של 1.3 מיליארד דולר תשקף לחברה שווי הנמוך בכ-4 מיליארד שקל מהשוויים להם זכתה לפני כחצי שנה בלבד. גם היום טוענים אנליסטים בשוק ששוויה הראוי של סלקום לא צריך לרדת מכ-9 מיליארד שקל. 

 ההערכות הן שלמרות שמשפחת ספרא צריכה להעביר מזומנים לרכישה אפשרית של בנק דיסקונט ניו יורק, ושקיימת כוונה של המשפחה להתמקד הרבה יותר בעסקי הבנקאות על חשבון עסקי התקשורת (ביקשה באחרונה משלמה פיוטרקובסקי, בין היתר יו"ר סלקום, לרכז את עיקר זמנו בעסקי הבנקאות) - שווי של 1.3 מיליארד דולר לסלקום וקבלת מקסימום כ-450 מיליון דולר תמורת חלקה בחברה, לא יובילו לעסקה.