"טעיתי", "טעינו", "שגינו", "לא הערכנו", "הסקת מסקנות" - את כל המלים והביטויים האלה לא תמצאו בדו"ח האינפלציה שהגיש אתמול נגיד בנק ישראל ד"ר דוד קליין. 

 על אף שבפסקה השלישית בהקדמה לדו"ח כותב הנגיד כי מדד המחירים לצרכן בשנת 2002 כולה עשוי לחרוג בשיעור של עד 4% מהגבול העליון של יעד האינפלציה - כלומר אינפלציה של יותר מפי 2 מהיעד - לא ניכרת נימה אפולוגטית במיוחד בדו"ח של הבנק המרכזי. 

 חובבי השפה העברית ישאלו עצמם מדוע נגיד הבנק המרכזי אומר שהאינפלציה "עשויה לחרוג" השנה, ולא "עלולה לחרוג", בעוד שכאשר הוא מתייחס למחדלי הממשלה ומשרד האוצר המרובים הוא לא חוסך שימוש במלים "עלול" ו"עלולה". 

 קליין לא יכול היה כמובן להתעלם לחלוטין מהתרומה של המדיניות המוניטרית להאצה באינפלציה, ולאורך הדו"ח אפשר למצוא כמה אזכורים זהירים לקשר בין הצעדים או המחדלים של הבנק לבין האינפלציה. הנה התשובות של קליין ל-7 השאלות שהעלנו כאן לפני כמה ימים: 

 1. האם האינפלציה היא תופעה מוניטרית? שאלנו. עד פרסום דו"ח האינפלציה גילגל הנגיד את האשם להאצה באינפלציה על המדיניות של הממשלה. ברם, הנתונים בשוק לימדו כי בנק ישראל נתן בשנה האחרונה לכמות הכסף לגדול במהירות, מה שעורר את החשש שהוא לא נקט בריסון המוניטרי הנדרש. 

 בעמוד 28 לדו"ח מתייחסים אנשי הבנק המרכזי לנושא: "שיעור הגידול השנתי של מצרף אמצעי התשלום M1 הגיע לשיאו בתוך הרבעון הראשון של השנה ועמד על כ-26%... ברבעון השני היתה ירידה בשיעור הגידול ל-22%, אך שיעור זה עדיין גבוה במידה ניכרת מהדרוש למשק המתאפיין ביציבות מחירים... ולכן עלול להביא להאצת האינפלציה. 

 בקיצור, כמות הכסף גדלה באופן לא מבוקר, ובנק ישראל בחר להתעלם מכך במשך רוב התקופה. 

 2. האם בנק ישראל לא גרם למעשה להאצת האינפלציה בכך שהוריד את הריבית הריאלית במחצית הראשונה של השנה לרמת שפל של 1% עד 2%? בעמוד 22 מתייחס בנק ישראל לעניין, ואומר כי "הריבית הריאלית הצפויה על מקורות בנק ישראל... ירדה משיעור של כ-6% במחצית הראשונה של 2001 ל-4% במחצית השנייה, ומשם לשיעור של 1.35% במחצית הראשונה של השנה". בבנק לא התייחסו לשאלה האם ריבית ריאלית כזאת לא היתה מתכון ידוע מראש לאינפלציה, אבל בעמוד 11 כתבו: "שיעור הריבית המוניטרית בתחילת השנה היה נמוך מהנדרש כדי להבטיח את חזרתה של האינפלציה לתוואי המתיישב עם יעד האינפלציה". 

 האם לא היו קולות בבנק המרכזי שהזהירו במהלך המחצית הראשונה של השנה כי בלי העלאת ריבית חדה צפויה התפרצות אינפלציונית? 

 מסתבר שהיו, כפי שמגלים כותבי הדו"ח בעמוד 21: "במהלך התקופה הנסקרת הראו מודלים (אקונומטריים של הבנק המרכזי)... שללא ירידה בתשואות של איגרות החוב הממשלתיות לטווח ארוך, רמתה של ריבית בנק ישראל נמוכה מהנדרש להשגת יעדי האינפלציה ל-2002 ול-2003. עם זאת מאחר והמודלים נבנים על סמך נתונים מהעבר, הם אינם מתאימים בהכרח למצבים שבהם מתרחשים שינויים מבניים או תפניות חדות... ייתכן שבמהלך התקופה הנסקרת חלו שינויים כאלה; לפיכך מתקבלות החלטות המדיניות המוניטרית גם על סמך שיקול דעת מקצועי רחב יותר". שכמובן התגלה כשיקול דעת רחב אך מוטעה. 

 3. האמנם האשם הוא בפריצה התקציבית בלבד? האם בנק ישראל לא יכול היה לשמור באמצעות הכלים המוניטריים שלו על יציבות המחירים? 

 משיב הנגיד בעמוד 11: "בראייה לאחור, תגובת המדיניות המוניטרית להשלכותיה של ההידרדרות הפיסקלית על השווקים היתה מתונה מהנדרש". ובעמוד 12 הוא מתייחס להעלאת הריבית הנמוכה - 0.2% - של חודש מאי, וכותב שזה היה "שיעור העלאה נמוך, שבראייה לאחור לא הצליח להחזיר את היציבות". 

 ראייה לאחור היא מלת המפתח - אבל לא בטוח שזה תיאור מדויק. נתוני כמות הכסף, הריבית הריאלית הנמוכה ובעיקר חוסר היציבות הפיננסית אותתו בזמן אמיתי כי בנק ישראל שוגה בכך שהוא מתעכב בהעלאת הריבית. 

 4. כתוצאה מהפריצה האינפלציונית נאלץ בנק ישראל לחזור ולהעלות את הריבית הריאלית לרמת שיא של כ-6%. האם זאת הריבית הריאלית הדרושה כדי לשמור על יציבות המחירים היום? 

 התשובה ברורה: בעמוד 35 כותבים אנשי בנק ישראל: "הפחתת הריבית לטווח קצר, בלי לפגוע ביציבות המחירים, תתאפשר רק אם תרד הריבית לטווח ארוך". הריבית לטווח ארוך מושפעת כידוע בעיקר מהגירעון התקציבי, וכל עוד השוק לא משוכנע ששר האוצר סילבן שלום מסוגל להוריד אותו - קשה לראות ירידה משמעותית בריבית הארוכה, ומכאן שגם בקצרה. 

 5. בכמה חודשים או שנים יתארך תהליך מיגור האינפלציה כתוצאה מ"דיל" שעשה נגיד בנק ישראל עם ראש הממשלה והטראומה של המחצית הראשונה של השנה? 

 מאחר שהבנק המרכזי לא ממהר להודות בגודל הטעות שנעשתה בניהול המדיניות המוניטרית הוא גם לא נותן תשובה מלאה לשאלה הזאת. רמז מסוים ניתן לקבל מכך שהנגיד כותב בעמוד 34 ש"קצב האינפלציה יחרוג השנה... התפתחות זו היא בבחינה נסיגה מהתהליך של התבססות האינפלציה ברמה נמוכה...", ובעמוד 11: "מוקדם עדיין להעריך אם המשק הישראלי שב ליציבות המחירים שאיפיינה אותו בשנים האחרונות". 

 6. מהן הטעויות שנעשו בניהול המדיניות המוניטרית בחצי השנה האחרונה? 

 משיב הנגיד בעמוד 24: "הפחתת הריבית (של חודש דצמבר שנה שעברה) פעלה בשני מישורים: מחד גיסא היא הקטינה את הכדאיות היחסית של ההשקעה באפיק השקלי לעומת מטבע חוץ, ומאידך היא הגדילה את הערכת הסיכון לגבי שער החליפין משום שהיא לא התיישבה עם התנהלות המדיניות המוניטרית בשנים האחרונות, ויצרה אי ודאות בציבור באשר למנגנון שיעצור את הפיחות המהיר". ובמלים אחרות: ההחלטה של דצמבר היתה סטייה חדה מהמדיניות של בנק ישראל במשך 5 או 7 השנים האחרונות. 

 7. השאלה האחרונה? האם האינפלציה עלולה לחזור ולהרים ראשה? האם נגזר עלינו להסכים עם כך שבישראל עלולה להתפרץ האינפלציה כל כמה שנים? עמוד 33 נותן תשובה לא אופטימית במיוחד: "לנוכח ההתמשכות הצפויה בעימות עם הפלשתינאים וההתאוששות האיטית הצפויה בביקושים ליצוא הישראלי, חזויים לשנים הקרובות שיעורי צמיחה נמוכים, אם בכלל, וכנגדם לחצים להוצאות ממשלה גואות. מצב זה הוא מתכון להתהוותה של מגמת עלייה בחוב הציבורי, לאי יציבות במחירים ולאי יציבות פיננסית. רק קביעה ברורה של סדר קדימויות ובניית התקציב על בסיס הנחות שמרניות לגבי צמיחה המשק בעתיד ימנעו התפתחויות אלה". בקיצור - היציבות עדיין רחוקה, הריבית הריאלית תמשיך להיות גבוהה.