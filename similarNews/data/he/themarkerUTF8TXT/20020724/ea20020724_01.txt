אלפי אנשי עסקים יקראו היום ומחר בעניין רב את הידיעות על החלטת בנק ישראל לפטור את הבנקים מחובת נזילות משנית על פקדונות מט"חיים, ובעיקר יתעניינו בהן מאות החשבים ומנהלי הכספים שביקשו  בשבועות האחרונים מהבנק שלהם הלוואה במטבע חוץ, אך נדחו על ידו. 

 הסיפורים על הסדרי המערכת הבנקאית עם הבנק המרכזי, חובת הנזילות וחובת הנזילות המשנית, תמיד נראים מסובכים, לא מעניינים ונוגעים בעיקר לבנקים עצמם. אבל במקרה הזה, המהלך של בנק ישראל פשוט ומאוד רלוונטי לכל מי שיש לו, או מעוניין שיהיה לו אשראי צמוד למטבע חוץ. 

 כל בנק לוקח פקדונות מהלקוחות ומעמיד כנגדם אשראי ללקוחות אחרים, אבל הוא מחויב להחזיק בבנק ישראל סכומים מסוימים כ"חובת נזילות" - כסף ליום סגרירי במיוחד. בכל הקשור לאשראי מט"חי, בגלל סכנת התנודתיות של המטבעות בחו"ל, הטיל בנק ישראל מאז ומתמיד מגבלות נוספות על הבנקים - חובת הנזילות המשנית. נכון להיום, חובת נזילות נוספת זו הסתכמה בכ-4 מיליארד דולר: 2 מיליארד דולר שהפקידו הבנקים בבנק ישראל, ועוד 2 מיליארד דולר שהופקדו בבנקים זרים בחו"ל כאשר הם משועבדים לעניין הנזילות. 

 בהודעתו הבוקר אמר בנק ישראל שהחל מהחודש הבא הוא מוותר, באופן הדרגתי שיתפרס על פני 10 חודשים, על כל הפקדונות האלה - ומאפשר לבנקים לעשות בהם כרצונם. 

 למרות שבנק ישראל כותב שמדובר במהלך מתבקש כחלק מהליברליזציה במט"ח, העיתוי שלו לא מקרי. בשנה האחרונה, ובמיוחד בחודשים האחרונים, נקלעו הבנקים למצוקת מקורות ממשית בכל הנוגע למטבע חוץ. באופן רגיל, כאשר לבנק אין פקדונות במט"ח והוא בכל זאת רוצה להעמיד אשראי מט"חי ללקוחות, עליו לגשת לבנק בחו"ל, לקחת ממנו הלוואה, ואז לפתוח את הלוואה ללקוח. 

 אלא שעל רקע המצב הכלכלי והבטחוני, ובמיוחד החשש מפני הורדת דירוג האשראי של ישראל, נרתעים הבנקים בחו"ל מלהלוות לעמיתיהם בישראל - וכאשר הם מסכימים, הם עושים זאת בריבית גבוהה. ואכן, בחודשים האחרונים חלה עלייה חדה ומהירה בעלות המקורות המט"חיים של הבנקים הישראליים, עלות שגולגלה מיד, כמובן, אל הלקוחות. 

 בחודש האחרון ביקשו הבנקים מהלקוחות ריבית שבין 2% ל-3% מעל מחיר הליבור, ובחלק מהבנקים אפילו יותר מכך. באופן טבעי, כל בנק נמצא במצב מעט שונה מבחינת קווי האשראי שלו מול הבנקים בחו"ל, ובעוד  בנק לאומי (  לאומי  [10]  : ת"א)  נהנה עדיין ממקורות במחיר סביר אצל אחרים המצב קשה יותר. בשבוע שעבר, למשל, פורסם כי  בנק המזרחי (  מזרחי  [11]  : ת"א)  מתקשה למצוא מקורות מט"חיים, ולפיכך העלה את  הריבית הדולרית הבסיסית שלו ללקוחת לליבור + 3%. 

 ההקלה החדשה של בנק ישראל יכולה לפתור חלק גדול ממצוקת הנזילות של המערכת הבנקאית. באופן תיאורטי, מדובר בהרבה מאוד כסף: עם 4 מיליארד דולר של פקדונות, יכולים הבנקים להעמיד מיליארדי דולרים של אשראי ללקוחות. 

 אבל ספק אם הם יעשו זאת. בסופו של דבר, המהלך של בנק ישראל הינו העברה של ניהול סיכונים מהבנק המרכזי אל הנהלות הבנקים עצמם - ובשנתיים האחרונות הם למדו היטב כי אשראי מט"חי הינו דבר מסוכן מאוד להעמיד ללקוחות. לאחר הפיחות של השנה האחרונה, מצאו עצמם אלפי נוטלי אשראי במט"ח עם זינוק חד בשווי ההלוואה, זינוק שלא כולם יכולים לעמוד בו. מי שנטל לפני שנה הלוואה בינים - והיו הרבה קבלנים ואנשי עסקים שעשו זאת למרות שאין ולא יהיו להם תקבולים במטבע היפאני - מצאו את עצמם עם תנועת מספרים של סל מטבעות יורד וין יפאני עולה. 

 אם הבנק סירב להעמיד לעסק שלכם הלוואה במטבע חוץ בחודשים האחרונים, בכלל לא בטוח שהחלטת בנק ישראל הבוקר תגרום לשינוי דעתו, למרות שצפויים להשתחרר לו מקורות מטבע חוץ בהיקפים משמעותיים. 

 לעומת זאת, אם הבנק מוכן להעמיד לכם את האשראי, ייתכן שכדאי לכם להמתין מעט, כי שחרור המקורות עשוי בהחלט להשפיע על שיעור הריבית הדולרית שהבנק דורש - ולהוזיל אותה. לא מדובר כאן על הוזלה מיידית ולא על הפחתה של אחוזים שלמים, אך עשויה להתפתח מגמה של ירידה הדרגתית בריבית המט"חית הבסיסית, במקביל לשחרור המקורות ההדרגתי על ידי בנק ישראל. 

 במערכת הבנקאית קיבלו כמובן בסיפוק רב את החלטה של בנק ישראל, אך דווקא שמחה זו קצת מדאיגה. עד היום, הבנק המרכזי הוא זה ששמר על כריות הביטחון של הבנקים בתחום המט"ח, ומהחודש הבא הם יעשו זאת בעצמם. חלקם ודאי ייצור לעצמו את מנגנוני הביטחון בתוך הבנק, אבל נסיון העבר מוכיח שבנקאים לא תמיד יודעים למי ומתי לתת אשראי ולאיזה מטבע להצמיד אותו. תשאלו את רפי פלד ואת גד זאבי, וגם את קציני האשראי שלהם. 


 קישורים נוספים 
 בנק ישראל מקטין את חובת הנזילות על מט  "  ח ומגדיל את היקף האשראי המט  "  חי  [12]