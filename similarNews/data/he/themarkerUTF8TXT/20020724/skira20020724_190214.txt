שר אוצר בא ושר הולך, ופקידי האוצר לדורותיהם ממשיכים באותה מדיניות של הסתרת נתונים, כולל נתוני יסוד, מהשרים ומחברי הכנסת. אתמול נערכה ישיבת הממשלה הראשונה בעניין תקציב המדינה ל-2003. באוצר עשו כל מאמץ בימים האחרונים כדי שהשרים יקבלו חומר רלוונטי לישיבה - רק 24 שעות בלבד לפני שהתחילה, בעיצומו של יום עבודה עמוס. 

 לא היתה כל סיבה שהשרים לא יקבלו את אותו חומר לפני שבועיים. התמונה חזרה על עצמה בדיוני ועדת הכספים של הכנסת השבוע בעניין רפורמת רבינוביץ, תחום מסובך ומורכב מאין כמוהו, ובעל השלכות עצומות על עתיד המשק. במקום לסייע לחברי הכנסת באספקת חומר רקע, מידע והסברים, כמקובל בכל פרלמנט בעולם המערבי, פעלה נציבות מס הכנסה - בעצה אחת עם כרישי ועדת רבינוביץ - כדי להסתיר מידע והסברים מחברי הוועדה. אחר כך עוד מתפארים בכירי האוצר על השקיפות הרבה הקורנת ממשרדם. 


 שרון ממשיך לשתוק 


 ראש הממשלה, אריאל שרון, ושר האוצר, סילבן  שלום, מרבים באחרונה להיפגש ולדון בענייני תקציב. ואולם במסגרת המדיניות "השקופה" שלהם, הם מסרבים למסור נתונים על תוכן השיחות. כך, שישה ימים לפני הדיון הגורלי בממשלה על מספרי תקציב 2003, תקציבי המשרדים השונים והקיצוצים הכבדים בתקציב, איש מהשרים - ובוודאי הציבור הרחב - אינו יודע במה מדובר. איש אינו יודע גם מהן עמדותיו של ראש הממשלה במרבית התחומים החשובים. 

 הסיבה ברורה: שרון ושלום חוששים מדיון ציבורי על צעדיהם ב-2003; השניים חוששים מביקורת של שרים בממשלתם על המספרים, ובעיקר בשני תחומים - ביטחון וקצבאות הביטוח הלאומי למובטלים. הגיעו הדברים לידי כך שפקידים בכירים מאוד במוסדות ציבוריים וממשלתיים, החרדים לתקציבי משרדיהם, מרימים טלפונים לעיתונאים ומבקשים לברר דרכם פרטים על הקיצוצים המתוכננים במשרדם. 

 על סמך ניסיון העבר, נראה כי השרים יקבלו גם הפעם את פרטי הקיצוץ המתוכנן רק קרוב לדקה ה-90 - ישיבת הממשלה  השנייה על תקציב 2003 - שאמורה להיערך  ביום שלישי הבא. 


 שלום שוב פגש בלבנת 


 שר האוצר סילבן שלום נפגש בתחילת השבוע עם שר הביטחון בנימין בן אליעזר ועם שרת החינוך לימור לבנת. בפגישות נדונו הקיצוצים המתוכננים בתקציבי משרדי הביטחון והחינוך. הפגישה עם לבנת נערכה כמה ימים לאחר הסולחה המתוקשרת בינה לשלום. לא נמסרו פרטים על תוכן השיחות, ואם בן אליעזר  ולבנת קיבלו את קיצוצי האוצר. 


 שלום מנווט, יוגב מבצע 


 לפני יותר משנה, כשנכנס לאוצר, אמר סילבן  שלום לבכירי המשרד: אני אנהל, אני אנווט. לאחר שורה לא קטנה של טעויות, חלקן מהותיות, העביר שלום את הניהול והניווט השוטף של המשרד למקצועני האוצר, ועבר לתפקיד המיניסטר. את התכנון, הגיבוש והבנייה של תקציב 2003 מובילים מנכ"ל האוצר אוהד מראני, החשב הכללי ניר גלעד, וראש אגף תקציבים אורי יוגב. גם למנהל אגף המכס ומע"מ איתן רוב תפקיד חשוב בדיונים הפנימיים. 

 על כתפיו של יוגב מוטלת אחריות, במיוחד בדיוני האוצר בשבועות האחרונים, מתוקף תפקידו. למעשה, הוא שמניח בפני השר וצמרת המשרד את ההצעות היכן ובמה לקצץ. הם יכולים לקבל את ההצעות או להתנגד. 

 באוצר אומרים כי העובדה שיוגב צבר ניסיון רב בשנים האחרונות במגזר העסקי, כמו גלעד ורוב, מסייעת בידיו ומורגשת בכל מהלך וצעד שלו. 

 מבקריו טוענים כי גישתו הכלכלית-חברתית ימנית, וכי הוא נעדר רגישות מספקת בתחומים החברתיים. לדברי יוגב, אחרי שמורידים מתקציב 2003 את החובות, הריבית והגמלאות, שהם תחומים קשיחים, נותר לאוצר "לשחק" עם תקציב של 180 מיליארד שקל (מתוכו 70 מיליארד שכר). קיצוץ של 9 מיליארד שקל הוא קיצוץ בהיקף של 5% מהתקציב. קיצוץ כואב, אבל בהחלט בתחום האפשר. יוגב טוען כי מדובר בקיצוץ הכואב ביותר בתקציב ב-10-20 השנים האחרונות, וכי בניגוד לקיצוצים קודמים - הוא יהיה ממוקד מאוד  בסעיפים ספציפיים, מיותרים או פחות חשובים. 


 איפה קפוטא? 


 יו"ר ועדת הכספים של הכנסת, יעקב ליצמן, שכר לדיוני הרפורמה במס את שירותיו הטובים של יורם גבאי כיועץ. גבאי היה בעבר ראש אגף הכנסות המדינה באוצר. בדיוני הוועדה הוא הרגיש כדג במים. ביום ראשון השבוע אישרה הממשלה, לפי הצעת שר האוצר, את מינויו של עו"ד מאיר קפוטא (48) לתפקיד ראש אגף הכנסות המדינה. בין גבאי לקפוטא עמדה בראש האגף ציפי גל-ים. גבאי הוא כלכלן, קפוטא משפטן. קפוטא היה חבר בוועדת רבינוביץ, כמו גם עו"ד טלי ירון-אלדר, נציבת מס הכנסה. ואולם בעוד שהנציבה היתה פעילה מאוד בשבועות האחרונים בדיונים על הרפורמה ובוועדת הכספים של  הכנסת, קולו של קפוטא לא נשמע. 


 בנציבות חגגו 


 רו"ח יאיר רבינוביץ הסביר כי פרסום החקיקה בעניין "החברה השקופה" נדחה בשבועיים לבקשת משרד המשפטים, מכיוון שבאותה תקופה הגיעו הדיונים והמאמצים להוצאת ישראל מהרשימה הבינלאומית של המדינות מלבינות ההון לשיאם. הדברים מעוררים תמיהה, בין השאר משום שמשרד המשפטים לא הכחיש אותם. הייתכן שמשרד המשפטים הבין כי מדובר בחקיקה בעייתית מבחינה בינלאומית, ובכל זאת היה מוכן לתת לה יד? 

 הדרג המקצועי בנציבות מס הכנסה חגג השבוע, בראשון ובשני, בעקבות החלטת שר האוצר - לאחר הטענות בנציבות - להוציא מחוק "החברה השקופה" את כל  העניינים הבעייתיים, ובעיקר את האפשרות לשלב בחברה שותפים מחו"ל. 


 נפגשים קבוע 


 רה"מ ושר האוצר סיכמו עם נגיד בנק ישראל דוד קליין על פגישה חודשית קבועה; שלום וקליין סיכמו על פגישה שבועית קבועה. הפגישות הוגדרו  כ"שיחות עבודה בתחומים שעל הפרק". 


 נפרדו מקפלן 


 עובדי מס הכנסה נפרדו ביום חמישי שעבר בגן  אורנים בת"א מהנציב היוצא יוני קפלן. בפגישה השתתפה, ואף נשאה דברים, הנציבה טלי ירון-אלדר. משתתפים במפגש הגדירו אותו  "מרגש".