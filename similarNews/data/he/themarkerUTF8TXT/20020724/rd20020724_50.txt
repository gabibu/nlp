אמזון.קום  (  AMZN  [10]  :NASDAQ)  גברה אתמול על יעדיה הפיננסיים, אך זה לא מנע מהמשקיעים להשליך את מנייתה. 

 הקמעונאית המקוונת דיווחה על רבעון חזק שלישי ברציפות, כשהיא גוברת באופן משכנע על תחזיות השוק. החברה חשפה גם תוכנית לרישום אופציות מנייתיות כהוצאות, שינוי שזוכה מזה זמן רב לתמיכתם של בעלי מניות. לאחרונה אימצו מספר חברות גדולות, וקוקה קולה ביניהן, צעד זה על רקע מצהלותיהם של המשקיעים וכלי התקשורת. 

 אך המניה, שאיבדה 6% במהלך יום קשה נוסף שעבר על שוק המניות, המשיכה את נפילתה במסחר שלאחר הסגירה ונפלה בעוד 10%. השחיקה באה על רקע חששותיהם של בעלי המניות שמניות דוגמת אמזון נסחרות במחירים יקרים מדי מכדי שיביאו לבעליהן רווח נאה על השקעתם. 

 "אני סבור שהמניות מושלכות מכיוון שאנו מצויים בתקופה של שוק גרוע להדהים", אמרה הולי גוסטפסון, המכסה את החברה עבור לג מייסון ומחזיקה בהמלצת "קנייה לטווח ארוך" למניה. "נראה שאיש אינו יכול לשחות נגד זרם שוצף שכזה". 


 התקדמות סולידית 


 הקמעונאית המקוונת מסיאטל דיווחה על הכנסות של 806 מיליון דולר ברבעון השני, טוב יותר מתחזית הקונסנזוס שעמדה על 790 מיליון דולר. אמזון דיווחה על הפסד נקי של 94 מיליון דולר, או 25 סנט למניה. בתקופה המקבילה הפסידה החברה 168 מיליון דולר, או 47 סנט למניה, על הכנסות של 668 מיליון דולר. 

 על פי נתוני הפרופורמה המועדפים על החברה - נתונים שהאנליסטים עדיין משתמשים בהם לשם מתן תחזיות - הפסידה אמזון 1 סנט למניה, הרבה מתחת לתחזיות השוק שעמדו על הפסד של 6 סנט. אמזון העלתה גם את הדרכת ההכנסות. לדבריה, היא צופה עלייה של 18% בהכנסות השנתיות. עד עתה חזתה החברה עלייה של 15% בהכנסותיה השנתיות. ברבעון השלישי צופה החברה מכירות בטווח של 780-830 מיליון דולר, בהשוואה לתחזיות קודמות שעמדו על 785 מיליון דולר. 

 חשובה עוד יותר למשקיעים היא העובדה ששולי הרווח של אמזון לא נפגעו ככל הנראה מהורדת מחירי המוצרים. החברה הציגה צמיחה מרשימה במכירות מוצרים משומשים, בהם גורפת החברה דמי רישום ונתח מן המכירה, אך אינה מחזיקה במלאים. שולי הרווח על מכירות אלה עולים במקצת, על פי הסברה, על אלה של המכירות הרגילות, למרות שהחברה אינה מפרסמת נתונים שכאלה. במהלך הרבעון עלה מספר המוצרים המשומשים שנמכרו ל-20% מכלל המכירות בצפון אמריקה. אנליסטים צפו נתח של 13% בלבד. 

 שולי הרווח נעזרו גם בבירור בהסכמי הפצה עם סוני, טושיבה, מיקרוסופט וימאהה, לדברי הנהלת החברה. למרות צמיחתם המהירה עדיין מפסידים עסקי האלקטרוניקה של החברה כספים, והחברה התקשתה בעבר לשכנע יצרנים למכור את תוצרתם ישירות באמצעותה. 

 אך במהלך שיחת הוועידה אמר המנכ"ל ג'ף בזוס ששולי הרווח יצטמצמו ברבעון השלישי בשל המדיניות החדשה המציעה משלוח חינם עבור הזמנות בסכום שעולה על 49 דולר. לטווח הארוך, לדבריו, תביא מדיניות זו להגדלת הרווחיות בשל הגידול בנפח יחידות המכירה. 

 אמזון ביקשה להרגיע כל חשש לאפשרות של מלחמת מחירים עם Buy.com, שהודיעה לאחרונה שתציע מחירי ספרים הנמוכים ב-10% לפחות ממחיריה של אמזון ולא תגבה תשלום על משלוחים. "אין ספק שאנו רואים עצמנו כחברה המובילה בענף ואנו מעדיפים ליטול את היוזמה לידינו בקביעת מבנה המחירים", אמר בזוס. "בשבועות הראשונים של הרבעון הנוכחי היינו מרוצים מן הצמיחה המתמשכת בנפח הזמנות הספרים". 


 ביצועים 


 הדו"ח האיתן מתפרסם בשעה שאמזון מותירה מאחור את מרבית מתחרותיה בשוק. אמזון, שזכתה לקיתונות בוז ממושכים ממי שראו בה נער הפוסטר רווי ההפסדים של הכלכלה החדשה, עברה לרווח ראשון בתולדותיה ברבעון הרביעי והציגה בעקבותיו רבעון איתן נוסף. בעלי המניות תוגמלו על השקעתם: למרות הירידות בתקופה האחרונה רשמה המנייה עלייה של 30% מאז תחילת השנה. 

 אמזון ביקשה להגביר עוד יותר את אמינותה והודיעה שתחל בשנת 2003 לרשום אופציות מניות כהוצאות, מהלך שישמח ככל הנראה את רשויות הפיקוח. מנהלים רבים במגזר הטכנולוגיה התנגדו לצעד זה. לדבריהם, הוצאה כזו מופיעה על הנייר בלבד והכרה בה תעניש שלא בצדק את חברות הטכנולוגיה ובעלי מניותיהן. 

 הנהלת החברה סירבה להעריך מה היתה ההשפעה על דו"ח הרווח של החברה לו רשמה אמזון אופציות כהוצאות כבר ברבעון השני, והסתפקה בהערכה שההשפעה היתה שלילית.