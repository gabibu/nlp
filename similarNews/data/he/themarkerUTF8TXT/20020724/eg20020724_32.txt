שר האוצר סילבן שלום ביקש בתחילת 2002 מראש רשות החברות הממשלתיות דאז, ירון יעקובס, למשוך דיווידנד מחברות ממשלתיות בהיקף של כמיליארד שקל. כעת, חצי שנה אחרי ולאחר שיעקובס הוחלף באלכס גולדנגורן, מחדש שלום את היוזמה. 

 גורם המקורב למהלכים טוען כי בתחילת השנה התבצעה בחינה בקרב החברות הממשלתיות השונות, שלאחריה מופו מספר חברות בודדות כפוטנציאל למשיכת דיווידנד. על אף שרוב החברות שדובר בהן כבעלות סיכוי למשיכת דיווידנד מרווחיהן הצבורים הן חברות עסקיות ורווחיות, החברה שסומנה כבולטת ביותר לפוטנציאל למשיכת דיווידנד היא חברת עמידר. 

 רשות החברות פנתה באחרונה לחברות בדרישה להעביר דיווידנד של 85% מגובה הרווח הצבור שלהן. כיום קובעת מדיניות הרשות שחלוקת דיווידנד תיעשה בשיעורים של 50%-60% בלבד, ובאם קיימת מחלוקת בין הרשות לדירקטוריון החברה - עולה ההכרעה לשר האחראי על החברה. 

 הרשות אינה יכולה לחייב חברות ממשלתיות בורסאיות בחלוקת הדיווידנד, אך היא מתכוונת לגבות את סכומי הכסף מהחברות שאינן נסחרות ושאינן מוגבלות בהסכמים המונעים חלוקת דיווידנד. 

 רשות החברות הסכימה למסור היום שהיא בוחנת כל העת אפשרות למשיכת דיווידנדים מחלק מהחברות הממשלתיות, וכאשר תבצע את המהלך תעשה זאת בהתאם לתוצאות הכספיות של החברות. ברור שהרגע בו תמשוך המדינה דיווידנדים מחלק מהחברות שבשליטתה מתקרב, ועל כך מעידים גם גורמים במשרד האוצר. 

 השאלה הגדולה היא מה ייעשה בכסף? 

 במשרד האוצר מצהירים שהכסף, מאות רבות של מיליוני שקלים, ילך לתקציב כסעיף הכנסות המדינה. הכסף, מדגישים באוצר, לא ישמש להקטנת חובות או להקטנת הגירעון, להבדיל מהכנסה שרושמת המדינה מהפרטת חברות ממשלתיות, המשמשת למימון חובות. 

 האוצר סגר את תקציב 2002 עם יעד גירעון של 3.9% והוא הולך על יעד גירעון של 3.0% ל-2003. עם זאת, מסתבר שסכומי הכסף החדשים שיכולים ליפול לידיו לא יופנו, כאמור, להקטנת הגירעון - מה שיוריד את גיוסי הממשלה ואת מחיר ההון, ולא ישמשו, עקב כך, להגדלת המקורות לסקטור העסקי. 

 באוצר החליטו - מגדילים את ההוצאות. ייתכן שחלק מהכסף יממן השקעה חשובה בתשתית, אבל אם ההשקעה בתשתית כה כדאית, מדוע לא להגדיל אותה מהמקורות הקיימים? 

 החשש הוא שכסף ששוכב כמזומן בהכנסות עשוי לתגמל "משחקים קואליציוניים", בעיקר לנוכח עזיבתה האפשרית של מפלגת העבודה את הממשלה, שתותיר קואליציה צרה, והכניסה הקרבה של המערכת הפוליטית לשנת בחירות.