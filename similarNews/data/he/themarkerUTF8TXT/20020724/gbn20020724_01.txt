זה התחיל במימוש רווחים סביר. 

 לאחר חודש של עליות שערים חדות באיגרות החוב השקליות - עליות אשר הסתכמו בכ-8% בממוצע בשחרים, המימושים היו בהחלט מהלך מתבקש. מימושים כאלה נראו בקרנות השקליות עקב מכירות של הציבור וכן עקב מימושים ע"י גופים מוסדיים. 

 את העליות טרם המימושים הובילו הציפיות להפחתת ריבית על ידי בנק ישראל, כאשר ההתאוששות המהירה של השקל ביחס לדולר תרמה רבות לציפיות אלה ולעליות המחירים בשקליות. 

 אולם, כפי שהיה צפוי הדיון בנוגע לשאלה האם ומתי הריבית תופחת, יצר דיון זה, או לפחות השפיע רבות, על התנודות בשוק. 

 טווח הדעות בשוק בנוגע לשאלה מתי הריבית תופחת הוא רחב, כאשר יש הגורסים שהריבית תופחת כבר בקרוב, בעוד אחרים גורסים כי היא תופחת רק בעוד כחצי שנה. 

 השיקולים הקשורים בהורדת הריבית הם רבים, אולם בינתיים נוספו גורמים נוספים, כגון הרפורמה במס אשר יוצאת לפועל וכן קריסת השווקים בעולם. הרפורמה עשויה להחליש מעט את השקל ואינדיקציה לכך נראתה בשוק היום, אולם שאלת השקל-דולר כנראה שלא תיצור איום על הפחתת הריבית, כל עוד נשמרת יציבות בשוק זה בסביבת השערים הנוכחית. לבנק ישראל היתה סיבה לדאגה נוכח הייסוף המהיר אשר מחק חלק נכבד מהפיחות הריאלי שנרשם בשקל בשנה האחרונה. החשיבות הרבה שהנגיד מביע בהתבטאויותיו כלפי הפיחות הריאלי אשר חל בערך השקל הופכת את הפיחות הנרשם בשווקים לגורם לא מאיים, בתנאי שתישמר יציבות בשוק זה, גם בשער הגבוה במעט מהרמה הנוכחית. 

 לעומת זאת, קריסת השווקים בעולם, ובעיקר בארה"ב, תתמוך בהשארת הריבית על הדולר ברמה נמוכה - כך שאין איום מאסיווי על פערי הריבית שקל-דולר. 

 לגורמים הללו נוספה גם הנפילה בשוקי המניות בעולם, אשר הגיעה אל שוק המניות שלנו מעט באיחור עקב מספר סיבות. בשונה מהשוק האמריקאי, בו התשואות ירדו לרמות שנרשמו לאחר נפילת התאומים ובמגזרים מסוימים אפילו נמוך יותר, וכל זאת עקב הנפילות בשוק המניות, אצלנו נוצרה רמה גבוהה של חששות וחוסר ודאות, אשר הצטרפה אל הצורך במימוש, וכמובן גם אל הפיחות שנרשם ביומיים האחרונים. כתוצאה מכך, התשואות בקצה הארוך של העקום עלו השבוע בכ-0.7% - מ-8.8% לסביבה של 9.5%. 

 מדובר בעליית תשואות בהחלט חדה, אשר נתמכה על ידי הזיכרון המר והיחסית טרי של ציבור המשקיעים בנוגע לפיחות שנרשם בשקל רק לפני 5 שבועות. 

 גם התשואות הקצרות עלו עקב אותה שאלה מרכזית הנוגעת למדיניות בנק ישראל. תשואות אלה הגיעו לכ-9.2% והן משפיעות על שוק המט"ח עקב פער הריביות בין השקל לדולר. 

 יש להניח כי הדיון בשאלה הנ"ל ימשיך לתת את אותותיו בשוק השקלי וההשוואה לשנת 1998 היא מתבקשת. ראשית, אז היה נגיד אחר אשר השאיר את הריבית כ-3 חודשים ברמת השיא שלה - 13.5% - ולאחר מכן החל בתהליך איטי מאוד של הפחתה עד לסוף שנת 1999, אז היא עמדה על 11.2%. אז הגיע הנגיד הנוכחי, ד"ר דוד קליין, ופתח במגמה עקבית של הפחתת ריבית שנמשכה שנתיים עד לחצי הריבית שהיתה כשנכנס לתפקיד, עוד טרם ההפחתה בשיעור של 2%. 

 היום המשק במיתון, עם פערי ריבית גדולים יותר בין השקל לדולר, בעיית נזילות בבנקים וריבית ריאלית עצומה. 

 נתונים אלה יעסיקו את השוק המקומי מן הסתם בימים הקרובים ויכתיבו את המחירים והתשואות באפיק השקלי.