בסוף ה"שד" לא היה כל כך נורא. אחרי מעידה ברבעון הראשון של השנה שהצביעה על צמיחה זניחה בהכנסות בהשוואה לרבעון הקודם, ולאחר הנמכת תחזיות להמשך השנה, פירסמה אמש חברת  פריסייס  (  PRSE  [10]  : NASDAQ)  הישראלית את  תוצאותיה הכספיות לרבעון השני של השנה  [11]  . המניה מזנקת כעת בכ-17% במחזור גדול, מה שמעיד יותר מהכל על אנחת הרווחה שהשוק משמיע בכל הנוגע למניה. 

 פריסייס הנמיכה תחזיות ברבעון שעבר, אבל למרות הורדת הציפיות, היא הצליחה הלילה להציג רבעון 19 ברציפות של צמיחה בשורה העליונה (זה במידה ומחשיבים צמיחה של פחות מ-0.2% ברבעון הראשון של השנה כצמיחה), תזרים חיובי, רווח נקי ואפילו רשמה רבעון שיא מבחינת מחיר ממוצע של עסקות - בהחלט הישגים לא מבוטלים בתקופות אלה. 


 "חשבו שאנחנו הולכים להוריד תחזיות" 


 "משקיעים ואנשים סביבנו חשבו כנראה שאנחנו הולכים גם בשיחת הוועידה של הרבעון השני להוריד הלאה את התחזיות, והמניה התנהגה בהתאם", אומר שמעון אלון, מנכ"ל החברה. "יש סטטיסטיקה שאומרת שבערך 85% מהחברות שהורידו פעם אחת את ההדרכה שלהן להמשך יורידו אותה פעם נוספת ברבעון שאחרי. אנחנו שמחים להכנס ל-15% שלא עשו זאת". אם כך, פריסייס הותירה את התחזיות שלה לרבעון השלישי ולשנה כולה בעינן - התחזיות המונמכות, יש לומר, אותן פירסמה לראשונה בתום הרבעון הראשון. 

 "הסקנו את המסקנות שלנו ולמדנו לקחים בצורה מהירה. הרבעון הראשון מבחינתנו לא היה סוף העולם אבל השוק חשב קצת אחרת. אם דברים יתקדמו לפי התוכניות, מה שקרה אז לא יקרה לנו פעם שנייה", כך הוא אומר היום. 

 פתרונותיה של פריסייס, הנסחרת בבורסת הנאסד"ק לפי שווי שוק של 230 מיליון דולר (כמעט שווי שפל עבורה), מסייעים לעסקים לשפר את ביצועיהם, באמצעות ניהול ביצועי תשתיות טכנולוגיות המידע שלהם ומסייעים בפתיחת צווארי בקבוק. שווי השוק של החברה בינתיים ממריא לכ-270 מיליון דולר. 

 החברה דיווחה הלילה על הכנסות של 18.2 מיליון דולר - ברף העליון של הטווח שהחברה סיפקה שהיה להכנסות של 17.6-18.2 מיליון דולר. ההכנסות מרישוי תוכנה היו 72.4% מכלל ההכנסות, ואלה משירותים היוו את השאר. 


 ה-OEM עדין מתעמעם 


 הסיבה העיקרית לירידה מהתחזיות בהכנסות החברה ברבעון שעבר וגם בנוכחי, היתה ערוץ ההפצה באמצעות שותפים אסטרטגיים. הערוץ תרם לחברה בצורה מסורתית כ-20% מההכנסות, והתקווה היתה שימשיך להתרחב בהמשך לכ-25%, שכן פריסייס צירפה בשנה שעברה מספר חברות חדשות לרשימה כמו למשל  מיקרוסופט  (  MSFT  [12]  :NASDAQ)  ו-HP. הבשורה המעודדת היא ש-HP תרמה לחברה לראשונה בהכנסות הרבעון השני, ואולם ככלל, שותפות ה-OEM, ובהן גם EMC ואמדוקס, היוו 11% מהכנסות החברה. 

 "אלו פחות או יותר המספרים להם קיווינו", אומר אלון. אם כך, ערוץ המכירות הישירות של החברה בהחלט מצליח לתקן את התמונה, ולדברי אלון הוא ממלא את החלל שנותר מהירידה בערוץ השותפות. כ-130 אנשי מכירות ישירות היו אחראיים למכירות הללו של פריסייס. לחברה ככלל 431 עובדים בעולם, מתוכם 116 בישראל. 

 שולי הרווח הגולמי של החברה היו 92% ברבעון השני, וההוצאות התפעוליות שלה היו 16.9 מיליון דולר, כולל הוצאות חד פעמיות הקשורות לנכסים בלתי מוחשיים ופיצויים הקשורים במניה. את מירב מאמציה מפנה החברה לכיוון המכירות והשיווק, הוצאות שהסתכמו ב-10.5 מיליון דולר ברבעון. 

 בשורות התחתונות של הדו"ח, פריסייס דיווחה על הפסד תפעולי נקי של 106 אלף דולר ועל רווח נקי של 830 אלף דולר או 3 סנטים למניה בהכללת הוצאות חד פעמיות, לעומת רווח תפעולי פרופורמה של 800-900 אלף דולר אליו קיבלה החברה. הרווח פרופורמה של החברה היה 1.8 מיליון דולר ברבעון או 6 סנטים למניה - סנט מעל לתחזיות ובהתאם להדרכת החברה. 


 "הרבעון הטוב שלנו מעולם" 


 "הרבעון השני של השנה הוא הטוב ביותר שלנו מעולם, עם צמיחה גבוהה בכל תחומי הפעילות שלנו", אמר שמעון אלון, מנכ"ל פריסייס. "השגנו את התוצאות הללו בזכות הדרישה הגבוהה לפתרונות שלנו, 5,500 לקוחותינו, הטכנולוגיה הייחודית שלנו והמחוייבות של העובדים בחברה". ההכנסות החוזרות של החברה היו 55% מהכנסות הרישוי הישירות (לא באמצעות הסכמי OEM). 

 החברה הוסיפה 400 לקוחות ברבעון השני של השנה, ובנוסף הודיעה כי סגרה 27 עסקות גדולות מ-100 אלף דולר (לעומת 21 ברבעון הקודם), וכי מחיר העסקה הממוצע שלה הגיע לשיא של 76 אלף דולר - עלייה מ-69 אלף דולר ברבעון הקודם. 

 "הצלחנו לסגור יותר עסקות ברבעון בזכות מוצר ה-i3 שלנו, שהוא מכלול טכנולוגי שמטפל באפליקציות שונות ולא רק ברכיב בודד של התשתית", אומר אלון. אילנה טרסטון, אנליסטית בית ההשקעות מריל לינץ', מעריכה כי חליפת ה-i3 היא זו שהובילה לעלייה במחיר הממוצע של עסקה. 

 לדברי אלון, פריסייס היא החברה היחידה בתחום של ניהול אפליקציות שגדלה משנה לשנה וכן בצורה רבעונית עוקבת בתחום של הכנסות מרשיונות (בניגוד ל-BMC, קווסט ואפילו מרקורי, שרשמו ירידה). "חברות אחרות בתחום, המתחרות בנו, רשמו אף הן ירידה ומאחר ואנחנו החברה היחידה שרשמה עלייה בהכנסות הללו, אנחנו בטוחים שאנחנו גדלים על חשבון המתחרות שלנו ומגדילית נתחי שוק". 


 מזומנים של 140 מיליון דולר, תזרים חיובי 


 לגבי ההמשך, החברה הותירה בעינה הדרכה להכנסות של 76-83 מיליון דולר ב-2002 ורווח תפעולי (פרופורמה) של 4.5-4 מיליון דולר. הכנסות המימון יסתכמו ב-4 מיליון דולר, והרווח הנקי פרופורמה ב-8-8.5 מיליון דולר. החברה מדברת כעת על צמיחה של 3%-6% ברבעון השלישי של השנה (18.7-19.3 מיליון דולר) ועל רווח תפעולי פרופורמה של 900 אלף דולר - 1.2 מיליון דולר. 

 יתרות המזומן של פריסייס מסתכמות כעת ב-139.1 מיליון דולר, כולל בטוחות סחירות וניירות ערך -  ירידה של 2.9 מיליון דולר מהרבעון הקודם, וזאת למרות שהתזרים היה חיובי. אלון מסביר כי לחברה היו הוצאות הקשורות בתשלומי מס שהורידו את הגובה של הקופה. 


 לפני האזהרה האחרונה הערכתם כי תדווחו על הכנסות של 85-89 מיליון דולר בשנת 2002 ועל רווח תפעולי של 5.3-6.3 מיליון דולר. זה בר השגה? 


 אלון: "קודם כל, לא מדובר באזהרה, יש הבדל: מדובר בהנמכת תחזיות, שזה דבר מקובל בוול סטריט ואנחנו מקווים לא לעמוד בסיטואציה הזו שוב. אני לא מאמין שאלה יעדים בני השגה, שכן כוח המכירות לא יוכל להדביק את כל החלל שיצרה הירידה בהכנסות הלא ישירות, אבל אנחנו נשמח להפתיע". 


 מה יש לך לומר על התנהגות המניה בתקופה האחרונה? מאז אפריל איבדתם כ-70% מערך המניה. 


 מניית פרסייס בחודשים האחרונים 

 "נענשנו פעמיים, ולא בצדק. בעלי המניות שלנו, כמו כל חברה, מתחלקים לכמה סוגים. יש את המוסדיים הגדולים, שמכירים אותנו טוב ויש להם קשר קבוע איתנו, ויש את המשקיעים המזדמנים שנכנסים ויוצאים מפוזיציה לפי הגל בשוק. אין להם חשק וזמן לדבר עם החברה והם ניזונים מדיבורים עם חברים והודעות לעתונות. האנשים הללו לא הבינו מה קורה בחברה, ולכן כאשר אמדוקס ו-EMC הזהירו מפני ההמשך, הם חשבו שמדובר בהפתעה עבורנו וכי לא לקחנו את זה בחשבון. 

 "לכן שילמנו על התוצאות שלנו ברבעון הראשון כאשר המניה נחתכה, וגם בפעם השניה - ולא בצדק. גם עכשיו אנחנו אומרים שערוץ ה-OEM יהיה בין 10%-15% ברבעונים הקרובים, לקחנו את זה בחשבון, ואין צורך להעניש אותנו על זה פעם נוספת. פרט לכך, צריך לבדוק חברה ומניה לאורך זמן ולא בתקופה קצרה. 

 "אני חושב שכעת אנחנו מראים שהרבעון הראשון של השנה היה חד פעמי, ואולי זו היתה 'שגיאה' להראות זינוק נחשוני של כ-20% בין הרבעון השלישי לרביעי ב-2001. קשה לחקות מספרים כאלה וכנראה שאחרי שהצגנו אותם היינו פחות פרנואידים שמא לא נשיג שוב את אותן תוצאות. זה דברים שלומדים אותם". 


 קישורים נוספים 
 דם, יזע, כסף ודמעות - עכשיו באות העליות  [13] 

 גולדמן סאקס מפחד מאכזבות: מוריד תחזית לאורבוטק לרבעון השני - ולרדוור ופריסייס למחצית השנייה של השנה  [14]