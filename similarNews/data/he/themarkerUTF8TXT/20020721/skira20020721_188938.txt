ערב החלטתו לאשר את מיזוג חברות הכבלים, עלה בדעתו של הממונה על ההגבלים העסקיים דרור שטרום רעיון מקורי, שנועד לעודד את הכבלים לעמוד בדרישות שהיו תנאי להיתר המיזוג: החברה המאוחדת תפקיד בידי נאמן התחייבות בלתי חוזרת לפירוקה, ובקשת הפירוק תוגש לבית המשפט ברגע שבו יחליט הממונה כי הכבלים הפרו את תנאי המיזוג. 

 ההצעה עוררה התנגדות רבה בקרב חברות הכבלים ומשרד התקשורת, ותחת לחץ כבד המיר שטרום את ההצעה בסנקציה שגרתית יותר - הפקדת ערבות ביצוע הניתנת לחילוט בכל מקרה של הפרה. 

 הניסיון של שטרום לאיים על הכבלים בסנקציה קיצונית וחסרת תקדים לא נולד בחלל הריק. לחברות הכבלים יש עבר עשיר של התעלמות מהתחייבויות חתומות, מחוקים, מתקנות ובעיקר ממנויים. החברה המאוחדת תהיה חזקה פי כמה, ואפשרויות חדשות ייפתחו לפני המנהלים אם ירצו לעגל פינות ולהפר התחייבויות. 

 למרות טענות החברות כי הן השתנו ולמדו את הלקח בעקבות התחרות עם חברת הלוויין, יש מקום לחשש - בעקבות פרשת קריסתה של תבל ופרשות אחרות - כי מעט מאוד השתנה לטובה בסגנון הניהול של חברות הכבלים. 

 את מצבו של שטרום או מפקחים אחרים מול חברות הכבלים ניתן לדמות למצבם של כדורסלנים אמריקאים שהתבקשו לשמור את צעדיו של הכדורסלן האגדי כרים עבדול ג'באר: כל שומר הכיר היטב את זריקת "וו השחקים" הקטלנית שלו, אבל כשהחל כרים במהלך, איש לא יכול היה למנוע אותה או לעצור אותה. 

 כמו שומריו של עבדול ג'באר, שטרום יכול לחזות כיצד ינהגו חברות הכבלים בתנאים ובתקנות שיגבילו את יכולתן להתאים את רמת השירות ומחירו לתחזיות הרווח שלהן. הוא יודע היטב כיצד פעלו הכבלים בעשור האחרון וכיצד לעגו לסנקציות שנועדו להרתיעם מפני הפרה. יכולתם של הקנסות והערבויות להצר את צעדי הכבלים נדמו בעבר ליכולתה של גדר בקר לעצור טנק שועט, ולא נראה שיחסי הכוחות ישתנו בעתיד. 

 חברת הכבלים המאוחדת עדיין לא קמה, ולכן אין הכבלים מחויבים עדיין לתנאי המיזוג. אבל בחדרי חדרים ובתקשורת מתנהל מאבק חריף וכוחני לשנות את תנאי המיזוג שקבעו מועצת הכבלים והממונה על ההגבלים העסקיים. 


 עז קטנה בחצר הכבלים 
 אחד המאבקים המרכזיים בדרך למיזוג היה המאבק לפתיחת השימוש ברשת הכבלים למשדרי ערוצים אחרים. במשרד המשפטים, במשרדו של הממונה על ההגבלים העסקיים ובמשרד התקשורת נוטים לראות ברשת הטלוויזיה בכבלים בעיקר תשתית הולכה. חברות הכבלים אינן צריכות לשלוט באופן בלעדי בתוכן השידורים המועברים על גבי התשתית, בדיוק כשם שבזק אינה מנסה לשלוט בתוכן השיחות והנתונים העוברים ברשת שלה. לכן צריכות חברות הכבלים לאפשר גם למפעילים עצמאיים, שאינם תלויים בהן, לשדר ערוצים. 

 הכבלים התנגדו בתוקף לכל ניסיון להוציא מהם את השליטה המלאה בתשתית ונחלו ניצחונות רבים במאבקם: הם טירפדו את הניסיון ליצור הפרדה מלאה, או לפחות יעילה, בין פעילותם בתחום התשתית לפעילותם בתחום התוכן, ומנעו ניסיון לפתיחה מלאה של השימוש בתשתית שלהם לכל דיכפין, ולרבות חברות מתחרות של ממש. 

 אבל המחוקקים הצליחו בכל זאת להכניס עז קטנה לחצר הכבלים. חוק התקשורת החדש מאפשר למפיקי ערוצים עצמאיים לשדר באמצעות רשת הכבלים והלוויין כ-25 ערוצים. מפיק הערוץ צריך רק לקבל רישיון מיוחד ממשרד התקשורת ולהתחיל לשדר ערוץ בכבלים. בהוראה מיוחדת קבעו הממונה על ההגבלים ומועצת הכבלים כי המפעילים העצמאיים ישלמו לכבלים או ללוויין תמורת העברת הערוצים, אך מחלוקת אפשרית על גובה התשלום לא תעכב את עליית הערוץ העצמאי לשידור. 

 הממונה על ההגבלים ומועצת הכבלים טעו לחשוב כי במו פיהם הם יוצרים עולם חדש של תקשורת פתוחה וחופש ביטוי. המונופול נחרד מהפוטנציאל של תחרות חדשה. בגרסת מועצת הכבלים לאישור המיזוג קיימת אף אפשרות ליצירת חברת כבלים חדשה, רבת ערוצים, שתשדר באמצעות הרשת של חברת הכבלים המאוחדת. 

 בנוסף, עוד לפני הנחיות המועצה והממונה על ההגבלים העסקיים איפשרו הכבלים למפיקי ערוצים עצמאיים לשדר. ואולם מפיקי הערוצים, כמו ויוה, הופ וביפ, מתקיימים בחסדי הכבלים ועל פי חוזים שהוכתבו להם על ידי חברות הכבלים. 

 כניסתה של חברת הלוויין יצרה כביכול תחרות על חסדי המפיקים העצמאיים, אבל חיש קל התפכחו המפיקים מהאשליה: לחברת הלוויין הקטנה אין אפשרות כלכלית לקיים ערוץ למנוייה בלבד. היא יכולה לקנות ערוץ רק אם גם חברות הכבלים יקנו את הערוץ וישתתפו במימונו. מבחינת המפיקים העצמאיים נשארו חברות הכבלים מונופסון, כלומר לקוח יחיד בשוק. 

 האפשרות לפעול על פי רישיון מיוחד, ללא תלות בהסכמת הכבלים, משפרת את יחסי הכוחות בין חברת הכבלים הענקית למפיק הערוץ הקטן. מפיק שיחוש נעשק בידי חברות הכבלים יכול לבחור באופציה המכריחה את חברת הכבלים לשדר בעבורו. פוטנציאל הנזק לחברת הכבלים ברור. 

 חברות הכבלים פנו למועצה בבקשה לבטל את האפשרות להקמת חברה רב-ערוצית מתחרה, אך לא הגישו ערעור לבית הדין להגבלים עסקיים על החלטת הממונה לאפשר שידור ערוצים מיוחדים. הן בחרו לטרפד את הקמת הערוצים על ידי נטילת העוקץ מדרישות המועצה והממונה. על פי החוק והוראות המפקחים, יכול משרד התקשורת להעניק רישיון מיוחד למפעילים העצמאיים, אך אינו חייב לעשות זאת. משרד התקשורת רשאי לברור את המפיקים והערוצים שיקבלו רישיון מיוחד. הוא יכול גם לקבוע את המחיר שישלמו בעלי הרישיון לחברות הכבלים. 

 בארבע השנים האחרונות זוכים הכבלים לאוזן קשבת במשרד התקשורת, ומאז החלו להציג הפסדים של מאות מיליוני שקלים בשנה, גברה ההבנה במשרד גם לתביעות שנויות במחלוקת שמעלים הכבלים ופרקליטיהם חדשות לבקרים. כשמגיעים הדברים לטיפולו של משרד התקשורת, פתיחת חלק מרשת הכבלים למפיקים עצמאיים שוב אינה נראית מובנת מאליה ומתבקשת מתנאי המיזוג. 


 חוששים משירות טוב במחירים נוחים 
 על פי תנאי הרישיונות החדשים שקיבלו הכבלים, יכולים מפיקים עצמאיים כבר כעת לפנות למשרד התקשורת לקבלת רישיונות. מפיקים מבקשים להקים ערוצי קניות, משחקים אינטראקטיוויים, ערוץ שידוכים, ערוץ היסטוריה ישראלית וגם לא מעט ערוצים שיתחרו בערוצי חברות הכבלים, כמו ערוצי סרטים, ילדים, ספורט וכלכלה. 

 ערוצים עצמאיים אלה עשויים להציע שירות טוב יותר במחירים נוחים יותר ממחירי הכבלים, ולכן הם מדאיגים מאוד את הכבלים ושוחרי טובתם בגופי הפיקוח. שר התקשורת יכול לפתור את בעיית הכבלים בקלות יחסית; הוא יכול להסדיר מחירים שלא יאפשרו למפיקים העצמאיים להתחרות בכבלים, לעכב מתן רישיונות עד אין-סוף, ובתור קו הגנה אחורי אפשר למנוע הפעלת ערוץ שיתחרה בערוץ שמשדרות חברות הכבלים. כמהלך פתיחה עיכב המשרד את הטיפול בבקשות בנימוק שהוא עורך דיונים לקביעת מחיר שידור הערוצים. המשרד מקיים שימוע, ובקרוב יתפרסם מכרז למסירת חוות דעת כלכלית חיצונית בשאלה. חודשים אחדים יחלפו עד שייקבע המחיר, ואם זה תלוי בכבלים, יחלפו שנים. 

 נכון שהממונה על ההגבלים העסקיים ומועצת הכבלים קבעו כי עיכוב בקביעת המחיר לא יעכב את עליית הערוצים העצמאיים, אבל במשרד התקשורת מנשבת רוח אחרת: "הניסיון מוכיח שקשה מאוד להוריד ערוץ לאחר שעלה לשידור, ולכן לא רצוי להעלות ערוץ בטרם נקבע המחיר", אומר בכיר במשרד. "המחיר הוא שאלה קריטית כאשר חברות הכבלים והלוויין נדרשות להעלות ערוץ העשוי לגזול נתח מהכנסותיהן. זהו מודל כלכלי חדש בתחום השידורים, שאינו קיים בשום מקום בעולם, ולכן הוא מחייב משנה זהירות בקביעת המחיר". 

 הבכיר אישר כי לא רק מחיר השירותים נתון לדיונים במשרד, אלא גם עצם עליית הערוצים ועיתוי עלייתם. לא רק בעיות טכניות, הצפויות להיפתר בתוך כמה חודשים, מכבידות על אישור הערוצים העצמאיים. לדבריו, "מועצת הכבלים והלוויין יכולה להעניק רישיונות מיוחדים, אך אינה חייבת. לחברות הכבלים והלוויין יש הפסדים של מאות מיליוני שקלים, חברת תבל מנוהלת תחת צווי בית משפט. צריך לשקול אם יש כעת מקום להוסיף תחרות בתחום הטלוויזיה הרב-ערוצית. יש להביא בחשבון את מלוא הסיכונים שיש באישור הערוצים. אני מניח שיהיו דיונים הנוגעים לשאלת העיתוי של הגברה מסיווית של התחרות בתחום זה".