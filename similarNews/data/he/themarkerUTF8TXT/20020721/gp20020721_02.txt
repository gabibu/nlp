מדוע גדעון בן אפריים, יו"ר ומנכ"ל חברת  נטרו  (  NTRO  [10]  : NASDAQ)  האמריקאית ומועצת המנהלים שלה, החליטו לפתע לחלק סכום של כ-100 מיליון דולר למשקיעים במסגרת הצעת רכש של מניותיהם? עד כמה שלא יאהבו את זה בהנהלת נטרו, הם לא הגיעו להחלטה הפילנטרופית הזו מתוך רצון חופשי אלא מתוך לחץ. ממש כך. 

 נראה, כי אי אפשר שלא לייחס את הרכישה העצמית של מניות עליה הודיעה הנהלת נטרו בסוף השבוע, למשקיע אמריקאי עיקש בשם רוברט קואטס, שניהל מאבק מתוקשר מול החברה משך חודשים ארוכים בדרישה שתיכנס להליך של Liquidation: פירוק החברה והחזרת את כל הכספים - או למצער, חלק מהם - לבעלי מניותיה. 

 בסופו של דבר, מכבש הלחצים הניב תוצאות. ממסמך ה-Schedule TO שהגישה החברה בסוף השבוע לבורסה לניירות ערך עולה כי היא מתכוונת לרכוש עד 23 מיליון מניות בערך נקוב של 0.001 דולרים, במחירים שלא יעלו על 4 דולרים אך לא יירדו מ-3.5 דולרים למניה. המניות הללו מהוות 38% מהון מניותיה של החברה ונטרו הקצתה 100 מיליון דולר לרכישת המניות. גולדמן סאקס ילווה את העסקה. לחברה, המתמחה בתקשורת אלחוטית רחבת פס, יש היום 287 מיליון דולר במזומן, היא שרפה 16.6 מיליון דולר ברבעון השני והיא מתכוונת לשרוף 15-20 מיליון דולר ברבעונים הקרובים. 


 חם בשיחת הוועידה 


 אבל לפני שנגיע לעניין קואטס ופרטי הצעת הרכש, כדאי להתייחס לשיחת הוועידה שקיימה החברה ביום חמישי בלילה. 

 לאחר דקות ארוכות של מתן פרטים מכיוון בן אפריים וסנג'י קאהרה, סמנכ"ל הכספים של החברה, הגיע תור השאלות בשיחת הוועידה. אנליסטים כבר כמעט שאין, אלא רק משקיעים שמעוניינים להביע את דעתם, והיא לא בהכרח חיובית. 

 רוברט שפמן משפמן קפיטל היה הראשון להביע ביקורת על מהלך ההנהלה. "אני לא מבין מה קרה כאן", אמר שפמן, "ביקשנו לקבל את כל הסכום שבקופה, שלא הגעתם אליו מפעילות אלא מבעלי המניות באמצעות הנפקות. מה שאני לא מבין הוא למה החלטתם להחזיר רק 100 מיליון דולר? יש לי מכתב שמצביע כי היתה הצעת רכש שקיבלתם במחיר של 3.75 דולרים למניה במזומן. היה דיל כזה, והשאלה שלי היא למה לא הודעתם על כך ומדוע ההצעה שלכם טובה יותר. אני יודע שקיבלתם את ההצעה לפני כינוס הדירקטוריון ביום שני". 

 קאהרה ענה ואמר כי הדירקטוריון ביצע חישוב של ההון שתזדקק לו נטרו, ומאחר שמדובר בדיסקאונט לעומת העלויות של פירוק החברה, הוחלט שזה לא הגיוני לקבל את הצעת הרכש. "אין לה יתרונות", אמר. 


 "תמצאו חברה אחרת לחלוב" 


 ושפמן מקשה: "למה לא ללכת עליה?", הוא שואל, "הרי אנחנו מדברים על שריפה של 15-20 מיליון דולר לרבעון והכנסות של 5.7 מיליון דולר. אם גולדמן סאקס היה מוביל מהלך של פירוק זה היה טוב לכולם. זה אומנם לא יאפשר לכם להמשיך להיות מועסקים אבל יש חברות אחרות שתוכלו לעבוד בהן ולחלוב אותן". בשלב זה, קאהרה עובר לשואל הבא, מתוך תקווה שהוא יהיה סובלני יותר ויידע להעריך את המהלך שהחברה מבצעת. 

 ובכן, ג'ו ספנסר הוא השואל הבא, משקיע בחברה אף הוא. "אני מופתע מההכרזה על השתלטות ב-3.75 דולרים למניה. לא ידעתי עליה כבעל מניות ואני יותר מופתע מכך שלא סיפרתם עליה לאף אחד. אני דווקא חושב שהפירוק הוא עסקה טובה יותר, אז אולי תסבירו כאן לכולם מדוע אתם מחלקים רק חלק קטן וממשיכים לשרוף את השאר. השאלה הנוספת היא מדוע AT  וויירלס מממשת מניות במסגרת ההצעה? זה מראה שמה שעשיתם הוא להנפיק להם מניות מתחת לרמת המזומן, ובמקום זה יכולתם לתת מזומן מלכתחילה ולא לדלל. פרט לכך, אם הם כל כך מאמינים בחברה מדוע הם מוכרים?" 

 קאהרה חוזר כאן על כך שלפי האנליזה של מועצת המנהלים, הצעת הרכש טובה מפירוק החברה. "גם הגשנו את דבר ההצעה ל-SEC", הוא אומר. ספנסר: "דווקא הסתכלתי שם, ומה שגיליתי זה את התסריט של שיחת הוועידה. אולי מישהו מכם הגיש אותו בטעות". קאהרה: "לא, זה היה בכוונה, כך יעצו לנו היועצים המשפטיים שלנו לעשות". 

 בשלב זה של שיחת הוועידה, ובתשובה לשאלה, מתברר כי נטרו תגיע לאיזון רק ברמת הכנסות רבעונית של 35 מיליון דולר - גבוה פי 6 מרמת ההכנסות הנוכחית של החברה. בעלי מניות נוספים עלו על הקו וביקרו את הנהלת החברה ואת העובדה שהיא מחלקת רק חלק קטן מהסכום שבקופה, עד ש"זמן השאלות תם", למרות שהיה נשמע כי יש לבעלי המניות עוד מה לומר. התשובות של נטרו לא הרגיעו אותם. 


 קואטס לא היה על הקו 


 וכעת לסיפור קואטס, שאגב, לא עלה לשאול שאלות בשיחת הוועידה. קואטס, המחזיק בכ-2.4 מיליון מניות של נטרו (כ-4%), שילב להילוך גבוה בפעולותיו באפריל האחרון, כאשר החל לדרוש מהחברה להשתמש במזומנים העצומים שבקופתה - אז כמעט 300 מיליון דולר - כדי "לחלץ את בעלי המניות מההשקעה", כך קואטס. 

 המחיר שדרש אז קואטס מהדירקטוריון היה 6 דולרים למניה. ואולם, נטרו לא קיבלה הצעה זו ואף אמרה כך במכתב לבעלי מניותיה: "ייתכן שבתקופה האחרונה נתקלתם במספר הכרזות שהושמעו מכיוונו של רוברט קואטס, בעל מניות בנטרו, הנוגעות לחברה. ייתכן שגם קיבלתם מקואטס בקשה לבחור בו ובחברו (קנדי, ג.פ) כדירקטורים בחברה. אנחנו בנטרו מאמינים שההודעות הללו והבקשות שהופנו אינן בעלות בסיס ואינן בהתאם לאינטרס של החברה. לפיכך, אנחנו שולחים מכתב זה כדי להבהיר את העניין". קואטס כבר "הסכים" להוריד את דרישותיו ל-4.5 דולרים למניה ומאוחר יותר גם דיבר על 3.5 דולרים - בהתאם למה שהחברה הודיעה עליו כעת. 

 "דירקטוריון החברה נקט בפעולה זו לאחר שבחנו את מוצר ה-AirStar של החברה ואת סיכויי פרויקט אנג'ל", אמר בן אפריים. "לאור הערכות החברה את פוטנציאל הדרישה בשוק, הדירקטוריון מעריך כי בטווח הארוך יש פוטנציאל גבוה בשוק בו החברה פועלת". בהמשך אומר בן אפריים כי "לחברה יש מספיק מזומנים לממן את הצעת הרכש מבלי לסכן את היכולת שלה להשיג מטרות פיננסיות, תפעוליות ארוכות טווח. בחנו מדי פעם את האפשרות להשתמש בכספים של החברה לרכישות אפשריות, אולם לא זיהינו הזדמנויות שהיו אטרקטיוויות. החברה מאמינה שההצעה היא אמצעי אפקטיווי להשיב מזומנים לבעלי המניות מאחר שיש פרמיה של 41% עד 61% על מחיר הסגירה ביום חמישי האחרון". 

 עד ה-16 באוגוסט יוכלו בעלי המניות לשלוח הצעות באמצעות מכרז הולנדי. כיצד הוא עובד? ובכן, בעלי המניות נרשמים למכרז ובו הם מציינים מהו מחיר המניה בו הם מעוניינים למכור את מניותיהם, ואת מספר המניות בחבילה המוצעת למכירה. נטרו תעבד את הנתונים ותקבע מחיר שהוא הנמוך ביותר בו היא יכולה לקלוט את ההצעות ואם כך, המחיר הסופי יהיה נגזרת של מספר המניות שיוצע על ידי המשקיעים, וההיקף של כל חבילת מניות יהיה תלוי במחיר בו מוכנים בעלי המניות למכור. 

 לאחר סיום הצעת הרכש, תמשיך החברה לרכוש מניות בשוק ביתרת המזומנים שברשותה, כך שהסכום הכולל של ההצעה והרכישות בשוק יהיה 100 מיליון דולר. למשל, אם המכרז יסתיים בגבול הנמוך (3.5 דולרים), הרי שהחברה תוציא מקופתה 80.5 מיליון דולר. אם כך, היא תקנה מניות ב-19.5 מיליון דולר נוספים בשוק (רק 10 ימים לאחר סיום הצעת הרכש). 

 נטרו לא הודיעה עדיין מה בחרו כל בעלי מניותיה לעשות - האם ילכו על ההצעה שלה או יעדיפו להמשיך ולהחזיק במניות ולקוות לעתיד ורוד יותר. בעלי המניות של החברה: גלובל טלקום של קארסל סלים האלו (15.5%); AT  וויירלס (13.5%); גדעון בן אפריים (6.1%); ויצחק תשובה, שהגיע ככל הידוע להחזקה של 4.9%. יצוין, כי פרט ל-AT  וויירלס, החליט לקבל את ההצעה גם בנו של בן אפריים, שקיבל פחות מחצי מיליון מניות של החברה ב-1994 כמתנה מאביו. "הוא בוגר ולא תלוי באביו", מנסים בנטרו להסביר את הצעד נגד האב, אם תרצו. 


 קישורים נוספים 
 בעלי המניות של נטרו זועמים: אל החברה הגיעה הצעת רכש ב-3.75 דולר למניה במזומן אולם היא לא דיווחה למשקיעים  [11]