מדד נובמבר 2001 הפתיע את בנק ישראל וגרם לו מבוכה מסוימת. המדד ירד בשיעור חד של 0.6% ותמך בטענתם של רבים אשר האיצו בבנק המרכזי ב-2001 להפחית את הריבית בקצב מהיר יותר. סביר להניח כי המדד החריג היה בין הגורמים שנשקלו על ידי נגיד בנק ישראל, דוד קליין, לפני שהפחית את הריבית ב-2% שבוע אחר כך. 

 ייתכן שהשפעתו של מדד יוני שפורסם ביום שני החולף תהיה דומה. אף שמרבית חזאי האינפלציה המעיטו בחשיבות העובדה שהמדד היה כפול בהשוואה לממוצע התחזיות, וצפו לנפילה חזקה בקצב עליית המחירים במחצית השנייה של 2002, ניתן לזהות בו כמה מרכיבים מדאיגים. 

 מדד יוני הפתיע לרעה, והיה המדד הגבוה השישי ברציפות, כך שהתקווה להשפעה חד-פעמית של הפיחות נגוזה. המדד המחיש את כוחן של התייקרויות יזומות על ידי הממשלה, המהוות מס לכל צורך מעשי, להצית עליות מחירים גם בענפים מוכים כמו הלבשה והנהלה או ריהוט. 

 עליות המחירים הרצופות מחזקות כשלעצמן את הקשר בין הפיחות למדד, ובעקבותיהן את תחייתם של מנגנוני הצמדה בתחום השכר, הדיווח והתקציב. בחסות הנשורת האינפלציונית שירדה על המשק, ייתכן שעסקים נוספים ינסו לבדוק את גמישות הביקוש של הצרכנים למחיריהם העולים, וכשקצב עליית המחירים מגיע ל-9% ייתכן שהסיכוי לסיים את 2002 ללא הסכם תוספת יוקר ולהתחיל את 2003 בתקציב נומינלי אינו גבוה. 


 *הטבלה הוכנה על ידי שלמה מעוז מנשואה זנקס 


 תהליך ההתבדרות של האינפלציה בינואר-יוני עלול לגרום לבנק המרכזי לדחות את הפחתת הריבית, לקמוץ את ידו גם בעתיד, ולנסות להחזיק ריבית ריאלית גבוהה מזו שהיה מקיים אלמלא אותם סממנים מדאיגים. 

 הציפייה לריבית ריאלית גבוהה מחזירה את האיזון לשוק איגרות החוב השקליות שסבל ממחסור בקונים בעיצומו של המשבר בסוף יוני 2002, כאשר התשואות של האג"ח השקלי הלא צמוד בריבית קבועה טיפסו עד ל-11.5%. 

 מדד יוני העלה את תשואת המלוות קצרות המועד של בנק ישראל לטווח של 3 חודשים ב-3 פרומיל, ואת תשואת המק"מ לשנה ב-0.1 נקודת אחוז בלבד. מחירי האג"ח הלא צמוד בריבית קבועה מסוג שחר, שמחירן רגיש לעלייה בקצב האינפלציה ולחשש מהעלאת ריבית לא ירדו בעקבות פרסום מדד יוני. 

 עקום תשואות השחר השתטח כמעט לחלוטין בתום שבוע המסחר המקוצר ברמה של 8.8% עד 9.0%, ונראה שההסבר היחיד לעובדה שמנהלי הכספים אינם מבקשים פרמיה עבור הסיכון הגלום בהשקעה באיגרות שטווח הפדיון שלהן ארוך יותר הוא שהם רואים באיגרות אלה דווקא את הסיכוי, כלומר את הפחתות הריבית ורווחי ההון העתידיים. 

 שוק הכספים קיבל, לפחות בשלב זה, את ההערכה שמדדי יוני ויולי יהיו המדדים הגבוהים האחרונים. 

 ריבית ריאלית גבוהה וסיכויים מחודשים לרווחי הון בשוק המקומי מחזירים אליו ככל הנראה משקיעים מוסדיים ועוצרים או מצמצמים תוכניות להסיט נכסים לשוקי מניות ואיגרות חוב זרים. 

 אחת מקופות הגמל הבנקאיות מימשה נכסים פיננסיים בעשרות מיליוני דולרים בשבועות האחרונים, וכמה מחברות הביטוח שעמדו להקצות עוד עשרות מיליוני דולרים להשקעה בחו"ל החליטו לשקול שנית את ההחלטה. נראה כי הסיכוי לקבע ריבית צמודת מדד גבוהה ולשוב ב-2003 למציאות של רווחים שוטפים ורווחי הון ששררה ב-2001 אטרקטיווי יותר נוכח החלופות. 

 שוק ההון האמריקאי משדר סימני מצוקה הולכים וגוברים. משבר האמון של המשקיעים מחמיר כאשר בתדירות כמעט יומית נחשפת שערורייה חשבונאית נוספת. בעוד שהסבירות לעלייה במרווחים בין איגרות החוב הקונצרניות לאיגרות החוב הממשלתיות בשוק האמריקאי גדלה, מציע השוק הישראלי איגרות חוב צמודות בתשואות גבוהות. 

 תשואת איגרות החוב צמודות המדד לטווח בינוני וארוך ירדה בשבוע המסחר האחרון מ-6.0% ל-5.8% בטווח של 5-3 שנים ומ-5.8% ל-5.4% בטווח של 8-5 שנים. נראה כי ההערכה שהקיצוץ המוצע בתקציב המדינה ל-2003 יעבור, גוברת על החשש מפני ירידה בגביית המסים כתוצאה מהחרפת המשבר הכלכלי והרחקת עשרות אלפי מנהלים מרשת המס בעקבות רפורמת רבינוביץ'. 

 הירידה בביקוש למט"ח מצדם של משקיעים מוסדיים התווספה למימוש נכסים על ידי בנקים זרים בעקבות העלייה בפער שבין ריבית בנק ישראל לריבית הבנק המרכזי האמריקאי, ושניהם תמכו בהתחזקות השקל כלפי הדולר. אלא שלמשבר בשוק ההון האמריקאי עלולה להיות השפעה הפוכה על שוק המט"ח. ככל שמדד נאסד"ק הולך ופוזל לתחום התלת ספרתי, קטנה הסבירות שחברות ישראליות יוכלו לגייס הון בשוק זה או לממן את פעילותן בהנפקות פרטיות למשקיעים זרים. גורם נוסף שעלול להקטין את היצע המט"ח הוא הייסוף הריאלי של החודש האחרון ותוספת יוקר שתגרום לתוצאה דומה ותקטין את רווחיות היצוא. הירידה בזמינות של מקורות מט"חיים לבנקים המקומיים מקטינה, גם היא, את היצע המט"ח בשוק המקומי וגורמת ללחץ לעליית הריביות השקליות הצמודה והלא צמודה; עובדה שתכביד, יחד עם הכרסום העמוק בפיחות הריאלי, על היציאה מהמיתון. 


 נשואה זנקס - תשואה עודפת בקרן טריימרק הקנדית 
 "הייחודיות של הקרן היא בעובדה שהציגה תשואות חיוביות ב-3 השנים האחרונות" אומר ארז צדוק, מנהל השקעות גלובליות בנשואה זנקס, על קרן Trimark הקנדית מקבוצת אינווסקו. 

 קרן זו שמנהלת 4.2 מיליארד דולר הניבה עד מחצית מאי 2002 תשואה של 10.8% בהשוואה לתשואה שלילית של 1.7% במדד MSCI World של מורגן סטנלי ותשואה של 10.1% ו-12.6% ב-2001 וב-2000 בהתאמה, תוך שסטיית התקן שלה נמוכה מהנתון המקביל במדד MSCI World. 

 נשואה זנקס עומדת להנפיק בסוף יולי את הקרן שזכתה בדירוג של 5 כוכבים על ידי מורנינג סטאר כקרן OFF SHORE למשקיעים מוסדיים בלבד, כך שהמס היחיד שישלמו המוסדיים על הקרן יהיה בישראל. 

 קרן טריימרק משקיעה ב-45-40 חברות בלבד כאשר המיקוד במספר מצומצם יחסית מרחיקות את תשואת הקרן מתשואת השוק. 

 מדיניות ההשקעות של הקרן (Bottom Up) מתבססת על ניסיון לזהות חברות איכותיות שנסחרות ברמת מחירים אטרקטיווית יחסית לרווחיותן ההיסטורית ותזרים המזומנים. מנהלי הקרן בוחנים את איתנותן הפיננסית של החברות על פי בדיקת קצב הצמיחה של תזרים המזומנים ב-5-3 השנים האחרונות, ואת רווחיותן על פי פרמטרים של יציבות בקצב צמיחת הרווחים והיכולת לשמור על שולי הרווח לאורך זמן. 

 מחוץ לקרן טריימרק מנהלת נשואה זנקס ללקוחותיה 200 מיליון דולר באמצעות שלושה מכשירי ניהול מזומנים לחברות היי-טק ששומרות את כספי הגיוסים בחו"ל ומצפות לקבל תשואה דולרית טובה בהשוואה לאמת המידה שהיא ריבית הליבור לחצי שנה ולשנה. 

 לדברי צדוק, נשואה זנקס הניבה ללקוחותיה תשואה דולרית של 9% ב-2001 ו-5% מתחילת 2002. נשואה זנקס השקיעה את כספי הלקוחות באיגרות חוב קונצרניות בדירוג של A עד AA, שמשך החיים הממוצע שלהם שנה וחצי. צדוק מציין כי כספי חברות ההיי-טק הולכים ומתמעטים, כך שבנסיבות אלה העובדה שהחברה שומרת על היקף הכספים המנוהלים היא הישג. 

 מחלקת ההשקעות הגלובליות בנשואה זנקס מנהלת קרנות מזומנים לחברות ביטוח וקופות גמל בהשקעה באיגרות חוב שמשך החיים הממוצע שלהם 5 שנים ושדירוגם BBB ומעלה. 

 המכשיר השלישי להשקעה בחו"ל שמציעה נשואה זנקס ללקוחות באמצעות בנק ההשקעות אינווסקו היא קרן Market Neutral שמשלבת רכישה ומכירה בחסר של מניות. ההשקעה מבוססת על חלוקת מדד S  500 ל-5 קבוצות איכות. הקרן רוכשת את 100 החברות הטובות ומוכרת בחסר את 100 החברות הגרועות. 

 מדיניות השקעות ממזערת את המתאם בין התנהגות השוק לביצועי הקרן משום שבשוק עולה הקרן מרוויחה על קבוצת האיכות ומפסידה על המכירה בחסר של קבוצת האיכות הגרועה. בשוק יורד, לעומת זאת, החברה תרוויח על המכירה בחסר ותפסיד מעט על רכישת 100 המניות הטובות. 

 חלוקת החברות במדד S  500 נעשית על פי פרמטרים כמו רווחיות לאורך זמן, מחיר יחסי לחברות בנות השוואה, התנהגות המניה ופעולות בעלי עניין, כלומר האם בעלי המניות העיקריים ומנהלי החברה מוכרים או קונים את המניה. 

 המכירה בחסר מחייבת את הקרן בביטחונות בשיעור של 150%. התמורה מהמכירה בחסר מושקעת באיגרות חוב של הממשלה האמריקאית (T-bills). הכסף שהושקע ברכישת המניות בקבוצה האיכותית ביותר נחשב כבטוחה למכירה בחסר על פי 50% מערכן. לדברי צדוק, אמת המידה להצלחה היא תשואה עודפת של 4% על ה-T-bills. 


 מעוז: האינפלציה ב-12 החודשים הקרובים - 0.3% 
 התגובה המינורית של שוק הכספים לעליית מדד יוני ב-1.3% היתה במידה רבה תוצאה של ההסכמה בין החזאים לפיה האינפלציה הגבוהה של המחצית הראשונה ב-2002 היא אפיזודה שתסתיים במדד אוגוסט. 

 שלמה מעוז, הכלכלן הראשי של בית ההשקעות נשואה זנקס, הוא הסמן הימני של קבוצה זו. אין הוא חושש מקשיחות המחירים כלפי מטה, מהעלאות מחירים יזומות נוספות על ידי הממשלה או מתוספות השכר והצטרפותם של מוצרים ושירותים נוספים למעגל ההתייקרויות. 

 מעוז מסביר כי עליות המחירים ביוני היו של יצרנים שהגיעו לסף הרווחיות וניצלו את עליית המע"מ להעלות את מחיריהם. הוא מעריך כי האינפלציה ב-12 החודשים הבאים תהיה 0.3% בלבד; בתנאי שתוספת השכר שתינתן לשכירים לא תהיה יותר מ-2.5%-2.0%. 

 "הציבור אינו מתאים מיידית את רמת החיים לשחיקה בשכר הריאלי, אך האבטלה והירידה בשכר ברמות הבינוניות-גבוהות וקיצוץ קצבאות הילדים יעשו את שלהם", אמר. 

 לדבריו, פער הריביות הגבוה (7.35%) היעדר חלופות השקעה בחו"ל והמעבר של הסכסוך הצבאי לשלב הכיבוש בפועל, גורמים לייסוף בשער השקל כלפי הדולר ויביאו למדד שלילי של 0.6% באוגוסט ולמדדים שליליים במחצית השנייה של 2002. 

 גורם אחר שיביא לירידה באינפלציה יהיה הקיצוץ הצפוי בתקציב 2003. "גם אם יקצצו 5 מיליארד שקל ולא 10 מיליארד שקל, כלומר 2.2% תוצר, די בכך", מעריך מעוז. 

 להערכתו מחירי חומרי הגלם לא יעלו ב-12 החודשים הקרובים שכן העולם יוצא באטיות מההאטה, כך שלהערכתו לא נצפה באינפלציה מיובאת בשנה הקרובה. 

 מעוז צופה כי מחירי איגרות החוב הצמודות לטווחים בינוניים ימשיכו לעלות כתוצאה מרכישות של הבנקים שיציעו ללקוחותיהם תוכניות חיסכון בריביות של 5%. 

 להערכתו, התשואה של איגרות החוב מסוג שחר תרד לרמה של 6.8%-6.9% בתוך 12 חודשים מהיום, כאשר כבר בטווח הקצר יירדו התשואות של השחרים לטווח בינוני ל-8%.