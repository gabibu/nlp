השבוע הכריזה הסברו, חברת הצעצועים שבבעלותה משחק המונופול המפורסם, כי היתה הראשונה להשתמש בדור הבא של הסלולר לצרכי שיווק. 

 הסברו, יחד עם חברת מיינדמתיקס, יצאה בקמפייין פרסום ניסיוני שמשתמש במולטימדיה מסג'ינג (MMS). 

 קמפיין ה-MMS הראשון בעולם הוא בעצם פרסומת למשחק המונופול החדש, בו יכולים השחקנים ליצור, תוך פרסונליזציה מלאה, גירסה משלהם למשחק, כשהפרסומת עצמה היא קומבינציה של טקסט, סאונד, אימג'ים ווידיאו, ומי שהמכשיר שלו לא מתקדם מספיק על מנת לעכל את האינפורמציה הנ"ל יכול לצפות בה באתר www.mindmatics.co.uk. 

 הסברו אומנם הצליחה להשתמש בגימיק הטכני של לנכס לעצמה את השימוש הראשוני ב-MMS לצרכי פרסום, אך כניסת הסלולר כשחקן שיווק מבטיח איננה חדשה. 

 השימוש הנפוץ ב-SMS, למשל, החל להחליף לאחרונה את השימוש הישן של הטלפון בטכניקות המבצעים. כך יצאה החודש יצרנית השוקולד קדברי עם מבצע, הנקרא TXT 4 GOLD, שבמסגרתו, על כל קניית עשרה מוצרים מקבלים בתוך חבילת השוקולדים קוד. את הקוד יש לשלוח ב-SMS למספר הטלפון המצוין על החבילה ומיד מקבלים חזרה תשובה על זכייה. 

 מוזר שהפלטפורמה הכה פשוטה הזו עוד לא מנוצלת דיה בארץ מרובת מבצעים כמו שלנו. 

 כמובן שאין מדובר באמצעי טכני לריכוז מבצעי השיווק, כי אם בערך מוסף יקר מפז הלא הוא מאגר המידע שנאסף תוך כדי. כך אוספות היצרניות את נתוני משתמשיה למאגר נתונים מפולח בו ניתן להשתמש לצרכים שונים בעתיד. 

 בחברת התקליטים פרלפון, המנסה לחזק את מערכת היחסים עם צעירים ע"י שיווק סלולרי, ושעד היום הגיעה ללקוחותיה דרך שיווק ישיר ואי מייל, הבינו עד כמה יקרים ערכי הדאטה בייס שניתן לאסוף, והחודש יוצאת החברה במבצע שמטרתו ליצור מאגר נתונים של לפחות 2,000 צעירים על מנת שניתן יהיה לאפשר יצירת קשר ישיר ואינטימי יותר של קהל היעד עם להקות חדשות, בעזרת העברת קבצי סאונד, תמונות ואינפורמציה היישר למכשיר הנייד שלהם. 

 במסגרת המבצע של חברת התקליטים, יחולקו החודש עלונים מיוחדים המיועדים לבני נוער מתחת גיל 18, בשלושים מועדונים באנגליה. עלונים אלה יקדמו את הלהקה 3rd act תוך שיעודדו את הצעירים לשלוח טקסט למספר הטלפון המופיע בהם, כשהפרס למשתתפים הוא סט (דק) של דיג'יי. עם משלוח הטקסט, יקבלו המשתתפים הודעת אישור על השתתפותם, בו תהיה הפניה לאתר הלהקה החדשה. 

 מעבר לרווחים שמפיקות כלל חברות הסלולר משימוש הצרכנים במסגרת מבצעים שכאלה, הן לוקחות חלק פעיל בתכנון וייצור התכנים, בין היתר, על מנת להחדיר מוצרים מסוימים לשוק. 

 במבצע של חברת פרלפון, לדוגמה, יקבלו משתתפי המבצע שבבעלותם מכשירי נוקיה לוגו של הלהקה החדשה למכשיר שלהם, עד כמה שזה נשמע מפתה. 


 בשבילי הכוכב זה אתה 


 בזמנים של התפתחות טכנולוגית מהירה כל כך, קשה להאמין שהאי מייל כבר מכונה בשוק מיושן. מי מאתנו לא מקבל מדי יום מיילים בתצורת 'טסטמוניאל' לגבי סרט, תערוכה, מסיבה, שירה בציבור או כל קידום של פעילות שמטרתה להשתמש בוויראליות של הרשת, כשעדיין, רבים מהמכותבים מרגישים כי מדובר בפנייה אישית... 

 אין ספק כי במהרה בימינו, הררי דואר הזבל יגרמו להאצת ירידת האפקטיוויות של טכניקה זו, ואין מדובר בהספד המדיום האינטרנטי הכה משמעותי, אלא בבחינת הכלים השיווקיים החדשניים למולו. 

 מבחינה מעשית ניתן לומר כי השיווק הישיר באי מיילים הולך ותופס מקום נכבד במיינסטרים, מה שבעתיד הקרוב יכניס אותו, מבחינת התייחסות הצרכנים, לאותה קטגוריה בה נמצאות הפרסומות שבמדיומים ההמוניים, בתרגום פשוט: פחות תשומת לב. בקרוב המיילים יפסיקו להקנות לצרכן תחושה אישית, כאילו הוא אחד מרשימה קטנה של חשובים, ויהפכו לשגרתיים מדי והרבה פחות אפקטיוויים מבחינה שיווקית. 

 וכאן נכנס הסלולר לתמונה, שכן הוא המחליף. הוא הכוכב, הוא כלי השיווק החדש, הלא שחוק, המרענן. הסלולר, שעדיין לא נכבש סופית ע"י עולם השיווק המשומן, נמצא היום מבחינת המשתמש בטריטוריה שהיא בגדר אישית, וכך גם התייחסותו להודעות ולשירותים הנלווים, התייחסות הדומה לזו שליוותה את האימייל בחיתוליו. ומכורח התחושה שמקנה היום המכשיר הנייד, משמעות המסרים הנקלטים דרכו עצומה והמשווקים במירוץ נגד הזמן, כי זהו זמנו של הסלולר, ובזמן שהמשתמשים מתחילים להתוודע לכך, המשווקים כבר יודעים ששום דבר אינו לנצח.