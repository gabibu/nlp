בשבוע מסחר מקוצר, שהסתיים ביום רביעי, לא הספיקו מדדי המניות בתל אביב להפנים את המפולות שניחתו על רוב מדדי המניות המובילים בעולם, ורשמו עליות נאות. 

 בסיכום שבועי העפיל מדד תל אביב 100 מ-355.64 ל-370.07 נקודות (3.90%+), מדד תל אביב 25 מ-368.03 ל-385.84 נקודות (4.84%+), מדד תל-טק מ-188.95 ל-189.48 נקודות (0.29%+) ומדד המניות הכללי מ-336.31 ל-349.13 נקודות (3.81%+). יצא מן הכלל מדד יתר מניות והמירים, שנסוג מ-281.38 ל-280.27 נקודות (0.39%-). 

 הדולר (תרשים 1) נהנה מתמיכה ראשונית איתנה באזור 4.59-4.61 שקלים. אם לא ישרוד ברמה זו, הוא עשוי לשפול לרמות של 4.53 ו-4.43 שקלים. משוכות ההתנגדות המשמעותיות בדרכו של המטבע האמריקאי מעלה שוכנות באזורי 4.81 ו-5.01 שקלים (פסגתו ההיסטורית). 

 מדד תל אביב 25 (תרשים 2) פרץ באחרונה, בכיוון מעלה, משוכת התנגדות ארוכת-טווח (ראו קו המגמה הנסוג משמאל לימין), שהצרה את צעדיו מאז ינואר השנה. אחרי שנפרץ נהיה קו זה למחסום תמיכה, העשוי לתמוך במדד (השבוע) ברמת 360 נקודות. מחסום התמיכה הבא מצוי באזור 348 נקודות. משוכות התנגדות בדרכו של המדד מעלה רובצות באזורי 402 ו-436 נקודות. 

 מדד דאו ג'ונס (ללא תרשים) הבקיע באחרונה, בכיוון מטה, מחסום תמיכה באזור 8,200 נקודות וחותר לעבר רף 7,540 הנקודות: הקרקעית שכרה לפני כחמש שנים. משוכות התנגדות בדרך התאוששותו של המדד מצויות באזורי 8,200, 9,000 ו-9,600 נקודות.