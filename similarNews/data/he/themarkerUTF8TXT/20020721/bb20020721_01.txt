הסיכוי להנפיק חברת היי-טק בוול סטריט או בכל מקום אחר בעולם הינו קלוש ביותר, והעובדה שמדד הנאסד"ק צנח לרמת שפל של חמש שנים מצמצמת עד למינימום את הסיכוי למפנה חיובי קרוב בשוק הראשוני. משום כך, הדרך היחידה הקיימת כיום עבור קרנות הון סיכון לחלץ חלק מסוים מהשקעות העבר היא בעסקה של מיזוג או רכישה, עדיף במזומן. ואם לא, אז לפחות עם חברה ציבורית. 

 אבל מאחר שמרבית החברות הציבוריות לא יכולות לשלם את מלוא התמורה במזומן, בעלי המניות מסכימים לעסקה משולבת של מזומן ומניות. בתנאי השוק הקיימים, תמורת העסקה הינה ברוב המקרים נמוכה מהשווי שנקבע לחברה בשנים 1999-2000, אבל לפחות בטווח זמן של מספר חודשים אפשר למכור את המניות, ואם השוק יתאושש, אז אפילו אולי גם להרוויח. 

 כך קרה בסוף מאי השנה, בעסקה של חברת מיינקונטרול (MainControl) מקבוצת  פורמולה (  פרמלה  [10]  : ת"א)  שנרכשה על ידי MRO סופטוור (סימול: MROI) האמריקאית, תמורת 19 מיליון דולר בעסקת מניות ומזומן, ובשבוע שעבר בעסקת רכישת חברת הסטארט אפ הישראלית  קוויבר  [11]  (Quiver) על ידי חברת אינקטומי (סימול INKT) הציבורית, תמורת 12 מיליון דולר במזומן ומניות. 

 קוויבר, ספקית פתרונות קטלוג למידע ארגוני, גייסה סכום כולל של 22 מיליון דולר מאז היווסדה. בינואר 2002 השלימה החברה סבב גיוס שלישי בהיקף של 5 מיליון דולר מקרנות ההון סיכון הבינלאומיות LMS קפיטל, אל דוראדו ונצ'רס, האמר ווינבלד ונצ'ר פרטנרס ופארטק אינטרנשיונל. באפריל 2000 השלימה החברה גיוס של כ-13 מיליון דולר, לפי שווי של כ-50 מיליון דולר אחרי הכסף מוייס פק אנד גריר, בארון קפיטל מנג'מנט, סטיינברג קפיטל, וובר קפיטל מנג'מנט ואלן הירשפלד, לשעבר מנכ"ל אולפני קולומביה ופוקס המאה ה-20. 

 כשהאמון של המשקיעים יחזור לשוקי ההון בארה"ב והתוצאות של חברת האינטרנט האמריקאית ישתפרו, בעלי המניות של קוויבר יוכלו לראות את המניות שקיבלו בעסקה רושמות תשואה דו ספרתית ואפילו תלת ספרתית  מאחר שמכירתה של קוויבר התבצעה בשווי הנמוך כמעט בחצי מהכספים שגייסה מאז הקמתה, מרבית המשקיעים שלה הפסידו חלק גדול מההשקעה שלהן, אם לא את כל הכספים שהשקיעו בחברה. למעט אלו שהשתתפו בגיוס האחרון, שהקנה להם ככל הנראה חלק גדול במניות החברה על חשבון המשקיעים הקודמים. 

 קוויבר הוקמה בשנת 1998 בשם נקטריס (Nectaris) על ידי עופר מנדלוביץ', מנהל הטכנולוגיה ראשי של החברה ואבי סגל, סגן נשיא בחברה. החברה פיתחה בתחילת דרכה מנוע חיפוש באינטרנט המשלב אלמנטים טכנולוגיים ואנושיים, תוך התבססות על ידע של אלפי גולשים באינטרנט. בסוף 2000 עברה החברה למודל עסקי חדש והחלה להתמקד בפיתוח תוכנות לניהול וקטלוג תכנים באינטרנט. החברה, שהנהלתה ממוקמת בסן פרנסיסקו, העסיקה בשיאה 50 עובדים, חלקם במרכז הפיתוח שהפעילה בישראל. בעקבות עסקת הרכישה, ישולבו 20 עובדי קוויבר בחברת אינקטומי. 

 אינקטומי, שהתפרסמה בעבר בזכות מנוע החיפוש שסיפקה לפורטלים של אינטרנט פונה כיום בעיקר לשוק העסקי, כאשר רכישת קוויבר נועדה לחדד את התמקדותה במכירה אונליין של מוצרי חיפוש ואחזור מידע. אבל הקיצוצים החדים בהוצאות של חברות על טכנולוגיות מידע חדשות גורמים כיום לפגיעה קשה בפעילות של החברה. היא הודיעה בשבע שעבר על תוכנית לפטר 270 עובדים, המהווים כ-40% מכוח האדם של החברה, זאת בעקבות הגידול בהפסדי החברה. 

 אינקטומי רשמה הפסד של 235 מיליון דולר ברבעון השלישי של שנת הכספים 2002, שהסתיים ב-30 ביוני. זאת, לעומת הפסד של 155 מיליון דולר ברבעון המקביל אשתקד. החברה האמריקאית הפסידה סכום כולל של 666 מיליון דולר מאז ספטמבר 2000. הכנסות החברה צנחו בשיעור של 40% ברבעון האחרון ל-23.8 מיליון דולר. 

 מחיר מניות אינקטומי, הניצב כיום מתחת לדולר אחד, משקף לחברה שווי שוק של 117 מיליון דולר. בימי השיא של הגיאות במניות האינטרנט, בתחילת שנת 2000, עוד נסחרו מניות החברה בשווי של 241.5 דולר למניה. אין כל ספק שבעלי המניות של קוויבר אינם מאמינים שמניות אינקטומי יחזרו אי פעם לרמות שלפני שנתיים. אולם כשהאמון של המשקיעים יחזור לשוקי ההון בארה"ב והתוצאות של חברת האינטרנט האמריקאית ישתפרו, הם יוכלו לראות את המניות שקיבלו בעסקה רושמות תשואה דו ספרתית ואפילו תלת ספרתית.