לפני מספר ימים התפרסמו הנתונים החצי שנתיים של יפעת בקרת פרסום, ולרגע ניתן היה לחשוב שהמיתון והמשבר בענף הפרסום הם בעצם רק חלום רע שחלמנו, והנה - המציאות לפנינו בהירה ויפה, עם הוצאה חצי שנתית לפרסום של 1.1 מיליארד דולר (ירידה קלה רק במעט לעומת התקופה המקבילה אשתקד), ומשרדים כמו מק'אן קשר בראל, באומן בר רבנאי ואדלר חומסקי  &  ורשבסקי משגשגים ומצליחים עם היקפי פרסום של 106 מיליון דולר, 71 מיליון דולר ו-64 מיליון דולר, בהתאמה. 

 אז זהו, שלא! הנתונים בטבלת יפעת נראים מרגיעים, אך המציאות, מסתבר, כואבת בהרבה. "הייתי חותם על המספרים ואפילו על מחציתם", אמרו לי השבוע בכירים בענף הפרסום בחיוך עצוב, בבואם להתייחס לנתוני הטבלה. 

 מאז ומתמיד ידוע כי נתוני יפעת סובלים מעיוותים מסוימים. הנתונים אמורים לשקף את היקף הפרסום של כל משרד פרסום, מפרסם, מותג וכדומה. כדי לקבל זאת מחברים את הדקות / מודעות / ג'ינגל / שלט פרסום והמחיר עבור כל אחד מהם על פי המחירון הרשמי של המדיה. הסטייה נובעת מהפער בין מחיר המחירונים למחירים הנגבים בפועל. לכן כשמדובר בהוצאה לפרסום של מפרסם כלשהו מקובל בדרך כלל להוריד 40% כדי להתקרב לסכום המדויק. 

 אך השנה דומה שכדי להתקרב לנתונים המדויקים, כדאי יותר להוריד את אותם 60% שבעבר נהגו להשאיר. הטבלה של יפעת אולי לא משקרת, אך הפער בינה לבין המציאות הולך וגדל בצעדי ענק. על הגדלת הפער אחראים מספר גורמים. 

 המשבר בענף הפרסום, הקטנת התקציבים והחרפת התחרות בתוך המדיה עצמה, גרמו לשגשוג חסר תקדים בהנחות ובבונוסים. במלים אחרות - דפי העיתון וזמן האוויר אולי מלאים, אך אין משמעות הדבר ששולם עבורם כסף. מאחר וביפעת לא מבדילים בין שטח שנקנה לשטח שהתקבל כבונוס, ושטח הבונוסים גדל בתוך כלל העוגה, התנפחה בסופו של דבר התוצאה הכללית.  הסטייה משפיעה בעיקר לטובת המפרסמים והמשרדים המטפלים בתקציביהם  הסטייה משפיעה בעיקר לטובת המפרסמים והמשרדים המטפלים בתקציביהם, שכן ככל שהמפרסם גדול יותר הוא מוציא יותר כסף, אחוזי הבונוס שלו גדלים באופן יחסי ואיתם גם הפער בין הנתונים בטבלה לאלו שבשטח. 

 יותר מזה, ההנחות בין הגופים השונים בתוך אותה מדיה שונים. כך למשל "ידיעות אחרונות" נותן פחות הנחות מ"מעריב", ולכן משרד שמפרסם באופן יחסי יותר ב"מעריב" ייראה לכאורה יותר גדול. פער במחירים קיים גם בתוך אותו גורם שידור - בהתאם למיקום הפרסום. כך, למשל, ההנחות על פרסום ברצועות השידור בפריים טיים נמוכות יותר מההנחות עבור פרסום באוף פריים, ולכן ככל שאחוז יותר גבוה של פרסומי המשרד מופיע בפריים טיים הוא ייראה יותר גבוה במחירי מחירון - גם אם בפועל ההשקעה שלו בטלוויזיה קטנה יחסית. 

 סיבה נוספת היא כניסתו לשוק של ערוץ 10 והפער העצום בין מחירי המחירונים שלו (הזהים, למעשה, למחירוני ערוץ 2) לבין המחירים שהוא גובה בפועל, הנעים סביב מאות בודדות של דולרים לספוט. כך למשל, משרד שפירסם ספוט אחד בערוץ 10 ירשום לזכותו היקף פרסום של כ-5,000 דולר בעוד שבפועל עמד היקף הפרסום על כ-200 דולר. לכן ככל שאחוז הפרסום של משרד מסוים בערוץ 10 גבוה יותר, חזקה יותר הסטייה ה"מנפחת את חשבונו". 

 מגמה נוספת שבלטה השנה היא שימוש בפילרים באמצעות שילוט חוצות,  אם מתעלמים מהמספרים בטבלה של יפעת אפשר ללמוד ממנה על המגמות המאפיינות את השוק  שגם הם אינם מחושבים לצורך נתוני יפעת. 

 אך אם מתעלמים מהמספרים בטבלה של יפעת אפשר ללמוד ממנה על המגמות המאפיינות את השוק, ובהיעדר נתונים אחרים, זהו כלי שאין לזלזל בו. אין ספק כי מק'אן קשר בראל מוביל על משרדי הפרסום האחרים בפער ניכר, גם אם היקף הפרסום שלו הוא 40 או 50 מיליון דולר, ולא 106 מיליון דולר, כפי שמציגה הטבלה. 

 כמו כן ברור לחלוטין שאדלר חומסקי  &  ורשבסקי ממשיכים לזנק - גם אם בגלל סטייה כלשהי הם לא "עקפו" בדירוג את שלמור אבנון עמיחי Y  , או אם בגלל סטייה אחרת הם קרובים יותר למקום השני בטבלה, בו מחזיק כרגע "רשמית" באומן בר רבנאי. לכן, נסתפק בינתיים במה שיש, ובמקרה הזה נסתכל על חצי הכוס המלאה.