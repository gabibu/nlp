הנתונים של בנק ישראל המתפרסמים היום מציירים תמונה עגומה, לפיה כ-2.4 מיליון ישראלים לא עבדו ברבעון הראשון של 2002, מתוכם כ-2.1 מיליון בחרו שלא לעבוד. הנתונים הללו מתפרסמים בתזמון מושלם עם פרסום תוכנית הקיצוצים של האוצר המציעה פגיעה נוספת במקבלי קצבת הבטחת ההכנסה והקשחה נוספת בקריטריונים לקבלת דמי אבטלה. 

 כל כך הרבה בטלנים? 2.1 מיליון איש שיושבים בבית על חשבון משלם המיסים? אז זהו, שלא. הנתונים של בנק ישראל אינם מדויקים, וגם לא יכולים להיות. הם מתבססים על נתוני הלשכה המרכזית לסטטיסטיקה ולכן על מנת לספק תמונת מצב נכונה על הרבעון הראשון של 2002 צריך לחכות לתחילת שנת 2003 - לפחות. 

 גיל העבודה מתחיל, באופן תמוה, מגיל 15, אבל כידוע במדינות מפותחות, עליהן נמנית ישראל, מרבית הילדים בני 15 עד 18 לומדים בבית הספר ולא עובדים במפעלים לייצור נעלים, למשל. כמו כן, במדינת ישראל מחוייבים ילדים וילדות בני 18 להתגייס לצבא, אבל הנתונים מתעלמים משתי נקודות חשובות אלו. 

 בבנק ישראל לא יכולים להעריך איך ייראו הנתונים בנטרול בני ה-15-21. הם רק יכולים להצביע על נתונים קודמים המראים כי במדינת ישראל נמוך שיעור המועסקים בהשוואה לשאר המדינות המפותחות. לדוגמא, בשנת 2000 עמד שיעור המועסקים בישראל מכלל האוכלוסיה בגילאי 15 עד 64 ללא חיילים על 61%, לעומת ממוצע של 67% במדינות המפותחות וממוצע של 72% במדינות שהפעילו מדיניות ממוקדת לעידוד התעסוקה (אוסטריה, דנמרק, ניו זילנד ובריטניה). נמוך, נכון, אבל עדיין רחוק מרחק רב מנתונים המצביעים על חוסר תעסוקה בקרב כ-30% מהאוכלוסיה במדינת ישראל. 

 אין ספק שהמדיניות שהונהגה לאורך שנים במדינת ישראל יצרה מצב בו יעדיפו אנשים מסוימים לקבל סיוע מהמוסד לביטוח לאומי מאשר לצאת לעבודה. הבעיה ידועה כבר שנים, אבל בינתיים כמעט ולא ננקטו צעדים לצמצמה כי כשהאבטלה עמדה על 8.7% וההיי-טק פרח לא היתה סיבה להתעסק עם המובטלים הכרוניים, אבל עכשיו, כשהאבטלה מגיעה ל-10.5% וכשאין עבודה גם למי שבאמת רוצה - זה הזמן לשלב בשוק העבודה את כל מי שיושב בבית כבר שנים. ועדת תמיר הגישה לפני יותר משנה המלצות לממשלה שמטרתן השבת מובטלים למעגל העבודה. על פי החלטה, שהתקבלה בתחילת החודש בקבינט הכלכלי-חברתי, ב-1 באוגוסט יתחיל ניסוי ראשון בו ישתתפו 14 אלף מובטלים בארבעה אזורים בארץ. 

 בכל איזור שייבחר יוקם "מרכז תעסוקה", שבו ירוכזו תחת קורת גג אחת כל השירותים השונים שניתנים למובטלים על ידי הרשויות (שירות התעסוקה, המוסד לביטוח לאומי והאגף להכשרה מקצועית במשרד  כשהאבטלה עמדה על 8.7% וההיי-טק פרח לא היתה סיבה להתעסק עם המובטלים הכרוניים, אבל עכשיו, כשהאבטלה מגיעה ל-10.5% וכשאין עבודה גם למי שבאמת רוצה - זה הזמן לשלב בשוק העבודה את כל מי שיושב בבית כבר שנים  העבודה). כמו כן, יוצע למשתתפים בפרויקט סיוע מיוחד במציאת עבודה (השלמת השכלה, הכנה לראיונות עבודה, סיוע בטיפול בילדים וכדומה). 

 שלב תכנון הפרויקט אמור להימשך כשמונה חודשים, ולפי התוכנית, ב-1 במארס 2003 ייפתחו מרכזי התעסוקה באופן רשמי. הניסוי הראשון, שבו ישתתפו מקבלי הבטחת הכנסה, יסתיים בסוף 2004. זאת אומרת, 3 שנים לאחר שוועדת תמיר הגישה את המלצותיה לממשלה. 

 אז בינתיים, עד שיסתיים הניסוי, מתמקדת ממשלת ישראל במלחמה במובטלים מרצון ושלא מרצון. סילוק 50 אלף עובדים זרים, (במשרדי האוצר והעבודה מאמינים כי מקומות העבודה אותם יפנו יתמלאו מייד בעובדים ישראלים), הקשחת הקריטריונים לקבלת דמי אבטלה וצמצום נוסף בקצבאות הבטחת הכנסה - כל אלו עשויים לטפל בבטלנים האמיתיים, אבל יפגעו פגיעה חמורה באלפי אנשים אחרים שקצבאות אלו מהוות עבורם הכנסה יחידה ושלא יכולים להשתלב בשוק העבודה - ודאי שלא עכשיו - בגלל מחסור במקומות עבודה.