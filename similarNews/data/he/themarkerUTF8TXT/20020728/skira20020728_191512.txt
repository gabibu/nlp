הדיון שהתקיים השבוע בוועדת הכלכלה של הכנסת קבר כמעט סופית את הצעת החוק שעניינה פירוק העיתון "ידיעות אחרונות", אבל לא רק מגישי ההצעה התאכזבו מקבורת החמור של החוק. ההצעה כללה לא מעט הבטחות גם למי שאינם מצדדים בסעיף 7, המחייב את פירוק העיתון הגדול במדינה. 

 בדיון התברר שאיש מהנוכחים, נציגים של גופים מפקחים ואף מתחרים מרים של "ידיעות אחרונות", אינו מצדד בהצעה לפרקו. אילו היתה נערכת הצבעה על ההצעה, ספק אם היו נמצאים לה תומכים מלבד שני המציעים, תמר גוז'נסקי מחד"ש ויובל שטייניץ מהליכוד. עם זאת, קשה היה להתעלם מהתמיכה השקטה שקיבלו המציעים מקואליציה קבועה למדי של מאוכזבי חקיקת התקשורת. מרבית המאוכזבים צפו את הכישלון והתחננו בפני המגישים להסיר או לפחות למתן את הסעיף הבעייתי, ואולם שטייניץ סירב בטענה שסעיף "ידיעות אחרונות" הוא "לב העניין". פרשנים פוליטיים טענו שמטרתו היחידה כמעט של שטייניץ היא העלאת הסעיף לדיון. על פי פרשנות זו, לא היתה העלאת הצעת החוק ניסיון אמיתי לשפר את התחרות בשוק התקשורת, אלא תמרון פוליטי שכוון להטיל אימה על העיתונות. ביטול הסעיף היה פותח את הזירה למאבק רציני על דמותו של שוק התקשורת בישראל. לאחר הכישלון הודיע שטייניץ כי יחזיר לוועדה נוסח חדש וממותן. 

 אם יעמדו גוז'נסקי ושטייניץ בהבטחתם, ויחזירו לכנסת נוסח מתוקן ומרוכך, יתברר כי סעיף 7 לא היה אלא מנוף קל ונוח לטרפוד החוק. חלק גדול מהסעיפים האחרים עשויים להתקבל על דעתם של רבים, ולחולל שינויים מרחיקי לכת במנגנוני הפיקוח וההסדרה של שוק התקשורת. 

 לדיון הובא נוסח משולב של שתי הצעות חוק שהוגשו בנפרד על ידי גוז'נסקי ושטייניץ, שאוחה ושופץ בסיוע נמרץ של משרד המשפטים. למשרד היה עניין מיוחד בהצעה, ולאו דווקא בגלל הרעיון לפצל את "ידיעות אחרונות". 

 עניינו העיקרי של משרד המשפטים היה מקצה השיפורים שהציע החוק למלחמות הבעלויות הצולבות. בתום שני הליכי חקיקה ואינספור מאבקים מנהליים יצא משרד המשפטים רק בניצחונות חלקיים על הבעלויות הצולבות. התיקון לחוק התקשורת, שבאמצעותו ניסה המשרד לחלץ את העיתונים לפחות מחברות הכבלים, נחל כישלון. ידיעות אחרונות, אליעזר פישמן ומשפחת נמרודי לא יצטרכו למכור שמץ מאחזקותיהם בחברות מת"ב וערוצי זהב (ולמעשה, בחברה המאוחדת האמורה לקום), אם כי פישמן יתקשה כנראה להגדיל את אחזקותיו. 

 הצלחה גדולה יותר הושגה בחקיקה הנוגעת להפרדת העיתונים מערוץ 2. כאן נקבע שהעיתונים שהם בעלי מניות בכבלים לא יוכלו להיות בעלי זיכיונות בטלוויזיה מסחרית. העיתונים יאולצו למכור את אחזקותיהם בזכייניות רשת וטלעד, בתנאי שיתקיימו מכרזים לזיכיונות חדשים ויפקעו הזיכיונות הקיימים. אלא שבינתיים מצליח משרד התקשורת לקדם חקיקה סותרת, להארכת הזיכיונות הקיימים בשנתיים נוספות. אם יוארכו הזיכיונות, יהיו העיתונים פטורים ממכירת אחזקותיהם בערוץ 2 לפחות בשלוש השנים הקרובות וכנראה שגם מעבר להן. 

 פרק ג' של הצעת גוז'נסקי-שטייניץ מנוסח בחדות רבה: הוא אוסר על העיתונים ובעליהם לשלוט בחברת כבלים או בערוץ מסחרי. ההקלה היחידה שיש לעיתונים היא אפשרות להחזיק עד 8% בחברת כבלים או בערוץ מסחרי, בתנאי שאין ההחזקה מקנה לעיתון זכות למנות דירקטור מטעמו. נראה כי אישור ההצעה לא יותיר לעיתונים הגדולים ולאליעזר פישמן פתח מילוט ממכירה רבתי של אחזקותיהם בכבלים ובערוץ 2. פישמן יוכל, כמובן, לבחור בין אחזקותיו בעיתונות לאחזקותיו בערוצי זהב. בניגוד לנוסח החוקים שהתקבלו בעבר, היתה גם קבוצת הארץ, הקטנה יחסית לידיעות אחרונות ומעריב, נפגעת מחסימת דרכה למדיום האלקטרוני. 

 קבלת החוק היתה יכולה להיות ניצחונה המוחץ של המשנה ליועץ המשפטי, דוידה לחמן-מסר, במאבק על ביטול ההחזקות הצולבות. גם לממונה על ההגבלים העסקיים, דרור שטרום, יש עניין רב בהצעת החוק. המוסד שהוא עומד בראשו סובל בשנתיים האחרונות מהתקפות חריפות. הוא מתקשה לטפל ברכישה הבלתי חוקית של 15% ממניות "ידיעות אחרונות" על ידי אליעזר פישמן, ומותש מהמערכה הנפתלת על תנאי המיזוג של חברות הכבלים, שבשיאה איימו שר התקשורת ראובן ריבלין ויו"ר ועדת הכלכלה אברהם פורז לשלול את זכותו של הממונה לקבוע את תנאי המיזוג. 

 שטרום חש שחקיקה המגדירה את סמכות המוסד בתחומים אפורים עשויה לבצר את מעמדו. בהופעתו בדיון על הצעת גוז'נסקי שטייניץ, הוא ביקש לומר לוועדת הכלכלה כי חוץ מסעיף 7 הבעייתי יש בחוק סעיפים שהוא תומך בהם, אבל פורז קצב במשורה את דקות הדיבור של דוברים מסוימים. 

 בניסיון להעביר את המסר, לפחות לפורז, שיגר אליו שטרום מסמך שבו התייחס בחיוב רב לסעיפי החוק המרחיבים את סמכותו באופן שיסייע לו לפתור, למשל, את בעיית האחזקות העודפות של פישמן ב"ידיעות אחרונות" ויבהיר את טשטוש ההגדרות שפישמן מסתמך עליו בהתנגדותו למלא אחר הוראות הממונה. 

 שטרום תומך בהצעה לחייב בעל עיתון באישור הממונה על ההגבלים בכל עסקה לרכישת 15% ויותר מעיתון אחר. בכלל, נראה כי שטרום היה מעדיף להימנע ככל האפשר מעיסוק במיזוג של עיתונים. אילו היה שטייניץ מתייעץ איתו, סביר ששטרום היה מציע לצרף להצעה סעיף האוסר מיזוג בין עיתונים למעט במקרים שבהם עומד אחד העיתונים בסכנת קריסה. באנגליה ובארה"ב, אומר שטרום, יש חוקים כאלה. 

 סעיפים אחרים אוסרים על מתן שירותים של עיתון אחד על ידי עיתון אחר, כולל מתן הלוואות. סעיף זה יכול לחסוך לרשות את ההתלבטות ארוכת שנים בקשר לטיפול בהלוואה שהעניק ידיעות אחרונות לקבוצת הארץ. "הרחבת הסמכויות לא פותרת בעיות שאינן ניתנות לפתרון במסגרת החוק הנוכחי", אמר שטרום, "אבל הן יכולות לזרז ולקצר את ההליכים, כמו למשל בנושא ההלוואה". 

 שטרום מתנגד לסעיפים מסוימים בחוק המרחיבים את סמכותו עד כדי התערבות בפעילות העיתונים בתחומי התוכן. כך למשל מטילה הצעת החוק על הממונה לבחון שיתוף פעולה בין העיתונים בפרסומים שונים. שטרום התערב בעבר בשיתוף פעולה כזה, כאשר בעלי העיתונים ניסו לתאם ביניהם כללים לסיקור פרשת האזנות הסתר. 

 עיסוקה של הרשות להגבלים עסקיים הוא מניעת מונופולים כלכליים, ואין לערב אותה בפיקוח על נושאים תוכניים של העיתונים, הסביר שטרום לפורז.