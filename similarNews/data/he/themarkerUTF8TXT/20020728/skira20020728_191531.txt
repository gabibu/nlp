רואה החשבון הצעיר דניאל מיצנגנדלר הוא עבריין בורסה מיוחד; כך גם קבעה שופטת בימ"ש השלום בת"א יהודית אמסטרדם, ששלחה אותו באחרונה לשישה חודשי עבודות שירות. 

 לפי כתב האישום, ב-1998 היה מיצנגנדלר מנהל השקעות בחברת אטמור; ב-22 בדצמבר 1998 נתן הנאשם, דרך חברת אטמור, שתי הוראות קנייה למניות חברת ממד ישראל טכנולוגיות בהפרש של 50 דקות. על ידי כך קבע הנאשם למניה שער נעילה הגבוה בשיעור של 54% משער הבסיס, וגרם בה לעלייה מלאכותית של 42%. הנאשם הגדיל את שווי השוק של ממד מ-36 מיליוני שקלים ל-51 מיליוני שקל. 

 התביעה טענה כי מעשיו של הנאשם היו התערבות הרסנית במסחר התקין, שעלולה להביא לערעור אמון המשקיעים בהגינותה של הבורסה המשמשת מכשיר יעיל לגיוס הון מן הציבור. הנאשם לא התכחש להודאות שמסר בחקירת המשטרה והודה בהרצת מניות של מניית ממד. מהודאתו עולה כי יצר מצג שווא לפיו נקשרו כביכול עסקות של מניות ממד בין קונים מרצון למוכרים מרצון. 

 הנאשם הסביר בחקירתו, כי החליט להעלות את שער המניה מכיוון שחשב שמישהו הוריד את מחירה באופן לא חוקי ובכך "עיצבן" אותו. עוד אמר בחקירתו, כי עניין אותו לראות כיצד פועלים כוחות השוק ל"צרכים מחקריים". 

 הנאשם הסביר בחקירתו, כי החליט להעלות את שער המניה מכיוון שחשב שמישהו הוריד את מחירה באופן לא חוקי ובכך "עיצבן" אותו 

 הוסיף הנאשם, "זה באופי שלי, והפעילות במניות ממד היא דוגמה לזה. זה מתאים לאופי שלי להתנהג בצורה כזו, כלומר, לעשות משהו נגד ההרגזה, כאנטי להרגזה, במקרה הזה לפעול להרמת שער מניית ממד (...) אם הבורסה כולה יורדת ואני כמו אחרים מושקע, כולם בדיכאון, ואני מבסוט כי אני אוהב שהמניות זולות. זה מוצא חן בעיני, לא יודע למה. אז מה זה משנה לי שהמניה היא במחיר יותר נמוך ממה שהיא צריכה להיות?" 

 לאחר שקראה את הודאותיו והסבריו הבלתי שגרתיים של הנאשם, פנתה השופטת אמסטרדם לסניגור כדי לברר אם הנאשם עבר בדיקה פסיכיאטרית או טופל בעבר על ידי פסיכיאטר; מדברי הנאשם עצמו התברר כי קודם לשירותו הצבאי ובמהלכו היה בטיפול פסיכיאטרי. לבית המשפט הוגשה חוות דעת פסיכיאטרית של ד"ר אבי ראפס, ולפיה הנאשם סובל מהפרעת אישיות נרקיסיסטית, ולכן לא שלט בדחפיו כשביקש להוכיח את יכולתו גם כשידע שמדובר בביצוע עבירה. לדברי הפסיכיאטר, בעקבות חשיפת מעשיו של הנאשם, אובחנה אצלו תגובה חרדתית ודיכאונית. 

 התביעה וההגנה הגיעו להסדר טיעון שלפיו תבקש התביעה לגזור על הנאשם 6 חודשים שלא ירוצו בעבודות שירות, מאסר על תנאי ממושך וקנס מכביד. ואילו לסניגור, תישמר הזכות לטעון לעונש באופן חופשי. חוות הדעת הפסיכיאטרית הניעה את הסניגור לבקש מהשופטת עונש מזערי של שירות לתועלת הציבור. הסניגור ביקש לעשות הבדלה חדה בין נאשם זה, לעברייני בורסה אחרים שפעלו ממניעים רווחיים. 

 אמסטרדם לא השתכנעה מנימוקי התביעה בנוגע לנסיבות החמורות של ביצוע העבירה. לדבריה אין מחלוקת שהנאשם לא ביקש לצבור לעצמו או למעסיקתו רווחים קלים בעקבות פעולותיו, ולא התגלה כל מניע כלכלי למעשיו. היא הדגישה כי חברת אטמור, והנאשם עצמו, לא החזיקו כלל במניות ממד. 

 אמסטרדם קבעה כי שוכנעה שהמעשה לא נעשה מתוך תאוות בצע או רצון להפיק רווחים אלא באופן בלתי רציונלי ובגלל הפרעה נפשית נרקיסיסטית. בסכמה את הלך נפשו של הנאשם בעת ביצוע העבירה כתבה אמסטרדם כי הנאשם פעל תחת הפרעה נפשית ו"בתחושה מגלומנית". 

 בנוסף ל-6 חודשי עבודות שירות נדון הנאשם ל-12 חודשי מאסר על תנאי. השופטת ציינה כי בנסיבות תיק זה אי אפשר שלא "להכותו" בכיסו וקנסה אותו ב-50 אלף שקל.