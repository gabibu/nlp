מה יניע את הבורסה התל-אביבית בשבועות הקרובים? ריבית שקלית גבוהה? הרפורמה במס? ההיטל על עסקות בורסאיות? אדישותם של משקיעים? תוצאות עסקיות? 

 לעניות דעתי, יושפעו תנודות הבורסה בתל אביב, יותר מכל, מן המצב הכלכלי הרעוע, המחמיר מיום ליום; מציפייה לגורל הקיצוצים בתקציב; מן ההתפתחויות הביטחוניות-מדיניות; ולא במקום האחרון, מן הטלטלות והמפולות הפוקדות את שוקי העולם. 

 כך או כך, רשמו רוב מדדי המניות בתל אביב בשבוע שעבר ירידות חדות. מדד תל אביב 100 פחת מ-370.07 ל-351.94 נקודות (4.90%-), מדד תל אביב 25 מ-385.84 ל-365.66 נקודות (5.25%-), מדד יתר מניות והמירים מ-280.27 ל-278.12 נקודות (0.77%-), מדד תל-טק מ-189.48 ל-179.65 נקודות (5.19%-). 

 מדד המניות הכללי מ-349.13 ל-333.34 נקודות (4.54%-). 

 שער הדולר (תרשים 1) חותר לקראת משוכת 4.82 השקלים; ואם יעלה בידו להבקיעה, בכיוון מעלה, סביר שיבחן שוב את פסגתו ההיסטורית, השוכנת באזור חמישה השקלים. 



 מחסומי התמיכה בדרכו של המטבע האמריקאי מטה מצויים בסביבות 4.63 ו-4.69350 שקלים. 


 מדד נאסד"ק עודו פגיע 
 מדד נאסד"ק (תרשים 2) נהנה מתמיכה לאורך הקו ג'-ד'. אם לא תסכון רמה זו, הוא עשוי לשפול לעבר הקו א'-ב'. 

 משוכת התנגדות משמעותית אורבת לנאסד"ק לאורך הקו ה'-ו', בסביבות 1,500 נקודות (נכון לשבוע זה). 

 אם ידלג מעליה, עשוי המדד להעפיל לסביבות 1,950 נקודות. 

 מדד תל אביב 25 (בלא תרשים) נהנה מתמיכה צ'רטיסטית איתנה באזור 348 נקודות ועשוי להיתקל בהתנגדות באזור 388 נקודות.