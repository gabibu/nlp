"אני חושב שזו הזדמנות לא רעה להאריך את התיק", אומר יוסי ארד, מנהל ההשקעות הראשי של מגדל שוקי הון. "כמו בכל מגמה בשוק ההון בא תיקון, ויש בו הזדמנות שנייה למי שלא השתתף בסיבוב הראשון", הוא מוסיף. 

 התיקון שעליו מדבר ארד הוא תוצאה של העלייה בחוסר הוודאות ובתנודתיות בשוק הכספים. העלייה בחוסר הוודאות נגרמה כנראה מיוזמתו החשובה של ראש הממשלה ברצועת עזה, שהחזירה את הבנקים הזרים לפעילות בשוק המט"ח המקומי, וכן ממגמת הירידות בתוך מסחר עצבני בשוק ההון בארה"ב. 

 השקל פוחת ב-2.2% בשבוע המסחר החולף, וכתוצאה ספג מדד איגרות החוב השקליות הלא צמודות בריבית קבועה מסוג שחר ירידה זהה. 

 עקום תשואות השחר, שסיים את יום ראשון בשיפוע שלילי בין האיגרות שטווח הפדיון שלהן שנה לאיגרות שייפדו עוד 4 שנים, התהפך עד לסוף השבוע. תשואת השחרים שטווח הפדיון שלהם עד שנתיים עלתה ב-0.3%, ואילו תשואת השחרים לפדיון בעוד 4 שנים עלתה ב-0.8%, כך שנפתח מחדש פער תשואות של 0.3% לטובת האיגרות הארוכות. 

 מנהלי כספים דיווחו על פעולות משולבות של הבנקים הזרים בשוק הכספים, למשל הזרמת ביקושים לדולר לאחר קביעת השער בשחרים, וכן ניקוי עודף הביקוש במחיר הסגירה. המסחר העצבני בשוק מטבע החוץ יצר תנודתיות במחירי השחרים הארוכים, שנסחרו בירידות של יותר מ-0.5% ב-3 מתוך 5 ימי המסחר. 

 עליית התשואות אינה מפריעה למנהלי השקעות להמשיך במגמת האיסוף הזהירה של השחרים הארוכים לטווח פדיון, ונראה כי המגמה היתה חזקה יותר אלמלא זיכרון העבר הקרוב כשהשחרים הארוכים קרסו עד לתשואות של 12%. איגרות אלו צפויות להניב רווחי ההון גדולים כשעקום התשואות יירד וישנה את שיפועו, למשל לקראת תחילת תהליך הפחתת הריבית על ידי בנק ישראל. 

 תהליך זה אינו צפוי להתחיל מחר, או כדבריו של אחד ממנהלי הכספים: "בתוך 6 חודשים העקום יתהפך. עד אז אני מביא בחשבון הפסדי הון". נראה כי בשוק הכספים יש הסכמה רחבה שבנק ישראל לא ישנה את הריבית; זאת על רקע מדד יוני הגבוה וחוסר הבהירות בנוגע לתקציב 2003 מצד אחד, והמיתון העמוק בפעילות, כפי שהתבטא בירידת המדד המשולב למצב המשק ב-2% בחודש יוני מצד שני. 

 גם הצעת התקציב, כפי שפורסמה ביום שישי, לא תקדם את הפחתת הריבית. ההצעה מעוררת התנגדות גורפת, משום שהיא נתפשת כניסיון נוסף של שר האוצר סילבן שלום להרע את מצבם של מגזרים חסרי הגנה פוליטית, זאת, כדי להגן על זכויות היתר (למשל, חוק משפחות ברוכות ילדים) של המגזרים החביבים עליו: חרדים ומתנחלים. 

 ככל שבסיס התמיכה הפוליטי לתקציב יהיה צר יותר, כך גדלים הסיכויים שהקיצוץ בו לא יסתכם ב-8.7 מיליארד שקל, אלא בסכום נמוך יותר, כך שבנק ישראל לא ימהר להפחית את הריבית עד שיתחוור לו מה גודלו המדויק של התקציב. 

 הביקוש לאיגרות חוב שקליות לא צמודות נשען בשלב זה על הערכות האינפלציה הרווחות בין החזאים. יונתן כץ, אסטרטג המקרו בדסק הבינלאומי של בית ההשקעות אופק, מעריך שהאינפלציה ב-12 החודשים הקרובים תסתכם ב-0.2%-, ושהמדדים יירדו בשיעור מצטבר של 0.3% ביולי-ספטמבר. הכלכלן הראשי של בנק הפועלים, פתחיה בר-שביט, מעריך שהאינפלציה ב-12 החודשים הקרובים תסתכם ב-3.3% ושעד סוף 2002 לא יעלו המחירים כלל. 

 "זו הסיבה שאני מאמין בשחרים לטווח של עד 7 ו-9 שנים", אומר ארד, "אם כי ייתכן שאנצל את העצבנות בעקבות העלייה בשער הדולר לרכוש אותם בתשואות של 9.5%-9.6%". 

 מנהל השקעות אחר מעריך שהתשואות של השחרים הארוכים ינועו בטווח הקצר בין 9.5% ל-8.8%, כשריבית בנק ישראל תבלום בחודשים הקרובים ירידה משמעותית של התשואות מתחת לרמה זו. ארד מסכים, אך מוסיף: "נכון שמדובר במשחק של 3%-4%, אבל אסור לזלזל בזה". 

 להערכתו, שוק הכספים מספק הזדמנויות נוספות, כמו יכולת ליצור פיקדונות בריבית גבוהה יחסית של 9.5%-9.6% על ידי רכישת אופציית רכש על המעוף (C 001) לתקופת הפדיון הרצויה ומכירת חוזה עתידי לטווח זהה; או לחלופין על ידי מכירת חוזים עתידיים על השקל/דולר, שמגלמים ריבית של ליבור +0.5% ורכישת איגרות חוב צמודות לדולר בריבית משתנה של ליבור + 1.4%. 

 מנהל כספים אחר סבור אף הוא כי הגיעה השעה לעבור לשקלים, אף כי הוא מסויג יותר מהשחרים הארוכים: "התחרות בשוק המדמם גורמת לאנשים לקחת סיכונים מוגזמים כדי להכות את המתחרים. הוא מעדיף לשמור על שיעור נמוך יחסית של 5%-6% והיתרה במק"מים, בפיקדונות ובגילונים, שנסחרים בפער של 0.8% (הסדרות שלא ימוסו) עד 1.0% מעל תשואת המק"מ. זאת, כשאין ציפייה להפחתת ריבית בחודשים הקרובים. להערכתו, אפיק זה סבל מהעובדה שקרנות כמו אופטימום סולידי, שניהלו בתחילת 2002 סכום של 3 מיליארד שקל, ספגו פדיונות כבדים ונאלצו למכור מכל הבא ליד. 

 חזאי האינפלציה שכשלו בחיזוי מדד יוני מתחרים זה בזה, כך נראה, מי ישגר לשוק תחזית נמוכה יותר על בסיס ההערכות שפוטנציאל הפיחות מוגבל, שהשפעות העלאות המחירים היזומות על ידי מונופולים וגופים ממשלתיים, או ממשלתיים למחצה כמו הבנקים, מוצו, ובעיקר בשל הקביעה שאין אינפלציה של ביקושים. 

 הערכות אלו יעמדו למבחן במדד אוגוסט, כשהשפעת הייסוף ביולי תבוא לידי ביטוי, ויפוגו, כמשוער, השפעת עליות המחירים היזומות. כמה מהחזאים צופים שמדד אוגוסט יירד ב-0.6%, ומעניין יהיה לראות אם השד האינפלציוני ששיחררו בנק ישראל וממשלת ישראל יובס על ידי הריבית הגבוהה, יאסוף את חפציו ויחזור לבקבוק בתום 7 חודשים של מופע נוסטלגי. 

 שוק הכספים ספקן יותר באשר לירידה הדרמאטית בקצב עליית המחירים ב-12 החודשים הקרובים. האינפלציה הנגזרת מפער התשואות בין האג"ח הצמודה לשנה לבין המק"מ היא 2.2%, כך שייתכן שמנהלי הכספים חוששים שמא החזאים שהתקשו לזהות את נקודת המפנה שבה האינפלציה החלה לרדת, יחמיצו גם את המשך עליות המחירים, אם גם בקצב מתון יותר. 

 איגרות החוב הצמודות למדד הושפעו מהפיחות, כך שהתשואה של האיגרות לטווח של עד 3 שנים ירדה מ-6.0% ל-5.8%, ואילו התשואה של האיגרות לטווח של 8-5 שנים עלתה מ-5.4% ל-5.5%. 

 קשה שלא לתמוה כיצד מנהלי קרנות פנסיה אינם מנצלים את העובדה שתשואת האג"ח הסחירה גבוהה מזו המובטחת להם על 70% מהתיק באמצעות הנפקת איגרות חוב מיועדות על ידי משרד האוצר בריבית של 5.05%. 


 הצמיחה ב-2003 - התרחיש הפסימי 


 שני הבנקים הגדולים פירסמו באחרונה את הערכות הצמיחה שלהם ל-2003. הכלכלן הראשי של לאומי ד"ר גיל בפמן העריך כי גידול של 10%-15% ביצוא התעשייתי יתרום כמחצית מצמיחה של 3.1% בתוצר המקומי הגולמי ב-2003 ולעלייה של 4.1% בתוצר המגזר העסקי. 

 בפמן העריך שהשיפור ביצוא יהיה בעיקר בתעשיות של הטכנולוגיה הבינונית ומטה, בעוד שהתאוששות משמעותית של תעשיות הטכנולוגיה העלית תסתמן כנראה רק לקראת סוף 2003. 

 הוא צופה כי הביקושים המקומיים יתרמו כשליש מצמיחת התוצר, ומעריך שב-2003 נצפה בהתרחבות מתונה בהשקעות בבנייה למגורים ובהשקעות בתשתית, וכן בעלייה של 2.1% בצריכה הפרטית, אף כי לא תהיה עלייה בצריכה הפרטית לנפש. לדבריו, הצריכה הציבורית תעלה ב-1.5%, כך שהריסון הפיסקלי יימשך. 

 מנהל המחלקה הכלכלית של בנק הפועלים פתחיה בר-שביט צופה שהתוצר המקומי הגולמי יצמח ב-2.0% ב-2003. להערכתו, הפיחות הריאלי והתאוששות בכלכלה העולמית ימריצו גם את היצוא, שיצמח ב-4.5% ב-2003 לאחר ירידה דומה ב-2002. 

 להערכתו, קצב הגידול של הצריכה הפרטית יתייצב על 2% ב-2002-2003, שפירושו ירידה של 0.5% בתוצר לנפש. בר-שביט אופטימי מבפמן בכל הקשור להשקעות בנכסים קבועים ב-2003 (גידול של 1.7%, בהשוואה ל-0.5%) לאחר ירידה של 6.6% ב-2002, ומעריך שהגידול בצריכה הציבורית יירד ל-2.0% ב-2003 בהשוואה ל-3.0% ב-2002. 

 בר-שביט מדגיש כי הערכותיו מניחות את המשך העימות עם הפלשתינאים, ומתן קדימות להחזרת היציבות הכלכלית שהתערערה במחצית הראשונה של 2002. 

 ניתן לחשוב של תרחיש פסימי יותר מזה של בר-שביט. על פי תרחיש זה, התאוששות בסחר העולמי ב-2003 תהיה נמוכה מתחזית קרן המטבע העולמי (6.6%), וגם הרכבה לא יהיה מוטה לכוונים הרצויים לישראל. שכן הצמיחה המחודשת במגזר ההיי-טק, שבו מתמחה המשק הישראלי, תקרטע. גורם אחר שעלול להוביל את הגידול ביצוא התעשייתי לרמה החד ספרתית הנמוכה הוא המשך מעשי האיבה בין ישראל לרשות הפלשתינית. 

 התמשכות המצב הביטחוני הרעוע מחלישה את קשרי המסחר בין יצואנים ישראליים ללקוחותיהם, ועלולה לגרום לאובדן נתחי שוק. בהנחה שהיצוא יצמח בשיעור זעיר, בין השאר כתוצאה מהמתח הביטחוני והפוליטי, יש לצפות לצמיחה של עד 1% לכל היותר בצריכה הפרטית. שכן ככל שמתארך משך הזמן שבו שקוע המשק במיתון הישראלי, כך קטנה יכולתם של משקי הבית להחליק את רמת הצריכה הפרטית בהתבסס על ירידה בחיסכון. 

 קיפאון ביצוא ישפיע בכיוון של ירידה של 5%-7% בהשקעות, כך שהתוצר העסקי עלול לרדת ב-1%, ובשילוב עם גידול של עד 2% בצריכה הציבורית יובילו לקיפאון בתוצר המקומי הגולמי.