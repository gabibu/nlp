שתיהן בסביבות גיל 40, גרות בפרברים אמידים עם בעל וילדים קטנים, והולכות לכנסייה בימי ראשון. שתיהן התקדמו לתפקידים בכירים - בחברות שבהן הן עובדות, וכששמן עלה לכותרות סיפרו השכנים שהן עובדות 12 שעות ביום. שתיהן התעמתו עם סמנכ"ל הכספים בארגונן על רקע של דיווחים כספיים כוזבים. שתיהן שרדו בעוד שהסמנכ"לים פוטרו. 

 סגנית נשיא ומבקרת הפנים של וורלדקום סינטיה קופר, היא שפיענחה את התרמית החשבונאית שעליה ניצח סמנכ"ל הכספים, והיא זו שדחפה לתת לה פומבי. דבר זה קטע את וורלדקום ממקורות מימון, והוביל אותה בשבוע שעבר לבית המשפט לבקש הגנה מפני נושיה. שרון ווטקינס, סגנית נשיא באנרון, שלחה באוגוסט תזכיר פנימי ליושב ראש הדירקטוריון, שאותו גילו חוקרי הקונגרס בינואר. בתזכיר היא הזהירה כי חשיפה לא מבוקרת של הפסדים שאנרון הסתירה, בניגוד לכללי החשבונאות, ביישויות חוץ מאזניות שאותן יזם וניהל סמנכ"ל הכספים, תוביל להתמוטטה, כפי שאכן קרה. 

 מחוץ למדורי הכלכלה והעסקים, הוסיפו לווטקינס וקופר אישה שלישית, קולין רולי, משפטנית בכירה ב-FBI ואם לארבעה, שתיעדה בתזכיר ששלחה לראש הארגון את כישלון סוכנות הביון בפיענוח סימני אזהרה לאירועי 11 לספטמבר, והם שאלו: האם זהו רק צירוף מקרים שכולן נשים, או שזו תופעה שיש לה הסבר? 

 אניטה היל, שב-91' ניסתה לשווא למנוע את מינויו של השמרן קלרנס תומס לבית המשפט העליון בטענה שהטריד אותה מינית, אמרה ל"ניו יורק טיימס" כי נשים בעמדות פנים בכירות בארגונים הנשלטים על ידי גברים, עדיין מאמינות בערכים של אאוטסיידרס. ולכן, בניגוד לגברים שבסביבה, קשה להן להשלים עם אי סדרים והן מרגישות דחף עז לקום ולהתריע בתוך לקיחת סיכונים אישיים. 

 ייתכן מאוד שלווטקינס ולקופר היה מניע תת הכרתי דומה, אבל כשנכנסים לפרטים הקטנים של דרכי פעולתן אי אפשר שלא להעלות את ההשערה, כי ווטקינס חושבת שקופר צדקנית הרואה את העולם בשחור ובלבן, וכי קופר חושבת שווטקינס צבועה ואופורטוניסטית.  ווטקינס חושבת שקופר צדקנית הרואה את העולם בשחור ובלבן, וקופר חושבת שווטקינס צבועה ואופורטוניסטית  ווטקינס, אכן, בהתאם לצורכי השעה, שינתה את עמדותיה בין אוגוסט שבו כתבה את התזכיר, לינואר שבו העידה בקונגרס. ואולם דבר אחד ברור: בעימות שהיה לקופר עם סמנכ"ל הכספים סקוט סאליבן, ווטקינס של אוגוסט היתה תומכת ללא סייג של הסמנכ"ל. 

 ב-11 ביוני התקיימה פגישה בין קופר לסאליבן, שבה נכח גם עוזר של קופר שרשם את פרטי השיחה. קופר סיפרה לסאליבן כי היא עורכת ביקורת על סעיפי ההשקעות בתשתית, וכי ממצאים ראשונים מראים כי עלויות בסכומים מאוד מהותיים, שלפי כללים מקובלים היו צריכות להירשם מיד עם התהוותן כהוצאה בדו"ח רווח והפסד של רבעונים קודמים, מדווחות במאזן כנכסים. 

 סאליבן לא ניסה להיראות מופתע ולא ניסה להסתיר דבר. הוא ידע שהרבה אנשים בוורלדקום יודעים על התרמית, ואמר לקופר שממילא הוא עומד למחוק מהמאזן את כל העלויות האלה כבר ברבעון הנוכחי; ולכן כדאי שתתרכז בביקורת מספרים אחרים, החשובים יותר לדו"חות 30 ביוני, ותדחה את ביקורת ההשקעות לרבעון הבא. 

 למחרת הודיע סאליבן למנכ"ל כי דו"חות הרבעון השני יכללו מחיקות קצת מעבר למתוכנן, ובישיבת הדירקטוריון שנערכה כעבור יומיים, ב-14 ביוני, הוא הזכיר לנוכחים שדו"חות ה-30 ביוני יכללו הפחתות "חד פעמיות" בסך 15-20 מיליארד דולר, רובן בגין מוניטין, כתוצאה מיישום כלל חשבונאי חדש שנכנס לתוקף ב-2002. 

 תוכניתו של סאליבן היתה ברורה; הוא התכוון "לקבור" את הפחתת ההשקעות שנרשמו במרמה בתוך הפחתת המוניטין הענקית. 

 רוב התזכיר של ווטקינס באוגוסט עסק בהפסדים שהוסוו ביישויות ייעודיות, אך בשני משפטים קצרים הזכירה ווטקינס בעיה חשבונאית אחרת של אנרון, שנבעה מכללי חשבונאות הדורשים לשערך לשווי הוגן חוזי אנרגיה ארוכי טווח שאינם נסחרים בשוק פעיל. אנרון, כמו רבות ממתחרותיה, ניצלה את הכללים הליברליים המתירים מרחב תמרון ענק בבחירת ההנחות והשיטות לאמידת השווי לצורך ניפוח הכנסות ונכסים בסכומים אדירים, ורבים באנרון ידעו על כך.  ווטקינס, שבעקבות העדות המרשימה שנתנה בקונגרס הפכה לסלבריטי ולכוהנת הגדולה של דיווח כספי הוגן, הציעה ליו"ר הדירקטוריון של אנרון בדיוק את תוכנית ההסוואה של סאליבן, שהרשויות האמריקאיות צפויות להעמידו לדין בקרוב  "יש לנו גם בעיה של הערכות שווי בחלק מהנכסים של קבוצת המסחר באנרגיה המוצגים לפי שווי הוגן", כתבה ווטקינס כבר בפסקה השנייה של התזכיר. "אני חושבת שאפשר לתקן אותן ולדווח עליהן ביחד עם מחיקות המוניטין שיהיו ב-2002". 

 מדהים שווטקינס, שבעקבות העדות המרשימה שנתנה בקונגרס הפכה לסלבריטי ולכוהנת הגדולה של דיווח כספי הוגן, הציעה ליו"ר הדירקטוריון של אנרון בדיוק את תוכנית ההסוואה של סאליבן, שהרשויות האמריקאיות צפויות להעמידו לדין בקרוב. 

 זאת לא טעות. גם לגבי ההפסדים שהוסתרו ביישויות הייעודיות, כתבה ווטקינס באוגוסט כי "אם היושב ראש מעריך שהסיכוי שמשקיעים מהציבור יגלו את התרמית עדיין נמוך, אז דרך הפעולה העדיפה היא לסגור פוזיציות, למחוק וליצור הפרשות בשקט בשקט". הפתרון המועדף של ווטקינס, היה אם כך פתרון טיפוסי של Insiders (בעלי שליטה ומנהליים) המקובל מאוד בישראל, שאינו משקף ערכים של אאוטסיידרס. 

 אנרון אכן הודיעה ב-16 לאוקטובר על מחיקות "חד פעמיות" של 1.01 מיליארד דולר, וקיוותה שהכל יעבור בשקט. זה לא קרה, ובעדותה בקונגרס בינואר אמרה ווטקינס כי החל בסוף אוקטובר היא יעצה ליושב ראש לתקן את כל הבעיות בדרך של restatement (תיקון למפרע של הדו"חות הכוזבים שכבר פורסמו), דרך שאינה מסתירה מהמשקיעים והרגולטורים את הטעויות והתרמיות בדו"חות העבר. זה בדיוק מה שחברי הקונגרס רצו לשמוע. 

 כשקופר הגיעה לפגישה עם סאליבן ב-11 ביוני, המטרה שלה כבר היתה מסומנת: ריסטייטמנט בכל מחיר. ביקורת סעיפי ההשקעה היתה מתוכננת לרבעון השלישי, והיא ביוזמתה הקדימה אותה לרבעון השני. היא ידעה שאם סאליבן ימחוק ברבעון השני, הביקורת ברבעון השלישי תהיה הרבה פחות רלוונטית. 

 למחרת, מלווה בשניים מאנשי צוותה, היא הלכה ליו"ר ועדת הביקורת של הדירקטוריון, ולחצה עליו להציג את הממצאים החלקיים לכל חברי הוועדה. הוא החליט שזה מוקדם מדי, והורה לה לסיים קודם את הביקורת. קופר סיימה אותה בזריזות, וכעבור 11 יום כל העולם ידע על התרמית, והשווקים החלו לקרוס. 

 בימים כתיקונם הכל היה נסגר בפנים עם המנכ"ל. הנכס העודף היה נמחק מבלי שאיש מבחוץ, חוץ אולי מרואי החשבון, היה יודע בוודאות שהוא נרשם בדרכי מרמה. ואם קופר היתה מתעקשת, וורלדקום היתה מודיעה שסמנכ"ל הכספים עזב כדי "לממש תחומי עניין חדשים". 

 בדיעבד, משקיעים רבים היו מעדיפים את הפתרון הזה, אבל קופר לא נתנה לו שום סיכוי. מה דחף אותה? ייתכן שקופר המתוארת כאישה עם אמונה דתית עמוקה, רצתה לוודא שיש שכר ועונש בעולם. ייתכן שהיא רצתה לסגור חשבון עם סאליבן, שפטרונו ברנרד אברס, המנכ"ל שהודח באפריל, הציע במארס לדירקטוריון לקצץ את תקציב הביקורת הפנימית ב-50%. וייתכן שהיה לה קשה לראות איך כל ההצעות לרפורמות מרחיקות הלכת שהועלו לאחר קריסת אנרון דעכו לאטן בקונגרס, והיא החליטה שהיא תיתן להם חיים חדשים. ואכן, ביום רביעי קרה הבלתי יאומן. בית הנבחרים והסנאט הגיעו להסכם על רפורמה מקיפה, הכוללת הקמת גוף עצמאי שאין דומה לו בישראל, עם סמכויות אכיפה ממשיות שיפקח על איכות עבודתם של רואי החשבון.