היום פרש קובי שמר מאחת השותפויות הארוכות ביותר בשוק ההון הישראלי - שותפות שיצרה את אחת מחברות הברוקרים הפרטיות המוצלחות ביותר בשוק ההון המקומי: אנליסט. 

 הפרישה היא ההתפתחות האחרונה בתהליך של התנתקות בינו לבין שני שותפיו, אהוד שילוני ושמואל לב - התנתקות ששורשיה נעוצים ביוזמתו להקים אתר אינטרנט פיננסי שהיה בראשית דרכו חלק מאנליסט, אחר כך הופרד לחברה שנסחרה בבורסה וכיום מהווה חלק מקבוצת האתרים המופעלת על ידי TheMarker, שלו נמכר בשלמותו. 

 המיתון בכלכלה ובשוק ההון נתנו כמובן את אותותיהם בתוצאות הכספיות של אנליסט - החברה סיימה את 2001 עם הפסד של 8.8 מיליון שקל ואת הרבעון הראשון של 2002 היא סיימה עם הפסד של 5.9 מיליון שקל - אבל עדיין מדובר באחד הגופים העסקיים הנזילים והחזקים ביותר בשוק ההון: ההון העצמי של החברה הסתכם בסוף מארס ב-85.6 מיליון שקל, היא עתירה בנכסים נזילים וחובותיה מהווים כ-20% בלבד מהיקף המאזן שלה. 

 לפיכך אין זה גם מפתיע ששווי השוק של החברה, 115.5 מיליון שקל, גבוה ב-35% מהונה העצמי ושלמרות שהכלכלה הידרדרה בעקביות מאז תחילת 2001, מחיר המניה של אנליסט נותר פחות או יותר קבוע. כל אלה ביטויים להערכת שוק ההון לחברה, ליציבותה הפיננסית, לשותפים וליכולתם לנצל תקופות של גאות לרווחת בעלי המניות. 

 הפרישה של שמר אינה מפתיעה בהכרח, אבל קשה לומר זאת על תנאי הפרישה שלו: שמר מכר לחברה ולשותפיו 2.5 מיליון מניות של אנליסט במחיר של 5.6 שקלים למניה, הנמוך ב-37% ממחירן בבורסה והמייצג לחברה שווי הנמוך ב-15% מהונה העצמי. 

 מצד אחד, יכול להיות, תיאורטית, ששמר מחזיק במידע שלילי על אנליסט - מידע שהציבור אינו שותף לו. אפשר לפסול הערכה כזאת על הסף - גם מכיוון שהמניה אינה מגיבה כעת לעסקה בירידות חדות וגם מכיוון שההיכרות של המשקיעים עם אנליסט כה ארוכה, עד שהאפשרות שמידע כזה היה מוסתר מהם נראית בלתי אפשרית בעליל. מדוע, אם כן, שמר הסתפק במחיר שנראה, לפחות למראית עין, כה נמוך? 

 לשמר מעורבות בחברה נוספת הנסחרת בבורסה - הוא מחזיק ב-31.5% ממניות איי-אונליין, שלד בורסאי שהחזיק בעבר באתר האינטרנט הפיננסי שהקים. 

 מצבה הפיננסי של איי-אונליין הוא תמונת ראי של מצבה הפיננסי של אנליסט: התחייבויות החברה בסוף מארס 2002, המצטברות לכדי 6.6 מיליון שקל, גבוהות פי 15 ממאזן החברה; התחייבויותיה השוטפות, שאותן יהיה עליה לפרוע בשנה הקרובה, מצטברות לכדי 4.3 מיליון שקל; יש לה גירעון בהון של 6.2 מיליון שקל; בין ינואר 2001 למארס 2002 היא הפסידה כמעט 10 מיליון שקל; מאז תחילת 2002 מנייתה צנחה בכ-90% ושווי השוק שלה, 2.4 מיליון שקל, נמוך אפילו משווי השוק של שלד בורסאי תקין. איי-אונליין זקוקה בדחיפות למזומנים כדי לשרוד. 

 קובי שמר הוא גם בעל השליטה ברשת בתי הקפה ארקפה. באוקטובר 2001 תיכנן שמר להכניס את עסקי הרשת לתוך השלד הבורסאי ואולם בסיכומו של דבר התוכנית לא יצאה לפועל. 

 אחרי כישלון התוכנית, שמר המשיך להרחיב את הרשת על ידי פתיחת סניפים חדשים - פעולה הדורשת כמויות גדולות של מזומנים. על פי הערכות שונות, ההשקעה הנדרשת בהקמת סניף חדש היא כחצי מיליון דולר, כלומר מעל 2 מיליון שקל. ברור שכל עוד מסע ההתרחבות של הרשת נמשך, הצורך של שמר במזומנים גדול. 

 שני העסקים המובילים של שמר זקוקים, אם כן, לכמויות גדולות של מזומנים - האחד כדי לשרוד והשני כדי להתרחב.  שני העסקים המובילים של שמר זקוקים לכמויות גדולות של מזומנים - האחד כדי לשרוד והשני כדי להתרחב  אשראי בנקאי ניתן כיום במשורה, כידוע, ולכן עסקים המעוניינים במזומנים חייבים להישען בעיקר על הזרמות הון מצד הבעלים. 

 מצד אחד שמר זקוק לכסף ומצד שני, אנליסט עצמה, שתקנה 2 מיליון מהמניות ששמר מוכר, אינה זקוקה לכסף ולכן לחצה לקנות את המניות קטן מלחצו למכור אותן. הנה סיבה טובה למה שנראה כמחיר נמוך. 

 אבל האם המחיר באמת נמוך? בכיר אחד בשוק ההון אינו סבור כך. בעיניו, הדיסקאונט שהמחיר מייצג ביחס להון העצמי של אנליסט אינו בלתי סביר: "אם בנק הפועלים נסחר ב-25% מתחת להון, מדוע שדיסקאונט של 15% מתחת להון העצמי של אנליסט ייחשב לנמוך"? ושווי השוק של המניות? "איו משמעות לשווי שוק כשהסחירות במניה כה דלילה", הוא עונה. 

 אם שמר היה מוכר את המניות לפני שנתיים, סביר שהיה מקבל מחיר טוב יותר, מחיר שהיה מייצג פרמיה מעל ההון העצמי של אנליסט ואולי גם מעל שווי השוק שלה. אבל הזמנים השתנו - השוק מדוכא וחברות רבות נסחרות עמוק מתחת להונן העצמי. מהטעם הזה, שמר לא היה יכול לקבל מחירי שיא עבור מניותיו. 

 הוא היה יכול כמובן לחכות לזמנים טובים יותר ולקבל תמורה טובה יותר עבור חלקו בחברה, אבל צורכי המזומנים של איי-אונליין ושל ארקפה הם שקבעו את העיתוי. שני הגורמים האלה מסבירים את מה שנראה כמחיר נמוך - ולא בטוח שהשני היה דומיננטי יותר. 


 קישורים נוספים 
 קובי שמר מממש בזול: מוכר את מניותיו באנליסט לחברה ולבעלי השליטה ב-16.8 מיליון שקל  [10]