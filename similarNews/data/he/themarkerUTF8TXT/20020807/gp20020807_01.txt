מערכת היחסים בין קומברס לחברת סי.טי.איי בריבוע הישראלית ידעו במהלך השנים עליות ומורדות: החל משיתוף פעולה במסגרת הסכם OEM, דרך מו"מ שהתפוצץ לרכישת החברה (מה שאנליסטים הגדירו לא פעם כטעות של קומברס) וכלה בתחרות ראש בראש בקרב ספקיות השירות והסלולר. בינתיים, קומברס "לוקחת בגדול" בתחרות, שכן CTI2 היא חברת סטארט אפ, וקומברס היא ענקית עם שווי שוק של 1.4 מיליארד דולר. 

 שתי החברות מפתחות שירותי ערך מוסף לתקשורת - כולל שירותי הודעות שונים, מסרים מאוחדים, דואר אלקטרוני וסלולר, וכל אחת טוענת לעליונות טכנולוגית. אבל משהו אחד השתנה: CTI2 הדיחה את קומברס בפרויקט המסרים המאוחדים של  בזק הישראלית (  בזק  [10]  : ת"א)  . לכאורה, אין כאן בהכרח חדשות מרעישות, שכן בכל תהליך בחירת טכנולוגיה מתמודדות מספר חברות (במקרה הזה היו בתחילה גם מדיהגייט ולוסנט), ואחת זוכה. ואולם כאן, מעבר לכך שמדובר בנזק עבור קומברס, שבזק היתה המעוז הבלתי כבוש שלה, העניין הגיע גם לבית המשפט. 

 העתירה המנהלית שהגישה אתמול קומברס לבית המשפט המחוזי בתל אביב, שכללה צו ביניים שאוסר לעת עתה על ההתקשרות בין בזק לחברת CTI בריבוע, היא התפתחות מעניינת במה שניתן להגדיר כ"יריבות מיתולוגית" ששוררת בין קומברס (CNS לשעבר), חברה בת של  קומברס טכנולוג'י (  CMVT  [11]  : NASDAQ)  , לחברת CTI2 מהרצליה. 


 בזק: "עדיף היה לו קומברס היתה עוסקת בעסקים ולא כופה מהלכים עסקיים" 


 במסגרת העתירה, קומברס טוענת כי בזק החליטה להתקשר עם חברת CTI2 לביצוע פרויקט מסרים מאוחדים, ללא מכרז כדין, תוך טענה כי ההתקשרות בחוזה פטורה ממכרז. CTI2 אף היא צד לעתירה כמשיבה, שכן ההשלכות האפשריות של ביטול או הקפאת ההתקשרות שלה עם בזק הן ישירות עבורה. הצו שהתקבל אתמול לבקשתה של קומברס - אותה מייצגים עורכי הדין ישראל פפר ומוטי ארד ממשרד מיתר, ליקרוורניק, גבע - אסר לעת עתה את ההתקשרות בין בזק ובין CTI2, עד שתתברר העתירה. 

 CTI2, אותה מייצג משרד עורכי הדין דנציגר, קלקסבלד רוזן, ביקשה שלא להגיב בשלב זה לעתירה, שכן היא "לומדת את הנושא". מבזק נמסר כי "פניית קומברס לביהמ"ש אינה עולה בקנה אחד עם התנהגות עסקית מקובלת, וכי אם תידרש, תראה בזק בביהמ"ש כי ניתנה לקומברס הזדמנות הוגנת למכור לה ממוצריה". עוד מסרה בזק כי "עדיף היה לו ראשי קומברס היו עוסקים בעסקים ולא בפנייה לערכאות תוך ניסיון לכפות על בזק מהלכים עסקיים". 

 גורמים בתעשיה המכירים את התחום ואת CTI2 מקרוב אומרים כי "קומברס לא הצליחה למכור את המוצרים בתהליך תחרותי, והיא מנסה לזכות בחוזה באמצעות בית המשפט. יש ל-CTI2 מוצר שהוא טוב יותר מבחינה טכנולוגית ותחרותית שמוכיח את עצמו, וקומברס חוששת כאן שנולד לה מתחרה רציני חדש ולכן פנתה להליך המשפטי. נראה שיש לקומברס בעיה רצינית, שכן היא מנסה לתקוף את ההליך - שהיה תקין לחלוטין - וזאת למרות שהיתה לה הזדמנות יותר מהוגנת להציג את מוצריה. למכור דרך בית משפט זה לא רציני". 


 מו"מ לרכישה שהתפוצץ 


 מספר שאלות עקרוניות עולות מהעתירה המנהלית שהגישה קומברס, כשהמעניינות שבהן הן מהו הנזק ש-CTI2 מסבה לקומברס, ומדוע החוזה עם בזק כה חשוב לה. אבל עוד לפני כן, כדאי לבחון את העליות והמורדות במערכת היחסים בין שתי החברות. 

 בתחילת דרכה של CTI2 היא שיווקה את מוצריה באמצעות הסכמי OEM ולא מכרה לבדה את המערכות (לא מכרה גם באמצעות שותפות אסטרטגיות ועסקיות). ברשימת הסכמי ה-OEM של החברה כיכבה קומברס, שסייעה לחברה הקטנה מהרצליה להגיע לספקיות שירותי התקשורת, ובתחום הארגונים הגדולים (כולל חברות תקשורת) סייעה ל-CTI2 חברת  אי.סי.איי הישראלית (  ECIL  [12]  : NASDAQ)  , שגם איתה היה לחברה הסכם OEM. 

 ואולם בהמשך הדרך שינתה CTI2 את המיקוד שלה, והחלה לחתום על שותפויות אסטרטגיות. באותה התקופה - שנת 2000 - ניהלה קומברס משא ומתן מתקדם מאוד לרכישת CTI2, כאשר השווי עליו דובר נסב סביב כ-300 מיליון דולר ל-CTI2 ואף יותר. 

 מנהלי החברה ובעלי מניותיה אמרו בכל הזדמנות כי CTI2 אינה נבנית למכירה - מה שנשמע כמו הכרזה שיום אחריה מודיעים דווקא על מכירת החברה. ואולם, לא במקרה הזה: המו"מ עלה על שרטון, לאור העובדה שבעלי המניות של CTI בריבוע חלקו על השווי לפיו התכוונה קומברס לבצע את העסקה. הרבה שמועות נסבו סביב המו"מ בין שתי החברות, ונזרקו לחלל האוויר שוויים ומספרים שונים שנראים היום כמו חלום רחוק. השיא היה כאשר אחד העיתונים ידע לדווח כי חברה בינלאומית גדולה הציעה לרכוש את CTI2 לפי שווי של מיליארד דולר, אולם ההכחשות במקרה זו היו נכונות. 


 מצוידת בהסכמים אסטרטגיים 


 כיום מצבה של CTI2 הוא טוב, והיא מצוידת בהסכמים אסטרטגיים עם יבמ, HP ואופנווייב, מתחרתה המיתולוגית של קומברס. CTI2 מעסיקה כיום כ-80 עובדים, רובם במרכז הפיתוח והשיווק בהרצליה. בעלי המניות הגדולים שלה כוללים את אקליפטוס, פיטנגו II, פולריס I, מוריס קאהן ושמואל מיתר ממייסדי אמדוקס, דיסקונט השקעות, ג'יי.פי מורגן פרטנרס, פייפר ג'פרי ונצ'רס, קרן אורום של SBC ויוסי ורדי. יו"ר החברה הוא אהרון מנקובסקי. 

 החברה הוקמה בסוף 1996 על ידי ארז מרום ואהרון צדיקוב, והיא גייסה באוגוסט 2000 סכום של 15 מיליון דולר לפי שווי חברה של 165 מיליון דולר אחרי הכסף - הגיוס האחרון שביצעה - ואינה מתכננת גיוס נוסף בתקופה הקרובה. עד כה גייסה החברה סכום כולל של 22 מיליון דולר. 

 קשה להעריך מה היה עולה בגורלה של CTI2 במידה ואכן היתה נטמעת בתוך קומברס, בדיוק באותה המידה בה קשה לומר האם קומברס היתה מצליחה היום להגדיל את היתרונות היחסיים שלה בתחום שירותי הערך המוסף לספקיות התקשורת. 

 מה שמעניין הוא ש-CTI2 אינה גורמת לחיים קלים לקומברס, דבר שניתן ללמוד ממש כאן, בזירה המקומית, עם החוזה של בזק. מקור בכיר בתעשייה אומר כי קומברס היא "חברה מכובדת וטובה שעשתה שגיאות במהלך הדרך, וביניהן אולי גם בכך שלא רכשה את CTI2. אין לי ספק כי אם החברה היתה נרכשת, היא היתה מסייעת לקומברס להביא את מוצרי ושירותי הדור הבא, שקומברס השקיעה בהם מיליוני דולרים ולא ראתה תוצאות". 


 הקשר של קומברס עם בזק החל ב-1994 


 מבלי להיכנס לאספקטים המשפטיים שעולים מהעתירה, אפשר להגיע למסקנה אחת חשובה: בזק חשובה מאוד לקומברס, ולא מדובר בהכרח בהיקף החוזה נשוא העתירה, שמסתכם במיליוני דולרים בודדים לכל היותר. 

 הקשר בין בזק לקומברס החל בשנת 1994 כאשר החלה קומברס לספק לחברת בזק שירותים בתחום המערכות הקוליות, כולל שירותים נלווים, באמצעות חברת תדיראן. כיום, כעולה מהעתירה, עומד מספר התאים הקוליים אותם סיפקה חברת קומברס לחברת בזק על כ-350 אלף תאים. 

 בזק היא חברת התקשורת הגדולה ביותר בישראל, ומי שהיתה אמונה ללא עוררין על אספקת שירותי הערך המוסף לבזק היתה לא אחרת מאשר קומברס. הטכנולוגיות השונות של CTI2 היו בניסויים אצל בזק, כמו למשל טכנולוגיית הממתינט שלה, שבסופו של דבר לא נבחרה, אולם CTI2 לא הצליחה להגיע לדריסת רגל משמעותית אצל בזק, ובכל מקרה לא כזו שתערער את מעמדה של קומברס. 

 בזק ו-CTI2 מפעילות יחדיו את שירות ה-OneMail (תחת הלינק www.onemail.bezeq.com), שהוא חלק ממסרים מאוחדים ומאפשר שמיעת הודעות דואר אלקטרוני באמצעות הטלפון, וקבלת הודעות פקס. 

 מעבר לכך, הבלעדיות אצל בזק בצורה מסורתית היתה של קומברס, ובחירתה של בזק את הטכנולוגיה של CTI2 מראה כי היא התערערה. במצבה הנוכחי של קומברס, היא כנראה לא יכולה להרשות לעצמה פגיעה כזו - לא מבחינת היוקרה שלה, ואולי גם לא מבחינת הפגיעה שעשויה להיות בהכנסות. 


 קומברס מקווה שההתדיינות המשפטית עם בזק לא תהרוס 


 והחברה אף מודה בכך בעתירה, מקום בו היא מציינת כי כיום מפעילה בזק מאות אלפי תאים קוליים שסיפקה קומברס, כך שיישום מלא של פרויקט התיבות המאוחדות עשוי להחליף את התאים הקוליים של קומברס. "לכן ישנה חשיבות רבה מצד קומברס לזכות באפשרות להתמודד באופן שוויוני על יישום פרויקט התיבות המאוחדות בבזק", הסביר לנו מקור בכיר בקומברס. הוא הוסיף כי קומברס מקווה כי ההתדיינות המשפטית לא תהרוס את היחסים עם בזק, אולם מדובר בחוזה חשוב עבור החברה. 

 השלכה נוספת היא שבזק היא הראשונה בארץ שביצעה ניסויים במסרים המאוחדים, ואם אמנם התחרות הפנים ארצית תתחזק - וכרגע המועמדים לעשות זאת הם חברות הכבלים וחברת הסלולר סלקום - גם המתחרים האחרים ייכנסו לתחום. ייתכן שההפסד של קומברס את החוזה ישחק לטובתה, שכן הן לא ירצו ללכת עם אותה החברה שמספקת ציוד לבזק, אולם הצד השני של המטבע הוא שקומברס הפסידה במכרז. 

 "לקומברס יש מוצר בן 13 שנה שהוא מבחינתה פרה חולבת", אומר מקור המכיר את השוק ו-CTI2, "וקרה לה מה שלרוב קורה לחיות גדולות: היה לה חם ונוח ולא היתה תחרות, אז היא לא התאמצה במיוחד. הם חלבו עד הסוף את המוצר, ובתחרות עסקית צריך לדעת לזכות ולהפסיד. קומברס פשוט לא יודעת להפסיד". 


 קישורים נוספים 
 קומברס מבקשת מביהמ  "  ש למנוע מבזק להתקשר עם CTI בריבוע בפרויקט מסרים מאוחדים  [13] 

 הקרב בין קומברס לאופנווייב מתחמם: מנכ  "  ל CTI בריבוע:  "  ההסכם שלנו עם אופנווייב הופך אותנו למתחרים ישירים בקומברס  "  [14] 

 מנכ  "  ל CTI בריבוע:  "  החברה לא עומדת למכירה, ואיננו מנהלים כל מו  "  מ עם קומברס  "  [15]