במהלך השנה האחרונה אנו עדים לירידה משמעותית במספר ההשקעות במיזמי היי-טק (ובפרט בשלב ה"סיד")וכן לירידה בהיקף ההשקעות. במקרים רבים מתנים המשקיעים את נכונותם להשקיע במיזם, בכך שבעלי המניות הקיימים, ובתוכם המשקיעים הוותיקים, יסכימו להורדה משמעותית בשווי החברה לצורך ההשקעה ולוויתור מצידם על זכויות מיוחדות שהוקנו להם בעבר במפורש, בהסכם או אף בתקנון החברה. 

 קיימים מקרים בהם מוכנים בעלי המניות הקיימים, ובפרט המשקיעים הוותיקים, לקבל את דרישות המשקיע החדש, שכן הם מבינים שסירוב מצידם עלול להביא להתמוטטות החברה. 

 השאלה היא האם ניתן לכפות על המשקיעים הוותיקים בחברה לוותר על זכויות שונות שהוענקו להם שעה שהם השקיעו את מיטב כספם בחברה. השאלה מתחדדת בעיקר כאשר דרישת הוויתור מתייחסת ל"הגנת האנטי-דילול" ול"זכויות הווטו" של המשקיעים הוותיקים. 

 כבר עתה אומר כי לדעתי ניתן, במקרים מסוימים, לכפות על בעלי המניות הקיימים לוותר על זכויות מיוחדות שהוענקו להם בעבר, אף אם אלה מעוגנות בצורה ברורה ומפורשת בהסכמי ההשקעה של אותם בעלי מניות ובתקנון החברה, כאשר הבסיס המשפטי לכפייה זו נמצא הן בדיני החברות והן בדיני החוזים. 

 סעיף 192 (א) לחוק החברות קובע כי על בעל מניות לנהוג, בהפעלת זכויותיו ובמילוי חובותיו, כלפי החברה וכלפי בעלי המניות האחרים בתום לב ובדרך מקובלת וכי עליו להימנע מניצול לרעה של כוחו בחברה. 

 סעיף 193 (א) לחוק החברות מוסיף וקובע כי מוטלת על בעלי מניות שלהם שליטה או כוח הכרעה בחברה החובה לפעול בהגינות כלפי החברה. 

 בהסתמך על שתי הוראות אלה של החוק ניתן לטעון כי סירוב מצידו של משקיע ותיק לוותר על זכות שהוענקה לו או להגבילה, שעה שגורל החברה מותנה בוויתור כזה, לא יוכל להיחשב התנהגות בתום לב ובדרך מקובלת כלפי החברה וכלפי בעלי המניות האחרים או להתנהגות הגונה מצידו של אותו משקיע כלפי החברה. 

 למען הסר ספק יובהר, כי אין חולק שזכותם של המשקיעים הוותיקים להתחשב באינטרסים האישיים שלהם שעה שהם מתבקשים לוותר על זכויות שהוקנו להם בחוזה ובתקנון החברה. עם זאת, שעה שגורל החברה תלוי בוויתור הנ"ל, ספק אם יתקבלו טענותיהם של המשקיעים הוותיקים כי הם רשאים למנוע פגיעה בזכותם הקניינית וכי "עקרון קדושת החוזה" מצדיק סירובם לוותר על זכויות שהוענקו להם בצורה ברורה ומפורשת ובתמורה לכך שסיכנו את מיטב כספם. 

 למסקנה דומה ניתן להגיע גם בהסתמך על סעיף 39 לחוק החוזים הקובע כי "בקיום של חיוב הנובע מחוזה יש לנהוג בדרך מקובלת ובתום לב; והוא הדין לגבי השימוש בזכות הנובעת מחוזה". 

 עקרון תום הלב החוזי הינו "עקרון על" בשיטת המשפט הישראלית וספק אם בית המשפט יראה בעין יפה "התעקשותו" של משקיע ותיק שלא לוותר על זכויות חוזיות שניתנו לו כאשר השקיע בחברה, או להגבילן, שעה שגורלה של החברה מונח על כף המאזניים וברור כי לא יעלה בידה לגייס "הון חדש" ולהינצל אם יעמוד המשקיע הוותיק במיריו ויסרב לוותר על זכויותיו או, לכל הפחות, לצמצם את היקפן. 

 עמדה זו עולה, לדעתי, בקנה אחד גם עם גישתו החדשנית של בית המשפט העליון בכל הקשור בפרשנות חוזה, גישה שזכתה להכרה ואולי אף התבססה בהלכת אפרופים (ע"א 4628/93 מדינת ישראל נ' אפרופים שיכון ויזום). 

 לפי גישה זו, כאשר נדרש בית המשפט לפרש הוראות שונות בחוזה אל לו להיות כבול למובן המילולי הצר של המילים ופרשנותו יכול שתוביל לשינוי החיוב החוזי או הזכות החוזית עצמם. יתר על כן, עקרון תום הלב מהווה מקור להוספת זכויות וחובות לחוזה הקיים. 

 לפי גישה זו, בה דוגלים רבים משופטי בית המשפט העליון, ובראשם הנשיא ברק, עקרון תום הלב החוזי מטיל על כל הצדדים לחוזה, בין היתר את החובה לפעול תוך התחשבות באינטרס המשותף להם בחוזה ולפעול להגשמתה של כוונתם המשותפת. 

 ומהם "האינטרס המשותף" ו"הכוונה המשותפת" במקרה בו עסקינן? 

 יש להניח כי לא רבים יחלקו על כך כי מדובר בעצם בהמשך קיומה של החברה. ואם קיומה של החברה מותנה בכך שצדדים לחוזה ידחו את האינטרס האישי שלהם בפני האינטרס המשותף, מן הראוי איפוא שיעשו כן.