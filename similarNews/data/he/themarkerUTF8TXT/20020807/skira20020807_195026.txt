רובי ריבלין מודאג. 

 בשבוע שעבר, בפרץ של גילוי לב, סיפר שר התקשורת כי הוא "מודאג מהתופעה לפיה יזמים שונים, בניגוד למחויבויותיהם, פועלים שלא בהתאם לפעולות ולתוכניות שאושרו להם כתנאי לקבלת זיכיונם, מתקשרים בחוזים בעלי היקף כספי גבוה, ולאחר מכן מעמידים את שר התקשורת והרשות השנייה בפני עובדה מוגמרת". 

 על מי מדבר ריבלין? על זכייני הטלוויזיה בכבלים - אלה שעשו צחוק מתנאי הזיכיון שלהם במשך 12 שנה? התקשרו בחוזים לא חוקיים עם האולפנים הגדולים בארה"ב בניסיון לחסל את חברת הלוויין, הרסו במו ידיהם את ענף הטלוויזיה הרב-ערוצית והעמידו את שר התקשורת בפני עובדה מוגמרת? 

 כלום ייתכן שריבלין כבר מריח את התרגיל הבא שמבשלים הכבלים? הם עומדים לדרוש מחר מיו"ר מועצת הכבלים, דורית ענבר, שינויים מפליגים בתנאי המיזוג שלהם, שאושר רק לפני כמה חודשים בשיטה הידועה ש"קודם מקבלים אישור, אחר כך מורידים את ה-CNN, אחר כך מייקרים את חבילת הבסיס - ובאופן כללי עושים מה שרוצים"? 

 לא, ריבלין לא מדבר על הכבלים. המדיניות שלהם כלפי הרגולטורים מעולם לא הדאיגה אותו או הביאה אותו לתקוף אותם בפומבי. 

 אז אולי הוא מתכוון לזכייני ערוץ 2 - אלה שהזיכיון שלהם אמור היה לפוג בשנה הבאה, אבל הצליחו בעזרת גדודים של עורכי דין, לוביסטים, יחצ"נים וחברים במשרד התקשורת, בממשלה ובוועדת הכלכלה לקבל הארכה נוספת של שנתיים - בלי תמורה ובלי סיבה. 

 לא, אלה אינם מטרידים את ריבלין - שהרי הלוביסט העיקרי של המהלך להארכת הזיכיון של רשת, קשת וטלעד בערוץ 2 מול הממשלה היה שר התקשורת בכבודו ובעצמו. הצחוק שעושים הזכיינים מהמחויבויות שלהם למדינה לא מטריד אותו בכלל כי הוא סבור שצריך ללכת לקראתם ולקראת הכבלים. 


 ריבלין מודאג מסימני החיים של המת המהלך, ערוץ 10 


 אז מי מטריד את ריבלין? הרי חוץ מהכבלים, ערוץ 2 והקבוצות הגדולות המחזיקות בהם - אין כוח של ממש בעולם המדיה הישראלי בימים שחונים אלה. 

 מסתבר שריבלין מודאג מסימני החיים שגילה בחודש האחרון המת המהלך ששמו ערוץ 10. למי שכבר שכח מדובר בערוץ שעלה לאוויר בסוף ינואר, והפך תוך חודש לכישלון השיווקי הבולט ביותר של השנים האחרונות. 



 כל התקוות הגדולות שנתלו בערוץ 10, שישבור את המונופול של ערוץ 2 בתחום הטלוויזיה המסחרית, נגוזו כמה ימים לאחר שעלה לאוויר: הרייטינג התייצב על רמה מביכה, ההכנסות אפסיות וההפסדים בחודשים הראשונים היו מפחידים. 

 עד לא מכבר ההערכה הרווחת בעולם המדיה היתה שהמשקיעים שעומדים מאחורי הערוץ, ובראשם יוסי מימן, יעדיפו לסגור אותו לאחר שהבינו שכדי לשבור את ערוץ 2 באקלים הכלכלי הנוכחי צריך יהיה להפסיד קודם מאות מיליוני שקלים. 

 ואכן, פרוטוקולים של ישיבות הדירקטוריון של ערוץ 10 שנחשפו בעיתונות גילו כי חלק מבעלי המניות בערוץ, ובראשם אלפרד אקירוב, הציעו לסגור אותו במהירות ולברוח מההרפתקה שקשה לראות איך תוכל להפוך אי פעם לעסק שנושא את עצמו, לא כל שכן מחזיר את ההשקעות העצומות הנדרשות אליו. 

 ואולם יוסי מימן החליט שלא לוותר: לפני חודש הוא מינה הנהלה חדשה בראשות מודי פרידמן, והיא החלה להסתער על שוק הטלוויזיה ולנסות להפיח רוח חיים בגוויה. תוך כמה שבועות היא סגרה כמה חוזים חשובים בתחום הספורט, וההערכות בשוק הן שהיא יורה בכל הכיוונים כדי להפוך את הערוץ לגורם משמעותי בטלוויזיה המסחרית. 

 הטענה שערוץ 10 צריך להגיש את לוח התוכניות שלו למשרד התקשורת לפני שהוא סוגר עסקות מגוחכת: הרי ברור שערוץ 10 מנהל מלחמה יומיומית עם ערוץ 2 על רכישת תוכניות וכוכבים - ורמת האי ודאות שבה הוא פועל עצומה 

 אז מה עושה ריבלין? מודה לאלוהים שעדיין נותרו מטורפים כמו מימן שמוכנים לשפוך סכומי עתק בניסיון להקים עסק חדש, שיתחרה במונופול שיצרה המדינה ועוד באקלים הכלכלי הנוכחי? לא, הוא דווקא הפך את עורו ונזכר לפתע בדקדוקי רגולציה, התחייבויות למדינה ושאר עניינים שעד היום חיינו תחת הרושם שהוא דווקא בז להם וחושב שהם נחלתם של רגולטורים מרגיזים כמו הממונה על ההגבלים העסקיים ומשרד המשפטים. 

 הטענה שערוץ 10 צריך להגיש את לוח התוכניות שלו למשרד התקשורת לפני שהוא סוגר עסקות מגוחכת: הרי ברור שערוץ 10 מנהל מלחמה יומיומית עם ערוץ 2 על רכישת תוכניות וכוכבים - ורמת האי ודאות שבה הוא פועל עצומה. במצב הנוכחי הוא לא יכול להגיש שום תוכנית, בעיקר משום שראשיו לא יכולים לדעת מה יהיה בחודש הבא ואולי גם בשבוע הבא. 

 אם זה לא היה ריבלין, אפשר היה לחשוב שאולי הוא, כמו אחרים, מאוכזב מהעובדה שערוץ 10 לא מנסה לירות גבוה יותר מערוץ 2 ולעשות טלוויזיה איכותית ותרבותית יותר, והוא בעצם עתיד להיות תואם ערוץ 2 - הרבה שעשועונים, טיולים, תוכניות טוק שואו וכל שאר הסחורה הנמוכה שערוץ 2 סיפק בעשור האחרון. 

 ואולם כאשר הטענות על איכות התוכניות של ערוץ 10 מגיעות מהכיוון של ריבלין וזכייני ערוץ 2 - אי אפשר להתייחס אליהם ברצינות. גם הסיפור של ערוץ 2 שרוצה להקים "ערוץ איכותי" בסגנון צ'אנל 4 משעשע: ערוץ 2 רוצה להרוויח כמה שיותר, והוא מוכן למכור לרגולטורים כל פעם סיפור חדש כדי להרוג כל תחרות חדשה. 

 הסיכוי של ערוץ 10 להביא טלוויזיה תרבותית ואיכותית קלוש בדיוק כפי שהסיכוי שזכייני ערוץ 2 יתחילו להתעניין בתרבות ולא ברווחים. 

 ואולם ערוץ 10 הוא הסיכוי היחיד לשבירת המונופול בשוק הפרסום הטלוויזיוני ולהרחבת התחרות בתחום התכנים. הסיכוי של ערוץ 10 קלוש ואם הוא ייסגר נהיה תקועים עם המונופול לשנים - אבל זה לא מדאיג את ריבלין.