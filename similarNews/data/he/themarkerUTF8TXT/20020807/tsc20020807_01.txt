סיסקו  (  CSCO  [10]  :NASDAQ)  עלתה אמש במסחר לאחר הסגירה בעקבות דיווח על רווח גדול מהצפוי ברבעון, הרחבת תוכנית הרכישה החוזרת של מניותיה ומתן תחזיות אופטימיות למדי לרבעון הבא. 

 אולם החברה גם הותירה על השולחן את תוכנית האופציות, ואמרה כי לא תצטרף לעדר של התאגידים השועט לרשום את האופציות בתור הוצאה. על החברה מעיבה גם פרישתו המתקרבת של סמנכ"ל הכספים הנערץ שלה. 

 ובכל זאת, משקיעים רבים חשים בבירור כי הנפילה במניית החברה - היא נמצאת 30% מתחת לשיא שרשמה בעקבות דו"חות הרבעון הקודם - היא מופרזת, וכי מהפך הוא רק שאלה של זמן. מניות סיסקו עלו ב-8.5% במסחר לאחר הסגירה. 


 המספרים והתחזיות 


 המנכ"ל, ג'ון צ'יימברס, אמר בשיחת ועידה לאחר הסגירה כי לארי קרטר, סמנכ"ל הכספים בן ה-59 של החברה, יפרוש במאי. לאחר פרישתו של קרטר יתפוס את מקומו דניס פאואל, סגן נשיא למימון תאגידי. 

 מניות סיסקו נפלו בשבוע שעבר על רקע שמועות כי קרטר עשוי לפרוש, או שהחברה לא תאשרר את דו"חותיה הכספיים. אתמול אמרה סיסקו כי תגיש לרשות ני"ע את האישורים הדרושים בחודש הבא. אולם פרישתו של קרטר תפגע בחברה, לפחות זמנית. 

 צ'יימברס בן ה-52, מצדו, ביטל כל רמז לכך שעזיבתו נמצאת על הפרק. המנכ"ל אמר "איננו חושב אפילו" על פרישה: "אני מתכוון להמשיך לעבוד כאן". 

 נתונים אחרים שמסרה החברה משמשים כצידוק לאופטימיות בשוק, לפחות למשך זמן מה. עבור הרבעון שהסתיים ב-27 ביולי, יצרנית ציוד האינטרנט רשמה הכנסה נקייה של 722 מיליון דולר, או 10 סנט למניה, לעומת 7 מיליון דולר לפני שנה. הכנסותיה עלו ל-4.8 מיליארד דולר לעומת 4.3 מיליארד דולר, מעט מתחת לתחזיות של 4.9 מיליארד דולר. 

 על בסיס פרופורמה, בניכוי הוצאות מסוימות, היו רווחי הרבעון המדווח 14 סנט למניה, ועלו על תחזית ל-12 סנט. 

 מנהל קרן גידור מסוים בניו יורק אמר כי הוא מעודד מתוצאותיה הטובות של החברה, ומשולי הרווח הגולמי הגבוהים. אולם לדבריו, "מחיר המניה תלוי בתחזיות החברה". בשיחה שלאחר הסגירה אמרה החברה כי היא מצפה שתוצאות הרבעון הנוכחי, הראשון בשנת הכספים שלה, יהיו דומות לתוצאות הרבעון הקודם, או מעט מעליהן, בהתאם לציפיות וול סטריט. 


 תוכניות גדולות 


 בתשובה לשאלה הנפוצה כיצד תנצל את הר המזומנים שלה, פרשה סיסקו תוכנית להרחבת הרכישה החוזרת של מניותיה, מ-3 מיליארד דולר ל-8 מילאירד דולר. החברה אמרה כי למעשה רכשה מניות ב-2 מיליארד דולר מאז אישרה את התוכנית בסתיו האחרון. ולמרות זאת, מניותיה ירדו ביותר מ-80% משיאן ב-2000 בעקבות משבר התקציבים בעולם הטלקום והרשת. 

 צ'יימברס הדגיש בפני האנליסטים בשיחת הוועידה כי התוספת של 5 מיליארד הדולרים לרכישה החוזרת נועדה "לשלוח מסר חד וברור של תמיכה במניה" ולקזז את הדילול העתידי בשל מימוש אופציות עובדים. 

 משקיפים רבים חששו מההשפעה הפוטנציאלית של רישום אופציות כהוצאות על רווחי החברה. אולם צ'יימברס וקרטר כאחד אמרו כי ימשיכו להציג את חישובי הוצאות האופציות בדו"ח השנתי, אולם אין בכוונתם לרשום כל הפרשות הקשורות להוצאות אלו. 

 צ'יימברס אמר כי הוא בעד פיקוח על אופציות, אולם הוסיף כי הנוסחאות הקיימות אינן מדויקות וכי מחירי המניות הם מטרה ניידת מדי מכדי שיוכלו לשמש כהפרשה קבועה באופן סביר. 

 סיסקו דיווחה כי מאגרי המזומנים וההשקעות שלה הגיעו ל-21.5 מיליארד דולר בסוף שנת הכספים 2002 (27 ביולי). תזרים המזומנים מפעילות היה 1.6 מיליארד דולר ברבעון, ו-6.6 מיליארד דולר עבור השנה כולה. 

 "המשכנו להתמקד במה שיכולנו לשלוט בו, והתוצאות מדברות בעד עצמן, אמר המנכ"ל צ'יימברס. "הביצועים התפעוליים שלנו נמצאים ברמה אחת עם ביצועי השיא ההיסטוריים שלנו, במיוחד בתחום שולי הרווח הגולמי ויחס הרווח להכנסה". 


 קישורים נוספים 
 סיסקו: צמיחה של 12% בהכנסות הרבעון ל-4.8 מיליארד דולר; רווחיה עלו על התחזיות  [11]