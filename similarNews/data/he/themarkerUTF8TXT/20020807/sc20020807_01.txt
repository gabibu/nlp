באחד המערכונים של אלי יצפאן בהם הוא מחקה את נגיד בנק ישראל, דוד קליין, יושב הנגיד באולפן רדיו ומשיב לשאלות המאזינים המודאגים. אחד אחרי השני עולים המאזינים לאוויר ומטיחים בנגיד שאלות קשות. למרבית השאלות משיב הנגיד בצמד המלים שמצמיד לו יצפאן ברוב המערכונים, אין לי מושג. 

 מה יהיה עם הדולר? "אין לי מושג" מחרחר בלחש הנגיד ועל פניו חיוך קטנטן. הכלכלה תחזיק מעמד? "אין לי מושג". כדאי לקנות עכשיו דירה? "אני אגיד לך את האמת, אין לי מושג". אחרי שורה של שאלות ניצת לפתע זיק קטן בפניו של הנגיד וחיוך ערמומי מחליף לרגע את המבט הציני והעייף שלובש עבורו אלי יצפאן. איך אתם מתכוונים להתמודד עם כל כך הרבה עניים?, שואל אחד המאזינים. אה, עונה לו הנגיד, "אין שום בעיה, צריך לשלוח מפה את כל העניים, ואז נישאר סוף סוף רק עם העשירים". 

 תוכנית הקיצוצים שגיבש האוצר ואושרה בממשלה נוהגת, כך נראה, על פי התוכנית של יצפאן וקליין. לגבי חלק מהדברים, כמו הממשלה המורחבת, הוצאות שכר חריגות במגזר הציבורי וחוסר יעילות בחברות ממשלתיות, לאוצר פשוט אין מושג. אבל בעניין המובטלים ומקבלי הבטחת הכנסה ברור להם דבר אחד, צריך פשוט לבטל אותם. 

 תוכנית הקיצוצים של האוצר הוגשה לממשלה והוצגה בפני הציבור אחרי מסע יחסי ציבור ארוך של כל משרדי הממשלה הרלוונטיים. משרד העבודה מצידו הציג את המובטלים כעדר של מתחזים ומשתטים, משרד האוצר הציג את ישראל כמדינה עם שיעורי הבלתי מועסקים הגבוהים בעולם, ומשרד ראש הממשלה הציג את לשכות התעסוקה ואת ההכשרה המקצועית כעוד מנגנון ממשלתי מנופח ובלתי יעיל. 

 בתקופה הקשה שבה אנחנו נמצאים, אמרו לפיכך באוצר עם הגשת תוכנית הקיצוצים, ישראל לא יכולה להמשיך יותר עם רמה גבוהה כל כך של בטלנות, האנשים חייבים לחזור לשוק העבודה ולנו יש תוכנית כיצד לעשות זאת. 

 טענות האוצר אכן צודקות. כך גם טענות משרד העבודה וטענותיו של ראש הממשלה. ישראל ניצבת במקום הראשון בעולם בשיעור הבלתי מועסקים, בעיה שהולכת וגוברת, ועשויה להציב את המשק בתוך פחות מעשור בפני בעיה חברתית וכלכלית מהקשות שידעה המדינה, עם פחות משלמי מיסים ועם תקציבי רווחה הולכים וגדלים שהמדינה אינה יכולה לעמוד בהם. גם טענותיו של משרד העבודה מוצדקות. חלק מהמובטלים הפכו את דמי האבטלה לשיטה לעשות עוד כמה שקלים, וכך גם טענותיו של שרון לגבי לשכת העבודה, גוף כבד מסורבל, שיותר מהכל נכשל בתפקידו - השמת עובדים. 

 אלא, שתוכנית האוצר לא מטפלת ולו בבעיה אחת מכל שלוש הבעיות. בניגוד לתדמית שמנסה האוצר לשוות לתוכנית שהגיש לפיה מדובר בתוכנית הבראה לשוק העבודה, מדובר בלא יותר מתוכנית קיצוצים שיגרתית המנותקת מהמציאות ונועדה לספק פתרון מיידי לסתימת חריץ נוסף בגרעון האדיר. אין בה חשיבה לטווח ארוך, אין בה ולו סעיף אחד שעשוי באמת להחזיר אנשים לשוק העבודה, במיוחד לא בימים כמו אלו כשפשוט אין עבודה. 

 התוכנית לקצץ עד כדי ביטול חלק מהתשלומים למקבלי קצבאות ולבעלי אבטחת הכנסה נוסתה בארה"ב בשנת 1996, כשהנשיא ביל קלינטון ביטל בצעד יוצא דופן את מרבית התשלומים שניתנו עד אז לאנשים שאינם עובדים. באותה שנה נרשמו בארה"ב שיעורי צמיחה דו ספרתיים אחרי ארבע שנות צמיחה רצופות ותחזיות לצמיחה נוספת בעתיד. במקביל, כפי שמתוכנן בישראל, הועברו בלתי מועסקים לידיהם של חברות השמה פרטיות שתוגמלו על בסיס כל עובד שהצליחו למצוא לו עבודה. לצד תוכנית הקיצוצים הפעילו בארה"ב מערכת רחבה של הכשרה מקצועית, מימון לימודים בקולג'ים ומימון הכשרה מקצועית של עובדים בלתי מקצועיים. ליישום התוכנית נקבעו חמש שנים. היום, עם תום חמש השנים, מתקרבת התוכנית האמריקאית לכשלון. הצמיחה שנבלמה פלטה חזרה לשוק חלק גדול מהעובדים שנקלטו במקומות עבודה. כמו כן, מכוני ההשמה שקיבלו כסף על כל עובד התגלו בחלקם כרמאים לאחר שחלק מהעבודים שהציבו בעבודה נקלטו בעבודות שלא היה בהם צורך, רק בכדי שלשכות התעסוקה הפרטיות יקבלו עבורם תשלום. כעת, נדון בקונגרס חידוש החוק למתן אבטחה הכנסה במסגרת חוק חדש למתן "עזרה זמנית למשפחות נזקקות". 

 בישראל, אם אכן יעביר האוצר את תוכנית הקיצוצים, יתקיימו כל התכונות הרעות של התוכנית האמריקאית ואף לא תכונה טובה אחת. התשלומים אומנם יקוצצו, אבל לצידם תקוצץ גם מערכת ההכשרה המקצועית ואף מערכת אחרת שנועדה להכשיר אנשים לעבודה לא תוקם ולא תתוקצב במקומה. 

 בארה"ב נחלה התוכנית הצלחה זמנית בעיקר על רקע שיעורי הצמיחה הגבוהים. בישראל כידוע, התוכנית יוצאת לפועל בתקופה הכי פחות טובה, כשהמשק מציג שיעורי צמיחה אפסיים ושיעורי האבטלה הולכים וגדלים כמעט מדי חודש. 

 את הדוגמא הטובה ביותר לכך שפקידי האוצר והממשלה שוב לא חושבים אפילו שנה אחת קדימה בבואם לטפל בשיעורי הבלתי המועסקים, אפשר למצוא באחד הסעיפים בתוכנית האוצר - סעיף הדיסריגארד. סעיף זה מתייחס לתשלום קצבאות לאנשים שעובדים בעבודה חלקית. עד היום, מקבלי הבטחת הכנסה יכלו לעבוד בעבודה חלקית, בתנאי שהכנסתם לא עולה על כ-15% מהשכר הממוצע במשק. במקרה שהמשכורת שקיבלו היתה גבוהה מכך, היו זכויותיהם לקצבאות מתבטלות. אמהות חד הורית לדוגמא (אחת הקבוצות הנפגעות ביותר מתוכנית האוצר), יכלו לעבוד עד היום בעבודה שתכניס להן 13% מהשכר הממוצע ועדיין זכויותיהן יישמרו. כעת, על פי תוכנית האוצר, אם חד הורית שהכנסה צדדית שלה תעבור את 5% השכר הממוצע במשק זכויותיה ייפגעו. 

 אם המטרה היא לעודד את מקבלי הקצבאות לחזור לשוק העבודה, הרי שסעיף האוצר יעשה את ההפך, מעכשיו לא שווה לעבוד אפילו בעבודה חלקית וזמנית, שהרי כבר ממשכורת אפסית של 5% מהשכר הממוצע יבטלו למי שכבר יצא לעבוד את כל יתר התנאים. כלומר הקיצוץ אולי יושג, פתרון הבעיה יידחה שוב לפעם אחרת.