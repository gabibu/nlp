תקציב המדינה ל-2003 אושר בשבוע שעבר בממשלה בקלות מפתיעה לאחר שתי ישיבות בלבד, בהתאם לתוכניותיהם של שר האוצר, סילבן שלום, ומנכ"ל משרד הממשלה, אביגדור יצחקי. ואולם למרות המעבר החלק, ועל אף שהתקציב אושר כמעט ללא שינויים, קיים חשש גדול בלשכת שר האוצר. 

 התקציב יוצג בכנסת לקריאה ראשונה מיד עם פתיחת מושב החורף באוקטובר, ואז יהיה סדר היום הפוליטי שונה לחלוטין. יו"ר העבודה ושר הביטחון, בנימין בן-אליעזר, מדבר על הקדמת הבחירות. היעד שלו הוא מאי. על אף שהכנסת מעולם לא פוזרה עקב עניין כלכלי או כלכלי-חברתי, נראה כי הפעם מפלגת העבודה תשתמש בתקציב כעילה לאי-אמון בממשלה במטרה להקדים את הבחירות. 

 בן-אליעזר, שר החוץ שמעון פרס ועמם מפלגת העבודה כולה, לא יכולים להצביע אי-אמון בממשלה על רקע מדיני-ביטחוני. תקציב 2003, על הקיצוצים שבו, הוא סיבה טובה - על כל פנים בעיניהם. 

 בלי העבודה וש"ס, אין לראש הממשלה, אריאל שרון, ולשר האוצר רוב בכנסת להעביר את תקציב 2003. המשק בבעיה קשה. באוצר חוששים. פיזור הכנסת והליכה לבחירות בלי תקציב עד מאי הם מתכון בטוח להרס הכלכלה. גם תקציב של פשרות עמוקות ל-2003 לפני הבחירות מצד הליכוד, העבודה וש"ס, הוא  פתרון רע מאוד. 


 הארגונים הכלכליים ינסו לשכנע 


 על רקע זה ביקשה לשכת התיאום של הארגונים הכלכליים פגישה דחופה עם בן-אליעזר. יו"ר העבודה ביקש להרחיב את הפורום לכל שרי העבודה ולכל חברי הכנסת שלה. בפגישה אמורים לייצג את לשכת התיאום כל בכיריה, עודד טירה, דני גילרמן, יוסי רוזן, אבי אלה, יאיר המבורגר ואחרים. 

 כרגע עוסקים הצדדים בתיאום תאריכים. על אף שאנחנו באוגוסט, חודש החופשות, ועל אף שעד לסיום פגרת הכנסת נותר עוד זמן רב, לשכת התיאום מעוניינת בפגישה מיידית. לדעתה, מצב המשק קשה, הכלכלה זקוקה לשקט מתמשך ולוודאות לאורך זמן, ואסור בשום פנים ליצור תנופה לאפשרות שהכלכלה, דרך תקציב  המדינה ל-2003, תיהפך לבת ערובה למהלכים פוליטיים ולפוליטיקאים. 


 שלום נגד בן-אליעזר 
 בישיבת הממשלה על התקציב, כשבן-אליעזר דיבר נגד הפגיעה בשכבות החלשות, שאל אותו שלום: "ממתי המצב החברתי מעניין אותך? בקיצוצים הקודמים הפגיעות בשכבות החלשות היו לא פחות קשות, אולי יותר, ולא שמענו אותך  תוקף. אולי מפני שכל הכסף הלך לחיזוק הביטחון". 


 קיצוץ בקיצוץ 


 בלילה שבין חמישי לשישי לפני כשבועיים דלקו האורות במשרד האוצר, עד שכל העניינים המרכזיים בתקציב 2003 סוכמו וגובשו. ביום שישי לפני הצהריים הודפסה הצעת התקציב והועברה לידיהם של כל השרים. ביום שישי בצהריים קיימו שר האוצר וצמרת משרדו מסיבת עיתונאים. 

 ביום חמישי בלילה הצעת הקיצוץ בתקציב 2003 היתה 10.5 מיליארד שקל. ככל שנקפו השעות המספר קוצץ: תחילה ל-10.2 מיליארד, אחרי כן אל מתחת לגבול ה10- מיליארד. הטיוטה האחרונה היתה קיצוץ של 9.3 מיליארד שקל. הטיוטה האחרונה בבוקר קבעה 8.7 מיליארד שקל, וכך גם אושר בישיבת הממשלה ביום שלישי בשבוע שעבר. במסגרת הירידה במספרים נקבע כי לא יקבלו הבטחת הכנסה  מי שגילם מתחת ל-25. בהצעה המקורית הוצע סף גיל של 29, אך שלום פסק 25. 
 בן-אליעזר מסרב לקצץ 


 כל בכירי משרד האוצר שהיו מעורבים במשא ומתן הקשה, הארוך, המורכב והפתלתל עם ראשי מערכת הביטחון על הקיצוץ בתקציב הביטחון בשנה הבאה - 3 מיליארד שקל - נראים בימים האחרונים כועסים ומתוסכלים. 

 לדבריהם, בתום מו"מ מתיש שנמשך שבועות ארוכים ניתן היה ביום שלישי שעבר, לפני ההצבעה על תקציב 2003, לחתום על פשרה ביטחון-אוצר - שכן הפערים הצטמצמו ל-300 מיליון שקל בלבד. לדעתם, התעקשות פוליטית לא רלוונטית טירפדה את ההסכמות. בן-אליעזר, שהצביע עם שרי מפלגתו נגד התקציב, הורה למנכ"ל משרדו, עמוס ירון, שלא לחתום על ההסכמות. 

 מבחינת האוצר, מה שמחייב כרגע הוא החלטת הממשלה לקצץ 3 מיליארד שקל. בפועל, אם עד ל-2003 לא יוחלט אחרת, האוצר יפעל, כנראה, לפי ההבנות - אך עם מרחב גמישות גדול יותר. 

 בהתאם להבנות, אותו קיצוץ של 3 מיליארד שקל היה מחולק לשניים: קיצוץ מיידי של 2-1.5 מיליארד שקל, שבו התמקדו בוויכוח, וקיצוץ נוסף - בפרויקטים ארוכי טווח - הדורש יותר זמן. על הקיצוץ הנוסף היה אמור לגשר הסיוע האמריקאי לישראל לצורך מלחמה בטרור. מדובר ב-200 מיליון דולר, פחות ממיליארד שקל, שהקונגרס האמריקאי החליט להעביר באחרונה לישראל. חלק מסכום זה מיועד למשטרה. 

 לדברי סגן ראש אגף תקציבים הממונה על תקציבי מערכת הביטחון, קובי הבר, תקציב הפעילות של מערכת הביטחון ב-2003  יהיה נמוך בכמה מיליארדים מתקציבה השנה, בהתחשב בקיצוץ ובתוספות שקיבלה המערכת ב-2002. 

 במסגרת ההבנות עם מערכת הביטחון, סוכם גם תחום של פיקוד העורף, כולל  התקציבים החסרים לעניין ההתגוננות האזרחית וערכות המגן. 


 שלושה שינויים בתקציב הביטחון 


 הממשלה החליטה בשבוע שעבר על שלושה שינויים מבניים היסטוריים בתקציב הביטחון, בהתאם להסכמות עם מערכת הביטחון. 

 ראשית, כל מי שיצטרף למערך הקבע של צה"ל החל ב-1 באוגוסט 2003 יהיה זכאי לפנסיה צוברת, ולא תקציבית כפי שהיה מקובל מאז קום המדינה. בכך יושלם המעבר של כל המגזר הציבורי מפנסיה תקציבית לצוברת. פירוש הדבר כי במקום שנטל הפנסיה של איש הקבע יהיה כולו על המדינה, איש הקבע יצטרך לשאת בחלקו. 

 לפי ההסכמות בין האוצר ומערכת הביטחון, צוותים משותפים של שני הצדדים יסכמו את העניין עד סוף דצמבר השנה. במקרה של אי-הסכמות, העניין יועבר להכרעת שרי האוצר והביטחון. במקרה של אי-הסכמה ביניהם, ההכרעה תועבר לראש הממשלה. אותו הסכם יחול גם על אנשי המשטרה, המוסד והשב"כ. לאחר שהעניין יקבל אישור סופי, יוצא מכרז חיצוני לביטוח אנשי הקבע על ידי חברה אזרחית. 

 שנית, סוכמה העברת כל אנשי הקבע בצה"ל לפנסיה של 2% בשנה, כמקובל במגזר הציבורי (אם כי לא הוחלט על תאריך). כיום בעלי דרגת אלוף, ניצב או גונדר ומעלה, זכאים לפנסיה של 4% בשנה. צנחנים, צוללנים, צוות אוויר וצוות עזר אווירי נהנים מפנסיה של 3%. סוכם כי כל הכסף שייחסך בעניין זה יועבר לאנשי המערך הלוחם. 

 שלישית, הוחלט על הפסקת ההנחה בביטוח בריאות לאנשי הקבע החל ב-1  בינואר2003. מתאריך זה התשלום יהיה כמקובל במגזר האזרחי,4.8%  מהשכר. כיום  משלמים אנשי הקבע 2.4% או 3.6% משכרם, בהתאם למצבם המשפחתי. 


 האוצר בעד גדר ההפרדה 


 עניין גדר ההפרדה נסגר אף הוא  במסגרת המו"מ אוצר-ביטחון. מערכת הביטחון ביקשה תקציב של150-100 מיליון שקל לבניית הגדר השנה, וסוכם על 100 מיליון שקל. ב-2003 תוקצבה הגדר ביותר מ-500  מיליון שקל. 

 מבחינת האוצר, לאחר שהדרג המדיני נתן אור ירוק לגדר וקבע מי ינהל את הפרויקט, הוסרו כל צווארי הבקבוק והחסמים הביורוקרטיים. לדברי קובי הבר, האוצר קיבל החלטה אסטרטגית, ולפיה, הכסף לא יעכב את  הבנייה. לדבריו, המאשימים את האוצר בעיכובים לא יודעים על מה הם  מדברים. 


 עלות גירוש העובדים הזרים: 200  מיליון שקל 


 האוצר העריך כי עלות הפעולות לגירוש 50 אלף עובדים זרים בשנה תהיה 200 מיליון שקל. האחראיות לגירוש הוטלה על המשטרה. המפכ"ל, שלמה אהרונישקי, מינה את ניצב יעקב גנות לאחראי על הפרויקט. בשיחות שקיימה המשטרה עם  האוצר דרשו השוטרים סכום גבוה בהרבה. 


 סנה: שרון לא נזף 
 בשבוע שעבר נכתב במדור זה תחת הכותרת "שרון נזף בסנה" כי בישיבת הממשלה על תקציב 2003 "התבטא ראש הממשלה, אריאל שרון, בצורה חריפה נגד הריפיון ואפס המעשה של שר התחבורה, אפרים סנה, בשורה של ענייני תשתית, למרות התקציבים שעומדים לרשות משרדו". הדברים נכתבו על בסיס תרשומת מישיבת הממשלה, שקיבלה מאוחר יותר אישור של שר. סנה גרס במכתב תלונה ל"הארץ" כי  לציטוטים המובאים בכתבה "אין כל שחר, והם מצוצים מהאצבע".