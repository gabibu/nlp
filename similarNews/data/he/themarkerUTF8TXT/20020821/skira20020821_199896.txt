לפני שנתייים, כשדומה היה שכולם מוכרים, מנפיקים או מתמזגים, אף אחד לא התייחס לעסקה של 145 מיליון דולר במזומן, אך ב-2002 מדובר בעסקה יוצאת דופן. זה הסכום שתמורתו נמכרה השבוע ריפטק של האחים אלעד, עמית ודב יורן לסימנטק. האחים זכו לתגובות נלהבות על המכירה. לדבריהם, בנקאים שהיו עמם בקשר וקיוו שניתן יהיה להנפיק את החברה בבורסה כשהשוק יתאושש - התקשרו לברך. הם אמרו כי זו אחת העסקות הגדולות ביותר בענף ההיי-טק ב-2002. 

 אלעד, בן 33, ועמית, בן 31, הקימו את ריפטק (Riptech) ב-1998, בעת פריחת האינטרנט. מאוחר יותר הצטרף אליהם האח הצעיר, דב, בן 27. במשך תקופה ארוכה הם בנו את החברה, ולא גייסו כסף מקרנות הון סיכון. המשקיע העיקרי היה אביהם. 

 מכירת החברה הפכה את משפחת יורן לעשירה מאוד, אך אלעד יורן אומר שהוא עדיין לא עיכל את השינוי בחייו. הוא רק מקווה שיוכל סוף סוף להרשות לעצמו לקחת חופשה. "שלוש שנים וחצי לא לקחתי אפילו יום אחד של חופשה", הוא אומר. 

 בעידן שבו כולם משנים אסטרטגיה ומחפשים אפיקים חדשים, ריפטק כמעט לא השתנתה. מטה החברה שוכן בווירג'יניה, ומלכתחילה היא התמקדה בתחום האבטחה והציעה פתרון חדשני. "הלקוחות שלנו", מסביר אלעד, "הן חברות גדולות ורב לאומיות, שעקב השימוש באינטרנט נחשפות לסיכוני אבטחה. הלקוח שוכר את ריפטק כדי שתאבטח את הרשתות שלו שבעה ימים בשבוע ו-24 שעות ביממה, תזהה ניסיונות חדירה חיצוניים או פנימיים ותתריע עליהם תוך דירוגם לפי רמת דחיפות". 

 "לא היינו צריכים לשנות אסטרטגיה", אומר אלעד יורן, "כי השירות שלנו מעולם לא היה חלק מבועת הדוט.קום". לדבריו, השינוי היחיד בפעילות החברה לאחר התפוצצות הבועה היה בעבודה עם ספקי שירות: "ספקי השירות נפגעו מהקריסה, וזה חייב אותנו ליהפך למתוחכמים יותר במכירות ובשיווק. התפקיד שלנו הוא להבין את צורכי הלקוח, לנסות לפתור את בעיותיו, וכך להגדיל את המכירות". 

 את הרעיון שעל בסיסו נבנתה ריפטק הגה עמית יורן בעת ששירת בחיל המודיעין בארה"ב. יורן ושני אחיו נולדו בניו יורק להורים ישראלים. אמם, שמשפחתה באשקלון, נסעה ללימודי תואר שני בארה"ב, ואביהם, שהיה רופא צעיר מכפר סבא, נסע להשתלמות. לשניהם היה ברור שהשהייה בארה"ב זמנית, והם נתנו לילדיהם שמות ישראלים. את חופשות הקיץ נהגו הבנים לבלות אצל קרוביהם באשקלון, והעברית שבפיהם קולחת. את מנהל הפיתוח של החברה, אמיר הירש, הם הכירו בישראל באמצעות משפחתם, והביאו אותו לארה"ב. 

 כשסיים את לימודיו בתיכון, החליט אלעד להירשם לאקדמיה הצבאית בווסט פוינט. גם עמית הלך בעקבותיו. עם תום לימודיו התגייס אלעד לצנחנים ונשלח לסומליה. כשהשתחרר למד לתואר שני במינהל עסקים באוניברסיטת וורטון, הצטרף לבנק ההשקעות ברודוויו והמתמקד במיזוגים ורכישות בתחום הטכנולוגיה. בשלוש שנים וחצי בבנק, הוא שקד על 15 עסקות ישראליות שבהן אבירנט וממקו. 

 עמית למד מדעי המחשב בווסט פוינט, ולאחר מכן עבד באבטחת מחשבים בפנטגון. בין השאר הוא הוביל את הקבוצה שהיתה אחראית לתפיסת ה"אנלייזר" הישראלי, אהוד טננבאום. במקביל הוא השלים תואר שני במדעי המחשב באוניברסיטת ג'ורג' ואשינגטון. זמן קצר לאחר שהחל את לימודי הדוקטורט, עלה במוחו רעיון שעל בסיסו נבנתה ריפטק. הוא הקים את החברה ביחד עם טים בלצ'ר, חבר מהפנטגון, ועם אחיו אלעד. 

 האחים יורן מכרו השבוע חברת תוכנות אבטחה בשם ריפטק ב-145 מיליון דולר 

 השלושה סירבו לגייס משקיעים אחרים מלבד אביהם של האחים יורן, משום שלא היו מעוניינים לוותר על חלקים נכבדים בחברה תמורת מימון. הם החליטו לדאוג בעצמם להכנסות, ולכן פיתחו במקביל את עסקי הייעוץ של החברה. "היו לנו הרבה לקוחות", מספר אלעד, "והיתרון היה שהחברות שייעצנו להן היו גם לקוחות פוטנציאליים". 

 היו גם תקופות קשות. היו שבועות שבהם הם נאלצו לצלצל לכל הלקוחות ולדחוק בהם לשלם. כאשר הם החלו לנהל שיחות עם משקיעי הון סיכון כדי שיממנו את התרחבות החברה, הם כבר נמצאו בעמדה אחרת: תחום האבטחה היה בשיאו; במועצת המנהלים של ריפטק ישבו אנשים בעלי שם עולמי בתחום; ריפטק קיבלה כותרות בעיתונים, בין השאר ב"יו.אס.איי טודיי", ואירועי ה-11 בספטמבר הגבירו את הביקוש למוצרי אבטחה. כל אלה הביאו כמה מהקרנות הידועות והמכובדות ביותר בחוף המזרחי שבהן פרובידנס אקוויטי, קולומביה קפיטל וברודוויו קפיטל, להשקיע בחברה. בשלושה סבבים החברה גייסה 42 מיליון דולר שאיפשרו לה לצמוח. 

 האחים יורן ניהלו את החברה בעצמם. אלעד, המתמחה בפיננסים ובשיווק, הוא המנכ"ל, עמית אחראי על הטכנולוגיה והתפעול, ודב, אחראי על השיווק. על עבודתם המשותפת אומר אלעד: "בין בני משפחה יש אמון מיידי, וזו הרגשה נעימה לעבוד עם אחים, אך לעתים קשה להימנע מלהביא הביתה עניינים הקשורים בעבודה. קשה לגרום לכך שמחלוקות בעבודה לא ישפיעו על בני המשפחה. הניסיון שלנו טוב מאוד, אבל זה בעייתי". 

 שלושת החודשים החולפים שבהם התנהל המשא ומתן למכירת החברה, היו הקשים ביותר. אלעד שניהל את מרבית הדיונים, מתאר את התקופה: "אנחנו שונים זה מזה, ולמרות זאת אנו מאוד קרובים זה לזה בפרט במצבים קשים. אני אנליטי מאוד, ואילו עמית מאוד אינטואיטיווי במצבי לחץ. אני ניהלתי את השיחות, אך לפניהן היינו יושבים ומגבשים אסטרטגיה". 

 על הרקע למכירת החברה הוא אומר: "לא תיכננו למכור את החברה. זה לא משנה אם הכלכלה במצב טוב או רע, אם הבורסה למעלה או למטה; המטרה היתה תמיד לבנות את ריפטק כך שתהיה חברה גדולה ועצמאית". לדבריו, התמונה השתנתה לפני כשלושה חודשים, כשסימנטק, חברת ענק בתחום אבטחת המידע, הציעה לקנות את ריפטק. "תחילה אמרנו 'לא, תודה'", אומר אלעד. "בעבר כבר קיבלנו כמה פניות וסירבנו להן". הגישה להצעה של סימנטק השתנתה כשהיא הגישה הסכם עקרונות, והאחים הבינו שהעסקה טובה הן למשקיעים והן לעובדים. לפי ההסכם, כ-130 מ-150 עובדי ריפטק יעבדו בשורות סימנטק. השבוע נחתם ההסכם סופית. "המכירה היתה קשה עבורנו מבחינה רגשית", מתוודה אלעד. 

 כשדב יורן נשאל על השינוי שיחול בחייו, הוא אומר שלא מדובר בשינוי משמעותי. "הצטרפתי לחברה מאוחר כי היא הוקמה כשסיימתי את הלימודים. הרגשתי שעלי לרכוש ניסיון לפני שאצטרף. עבדתי בשני סטארט-אפים, וכשהגעתי לריפטק היא כבר היתה חברה גדולה יחסית. נתנו לי חבילת אופציות כמו לכל אחד, ייתכן שאפילו קיבלתי פחות". 

 "אנו לא קולטים שמכרנו את החברה", מוסיף דב. "אנו עסוקים בפגישות, וצריכים לדאוג שהמיזוג יעבור כשורה.