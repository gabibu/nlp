שער השקל חזר אתמול לרמה של כ-4.62 שקלים לדולר, ויש לנו עוד הזדמנות טובה לחזור ולהכניס את העניין הזה טוב-טוב לראש: לאף אחד - לא לבנקאי, לא לסוחר, לא לספקולנט, לא ליבואן, לא ליצואן, לא לשועל אופציות ולא לנמר בורסה - אין מושג אמיתי לאן הולך שוק המט"ח. 

 כשהדולר עולה יש תמיד מי שטוענים כי הם אמרו שהדולר יעלה, וכאשר הוא יורד יש כאלה האומרים שזה היה ברור. ואולם זה לא הרבה יותר ממזל: כי בסופו של דבר הדולר יכול לעלות או לרדת, זה עניין של הסתברות. 

 בדיעבד, כולם משוכנעים שהם יודעים מדוע הדולר עלה או ירד, ומי שהימר והצליח בטוח לפתע שהוא "עלה" על העניין. בסיבוב הבא, או בזה שיבוא אחריו, הוא נדון להפסיד בהימור ולהבין שקשה מאוד, או כמעט בלתי אפשרי, לחזות את התנהגות שוק המט"ח. 

 תרגישו בנוח, זה לא עניין ישראלי: בכל העולם יש עשרות אלפי אנשים המתפרנסים ממסחר במט"ח - בדולרים, ביורו, ביינים ובפרנקים שווייציים - לכולם יש תחזיות מדויקות של אנליסטים, בנקים, מנהלי קרנות גידור, טכנאים ואנשי מקרו-כלכלה. אין גוף פיננסי רציני המכבד את עצמו שלא מפרסם מדי חודש או רבעון תחזיות לשערי חליפין מצטלבים. 

 ואולם האמת היא שחצי מהתחזיות האלה מתבדות, ומעטים הם אלה המצליחים לקלוע לאורך זמן בחיזוי שערי מטבעות. ומה שלא פחות חשוב הוא כי מי שהצליח לקלוע בשנים האחרונות הוא לעתים קרובות לא מי שיקלע בשנים הבאות. 

 מדי פעם קמים "גאונים" היודעים לאן הולכים הדולר או היורו, אך אף אחד מהם לא שורד לאורך זמן. בסוף הם תמיד נופלים 

 שוק המט"ח הוא המשוכלל והרחב בעולם - זו בדיוק הסיבה שאין דרך של ממש לצפות את ההתנהגות שלו. בדרך כלל, בכל רגע נתון השוק הזה משקף את כל המידע שיש בשווקים. מדי פעם קמים "גאונים" היודעים לאן הולכים הדולר או היורו, אך אף אחד מהם לא שורד לאורך זמן. בסוף הם תמיד נופלים. 

 כאשר שער השקל התקרב לפני שלושה חודשים במהירות לכיוון ה-5 שקלים לדולר, נמצאו הרבה סוחרי מט"ח, אנליסטים ובנקאים מדופלמים שידעו להסביר כי הוא כבר חוצה את ה-5 שקלים - והנה הוא מתקרב ל-5.5 שקלים. דבריהם של כמה מהם נשתו בצמא גדול, במיוחד מכיוון שהם הימרו על הזינוק של הדולר כאשר הוא היה ברמה של 4.2-4.5 שקלים. הם הימרו, פגעו, ומיד הפכו לכאלה שצריך להקשיב להם. ואז הם כמובן טעו. כי זה טבעו של שוק המט"ח. 

 הבנקאים גזרו כמובן את הקופונים שלהם: כאשר הדולר עשה את דרכו מרמה של 4.5 ל-5 שקלים, הם מיהרו לדחוף את הלקוחות שלהם לקרנות נאמנות מט"חיות ולגזור את עמלות הרכישה ודמי הניהול - תוך כדי הסברים על כך שלקוח שמרן חייב "להתגונן". עכשיו, כאשר הלקוח מוכר את קרן הנאמנות הדולרית שלו בהפסד, מסבירים לו הבנקאים בסבר פנים רציני שזה עדיין היה כדאי לו - כי הוא "ישן טוב בלילה". ללמדנו שהדרך לשינה טובה בלילה תמיד עוברת דרך כמה עמלות בנקאיות טובות. 

 עכשיו, במבט לאחור, כאשר השקל התחזק תוך חודשיים ביותר מ-7%, אנחנו יכולים לתת הסברים מצוינים: ההסבר הראשון הוא שהמדיניות המוניטרית, למרות הכל, היא עדיין מכשיר חזק עם יכולת משמעותית להחזיר את היציבות הפיננסית למשק. לריבית של 7.5%-9% מעל הריבית הדולרית יש כוח לא מבוטל, גם בתקופה של הידרדרות כלכלית מהירה, מצב ביטחוני גרוע וכותרות סהרוריות על נשק גרעיני. 

 ההסבר השני הוא שבשוק המט"ח הפרמטר החשוב ביותר הוא האמון של המשקיעים. שהרי בחודשיים האחרונים, שבהם השקל התחזק, המצב הכלכלי במשק רק הידרדר. הדבר היחיד שהשתנה הוא כי הציבור מעריך, או לפחות מצפה לכך שבנק ישראל ומשרד האוצר ינהלו מדיניות כלכלית יותר אחראית. 

 ואחרי שהסברנו כי אין שום ערך בתחזיות בשוק המט"ח, אי אפשר לסיים בלי תחזית: בהיעדר שינוי בתחום המדיני, הרי שאם לא יבוצע קיצוץ אמיתי בתקציב ולא תוחזר יציבות המחירים למשק - אזי אוגוסט 2002 יירשם כחודש שבו היתה הזדמנות טובה להחליף שקלים בדולרים.