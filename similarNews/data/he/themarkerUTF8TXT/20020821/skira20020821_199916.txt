"אני איתן בדעתי, אפילו יותר ממקודם, כי ההחלטה שלנו לקבוע יעד צמיחה של 1% בלבד ל-2003 היתה נכונה" - אמר אתמול מנכ"ל האוצר, אוהד מראני. "אם הצמיחה תהיה גבוהה יותר, מה טוב. עודפי המסים יועברו להקטנת הגירעון. אם הצמיחה תהיה נמוכה יותר, היא לא תהיה רחוקה מהיעד ולא נצטרך להגיש תקציב נוסף במשך השנה". 

 זה שנים שהאוצר לא חווה אוגוסט כל כך שקט ורגוע, כמו אוגוסט 2002. תקציב המדינה לשנה הבאה אושר מוקדם מאוד, כבר ב-30 ביולי, ועד למערכה הבאה - הקרב על התקציב בכנסת - נותרו עוד כחודשיים. החודש השקט מאפשר לבכירים רבים, כולל שר האוצר סילבן שלום, לצאת לחופשה עם המשפחה. המשרד מתנהל בשבועות האחרונים באווירה רגועה, למרות המשך המו"מ על תוספת היוקר והמשבר במערכת הבריאות, שנפתר אתמול. 

 מראני, כמו כל הדרג המקצועי באוצר, חושש מטרפוד תקציב 2003 בכנסת בשל שיקולים פוליטיים לא עניניים. "התקציב עבר בממשלה, לפי הצעת האוצר. קשה להעריך כעת מה יקרה באוקטובר, כשהתקציב יעבור להכרעת הכנסת. כפי שמסתמן כרגע, הכנסת לא תעסוק בכלכלה - אלא בפוליטיקה, וזה לא המגרש שלנו. האוצר סבור כי התקציב טוב מאוד וכי חשוב להעבירו כמו שהוא, אולי עם שינויים פה ושם. 

 "אנחנו קוראים בעיתונים על איומי מפלגות שונות להשתמש בתקציב ככלי במאבקיהן הפוליטיים, כולל להקדמת הבחירות. קשה להעריך לאן הדברים יובילו אותנו. אני יכול לומר, כמנכ"ל האוצר, כי במדינה שנמצאת בעימות ביטחוני ובמצב כלכלי לא פשוט, אסור להוסיף אי ודאות נוספת - של אין תקציב. בלי תקציב ל-2003, כל הקיצוצים המתוכננים לשנה הבאה (8.7 מיליארד שקל) לא יבוצעו והגירעון יגדל מאוד. 

 "ניהול מדינה בלי תקציב מעודכן, לפי תקציב השנה הקודמת, זה מהלך הכי לא דמוקרטי שכן המדינה מתנהלת לפי החלטות, במידה רבה שרירותיות, של הממשלה. החלטות שלא אושרו בידי הכנסת. תקציב המשך לא מאפשר לבצע מדיניות נכונה. לא נוכל לבצע את תקציב 2003, בניסיון להוציא את המשק מהמיתון. לא נוכל לבצע את התוכנית להוצאת אנשים ממעגל מקבלי קצבאות הביטוח הלאומי והחזרתם למעגל העבודה", הדגיש מראני. 

 צריך להמתין  למדדים הבאים 

 מראני השלים, בתחילת אוגוסט, שנה ראשונה בתפקיד מנכ"ל האוצר. ב-7 באפריל 2002 העביר לאורי יוגב את תפקיד ראש אגף תקציבים. מאז הוא מתמקד בתפקידי המנכ"ל. 

 מנכ"ל האוצר סבור כי החודשים האחרונים לא מיטיבים עם כלכלת ישראל. בראש ובראשונה הוא מודאג מהצמיחה. הנתונים שמגיעים מהמגזר העסקי לא טובים, במיוחד מתעשיית ההיי-טק. הפיטורים הנרחבים של החודשים האחרונים הם לא הנתונים שהאוצר רצה והתכוון לשמוע בקיץ 2002. רחוק מזה. למרבה הפלא, המדד הגבוה של יולי (0.6%) לא מאכזב ולא מתסכל אותו. לדבריו, מדיניות כלכלית לא נבנית על מדד אחד. צריך להמתין למדדים הקרובים, שלהערכתו יהיו נמוכים. 

 הכסף מארה"ב יגיע 

 הקונגרס האמריקאי הבטיח, לא מכבר, להעביר לישראל 200 מיליון דולר למלחמה בטרור. נשיא ארה"ב, ג'ורג' בוש, תומך בהעברה. ואולם בינתיים הכסף תקוע בוושינגטון. הסיבה פשוטה: ה-200 מיליון לישראל הם חלק מחבילה גדולה, יותר מ-5 מיליארד דולר, של כספים המיועדים לביטחון ולמלחמה בטרור. הקונגרס, עם רוב דמוקרטי, אישר את כל החבילה. הנשיא הרפובליקני בוש מתנגד לכמה מהסעיפים. 

 מראני, שהיה הנספח הכלכלי של ישראל בוושינגטון במשך 6 שנים, אומר כי ארה"ב מנסה להעביר לישראל את 200 מיליון הדולר, גם בלי אישור חבילת ה-5 מיליארד ע"י הנשיא. "לפי הניסיון שלנו, כשגם הנשיא וגם הקונגרס רוצים, הכסף עובר. במיוחד אם מביאים בחשבון את היחסים החמים בין ישראל לממשל והקונגרס". 

 שחיקת שכר מסוימת 

 בניגוד לעבר, מראני אומר הפעם מפורשות כי "המדינה לא יכולה לשלם תוספת יוקר לפי הסכמים שהיו תקפים בעבר. צריך להתאים את ההסכם למציאות במשק - למיתון. אין ברירה, אלא לשחוק במידה מסוימת את השכר". לדבריו, צריך למצוא דרך לקשר בין הסכמי השכר במשק לתוספת היוקר, שכן "השילוב של הסכמי שכר חדשים ותוספת יוקר עלול להיות הרסני למשק". 

 הוא מדגיש כי "צריכה להיות שחיקת שכר מסוימת השנה שכן בשנתיים הקודמות השכר עלה ריאלית, בעוד התוצר ירד ריאלית. מעבר לכך, צריך להידבר עם ההסתדרות ולהגיע להסכמות סבירות. ההסתדרות מגלה אחריות. צעדי המחאה שלה היו סבירים. ההסכם עמה צריך להתחשב בצמיחה במשק". 

 מראני סבור כי האי ודאות ביחס לעתיד המשק גדולה כיום במיוחד. כך, שיעור האבטלה ב-2003 תלוי בשלושה גורמים עיקריים: הצמיחה במשק; גירוש 50 אלף עובדים זרים, כפי שהממשלה החליטה באחרונה, והקטנת הקצבאות להבטחת הכנסה, גם כן לפי החלטות הממשלה. "אם הממשלה תיצמד להחלטותיה, האבטלה תרד ב-2003; גם אם הפעילות הכלכלית תהיה נמוכה. אם הממשלה לא תבצע את התוכנית הכלכלית ל-2003, שיעור האבטלה יעלה מאוד", מעריך מראני. 

 מס הכנסה יתרחב 

 מראני דוחה על הסף את הדרישות של עובדי מס הכנסה לקבל תוספות שכר, עם כניסת הרפורמה במס לפועל ב-1 בינואר 2003, בטענה לתוספת עבודה ומאמץ. לדבריו, יחידות שבעקבות הרפורמה יוטל עליהן עומס נוסף יזכו לתוספת כוח אדם כנדרש. מראני מציין כי הוא מקיים דיונים רצופים בעניין זה עם נציבת מס הכנסה, עו"ד טלי ירון-אלדר. 

 70  מיליון שקל לפלשתינאים 

 הפלשתינאים קיבלו ביום שני מנה שנייה, בסך 70 מיליון שקל, מכספיהם המוחזקים בישראל. בשלב הבא הם אמורים לקבל עוד כ-60 מיליון שקל. הפשרת הכספים באה בהמשך להחלטת ראש הממשלה, שר החוץ ושר האוצר - להפשיר חלק מכספי הרשות הפלשתינית המוחזקים בישראל, במסגרת המדיניות לעידוד הרפורמות ברשות. 

 לדברי מראני, ישראל תפשיר כספים נוספים אם הפלשתינאים יתמידו בתחום הרפורמות, ינהלו בצורה תקינה את כספי הרשות, ומעל לכל - יתרמו לשיפור של ממש במצב הביטחוני. בינתיים, שר האוצר הפלשתיני, סלאם פיאד, מבצע שיפורים משמעותיים במערך הכספים הפלשתיני והופך את הרשות לתקינה ו"נקייה" יותר. 

 לאומי - מודל  לבנקים אחרים 

 מראני עמד בראש ועדה להפרטת בנק לאומי. "הוועדה שעמדתי בראשה, למכירת בנק לאומי, יצרה מטווה למכירה והתנהלות הבנק ולמעשה כל בנק בישראל, ללא גרעין שליטה. הדבר קורה במרבית הבנקים בארה"ב ומקובל במערב אירופה. במצב כזה השליטה בבנק יותר נזילה. היא גם יכולה לעבור מקבוצה לקבוצה ביתר קלות. הדבר יחייב את גופי הפיקוח והבקרה של בנק ישראל ליתר זהירות. למעשה, הוועדה ניסתה למצוא איזון סביר בין בנק שיהיה מספיק סחיר לבין ניהול שיהיה מספיק יציב".