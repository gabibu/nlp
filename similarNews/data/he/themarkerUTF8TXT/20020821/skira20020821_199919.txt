בנק המזרחי  (  מזרחי  [10]  : ת"א)  ו  הבנק הבינלאומי  (  בנלמ5  [11]  : ת"א)  הם הראשונים שפירסמו את תוצאותיהם לרבעון השני של 2002 מבין הבנקים הגדולים במשק. התוצאות של הבנקים אינן מפתיעות. המזרחי, כצפוי, שומר על רמת רווחיות טובה, למרות המשבר במשק ובמערכת הבנקאות. הבינלאומי, גם כצפוי, הציג שוב דו"ח גרוע, עקב הסתבכותו באשראי לכמה לווים גדולים, ובהם גד זאבי, תבל ויו.פי.סי. 

 הבינלאומי והמזרחי הם שני בנקים בינוניים, בעלי סדרי גודל דומים של הון עצמי, נכסים מנוהלים, תיק אשראי, מספר סניפים וכמות עובדים. אבל אלה נקודות הדמיון היחידות בין הבנקים - בכל שאר ההיבטים, מדובר בניגודים גמורים. המדיניות העסקית של המזרחי היתה ועודנה שמרנית; בבינלאומי היא היתה נועזת מאוד בעבר, וכיום, בהשפעת הנסיבות, הרבה פחות. 

 תמהיל האשראי של הבינלאומי כולל מרכיב גבוה של לקוחות עסקיים גדולים; תמהיל האשראי של המזרחי מורכב ברובו מלקוחות קטנים בתחום המשכנתאות (דרך החברה הבת בנק טפחות). הבינלאומי ניסה לזנב בבנקים הגדולים עם יוזמות שיווקיות ומדיניות מחירים אגרסיווית; המזרחי העדיף לשמור על פרופיל נמוך, לגזור קופונים ולא להשתגע עם השקעות גדולות. 

 על המדיניות העסקית בשני הבנקים חתומים ויקטור מדינה בבנק המזרחי ושלמה פיוטרקובסקי בבנק הבינלאומי. מדינה משמש מנכ"ל הבנק מאז 95'; פיוטרקובסקי שימש מנכ"ל הבינלאומי במשך עשור, עד 2001, אז עבר לכהן כיו"ר הבנק, ופינה את מקומו לדוד גרנות. ההשוואה בין מצבו של הבינלאומי למצבו של המזרחי אינה יכולה שלא להתייחס גם למאפיינים האישיותיים של מדינה ופיוטרקובסקי. 

 הראשון, מופנם, חשדן, נמנע מנטילת סיכונים, זהיר בלשונו בצורה קיצונית. פיוטרקובסקי לעומתו, שש אלי קרב, בוטח בעצמו עד כדי יהירות, לשונו משוחררת, והוא מרבה בהתבטאויות שנויות במחלוקת. 

 הראשון פיננסייר בחסד, השני איש שיווק מעולה. התכונה המשותפת לשניהם היא ריכוזיות - שום החלטה בבנקים שלהם לא עברה בלי אישורם.  בזמנים טובים של המשק קשה היה למצוא הבדלים בתוצאות בין שני הבנקים - שניהם השיגו תשואות נאות. אבל כעת, כאשר המשק במשבר, ניכרות היטב תוצאות המדיניות העסקית השונה. ב-1995-2001 השיג בנק המזרחי תשואה ממוצעת של 9.2% על ההון. הבינלאומי השיג באותן שנים תשואה ממוצעת של 8.9%. במחצית הראשונה של 2002 השיג בנק המזרחי תשואה של 9.1%, לעומת תשואה שלילית של 8.5%- בבנק הבינלאומי. 

 המזרחי סיים את המחצית הראשונה של השנה ברווח נקי של 146 מיליון שקל, לעומת 162 מיליון שקל בתקופה המקבילה אשתקד. הבינלאומי הציג הפסד של 148 מיליון שקל במחצית הראשונה של 2002, לעומת רווח של 133 מיליון שקל בתקופה המקבילה ב-2001. 

 את תוצאות ההרפתקנות בתחום האשראי העסקי ניתן לראות בהפרשות הענק לחובות מסופקים שביצע הבנק הבינלאומי - 528 מיליון שקל במחצית הראשונה של השנה, לעומת 90 מיליון שקל בתקופה המקבילה ב-2001. ההפרשות בתקופת הדו"ח גדולות יותר מרווחי המימון, שהסתכמו ב-520 מיליון שקל.  לעומת זאת, בבנק המזרחי הסתכמו ההפרשות במחצית הראשונה של השנה ב-114 מיליון שקל, לעומת 82 מיליון שקל בתקופה המקבילה אשתקד. רווחי המימון במחצית הראשונה של 2002 הסתכמו ב-673 מיליון שקל. למרות היקף ההפרשות הנמוך, סך החובות הבעייתיים בבנק המזרחי גדול מזה של הבינלאומי, והוא מסתכם ב-4.9 מיליארד שקל, לעומת 3.8 מיליארד שקל בבינלאומי. 

 ההפרשות בבינלאומי נובעות, בין השאר, מתיאבון גדול במיוחד לממן את גד זאבי ואת תבל, לרבות רכישת 23% ממניותיה בידי יו.פי.סי. ברבעון השני הסתכמו ההפרשות בגין חברות אלה ב-140 מיליון שקל. אם מוסיפים אליהן את מיזם האינטרנט הלווייני של גילת, סטארבנד, שההפרשות בגינו הסתכמו בכ-35 מיליון שקל, ההפרשות בגין שלושה לקוחות גדולים הן 175 מיליון שקל - 78% מסך ההפרשות ברבעון השני (שהסתכמו ב-223 מיליון שקל). 

 תמהיל העסקים של הבינלאומי נבנה על ידי פיוטרקובסקי בעשר אצבעותיו. במשך שנים הוא השקיע את עיקר מרצו לגיוס לקוחות עסקיים גדולים, ליצירת קשרים והיכרויות ולתפירת חבילות אשראי ושירותים לאותם לקוחות. רק בשנים האחרונות הגיע פיוטרקובסקי למסקנה שתיק הלקוחות אינו מאוזן, ולכן נקט בכמה יוזמות שיווקיות כדי להרחיב את הפעילות מול משקי בית, באמצעות הקמת אלפא קארד והקארד בנק. בשלב זה, התסבוכת של הבנק היא מול מספר מצומצם של לקוחות, אך ככל שמצב המשק יחמיר, כך עלולה התסבוכת להעמיק. 

 מניית הבינלאומי ב-4 השנים האחרונות 

 בבנק המזרחי העניינים הרבה פחות סוערים. אמנם גם הוא רשם הפרשות של כמה עשרות מיליוני שקלים בגין גד זאבי, אך תמהיל העסקים שלו הרבה יותר מאוזן, והפעילות של החברה הבת, בנק טפחות, מהווה גורם מייצב חשוב. הבנק, שנשלט על ידי האחים סמי ויולי עופר ומוזי ורטהיים, לא התפתה להיכנס למירוץ המימון של השנים האחרונות, במסגרתו העניקו הבנקים כ-30 מיליארד שקל לעסקות ממונפות. הוא אמנם לקח חלק קטן פה ושם בכמה הלוואות, אבל לא היה לו דחוף להיכנס לכל קונסורטיום, ולטפל בכל לקוח גדול. 

 מניית המזרחי ב-4 השנים האחרונות 

 הדבר נובע בעיקר מגישתו של מדינה. לפני שנתיים-שלוש מתחו עליו בדירקטוריון ביקורת שהוא אינו מסתובב במקומות הנכונים, ואינו פוגש את הלקוחות הגדולים. כיום הם מברכים על כך. ואולם, למרות הביצועים הטובים של הבנק, מעמדו של מדינה אינו יציב, עקב הקרע בין בעלי השליטה בבנק, על רקע מינוי היו"ר. מוזי ורטהיים סבור שמדינה התייצב לצדה של משפחת עופר במאבק הזה, ואם זה היה תלוי רק בו, סביר שמדינה כבר לא היה בבנק. 

 לפני ארבע שנים, כאשר פיוטרקובסקי הקים את חברת כרטיסי האשראי אלפא קארד, נשאל מדינה לא פעם ולא פעמיים כיצד מתכוון בנק המזרחי להשתלב בתחום כרטיסי האשראי, לנוכח העובדה שהוא היחידי מבין חמשת הבנקים הגדולים שאין לו בעלות על חברת כרטיסי אשראי. באותם ימים נראה היה שמדינה נוקט בקו שמרני מוגזם, ואינו מחדש ומתעדכן בנעשה בשווקים. מדינה, הדף את הלחצים ורק אמר "יש לנו הרבה מחזרים, והרבה אופציות. אנחנו עוד נפתיע". 

 האסטרטגיה הזו הוכחה בדיעבד, ובינתיים, כמוצלחת. הבינלאומי ספג הפסדים כבדים בתחום כרטיסי האשראי, בעקבות התגובה האגרסיווית של בנק לאומי, ונאלץ לסגור את אלפא קארד, ולהצטרף כשותף משני לבנק דיסקונט שרכש את ויזה כ.א.ל. מדינה נשאר בצד אמנם, ללא אחזקה בחברת כרטיסי אשראי, אך עם עמלות תיווך שהוא מקבל מכל חברות האשראי, בגין שיווק כרטיסיהן בסניפיו. השמרנות, או שמא הפסיוויות, הוכחה כמשתלמת גם במקרה הזה. 


 מההשוואה בין פיוטרקובסקי למדינה אפשר להסיק כמה מסקנות: 


 * אם אתה מנהל בנק בינוני, אל תתפתה להילחם בבנקים הגדולים, הם יכולים לחסל אותך בקלות ובלי רחמים. 

 * אם אתה מנהל בנק בינוני, ומצליח להשיג תשואה של 8%-10%, תסתפק בזה, ואל תנסה להשיג יותר בהשקעות חדשות ויקרות. 

 * אין קיצורי דרך בבנקאות. מי שמרחיב את תיק האשראי במהירות, ומממן גופים גדולים במרווחים נמוכים, לא יכול להפוך בין לילה לבנק גדול, אבל הוא יכול להפוך בין לילה לבנק מפסיד. 

 * אם יש לך מיליארד שקל, כדאי לחלק אותם לאלפי לקוחות ולא ל3-4 לקוחות בלבד. זה יותר קשה, אבל הרבה יותר משתלם. 

 * חברות קרובה, אמון ומערכות יחסים הדוקות יכולים להתפוגג מהר מאוד, כאשר הרווחים הופכים להפסדים. לפרטים נוספים, פנו למואיז ויוסף ספרא. 

 * רווחיות טובה אינה מספקת. כדי לשרוד צריך גם לדעת לנווט בין שני בעלי השליטה מסוכסכים, בלי להישרף. פרטים נוספים ניתן לקבל אצל מוזי ורטהיים וויקטור מדינה. 

 לקחים אלה עצובים מבחינתם של מנהלי הבנקים הקטנים-בינוניים, אבל עצובים עוד יותר מבחינת הלקוחות של כל  הבנקים. 


 קישורים נוספים 
 הבינלאומי: הפסדי הרבעון - 76 מ' ש'; הרווחים ממימון לפני הפרשות נפלו ב-43%  [12] 

 ירידה של כ-21% ברווחי בנק המזרחי ברבעון השני לכ-70 מיליון שקל  [13]