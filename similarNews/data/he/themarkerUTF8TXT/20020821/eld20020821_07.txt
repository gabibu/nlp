הערכת השווי של בנק  הפועלים (  פעלים  [10]  : ת"א)  אותה פירסם היום פרופ' אמיר ברנע, בהתאם לבקשתה של  תעשיות מלח (  מלח  [11]  : ת"א)  , היתה צפויה. נו טוב, אולי שווי חבילת מניות הבנק שבידי החברה בו נקב פרופ' ברנע - כ-1.87 מיליארד שקל - היה גבוה מן הצפוי, אבל הכוונה ברורה - החברה, הנמצאת בשליטת בני משפחת דנקנר, לא תצטרך לבצע בדו"חותיה הפחתה לירידת ערך השקעותיה בבנק. לא עכשיו, וקרוב לוודאי שגם לא בעתיד. 

 כזכור, הצורך בהערכת שוויו של הבנק הגדול במדינה, עלה לאחר ששווי השוק של מניות הבנק המוחזקות ע"י תעשיות מלח, הלך והצטמק בשנה וחצי האחרונות, תוך שהפער בין שווי השוק לשווי ההשקעה בספרים הלך ותפח למימדים מדהימים של 650 מיליון שקל. 

 נכון להיום עומד שווי השוק של חבילת המניות שבידי תעשיות מלח על כ-1.08 מיליארד שקל, בעוד שהשווי בספרים עמד בתום הרבעון הראשון על כ-1.72 מיליארד שקל. יתרה מכך, בדו"חות שתפרסם החברה בשבוע הבא עתיד ערך מניות הבנק שבמאזן תעשיות מלח להגיע לכ-1.79 מיליארד שקל, וזאת בשל הצורך לבצע התאמה לאינפלציה, כך שמניית הבנק בעצם נסחרת במחיר המשקף 60% מהונו העצמי של הבנק. 

 לעומת זאת, אם נבדוק את שוויו הנאות של הבנק, על פי הערכתו של פרופ' ברנע, הרי שזה צריך להסתכם ברמה של כ-124% מהונו העצמי של הבנק (על בסיס דו"חותיו לרבעון הראשון), וברמות של 110%-120% מהונו העצמי של הבנק על בסיס הדו"חות לרבעון השני. שווי זה, היה השווי הנאות בו נקב פרופ' ברנע כבר במגזין TheMarker של חודש יוני 2002, ומכאן נקל להבין מדוע  לא היוותה הערכת השווי הפתעה  [12]  . 

 מניית בנק הפועלים מתחילת השנה 

 השאלה היא האם אכן יש הצדקה לתג מחיר כה גבוה, אותו מציב פרופ' ברנע. אחד מכללי האצבע בפקולטות למינהל עסקים מתייחס לרף התחתון להערכת שוויה של חברה - הונה העצמי. אם היינו מחילים כלל אצבע זה על בנק הפועלים, היינו מצפים כי מניית הבנק תיסחר ברמות מחירים גבוהות יותר מאלה הנוכחיות. 

 עם זאת, נראה כי אין להאשים רק השוק בשווי הנמוך בו הוא מתמחר את המניה. בצוק העתים, כאשר מצב המשק אינו מזהיר כלל ועיקר, שיעורי האבטלה שוברים שיאים מדי חודש בחודשו, והמצב הביטחוני מהווה מעמסה כבדה על הכלכלה המקומית, אולי ראוי היה לתת לכך ביטוי, מה גם שהשיפור המקווה אינו נראה באופק. לכך גם אפשר להוסיף את המלצות האנליסטים, אשר גם האופטימיים שבהם - וכאלה אין הרבה - לא מציבים למניית בנק הפועלים מחיר יעד המתקרב למחיר למניה הנגזר מהערכת השווי החדשה. 

 מי ששמחו, קרוב לוודאי, למראה סכום השווי בו נקב פרופ' ברנע, היו קבוצת אריסון שיכולה לשאוב עידוד משווי שכזה, וכמובן איש העסקים אליעזר פישמן, אשר 3 חברות ציבוריות שבשליטתו -  כלכלית ירושלים (  כלכלת  [13]  : ת"א)  ,  מבני תעשייה (  מבני  [14]  : ת"א)  ואופיס טקסטיל (  אאורה  [15]  : ת"א)  . כל אחת משלוש החברות הללו, מחזיקה בחבילת מניות של בנק הפועלים, מי יותר ומי פחות. מבני תעשייה ואופיס כבר הספיקו לפרסם את דו"חותיהן לרבעון השני של שנת 2002, ושתיהן נמנעו מלבצע הפחתה לירידת ערך, וזאת למרות פער שלילי בין שווי השוק לבין השווי בספריהן - באופיס עמד פער זה על כ-21 מיליון שקל ובמבני תעשייה עמד הפער על כ-103 מיליון שקל. כעת, כשכלכלית ירושלים תפרסם את דו"חותיה הרבעוניים, גם היא לא תפחית את השקעתה בגין מניות הפועלים. 

 ומה יגידו על הערכה זו ברשות ניירות ערך? (אותו גוף אשר דרש מתעשיות מלח לבצע את הערכת השווי לבנק הפועלים) קרוב לוודאי, שגם שם יסתפקו בהערכתו של פרופ' ברנע ולא ידרשו מתעשיות מלח לבצע הפחתה כלשהי, ולו סמלית. 


 קישורים נוספים 
 ברנע גואל את משפחת דנקנר: מעריך את שווי האחזקה במניות בנק הפועלים ב-75% יותר משווי המניה בבורסה  [16] 

 פישמן מסרב למחוק הפסד של 153 מ' ש'  "  על הנייר  "  בגין השקעות מבני תעשייה באי.די.בי ופועלים  [17] 

 למרות פער של 47% בין העלות לשווי השוק של מניות הפועלים ודרבן בספרי אופיס טקסטיל - פישמן מסרב למחוק  [18]