הפרסומות הן המנוע שמפעיל את אמצעי התקשורת בעולם. הן מצויות בכל מקום: על לוחות המודעות ברחוב, על אוטובוסים, לפני סרט קולנוע, במהלך סדרת טלוויזיה, לצד כתבות בעיתון, בין שיר לשיר ברדיו, בתוך אתרי האינטרנט. 

 הדביקות של הפרסומות, העובדה שהן תופסות אותך כשבוי ומחייבות אותך לבהות בהן, הפכה את הצרכן המודרני לאסיר המנסה ללא הרף לברוח מהן. הדבר הגיע לידי קיצוניות בתחום האינטרנט. עשרות תוכנות נכתבו בניסיון למנוע את הצפייה בפרסומות (המכונות "באנרים"). כשראו מפעילי האתרים כי הגולשים מצליחים לחמוק מהפרסומת המשולבת באתר, הם המציאו טכנולוגיה המקפיצה חלון נוסף המוקדש כולו לפרסומת. התגובה לא איחרה לבוא ותוכנות ש"הרגו" את החלונות הקופצים עוד לפני שאלה הציגו את מרכולתם, שטפו את האינטרנט. 

 התוכנות הללו זכו להצלחה גדולה, אלא שלכל הצלחה יש מחיר. אלפי אתרי אינטרנט שבנו את המודל הכלכלי שלהם על פרסומות, לא הצליחו לפרנס את עצמם ונסגרו. כעת, חוששים בארה"ב ש"רוצחי הפרסומות" מגיעים גם לטלוויזיה. 


 טלוויזיה לפי דרישה 


 למחסל הפרסומות הטלוויזיוניות קוראים ReplayTV. המכשיר המופלא הזה מאפשר להקליט עשרות שעות טלוויזיה על כונן קשיח (בניגוד לארבע שעות הקלטה של מכשירי הווידיאו המסורתיים). בנוסף, מצויד המכשיר בשני טריקים חדשים. הראשון מאפשר למשתמש בעל שלפוחית שתן חלשה, אשר צופה במשחק כדורסל מותח בשידור חי, ללחוץ על כפתור הדומה לכפתור Pause בווידיאו. בשעה שהצופה הולך לשירותים מקליט ה-ReplayTV את התוכנית. כשיחזור הצופה לסלון, הוא ילחץ על כפתור נוסף שיאפשר לו לחזור למשחק בדיוק בנקודה שבה הוא נפסק. למעשה, מייתר המכשיר את הקונספט של "שידור חי". הכל מוקלט, הכל מופיע על פי דרישה. הצופה שולט בלוח המשדרים ולא ההיפך. 

 הטריק השני מבהיל במיוחד את רשתות הטלוויזיה. כאשר המשתמשים צופים בתוכנית שהוקלטה מבעוד מועד, הם יכולים ללחוץ על כפתור אשר מדלג על פרק זמן הקלטה באורך של 30 שניות - פרקי הזמן המקובלים לפרסומת. מכאן, שאם הצופה הקליט סדרת טלוויזיה שבה שולבו חמש דקות של פרסומות, הוא ילחץ עשר פעמים על כפתור 30 השניות ובמטה קסם הוא נפרד מכולן. 


 "הצופה התחייב לצפות בפרסומות" 


 התגובה של רשתות הטלוויזיה היתה חריפה. ג'יימי קלנר, יו"ר ומנכ"ל חברת הכבלים טרנר השייכת לתאגיד אמריקה אונליין, כינה לפני כמה שבועות בראיון לכתב העת "אינסייד" את המשתמשים במכשיר בשם "גנבים". לדבריו "כאשר אתה רואה תוכנית טלוויזיה אתה חותם על חוזה עם ספקית התוכן ובו אתה מתחייב לצפות בפרסומות, שכן אם לא תצפה בפרסומות לא נוכל לייצר תכנים. לכן, בכל פעם שאתה מדלג על פרסומות, או מזפזפ לערוץ אחר, אתה בעצם גונב את התוכנית". כאשר נשאל על ידי הכתב - ומה באשר לצופה התמים שהולך לשירותים, ענה קלנר: "אני מניח שקיימת מידה מסוימת של סובלנות, אבל אי אפשר להגזים בה". אמר, והגיש תביעה המתבררת בימים אלו בבית המשפט, נגד יצרניות המכשיר בגין עידוד הפרה של זכויות יוצרים. 

 לכאורה קלנר צודק. הפרסומות מממנות את עלות הפקת סדרות הטלוויזיה ובלעדיהן ייאלצו לגבות מהצופים תשלום ישיר בעבור כל תוכנית (כ250- דולר לשנה על פי הערכת קלנר). עורכי הדין של יצרניות המכשיר יטענו בבית משפט שעל פי היגיון זה, כולנו גנבים. כאשר אנחנו מאחרים לסרט קולנוע ולא צופים בפרסומות אנחנו גונבים. אם הזמנו סרט בשיטת "שלם על פי צפייה" ואירחנו חברים בבית, היינו שותפים לדבר עבירה (האורחים לא משלמים). כאשר רכשנו קלטת לגיל הרך ולחצנו על כפתור "קדימה" (Fast Forward), כדי לדלג על הפרסומות לטיטולים, במבה ומעדן חלב, שוב גנבנו. 

 הטכנולוגיה שמאיינת את הפרסומות באינטרנט ובטלוויזיה היא עובדה מוגמרת. יש שיטענו שאחרי שהיא הרסה את האינטרנט היא מאיימת לחסל את רשתות הטלוויזיה. אחרים יאמרו כי ביטול הפרסומות יגרום לכך שאלה ישולבו בתוך התוכניות עצמן מבלי שהצופה יוכל להפריד ולדעת היכן מתחילה הקומדיה ומתי מסתיימת הפרסומת לכרטיס האשראי. 

 ייתכן. מה שבטוח הוא שמי שחושב שהמלחמה בין בעלי הזכויות (חברות התקליטים, חברות הסרטים, רשתות הטלוויזיה) לבין ממציאי טכנולוגיה  (נאפסטר,ReplayTV ) הסתיימה, מוזמן להתרווח בכורסה. זו רק ההתחלה.