הקיצוץ הנדרש בתקציב הממשלה הוא גדול וכואב, כמעט בלתי אפשרי. הרבה יותר קל ואפשרי לעסוק ביחסי הציבור של הקיצוץ. לצורכי ראווה אפשר לבצע קיצוץ מרשים, אך חסר משמעות או קיצוץ קטן, אך בולט מאוד לעין. זהו כל סיפורו של התרגיל ביחסי ציבור שעשה האוצר כאשר הכריז אתמול על הסכמה שהושגה, כביכול, לגבי ביטול משרד התקשורת. ביטול משרד ממשלתי מצטייר בעיני הציבור כמפעל עצום: עשרות פקידים מיותרים, עתירי שכר, אש"ל, פנסיה תקציבית, ובראשם שר עם משכורת עצומה, לשכה משופצת, נסיעות לחו"ל, מלונות פאר, מכונית שרד ארוכה, צוות נהגים, דוברים, עוזרים, מזכירות, כותבי נאומים ויועצים. הנה נגרעים מקופת הציבור המדולדלת, והרווח כולו שלנו. 

 אלא שבמקרה של משרד התקשורת המצב קצת שונה. התוכנית לסגירת המשרד דומה מבחינה תקציבית לביטול משרתו של שר בלי תיק, וממילא נוצר המשרד בעיקר כדי לספק תעסוקה לשר בלי תיק, שהיה מקבל את שכרו, לשכתו, מכוניתו ונהגיו גם ללא אחריות על משרד זה או אחר. את תפקודו של משרד התקשורת איש אינו מתכוון לבטל, וספק אם התוכנית ל"ביטול המשרד" תביא לקיצוץ כלשהו בכוח האדם הקיים. 

 ראובן ריבלין הוא שר התקשורת השלישי ברציפות שהכריז על כוונתו לבטל את המשרד שבראשו הוא עומד. ריבלין לא העלה על דעתו לשלוח את עובדי המשרד הביתה. למשרד התקשורת יש תפקידים חיוניים, אם כי אין צורך של ממש למנות לו שר. להבדיל משני קודמיו, לימור לבנת ובנימין בן-אליעזר, ריבלין גם עשה משהו בעניין והקים צוות שימליץ בפניו על הדרך להפיכת המשרד לרשות שתרכז בידיה את סמכויות המשרד. 

 הצוות, בראשות מנכ"ל משרד התקשורת, אורי אולניק, כולל את הנציגים של משרדי התקשורת, המשפטים והאוצר. כבר בישיבות הראשונות התגלעו חילוקי דעות בין הצדדים. אנשי משרד התקשורת, הרואים עצמם עתידים לעמוד בראש הרשות, תובעים עצמאות רבה ככל האפשר לרשות העתידה לקום.  התוכנית לסגירת משרד התקשורת דומה מבחינה תקציבית לביטול משרתו של שר בלי תיק, וממילא נוצר המשרד בעיקר כדי לספק תעסוקה לשר בלי תיק, שהיה מקבל את שכרו, לשכתו, מכוניתו ונהגיו גם ללא אחריות על משרד זה או אחר 

 אנשי משרד האוצר תובעים להעביר לסמכות המשרד או לפחות לאישורו עניינים שבהם מטפל כיום משרד התקשורת, אך יש להם משמעות כלכלית, כמו למשל פיקוח על תעריפי בזק ורשות הדואר, הקצאת תדרים וקביעת תמלוגים. משרד המשפטים דורש גם הוא דריסת רגל ברשות באמצעות הפיכתה ליחידת סמך ממשלתית, ולא לרשות עצמאית כפי שדורש משרד התקשורת. 

 המחלוקות על השליטה בגוף שיחליף את משרד התקשורת מבטיחות שההתעסקות ב"ביטול משרד התקשורת" תימשך עוד זמן רב. הצגת הצעד כהחלטה אמיצה על התייעלות וביטול תפקודים מיותרים בממשלה אינה אלא תעלול מיותר של יחסי ציבור.