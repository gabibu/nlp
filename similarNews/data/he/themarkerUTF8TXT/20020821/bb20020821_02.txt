במאי 1998 רכשה אמריקה און ליין (AOL), שבסיסה במדינת וירג'יניה, את חברת איי.סי.קיו (ICQ)תמורת 407 מיליון דולר במזומן. ארבע שנים לאחר מכן מנסה משלחת מתוגברת של נציגים ממדינת וירג'יניה לחפש בישראל את איי.סי.קיו הבאה. 

 למרות המצב הביטחוני, המרתיע משקיעים זרים להגיע לישראל, ערכה השבוע המשלחת של  שותפות ההיי-טק ישראל-וירג'יניה  [10]  (VITAL) מסע רחב היקף מקצרין ועד באר שבע, שבמסגרתו נפגשו ארבעת חברי המשלחת עם מנהלים של 60 חברות טכנולוגיה ישראליות. מטרת המפגשים היא לבחור 15 חברות שיזכו לקבל  סיוע בחדירה לשוק האמריקאי, תוך יצירת שותפויות עסקיות עם חברות מווירג'ינה. 

 הסיוע של VITAL מתמקד בשלושה אספקטים החיוניים להצלחה בחדירה לשוק האמריקאי. הראשון, השגת מימון פיננסי באמצעות יצירת קשר עם חברות וקרנות הון סיכון מווירג'יניה. השני, סיוע בתכנון והקמת העסק, תוך התאמת המוצר הטכנולוגי לצרכים של הלקוחות הפוטנציאלים בארה"ב. האספקט השלישי מתמקד בסיוע טכני לוגיסטי, הכולל אפשרות להסתייע בתשתית של  המרכז הטכנולוגי וירג'יניה-טק, אשר משמש כמעין חממה לפעילותן של  106 חברות אמריקאיות. 

 המשלחת כללה ארבעה נציגים מתוך ועדה בת 8 חברים שתבחר בתוך כשבועיים את הרשימה הסופית של החברות הזוכות. בראש המשלחת עומד ראלף רובינס, נציג מושל מדינת וירג'יניה שהגה את תוכנית הסיוע, ואליו הצטרפו ג'ו מרדיט, נשיא המרכז הטכנולוגי וירג'יניה-טק; פרופ' יוסי בן-דק, המדען הראשי של חברת Xybernaut האמריקאית; ועו"ד תומאס בואדן מחברת McCandlish Holton, המספקת שירותי ייעוץ משפטי, עסקי ופיננסי לחברות וארגונים. 

 ראלף רובינס: "ליותר ממחצית מהחברות שראינו יש פוטנציאל גדול, והבחירה ב-15 חברות בלבד קשה הרבה יותר משחשבנו בתחילה" 

 רובינס, יזם ישראלי שעבר לפני שנים רבות לארה"ב, רואה בתוכנית הזדמנות עסקית לחברות היי-טק ישראליות, הנמצאות בשלב שלאחר החממה. לדעתו, התוכנית נבנתה מתוך הבנה של הצרכים של החברות הישראליות, שבדרך כלל מצליחות להגיע להישגים בפיתוח של טכנולוגיות חדשניות, אבל נכשלות בשלב הקריטי של החדירה אל השוק האמריקאי. כתוצאה מהיעדר ידע והניסיון הנדרשים בבניית תוכנית עסקית, המתאימה לקודים העסקיים בארה"ב. 

 המשלחת התמקדה בחברות המפתחות טכנולוגיות חדשניות במספר תחומים עיקריים: אבטחה ביתית, ציוד רפואי, אינטרנט ורשתות תקשורת ואיכות סביבה. 60 החברות שאיתם נפגשה המשלחת, נבחרו לאחר מיון מוקדם שעשתה חברת א.ר אתגרים בראשות רפי סלע ואריה רוזנצוויג, מתוך 200 חברות שהציגו  מועמדות לתוכנית. בין החברות שנבחנו אפשר לציין את MDG מדיקל, ביוסנסורס טכנולוגיות, אלישא מדיקל, לב אל, סטדי-קופטר, לקסטרן, סורפייס טכנולוגיות ורימון. 

 רובינס מציין שחברי המשלחת לא ציפו לכל כך הרבה חברות בעלות פוטנציאל. "ליותר ממחצית מהחברות שראינו יש פוטנציאל גדול, והבחירה ב-15 חברות בלבד קשה הרבה יותר משחשבנו בתחילה", אומר רובינס. 

 מנהלי החברות שייבחרו יעברו לשלב הבא בתוכנית של VITAL, הכולל מפגשים עם כ-100 נציגי חברות טכנולוגיה מובילות מווירג'יניה, משקיעים וקרנות  הון סיכון, במסגרת כנס שייערך באמצע אוקטובר. 

 בכנס ישתתפו, בין היתר, הישראלי לשעבר ליאור סמואלסון, מייסד משותף של מרקטור ברודבאנד, קרן הון סיכון אמריקאית המתמחה בהשקעות בטכנולוגיות תקשורת פס רחב, אשר כבר השקיעה בעבר בחברת סיבקום הישראלית. וכן לן לידר - נשיא AOL  טיים וורנר ונצ'רס, ותומאס רוברטסון - יו"ר רשת המרכזים הרפואיים Carilion Health System, שהקימה לאחרונה קרן להשקעות בתחום המכשור רפואי. לידר ורוברטסון חברים גם בוועדה המייעצת של VITAL. שני חברים נוספים בוועדה המייעצת של VITAL הם זוהר זיסאפל, יו"ר דירקטוריון רד תקשורת מחשבים, ויוסי ורדי, האיש שמאחורי ההצלחה של אי.סי.קיו. 

 השילוב של ורדי ולידר יתקשה מן הסתם לשחזר את הצלחתה של מפתחת תוכנת המסרים המיידים הישראלית. אבל גם אם 15 חברות ישראליות יצליחו לחדור לשוק האמריקאי בזכות התוכנית של שותפות ההיי-טק ישראל-וירג'יניה, הרי שהיוזמה של רובינס תפתח מסלול חדש לקידום התפתחותו של מגזר ההיי-טק המקומי.