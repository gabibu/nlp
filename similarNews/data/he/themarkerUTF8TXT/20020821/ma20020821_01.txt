ראש הממשלה אריאל שרון מינה עצמו לאחראי על רשות השידור, בצעד מפתיע, שקשה שלא להגדירו מחטף פוליטי. ההחלטה על העברת האחריות מטרידה כשלעצמה; הדרך שבה התקבלה - במשאל טלפוני בין שרים, לאחר שבנימין בן אליעזר, שהיה אמור לקבל את האחריות על פי ההסכם הקואליציוני, ויתר עליה - מעידה גם על זלזול בוטה מצד שרון ומקורביו בכל הנוגע למינהל תקין ולהבנת הצורך בשידור ציבורי חופשי. 

 בהעבירו את האחריות על הרשות לידי ראש הממשלה, נהג בן אליעזר בחוסר אחריות משולש: הוא הניח למאבקים פוליטיים פנימיים שהוא מעורב בהם להכריע בהחלטות בעלות אופי ציבורי מובהק; הוא ויתר על יכולתה של מפלגת העבודה להשפיע, אם לא כאופוזיציה של ממש לפחות כגורם ממתן ומאזן, על השידור הציבורי הרעוע; והוא פתח לפני שרון שער רחב, ללא חסמים ומעצורים, לשלטון ללא מצרים ברדיו ובטלוויזיה הממלכתיים. 

 רשות השידור היא גוף חולה וחלש. ארבעה דו"חות של ועדות מקצועיות, שלוש חוות דעת של מומחים, כמו גם דוחו"ת חריפים של מבקר המדינה, הצביעו על מעמדה הלא תקין ועל הצורך הדחוף ברפורמה מעמיקה ברשות בפרט ובמפת השידור בישראל - הסובלת מאנומליה מתמשכת - בכלל. דו"ח ורדי אף הציע לפרק את רשות השידור במתכונתה הקיימת, ולהקימה מחדש, ומומחים אחרים הציעו להקים במקומה שידור ציבורי שאינו כפוף לממשלה. 

 במדינות רבות השידור הציבורי אינו כפוף לממשלה אלא פועל כגוף עצמאי המנוהל על ידי מועצה ציבורית (שאינה מורכבת מאנשים פוליטיים ונציגי שרים ומפלגות, אלא מאנשי מקצוע בתחומים הנוגעים לשידורי רדיו וטלוויזיה: חינוך, קולנוע, ניהול והפקה ועוד). ערוצי הרדיו והטלוויזיה הציבוריים זוכים למימון ממשלתי וציבורי, ומשוחררים משיקולי רייטינג, ומנוהלים כך שגם ניסיונות בוטים מצד גורמים פוליטיים ואחרים לא יוכלו לפגוע בעצמאותם. בישראל, היה "קול ישראל" עד 1965 יחידה במשרד ראש הממשלה, ובה שני מפקחים על השידורים - יצחק נבון על השידורים בערבית וטדי קולק על השידורים בעברית. ב-1965 הוצא "קול ישראל" ממשרד ראש הממשלה, בגלל משבר פנימי במפא"י, וכתוצאה מכך נקבע חוק רשות השידור. החוק ניסה, במודע, לחקות את הדגם של רשות השידור הבריטית, הבי-בי-סי, והגדיר את הרדיו, ואחר כך גם את הטלוויזיה, הממלכתיים כרשות סטטוטורית עצמאית בעלת מעמד ציבורי. 

 אמנם מאז ומתמיד יישום החוק היה חלקי בלבד. מעורבות הממשלה היתה גדולה מן הראוי ומן המוגדר בחוק, ועם זאת, עד שלשום נשמרו איכשהו כללי המשחק של השידור העצמאי, לפחות למראית עין. במארס הפגין שרון קוצר רוח כלפי ערוץ1 , כשתבע ממנו "לתת כתף למערכה". שלשום, בהשתלטותו הברוטלית על רשות השידור, חצה ראש הממשלה אפילו את גבולות המעורבות הפוליטית המסוכנת  הזאת.