שערוריית וורלדקום איימה להפיל את השווקים הפיננסיים אמש, אך כפי הנראה לא הפילה את הפעילים בהם מכיסאם. אחרי שערוריית אנרון, סקנדל גלובל קרוסינג והפיאסקו של ארתור אנדרסן - יש להניח שגם המשקיעים הפחות מתוחכמים כבר הבינו ששוק ההון האמריקאי בנוי על יסודות רעועים. 

 חשבונאות המתירה תופעות כמו ישויות חוץ-מאזניות, שכל תכליתן היא שימור שורת הרווח הנקי, מכשירה את הקרקע למניפולציות חשבונאיות. רגולציה המאפשרת לרואה החשבון של חברה לשמש לה גם יועץ פיננסי אינה עושה את המינימום הנדרש כדי לדכא את הנטייה הטבעית להעלים עין מדיווחים כוזבים, ובלבד שלא לאבד את מקור ההכנסה העיקרי של המשרד. 

 מערכת מוסדית המניחה לאנליסט לקבל מענק על עסקות חיתום היא מערכת מושחתת, והיתה כזו הרבה לפני שהתברר שאנליסט כמו הנרי בלודג'ט ממריל לינץ' נתן המלצות קנייה למי שבפורומים סגורים העריך כ"חברות מחורבנות". 

 כיום ברור שאחת המטרות הלא מוצהרות של שוק ההון האמריקאי היתה להניח לקהילה מצומצמת יחסית של בנקאי השקעות, אנליסטים, מנהלי חברות ובעלי עניין לצבור הון מקסימלי במינימום זמן. חשיפת ההונאה של וורלדקום היא הזדמנות לבחון מחדש מוסכמות שהתקבלו גם בשוק הכספים המקומי והוצגו כאקסיומות. 

 שנים ארוכות מתנהל מסע נגד שיטת ההנפקות והדיווח הכספי הנהוג בישראל. כמעט תמיד מוצגת הרגולציה בישראל כמסורבלת ומכבידה בהשוואה למופת האולטימטיווי: שוק ההון האמריקאי. 

 ואולם דווקא הבורסה בת"א נתנה את אחת הדוגמאות הבולטות לאימוץ חסר המחשבה של סטנדרטים זרים. הבורסה התירה לחברות הרשומות למסחר בארה"ב ובת"א לדווח על בסיס הגילוי המקל החל בשוק האמריקאי על חברות זרות. המשמעות המעשית של ההיתר היתה שחברה כמו  מתב (  מתב  [11]  : ת"א)  אינה מחויבת להציג דו"ח תזרים מזומנים ביום פרסום הדו"חות, וחברה כמו  כור (  כור  [12]  : ת"א)  , שמנהליה הפסידו מיליארדי שקלים, רשאית לא לפרסם את שכרם. 

 מנכ"ל הבורסה, שאול ברונפלד, יודע טוב מכולם כי הקלה זו גרמה לירידה ברמת הגילוי הנאות של החברות הרשומות למסחר בתל אביב, אבל כמו בשוקי הון מעבר לים נרתמו כללי הדיווח לצרכיה השיווקיים והקיומיים של המערכת המתפרנסת ממנה. 

 זה כנראה ההסבר לכך שמס המחזור של 1% מטריד את ברונפלד הרבה יותר מרמת הדיווח השערורייתית של חברות הרישום הכפול; ביחס אליה אמר: "טוהר המחנה הוא עיקרון נעלה ונאצל, אבל צריך להיזהר ממצב שלא יהיה כאן מחנה". שערוריית וורלדקום וקודמותיה מרחיקות את הסכנה שהביקוש הגדול מעבר לים לחברות ישראליות יגזול אותן מהבורסה באחד העם. לכן עשוי ברונפלד לשקול שנית עקרונות נעלים ונאצלים כמו רישום למסחר בבורסה בת"א והגדלת מחזור המסחר בה. 

 בהזדמנות זו כדאי לבחון עוד אקסיומות שקודשו באחרונה בלי שערכן הסגולי נבדק כל צורכו. אחת מהן היא החשבונאות הנומינלית, שבין התועלות הגדולות המיוחסות לה היא עובדת היותה מובנת יותר לאנליסטים זרים.