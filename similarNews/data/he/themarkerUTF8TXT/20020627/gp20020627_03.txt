לאחרונה ביקרנו בתערוכת סופרקום באטלנטה, ובמאמר זה ננסה להציג את התרשמותנו האישית מהאירועים אותם חווינו באירוע וננסה ללמוד משהו על מצב השוק. 

 תערוכת סופרקום אטלנטה הינה אחד האירועים השנתיים החשובים ביותר של תעשיית התקשורת, המאחד למשך מספר ימים את כל השחקנים בתעשייה אדירה זו: יצרני ציוד התקשורת, ספקי השירות השונים (בעיקר מארה"ב) והקהילה הפיננסית - וול סטריט וקרנות ההון סיכון. 

 ספקיות הציוד הציגו נוכחות מלאה ואינטנסיווית שכללה, מלבד אנשי השיווק אשר עומדים ליד ה-Demos ומציגים את המוצרים החדשים, גם סמנכ"לי שיווק, כספים ואף מנכ"לים שבאים לאירוע זה על מנת לקיים פגישות ולבדוק את הסביבה. מבחינה זו ניתן לומר שהנוכחות היתה מלאה: אף גורם כנראה לא מרשה לעצמו בתקופת שפל שכזו בתעשייה לא להיות נוכח באירוע מסוג זה. 

 פגשנו בתערוכה זו גם נציגות נכבדה של הקהילה הפיננסית, בעיקר אנליסטים. הללו מנצלים אירוע זה על מנת להיפגש עם החברות אותן הם מסקרים כמו גם עם מתחריהן, על מנת להעמיק את הידע ולגבש דעה. במסגרת התערוכה ניתן גם לשמוע הרצאות ועדכונים על תעשיית הטלקום, ולמעשה האינפורמציה עבור האנליסטים באירוע מעין זה היא אינסופית. 

 נציגות נכבדה (ביותר) היתה גם למדינתנו הקטנה, אשר באה לידי ביטוי גם במספר החברות וגם במספר המבקרים, מה שמשאיר אותנו עם הרושם שלישראל יש בפירוש מה להציע לעולם הטלקום. 


 ביתנים ריקים 


 אולם מעבר לחברות עצמן ולקהילת המשקיעים ניתן לומר שהנוכחות בסופרקום לא היתה מלאה - ביתנים רבים היו ריקים למשך זמן רב, ובאופן כללי נראה היה שיש יותר מציגים ממבקרים. ניתן לומר שהתערוכה היתה מעין תצוגת תכלית רבת משתתפים ורושם של תעשיית התקשורת, אולם לאחרונה, לצערנו, היא מציגה אותה בעיקר לעצמה. 

 בהרצאות שליוו את ימי התערוכה, וכללו סקירות על מגוון תחומי הפעילות בשוק התקשורת, נאמרו הרבה דברים שכבר שמענו בעבר, אבל אף אחד אינו מעז לומר מעל הבמה עד כמה חמור המשבר או מה עשוי להביא לסיומו. 

 כך, למשל, שמענו הרצאה מנציג של חברת SeaBridge (סיברידג') שנרכשה ע"י סימנס, אשר תיאר את התפתחות הדור הבא בסלולר (2.5G, 3G), אולם התקשה להסביר מה יגרום לטכנולוגיה לחדור. גם ד"ר מוחמד שקורי מ  אלווריון (  ALVR  [10]  : NASDAQ)  הסביר שוב על "צוואר הבקבוק" שנוצר "במייל האחרון" במקום להסביר מה לדעתו יחזיר את הצמיחה לשוק האינטרנט האלחוטי - הקצאות תדרים חדשות (סין, ברזיל) או התאוששות ענף הטלקום. אלו הן דוגמאות עם הקשרים ישראלים, אולם באופן גורף ניתן לומר כי למרות שרוח הדברים מצד החברות המציגות הינה שההתאוששות נמצאת מעבר לפינה, אף אחד לא באמת מאמין בכך. 

 קחו למשל את ג'ון צ'יימברס, מנכ"ל  סיסקו (  CSCO  [11]  :NASDAQ)  , במצגת לפני מאות משתתפי התערוכה, מציג מופע תיאטרלי מדהים אשר עולה אפילו על זה של הקוסם ליאור מנור בביתן של חברת  טי.טי.איי (  TTIL  [12]  : NASDAQ)  . צ'יימברס, אלוף הפרפורמנס, מציג את חזונה של סיסקו ואת עתיד האינטרנט, זוכה למחיאות כפיים רבות בשל ההצגה המרשימה, אולם מעלה אצלנו סימן שאלה על הגבול שבין המספרים האמיתיים להצגה המרשימה. 


 אין הרבה מקום לאופטימיות בתעשיית הטלקום 


 אבל כולם מדברים על הדברים הרעים, ואין ספק שמצב תעשיית הטלקום הנוכחי אינו משאיר הרבה מקום לאופטימיות בטווח הקצר. לכן ננסה להביא גם כמה דברים חיוביים שנתקלנו בהם בתערוכה. 

 הצלחנו למצוא בתערוכה מספר נקודות אור, דווקא מכיוונן של חברות פרטיות צעירות יחסית, אשר צולחות את "המסננת בעלת החורים הקטנטנים". שלוש מתוכן הינן חברות בנות של חברות ציבוריות בנאסד"ק:  הראשונה היא EZchip, החברה הבת של  לנאופטיקס (  LNOP  [13]  : NASDAQ)  שחשפה בתערוכה את מעבד התקשורת החדש שלה. בנוסף, הבנו כי מוצר ה-B שלה נמצא כבר בניסויים והיא אמורה לבצע גיוס פרטי נוסף בקרוב. 

 החברה השנייה הינה קוריג'נט, החברה הבת של  אורכית (  ORCT  [14]  : NASDAQ)  . אהוד רוקח, מנכ"ל החברה, אמר שנראה כי נושא התקינה התקדם באופן ניכר, וכי החברה נמצאת לפני שתי התקנות ניסיון (B) אצל מפעיל מהשורה הראשונה (Tier1) ומפעיל נוסף. 

 דיברנו גם עם מנהל הפיתוח של Charlotte's Web, חברה בת של  אם.אר.וי (  MRVC  [15]  : NASDAQ)  , אשר פיתחה נתב על שאינו בנמצא אצל השחקניות הגדולות סיסקו וג'וניפר, אולם בשל תנאי השוק נשארה בודדה בצמרת. 


 מילימטריקס עשויה להתחרות בעתיד עם סרגון 


 חברה מעניינת אחרת אשר עשויה להתחרות בבוא מן הימים עם חברת  סרגון (  CRNT  [16]  : NASDAQ)  , הינה Millimertrix של יחזקאל דלל, שחשפה לאחר שנים של חשאיות מערכת חדשה לניהול תעבורת מטרו, וכן מוצר גישה אלחוטית מבוסס נקודה לנקודה בתדרי רדיו גבוהים. 

 חברה נוספת אשר נראית לנו כמאוד מבטיחה הינה P-cube של יובל שחר, אשר מוכרת מוצר המורכב מחומרה ותוכנת ניהול המאפשר לעקוב אחר טרנזקציית אינטרנט ומאפשרת לספקי השירות כלי ייחודי להבטחת השירות ושליטה מלאה בתעבורת האינטרנט. נכון שהצירוף ספקי שירות וטרנזקציות IP לא נראה מבטיח, אבל עפ"י המספרים (מכירות), נראה שהמקרה של P-Cube חריג. 

 ניתן לומר שמצאנו את סופרקום 2002 כמיצג אדיר של טכנולוגיה עם אנשים רבים וטובים אשר עומדים מאחוריה ומנסים "לדחוף" כל אחד לכיוון בו הוא מאמין; אבל - וכאן מתחילה הבעיה, היצע החברות מבוסס על הביקושים האדירים אשר היו צפויים השנה בשעה שבפועל הם פחות מחצי. במלים אחרות: השוק לא צריך כל כך הרבה טכנולוגיה. 

 עם כל זאת, קיימות היום, ויהיו גם בעתיד, חברות שיצליחו לצלוח את המשבר. הכל שאלה של...? כן, באמת של מה?