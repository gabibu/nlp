רקע כללי 


 תקופת פריחת ענף ההיי-טק בשנת 1999 ומחצית שנת 2000 תיזכר, בין היתר, כתקופה בה המשק הישראלי איבד הון אנושי וטכנולוגי בהיקפים משמעותיים, באמצעות בריחת חברות היי-טק רבות בבעלות יזמים ישראלים לחו"ל, בעיקר ארה"ב ומדינות מקלטי מס. 

 אין ספק כי כיום, השיקולים המנחים בהגירת חברות היי-טק לחו"ל נובעים בעיקר מהמצב הבטחוני והאולטימטום המוצג על ידי משקיעים זרים פוטנציאלים אשר אינם מעוניינים להשקיע את כספם בחברה ישראלית. ואולם בעבר, השיקולים המרכזיים שהביאו ללידתן של חברות היי-טק בחו"ל היו: קרבה לשוקי היעד, שווי מוערך גבוה יותר של המיזם הטכנולוגי ושיקולי המס ברמת היזם. 

 המלצות ועדת רבינוביץ', בכל הקשור לפרק "עידוד יזמות עסקית וטכנולוגית", הינן חשובות ונכונות - אך קשה שלא לקרוא אותן עם טעם של החמצה, שכן המלצות אלו היו צריכות להיכתב על ספר החוקים של מדינת ישראל כבר לפני שנתיים. המלצות הוועדה בכל הקשור ל"גיור" חברה זרה בפטור ממס בהחלט מהוות שינוי מרענן, העשוי להיות רלוונטי ליזמים ישראלים רבים שהקימו חברות החזקה בחו"ל. 


 מבני החזקות קלאסיים שהיו נהוגים בעבר 


 על קצה המזלג, ניתן למנות מספר מבני החזקות מקובלים בעבר ובהווה של חברות טכנולוגיה בחו"ל וביניהם: 

 המודל האמריקאי  - חברת אם אמריקאית,בעלת הקניין הרוחני (IP), הנושאת בסיכון העסקי של המיזם, עם חברה בת ישראלית המשמשת כמרכז פיתוח בישראל. מחירי העברה שנקבעו במודל זה היו בדרך כלל מבוססים על הסדרי קוסט-פלוס. 

 המודל הקיימני  - הקמתה של חברת אופ-שור בעלת הקניין הרוחני (IP) עם שתי חברות בנות: האחת ישראלית המשמשת כמרכז פיתוח למיזם והשנייה אמריקאית שעיקר פעילותה היתה שיווק תוצרי המיזם הטכנולוגי. 

 המודל ההולנדי  - למעשה מדובר בהקמתו של מודל אמריקאי, כאמור לעיל, תחת חברה הולנדית בראש הפירמידה, המוחזקת על ידי יזמים ישראלים ומשקיעים זרים. 

 החזקות יזמי המיזם הטכנולוגי, בכל אחד מן המודלים שצויינו לעיל, היתה בדרך כלל באמצעות חברת החזקות במדינת מקלט מס או גוף אמריקאי שקוף (LLC) וזאת על מנת להביא לכדי חבות מס מינימלית, אם בכלל, של היזם הישראלי בעת ביצוע ה-exit. 


 "קיפול מבנים" - המלצות הוועדה 


 במסגרת המלצות ועדת רבינוביץ', בפרק הדן בעידוד יזמות עסקית וטכנולוגית, לצד ההמלצה העיקרית להפחתת שיעור המס על רווחי הון בחברות לא נסחרות ל-25%, נקבעו הוראות מקילות ל"גיור" חברות זרות מתוך מטרה להשיב חלק מאובדן ההון האנושי והטכנולוגי שברח לחו"ל חזרה לישראל. הוועדה המליצה על קביעת "חלון זמן" לתקופה של שנתיים, בה ניתן יהיה לבצע "קיפול" מבנה החזקות קיים, הן חברות החזקה בבעלות ישירה של היזמים והן חברות הטכנולוגיה עצמן, בדרך של העברת הנכסים ו/או הפעילות בפטור ממס לחברה תושבת ישראל בשליטה זהה, בין בדרך של אגב פירוק ובין בדרך של מכירה שלא אגב פירוק. 

 על פי תזכיר החוק מיום 18 ביוני 2002, תוקן סעיף 104 לפקודת מס הכנסה ונקבעה הוראת שעה לשנים 2004-2003, לפיה חברה תושבת חוץ המעבירה את כל נכסיה לחברה תושבת ישראל (לא נאמר במפורש פעילות) בבעלות זהה של בעלי המניות, לא תחוב במס בעת ההעברה בהתקיים התנאים שיקבעו על ידי שר האוצר בתקנות. בין יתר התנאים שיקבעו בתקנות בעתיד יכללו, ככל הנראה, הוראות לגבי: הגבלות לעניין הפטור/דחיית המס, דרך החישוב לקביעת המחיר המקורי של הנכסים המועברים, שיעור המס ומיצועו באשר לרווח ההון שנצבר על הנכסים המועברים ועוד. 

 המשמעות המעשית של הוראות אלו, הינה ככל הנראה הבטחת מסלול מס מופחת של 25% על רווחי הון עתידיים של המיזם הטכנולוגי, החל משנת 2003 (בדרך של מיצוע חישוב ליניארי על פי תקופת ההחזקה בנכסים המועברים), כאשר לגבי רווחי העבר לא ברור אם יחול שיעור המס המופחת או שיעור מס אחר ויש להמתין להוראות שיקבעו בתקנות. 


 "קיפול מבנים" - למי זה כדאי? 


 נקדים ונאמר, אין שיקולי המס קודמים לשיקולים העסקיים ואם המסקנה כי מבחינה עסקית הסיכוי המירבי להצלחת המיזם הוא בהקמת חברה אם במדינה זרה, הרי ששיקולי המס הנלווים למבנה ההחזקות הופכים להיות משניים. יחד עם זאת, אין ספק כי בהיעדר מגבלות עסקיות כאמור, יש מקום כיום לבחון את כדאיות דרך "קיפול המבנים" המוצעת על ידי הוועדה, בייחוד לאור שינוי משטר המס בישראל והפיכתו למשטר מס פרסונלי לצד קביעת כללי CFC וכללי מיסוי חדשים על דיווידנד שמקורו בחו"ל. ככל הנראה, מסלול "קיפול המבנים" יהיה נוח בעיקר למבני החזקות הממוקמים במדינות מקלט מס ופחות אטרקטיווי למדינות אמנה, כגון: ארה"ב. 

 כך לדוגמה, יזם שיחליט להשאיר את החזקותיו במודל האמריקאי כמתואר לעיל, באמצעות חברת אופ-שור, עשוי למצוא את עצמו חייב במס מינימלי של 25% בעת ביצוע ה-exit ומשיכת הרווחים, גם אם יקבל את כספי התמורה בחשבון בנק בחו"ל. שיעור מס זה אף עשוי לעלות, אם מבנה ההחזקות לא יעמוד במבחני השליטה וניהול שהותוו לאחרונה על ידי מחלקת המיסוי הבינלאומי של נציבות מס הכנסה בחוזר משרדי מפורט שפורסם לציבור. העברת החזקותיו של האופ-שור בחברה האמריקאית לחברה ישראלית, ככל שניתן ל"חברה שקופה" על פי המלצות הוועדה, תאפשר תשלום מס סופי מופחת של 25% בעת ביצוע ה-exit, לפחות בכל הקשור לרווח הליניארי שיצבר על תקופת ההחזקה מיום העברת הנכסים ועד למכירה בפועל. אם ייקבעו בכללים ו/או התקנות מס מופחת של 25% גם על רווחי עבר אטרקטיוויות ה"גיור" תגדל לעין שיעור. 

 באשר ל"קיפול" חברת המיזם הטכנולוגי, הרי שככל שעסקינן במודל הקיימני, לפיו הקניין הרוחני מצוי בבעלות חברת האופ-שור, הרי שיש מקום לשקול בחיוב ביצוע "גיור" לחברה ישראלית, בייחוד אם ניתן יהיה לקבל מחיר מקורי ל-IP המשקף  אם ישכילו בנציבות מס הכנסה לקבוע כללי זיכוי לגבי מס המשתלם במדינת אמנה כתוצאה מהעברת נכסים ו/או פעילות לחברה הישראלית, הרי שאין ספק כי לא מעט מיזמים טכנולוגיים יבצעו "גיור" לישראל גם אם מדובר במדינת אמנה  את שוויו ליום ההעברה. בכל מקרה, יש לשים לב, כי שמירת מבנה החזקות קיים מחייב עמידה בדרישת מבחני השליטה והניהול המעידים על תוכן ומהותיות של חברת האופ-שור על מנת שלא לחסות תחת רשת המס הישראלית בעת ביצוע ה-exit. 

 ואולם, כאשר עסקינן בחברת טכנולוגיה המצוייה במדינת אמנה, כדוגמת המודל האמריקאי, שאלת ה"קיפול" או "הגיור" תלויה לא מעט בחבות המס שתקום, אם בכלל, במדינת האמנה שממנה מועברים נכסי המיזם לישראל. בחינה זו הינה מורכבת, לאור הקושי בהערכת שווי מיזמים טכנולוגים כיום בשל מיעוט גיוסים חדשים, אולם דווקא בשל כך יתכן שזהו העיתוי הנכון להעברה כאמור שכן ניתן להצדיק שווי נמוך לקניין הרוחני ולשאת בתוצאות מס נמוכות, אם בכלל, במדינת האמנה המעבירה. יתרה מזאת, אם ישכילו בנציבות מס הכנסה לקבוע כללי זיכוי לגבי מס המשתלם במדינת אמנה כתוצאה מהעברת נכסים ו/או פעילות לחברה הישראלית, הרי שאין ספק כי לא מעט מיזמים טכנולוגיים יבצעו "גיור" לישראל גם אם מדובר במדינת אמנה. 


 אחרית דבר 


 שינוי משטר המס בישראל וכללי המיסוי הבינלאומי שהותוו על ידי ועדת רבינוביץ', עשויים להטות את הכף בעתיד להקמת מבנה החזקות במודל ישראלי על פני מודלים אחרים. יתרה מזאת, "גיור" של חברות זרות בבעלות יזמים ישראלים עשוי להיות אטרקטיווי, והכל כמובן אם המלצות הוועדה יבשילו לכדי חקיקה.