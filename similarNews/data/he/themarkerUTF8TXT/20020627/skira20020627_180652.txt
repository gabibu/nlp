בסך הכל עניין טכני של מיון: מיון של פקודות יומן. 

 כל מה שעשה בסופו של דבר סקוט סאליבן הוא למיין חלק מהתשלומים שביצעה חברת התקשורת האמריקאית וורלדקום בשנתיים האחרונות כהשקעות ברכוש קבוע, במקום כהוצאות. במקום לזכות מזומן ולחייב הוצאות, הוא ביקש שיירשם זיכוי מזומן וחיוב השקעות בציוד או ברכוש קבוע. 

 ואולם בדו"חות כספיים, וזה יודע תלמיד שנה א' של חשבונאות, כל העניין הוא מיונים: מיונים מעבירים חברות מהפסד לרווח, מיונים מעבירים חברות מתזרים שלילי לחיובי - מיונים הם שקובעים הכל. 

 וכאשר סאליבן, מנהל הכספים של וורלדקום, הורה למיין תשלומים של החברה בהיקף של 3.8 מיליארד דולר כ"השקעות" במקום "הוצאות", הוא כנראה הבטיח לעצמו מקום בהיסטוריה כאחראי להונאה החשבונאית הגדולה ביותר בהיסטוריה של וול סטריט. 

 בוול סטריט אומרים כי מאזנים של חברות דומים לנקניקיות - הם הכי מוערכים על ידי אנשים שלא יודעים ממה הם עשויים. נקניקיות, למי שלא יודע, עשויות משאריות של בשר, בדרך כלל מסוג גרוע, ודו"חות כספיים מבוססים על הרבה מאוד "מיונים" שמבוססים לעתים קרובות על שיקול דעת של ההנהלה. 

 מי שיודע כיצד מכינים דו"חות כספיים מבין מה אפשר ללמוד מהם ומה אי אפשר, ויודע שיש מקרים שהם משקפים בצורה טובה את יכולת העסק לייצר מזומן, ויש מקרים שהם משקפים את יצירתיות ההנהלה ונכונות רואי החשבון ללכת לקראתה. 

 כשהתפוצצה פרשת אנרון לפני כחצי שנה הנחנו כאן שזאת רק ההתחלה, ובקרוב יתברר ש"אנרונייטיס" היא מחלה קטלנית שהתפשטה בוול סטריט בשנות הגאות  רוב האנליסטים והמשקיעים שפעלו בוול סטריט בשנים האחרונות לא הבינו או לא רצו להבין מה יש בתוך הנקניקיות שבהן האכילו אותם המנכ"לים, מנהלי הכספים ורואי החשבון של החברות. כל מה שהם רצו זה שהחברה תספק להם את "המספרים" הנכונים - רווח למניה שעולה כל רבעון, או כל יחס חשבונאי אחר שכרגע באופנה. השאלה ממה הורכבו וכיצד "בושלו" הנקניקיות האלה, לא הטרידה אותם. השוק עלה, ולא היה זמן לעסוק בזוטות. 

 ואולם בחודשים האחרונים, כאשר שורה של חברות גדולות חטפו כאבי בטן נוראיים ונאלצו לעתים לפלוט את כל קרביהן החוצה - נאלצו האנליסטים והמשקיעים, גדולים כקטנים, לחזור ולגלות ממה היו עשויים הדו"חות האלה. המחזה הוא לעתים די מכוער. 

 בדומה לאנרון, גם וורלדקום ומנכ"לה הכריזמטי ברנארד אברס נחשבו עד לפני שנה כמתנת האלוהים לוול סטריט, לעולם התקשורת ולאנושות. אברס הקים אימפריה בתוך עשור, באמצעות סדרה של השתלטויות, קונצרן תקשורת בשווי שוק של 170 מיליארד דולר. 

 הגאות התחלפה בשפל, והקונצרן הענק יילך כנראה בימים הקרובים בדרכה של אנרון לפשיטת רגל. 

 ואולם, בניגוד לפרשת אנרון המסובכת שבה מנהל הכספים הקים שותפויות חוץ מאזניות כדי לרמות את המשקיעים, הרי במקרה של וורלדקום מיון תשלומים שהיו "הוצאות" בספרי החברה כ"השקעות" הוא שיטה פשוטה יותר ואפקטיווית: כל סכום שממוין כ"השקעה" מפחית מיד את ההוצאות של החברה ומנפח את רווחיה. 

 ולא רק את הרווחים; התרגיל של מיון יצירתי ניפח גם את תזרים המזומנים מפעולות של החברה - שהוא דו"ח שאמור להיות אמין יותר מדו"ח הרווח וההפסד. ההוצאות שנרשמו כהשקעות אמנם יצאו מקופת החברה, אבל הן לא עברו דרך דו"ח התזרים מפעולות אלא דרך דו"ח התזרים מפעולות השקעה. 

 ומה שלא עובר דרך דו"ח הרווח וההפסד והתזרים מפעולות עוזר גם לנפח את ההפרש החשבונאי שהיה הכי חשוב לוורלדקום - ה-EBITDA, שנהפך בשנים האחרונות לגביע הקדוש של האנליסטים של חברות תקשורת, מדיה ונדל"ן. 

 בעבר הצבענו כאן על החסרונות העצומים של השימוש ביחס האביטדה, שמשמעותו רווח בנטרול הוצאות מימון, מסים, פחת והפחתות. 

 הבעיה מתחילה עם ה-E, שמסמל את הרווח הנקי. רווח זה, כפי שראינו פעמים רבות, אינו משקף את היכולת של החברה לייצר תזרימי מזומנים אלא רק רווח חשבונאי שבדרך כלל נתון יותר למניפולציות - לכן מראש הוא הופך את האביטדה לנתון מפוקפק. 

 לאחר מכן יש לנו את ה-I, ריבית, שאותה צריך לשלם. חברות בוול סטריט ניפחו את מצב ההלוואות שלהן בשנות הגאות, והאנליסטים העדיפו להתעלם מהצורך לשרת את החובות האלה - שבמקרה של וורלדקום הגיעו ל-30 מיליארד דולר. 

 ואז מגיע ה-T, מסים - שזה החלק המוזר במיוחד: הרי בניגוד לבעלי חוב ומשקיעים, גובה המס, שהוא  בפעם הבאה שמספרים לכם על שיפור באביטדה, על העלאת תחזיות האביטדה ושאר סיסמאות אביטדה - כדאי אולי שתגידו תודה, אבל אכלתי כבר מספיק מהנקניקיות האלה  בדרך כלל הממשלה, אינו מוכן לסייע לחברות בהסדרי מימון - והוא רוצה לראות את ליטרת הבשר שלו באופן מיידי. האביטדה התעלם מהאות הזאת - אבל מסים יש לשלם. 

 D ו-A הם הכי מסוכנים: הם מבטאים את הפחת וההפחתות של ציוד ורכוש קבוע - כאשר ה"רעיון" שעומד מאחורי נטרולם הוא שמדובר בעניין "טכני", "חשבונאי" ולא תזרימי - כסף לא יוצא מהחברה, רק רושמים הוצאה. 

 אלא שזאת שטות גמורה, משום שרוב החברות שהפכו את האביטדה לאמת המידה העיקרית שבה הן מודדות את עצמן - צריכות להשקיע מדי שנה סכומי עתק בשדרוג הציוד, התשתית והפיתוח שלהן כדי לשמור על יתרונן התחרותי. כך שהאביטדה שלהן לא מגלה שכל שנה משועבדים התזרים מפעולות רגילות או התזרים מפעולות מימון לטובת השקעות הוניות, ולכן התזרים החופשי - קטן בהרבה, ובמקרים רבים הוא בכלל שלילי. 

 אלא שלאחר התפוצצות פרשת וורלדקום מתברר שלא רק שאביטדה הוא נתון חסר משמעות אמיתית - אלא שנמצאו גם דרכים פשוטות לנפח אותו. 

 כשהתפוצצה פרשת אנרון לפני כחצי שנה הנחנו כאן שזאת רק ההתחלה, ובקרוב יתברר ש"אנרונייטיס" היא מחלה קטלנית שהתפשטה בוול סטריט בשנות הגאות. 

 הוא הדין ב"וורלדקומייטיס" - מדובר במחלה שמקננת בחברות לא מעטות שבהן ניפוח האביטדה היה קריטי להעלאת מחירי המניות של החברות. מחירי מניות עולים איפשרו למנהלים להרוויח עשרות עד מאות מיליוני דולרים מאופציות, או לדרוש ולקבל את תשואות הקהל ואת הבונוסים האסטרונומיים המתלווים להן. 

 אז בפעם הבאה שמספרים לכם על שיפור באביטדה, על העלאת תחזיות האביטדה ושאר סיסמאות אביטדה - כדאי אולי שתגידו תודה, אבל אכלתי כבר מספיק מהנקניקיות האלה.