הבנק הפדרלי בארה"ב לא ממצמץ בתגובה לפצצת וורלדקום. אם היו אי אילו שמועות כי הבנק מתכוון להוריד את הריבית כדי להרגיע את השווקים המבוהלים בעקבות הפרשה, הן התבדו אמש בשעה הקבועה. וכמו תמיד, לא אמרו אנשי הבנק דבר על השווקים, על המניות או על המסחר במטבע חוץ. 

 ברור מאליו מדוע לא העלה הבנק הפדרלי את הריבית: אפשרות זו לא עולה על הדעת בחלומות הפרועים ביותר של אף אחד. בבחירה לא להוריד את הריבית יש משום היגיון משונה, אך בריא: אם הבנק היה מגיב בצורה כזו למשבר חשבונאי נקודתי בוול סטריט (לא בדיוק נקודתי, אבל ללא ספק בעל מימדי מיקרו ולא מאקרו), היתה נתפסת תגובתו כמבוהלת, ובמקום התגובה המתונה שרשמו אמש השווקים - הדאו ירד בשיעור מזערי, הנאסד"ק אפילו עלה - היתה מתקבלת מנוסת בהלה. 

 הורדת ריבית היתה מעוררת פאניקה ולא תגובה חיובית בשווקים, כמקובל פחות או יותר, מאותה סיבה שהבנק הפדרלי בחר לא להוריד את הריבית: הנשק המוניטרי הזה הפך לשולי, ולמעשה יצא מהתמונה. עם ריבית של 1.75% שמיתרגמת לריבית זניחה של 1% ופחות בשוקי הכסף בארה"ב, אי אפשר לבצע מהלכי הרחבה אפקטיוויים אמיתיים. הבנק הפדרלי לא רוצה להביא את עצמו למצב של הבנק המרכזי של יפאן, שהודעותיו החודשיות ומהלכי הצפת השוק בכסף זול מתקבלים במשיכת כתפיים משועממת. 

 למעשה, הנשק העיקרי של הבנק הפדרלי הוא נשק המילים. הבנק יכול לעודד או לדכא את המשק והשוק בתחזיותיו. אולם, כיאה לבנק המרכזי הגדול בעולם, קורקטיות, ולעיתים גם ערפול, שולטים בסגנון הודעותיו. האיפוק בו מסרו נציגי הבנק את ההצהרה ש"הפעילות הכלכלית ממשיכה לצמוח" ושהוא מצפה כי "קצב הגידול בביקוש הסופי יתאושש בחודשים הקרובים", עומד בניגוד לסגנון הנרגש בו התייחסו נציגי הקונגרס והנשיא ג'ורג' וו. בוש לפרשיית וורלדקום. בשורה התחתונה, הזהירו נציגי הבנק הפדרלי - ההתאוששות הכלכלית בארה"ב התמתנה. 

 לבנק הפדרלי יש עוד סיבה טובה לא להוריד את הריבית: הדולר נמצא עתה על סף שבירת מחסומים חשובים. אתמול כמעט ונפל לשוויון היסטורי מול היורו. מול הין צנח לשער הנמוך מ-120 ין. הפרנק השווייצי ואפילו הליש"ט המדשדשת רשמו לעצמם שיאים של שנתיים ויותר מול הדולר. הורדת ריבית בארה"ב במצב בו היא נמצאת בשפל של 40 שנה עלולה לפרוץ את הסכרים, והבנק הפדרלי ודאי שאינו מעוניין לערער את המטבע שלו בצורה כל כך חדה ומהירה. 

 דומה כי רק בישראל הריבית מעולם לא יצאה למנוחה, ולו קצרה, על הספסל. למעשה, השפעת המהלכים שלה בחודשים האחרונים, ואולי גם בעשור האחרון, מצביעים על כך שהיא כלי מרכזי במשחק התזזיתי של הכלכלה הישראלית, אולי אפילו הכדור עצמו  באירופה ובריטניה המצב אינו שונה בהרבה. אומנם שם הריבית גבוהה הרבה יותר: בגוש היורו קבע הבנק המרכזי את הריבית בגובה של 3.25% ובבריטניה היא ניצבת על 4%, אולם גם ריביות אלו נמוכות מאוד בראייה היסטורית והן נדרשות בשל אקלים אינפלציוני שונה מזה שבארה"ב. 

 אולם המסר העיקרי שמשגרים הבנקים המרכזיים של היבשת והממלכה המאוחדת הוא ברור למדי: הריבית לא תיכנס למשחק בחודשים הקרובים, למרות ההתחזקות ביורו. 

 הבנק המרכזי של אירופה שיגר מסר כזה באמצעות הכלכלן הראשי אוטמר איסינג, שאמר כי היורו החזק מסייע לבלום לחצים אינפלציוניים. נגיד בנק אוף אינגלנד, סר אדוארד ג'ורג', אמר כי בידי קובעי המדיניות יש די זמן כדי להעריך את עוצמת ההתאוששות לפני שיעלו את הריבית. 

 כל אלה מצביעים על כך שהריביות בשני הגושים הכלכליים הגדולים בעולם הולכות להישאר ללא תזוזה בחודשים הקרובים. מצב הריבית סטטי כבר 6 חודשים בארה"ב ו-7 חודשים באירופה, ולפי ההערכות הנוכחיות בשוק, המבוססות על המסחר בחוזים על הריבית הפדרלית, על החוזים ביורובור ועל הליבור, הוא עשוי להישאר סטטי במשך שנה. 

 במקומות אחרים בעולם הריבית חזרה לשחק תפקיד - שוודיה, דרום קוריאה, ניו זילנד וקנדה העלו כולן את הריבית בחודשים האחרונים - אולם דומה כי רק בישראל הריבית מעולם לא יצאה למנוחה, ולו קצרה, על הספסל. למעשה, השפעת המהלכים שלה בחודשים האחרונים, ואולי גם בעשור האחרון, מצביעים על כך שהיא כלי מרכזי במשחק התזזיתי של הכלכלה הישראלית, אולי אפילו הכדור עצמו.