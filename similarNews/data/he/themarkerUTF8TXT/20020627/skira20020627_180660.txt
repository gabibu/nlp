בבנקים לא ששו אתמול להתראיין על תפקוד מערך היעוץ שלהם בשבוע שעבר, שבו התרחשה מפולת בשוק איגרות החוב. בבנקים טוענים כי הם תמיד שק החבטות, או השעיר לעזאזל, של התקשורת לכל דבר רע שקורה בשוק ההון. התקשורת נוהגת להשיב על כך שעם 1,000 סניפים, מאות יועצים, ושליטה על יותר מ-90% מהפעילות של הציבור, את מי עוד אפשר להאשים במה שקורה בשוק? 

 בריחת הציבור מקרנות הנאמנות השקליות, כאשר הן גילמו כבר תשואות של 12%, מעלה שאלות קשות לבנקים. הניסיון מלמד כי מערכי היעוץ של הבנקים נוחלים הצלחה כשהם מכוונים את הציבור להשקיע בענף קרנות הנאמנות, אבל אינם מצליחים למנוע מהציבור לפדות את קרנות הנאמנות, על אף ששיקולי ההשקעה מחייבים דווקא הישארות בהן. החד-צדדיות הזו בהצלחת הבנקים עוררה כבר השוואה בתקשורת למשבר היעוץ ב-93'. זוהי השוואה מופרכת, ועדיין הבנקים אינם פטורים מלהשיב על כמה שאלות לא קלות: 

 * בשנים האחרונות הרבו הבנקים להמליץ ללקוחותיהם להעדיף השקעה בקרנות נאמנות שקליות על פני פקדונות שקליים. זאת היתה המלצה טובה, מאחר שלאורך זמן שוק ההון משלם ריבית גבוהה מהבנקים, ובשל רווחי ההון הגבוהים שהיו לקרנות כתוצאה מירידת הריבית. 

 להשקעה בקרנות הנאמנות השקליות, עם זאת, יש גם חסרונות. החיסרון העיקרי הוא הסיכון של ירידת ערך הקרן. הסיכון הזה מחייב חינוך להשקעה לטווח ארוך, כאמצעי להימנע מפגיעה כתוצאה מירידה זמנית בערך הקרן. הבריחה של הציבור מהקרנות השקליות השבוע מעלה את החשד כי הבנקים לא הסבירו לציבור את הסיכון הגלום בקרנות. 

 * ההפסדים הכבדים במיוחד נגרמו למי שרכשו קרנות שקליות המתמחות בטווחי הזמן הארוכים. הקרנות האלו היו הלהיט של ענף הקרנות השקליות בשנים האחרונות בשל רווחי ההון הגבוהים שהן גרפו כתוצאה מירידת הריבית; עם זאת, גם הסיכון הגלום בהן היה גדול. כאשר משקי הבית מחליפים פקדונות בבנקים בהשקעה בקרנות נאמנות שקליות, הקרנות המתאימות לו הן הקרנות הבטוחות יחסית, המשקיעות באג"ח קצרות. הקרנות הארוכות צריכות היו להישמר כהמלצת השקעה עבור משקיעים מתוחכמים בלבד. הגיוסים הגדולים בקרנות הארוכות מעוררים את החשד כי היועצים בבנקים לא עשו את ההבחנה הזו. 

 * השקעה נכונה בשוק ההון מחייבת השקעה לטווח ארוך, וכן השוואה למדדי יחס. לא נכון לשפוט לשלילה קרן נאמנות שקלית שירדה ב-8%, אם באותה עת שוק האג"ח השקליות ירד ב-10%. תפקיד אותה קרן הוא להשקיע באג"ח שקליות, ותשואה כזו מעידה כי היא ביצעה את תפקידה כהלכה. . לו היה הציבור שופט את הקרנות שלו במונחים של ירידה יחסית למדדים, ולא במונחים של ירידה אבסולוטית, יתכן שחלק גדול מהפדיונות המבוהלים מהקרנות היה נמנע. אלא שספק אם הציבור מודע לכך. 

 * בחינת השקעה צריכה להיעשות תמיד במונחי חלופות. ההפסדים בקרנות השקליות פגעו באטרקטיוויות שלהן, אבל החלופה - פקדונות שקליים בריבית של 5% - היתה נחותה. בתשואות גלומות של 12% הקרנות, הן כמעט ללא ספק עדיפות על הפקדונות, אלא שהדבר לא הוסבר כלל לציבור.