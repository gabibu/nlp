כמו נגידים אחרים ברחבי העולם, נגיד בנק ישראל דוד קליין לא מספק בדרך כלל ייעוץ פיננסי למשקיעים. אבל בניתוח של פערי הריבית בישראל, שהציג היום בפני אורחי כנס "מעריב" בנושא התוכנית הכלכלית החדשה, מספק קליין רמזים עבים לגבי כיוונם הצפוי, לדעתו, של כמה ניירות ערך ונכסים פיננסיים בולטים. 

 בשמיעה ראשונה נראים הדברים של קליין מעט אקדמיים, שכן בנוסף לדברי האזהרה הרגילים על הצורך המיידי לשמור על משמעת פיסקלית, בחר הפעם הנגיד לסקור ארבעה סוגים של פערי ריבית נפוצים המתקיימים בעולם. אלא שבנוסף לסקירה התיאורטית מתאר קליין את הפערים בישראל ומנתח את המשמעות שלהם - וניתן להסיק מכך כמה אסטרטגיות השקעות מאוד מעשיות. הנה רשימת ה"המלצות" של הנגיד: 

 יש הזדמנות לרווחי הון גדולים באג"חים השקליים הארוכים. קליין מנתח את פערי הריבית בין האג"חים הקצרים לאג"חים הארוכים באפיק השקלי, כלומר את עקום התשואה השקלי, ואומר שכרגע העקום נורמלי ועולה משמאל לימין. אבל קליין מוסיף כי כאשר תירשם אצלנו התייצבות בעליית המחירים, ייתכן שנראה עקום תשואה הפוך לפרק זמן מסוים - כלומר שהריבית הארוכה תהיה נמוכה מהריבית הקצרה, ושהתהליך הזה יהיה מהיר יותר ככל שהירידה בגירעון תהיה מהירה ומוחשית יותר. 

 מסקנה: אם אתם חושבים שעליית המחירים נעצרה ושהממשלה תעשה את מה שהבטיחה בתחום ההוצאות - רוצו לקנות אג"חים ארוכים כי המחיר שלהם עומד לעלות. 

 למרות שכואב להחזיק אותם - אל תמכרו עדיין את כל הדולרים. המטרה הראשונית של העלאת הריבית בחודש האחרון היתה לעצור את הדולר על ידי פתיחת פער גדול בין הריבית הדולרית לבין הריבית השקלית. אבל קליין עצמו מסביר שהקשר בין פער הריביות הנומינלי לבין תנועות הון בפועל אינו רציף: צמצום הפער בשנת 2000 לא גרר יצוא הון והגידול בפער ב-2001 לא יצר יבוא הון - וממילא ישנם גורמים חיצוניים חשובים לא פחות המשפיעים על כיוון זרימת המט"ח מישראל ואליה. 

 מסקנה: פער הריבית הגדול שנפתח עתה לא מבטיח זרם של דולרים לישראל או אפילו עצירת יצוא הדולרים לחו"ל - ולכן גם לא את המשך התחזקות השקל. לעומת זאת - אם תגבר השליטה התקציבית וגם תתחדש הצמיחה בעולם - צפו לייסוף נומינלי "לא מבוטל" - כך קליין. 

 אין הזדמנות לרווח הון גדול בצמודים הארוכים. מניתוח הפער שבין הריבית הצמודה לריבית שאינה צמודה, שממנו מקובל לחלץ את ציפיות האינפלציה, מתברר לקליין כי הציבור חושב שהאינפלציה תימצא בשליטה גם בטווח הארוך ולא תנסוק לפתע לשמיים. קליין, כצפוי, מנצל את הנתון כדי לחזור על חשיבות עצמאות בנק ישראל ומחויבותו ליציבות המחירים, אבל עבור המשקיעים ההמלצה היא שאין הבטחה גדולה בצמודי מדד לטווח ארוך, המיועדים בדיוק להגן מפני התפרצות אינפלציונית חריגה בעתיד. 

 המק"מים - מעניינים. חלק ניכר מהרצאתו הקדיש קליין לפער שבין ריבית בנק ישראל לבין הריבית הקצרה בשוק, ולטענה שלפיה עליית ריבית בשוק מחייבת גם העלאת ריבית בבנק ישראל, פער שעמד במחצית הראשונה של השנה על כ-2%. אלא שקליין שולל את הטענה ומסביר את התופעה במעבר ממדיניות מוניטרית מבוססת על מרכזים למדיניות המבוססת על מק"מים, וקובע שאין קשר אוטומטי בין השינוי בתשואת המק"מ לשינוי המתבקש בריבית בנק ישראל. 

 מסקנה: ציפיות השוק להעלאת ריבית נוספת מוגזמות - וכדאי לרכוש מק"מים בכל פעם שפער גדול כזה נפתח, כמו בימים אלה. 

 אלו הן ארבע המלצות ברורות הנובעות מהניתוח של קליין, אבל כמו כל יועץ השקעות מנוסה ממהר קליין לסייג את עצמו ולהתריע מפני האפשרות ההפוכה. בסוף נאומו על פערי הריבית כותב קליין כי "אם לא נחזיר בהקדם את הגלגל אחורנית בתחום המשמעת התקציבית - המידע אשר יזרום אלינו מהשווקים עשוי לכלול מסרים אשר לא יותירו פנאי לניתוחים אקדמיים". ראו הוזהרתם. 


 קישורים נוספים 
 מספר הערות על פערי הריבית  [10]