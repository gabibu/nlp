בנק  דיסקונט  (  דסקנט  [10]  : ת"א)  פנה היום לביהמ"ש המחוזי בתל אביב, בבקשה לבטל את צו הקפאת ההליכים שניתן  לפויכטונגר תעשיות  (  פוכט1  [11]  : ת"א)  ולחברות הבנות המצויות בקבוצה למשך 34 יום לצורך גיבוש הסדר נושים. 

 לפני כשבוע, הקפיא ביהמ"ש את ההליכים כנגד החברה ומינה לה ולכל החברות בקבוצה את רו"ח חן ברדיצ'ב כנאמן לביצוע ההסדר. 

 בינתיים כבר הודיע ברדיצ'ב, באמצעות עו"ד אילן שביט, על המתווה הכללי להסדר בחברה לפיה יזרימו הבנקים הנושים, מלבד בנק דיסקונט לו חייבת החברה כ-21 מיליון שקל, אשראי חדש לחברה וזאת בצמוד להזרמת הון נוספת ע"י משקיעים חדשים שירכשו את קבוצת החברות. 

 בימים אלו ממש מתרחש, במשרדיהם של  עו"ד אילן שביט ועו"ד ניצה פוזנר הליך ההתמחרות בין שלוש קבוצות שכבר הביעו נכונות לרכוש את השליטה בחברה ואמורות היום להגיש את הצעותיהן שמוערכות בלמעלה מ-45 מיליון שקל. 

 אבל בטרם יבחר המשקיע על הנאמנים לחלוף מעל משוחה נוספת והיא התנגדותו של בנק דיסקונט למהלך כולו. דיסקונט לו חייבת קבוצת פויכטונגר תעשיות כ-69 מיליון שקל ורואה עצמו נושה מובטח מתנגד נחרצות לנסיון ההבראה המתגבש והגיש היום לביהמ"ש באמצעות עוה"ד ראובן רייף וחגית בלייברג בקשה לבטל את הקפאת ההליכים. 

 טענתו המרכזית של הבנק: פויכטונגר תעשיות הינה חברת אחזקות שכל נכסיה הן אחזקות במניות של חברות בקבוצה ולמעשה אין בה מה להבריא. 


 התוכנית: קבלת אשראים נוספים 


 הבנק טוען בבקשה כי התוכנית המובאת ע"י פוכטונגר כבסיס לבקשה להקפאת הליכים היא לקבלת אשראים נוספים מהנושים המובטחים - הבנקים - וזאת, לצורך פירעון כל החובות של הנושים הלא מובטחים של הקבוצה בניגוד לסדרי העדיפות הקבועים בדין. במילים אחרות הבנק אינו מעוניין לשים כסף טוב אחרי כסף רע כדי שזה ישמש לפרעון חובות ישנים. 

 טענתו המרכזית של הבנק: פויכטונגר תעשיות הינה חברת אחזקות שכל נכסיה הן אחזקות במניות של חברות בקבוצה ולמעשה אין בה מה להבריא 

 דיסקונט מציין כי באופן אבסורדי מי שהגיש את הבקשה הם בעלי השליטה והדירקטורים הקודמים של החברה - רפי פלד ואריה גבעוני - אשר מיד לאחר שהחלו במהלך הקפאת ההלכים התפטרו מתפקידיהם וכך יצא שהם בחרו בנאמן והתפטרו. הבנק מעלה תהיה מדוע עליו להתדיין עם נציגי הדירקטורים שביאו את החברה למצבה ולא למנות מישהו שיעשה את העבודה עבורם ועל פי ראות עינהם. 

 מאחר וממילא הליך הקפאת ההליכים מוביל לפי תוכנית הנאמן להליך של מכירת נכסי החברה טוען הבנק כי אין להעדיף נאמן מטעם החברה על פני נציג הנושים המובטחים בהליך של כינוס נכסים שהוא ההליך הראוי במקרה זה. 

 לעניין זה מציין הבנק כי יש לתת לבנקים את האפשרות למכור את הנכסים ואין כל סיבה שנכסים אלו ימכרו במחיר נמוך מכפי שיושג בהליך של הקפאת הליכים. 

 "בפרשת פלד גבעוני מתגלה כבר עתה כי בעלי מניות ודירקטורים בחברה מעלו לכאורה באמון המשקיעים ובאמון המוסדות הפיננסיים אשר העניקו אשראי לעסקות אותן ביצעו. לא ברור מדוע יש להעדיף נאמן מטעמם על פני כונס נכסים מטעם הבנקים - אטותם גופים פיננסים אשר בזכותם יתאפשר המשך הפעילות בחברה ובאשכול החברות עד למימוש הנכסים הצפוי. 


 נפגעות נוספות 


 במקביל וללא כל קשר פנתו היום לביהמ"ש המחוזי בתל אביב נפגעות נוספת של חבורת פלד גבעוני הפעם בפויכטונגר השקעות, וביקשו לבטל את הקפאת ההליכים שהוטלה על חברה זו. הקפאת ההליכים בהשקעות נתבקשה למעשה ע"י חברת האם חייל אחזקות ובהסכמת הנושה הגדול שלה בנק הלאומי לה לכאורה חייבת החברה כ-123 מיליון שקל בגין ערבויות שנתנה למימון רכישת מניות יסקל ופורמולה. 

 הטענות שם של שתי בעלות מניות המיעוט המיוצגות ע"י עוה"ד גיא גיסין ושוקי שטיין נשמעות דומות לאלו של דיסקונט. שם הן מבקשות כי ימונה לחברה מפרק זמני שיחקור את הפעולות שנעשו ע"י חבורת פלד גבעוני וכן יבחנו את מעורבותם של עורכי הדין מ. זליגמן ושות' ואפילו את חוקיות עסקות האשראי והערבויות שנתנה החברה לבנק לאומי. 

 בבקשה שהוגשה על ידן היום טוענות בעלות המניות כי בקשת הקפאת ההליכים היא דוגמה קיצונית ומובהקת לניצול לרעה של הליכי משפט, שכל מטרתו להעלים מעל פני השטח כל ראיה ולבטל כל אפשרות חקירה של הפעולות שבוצעו בחברה. במסגרת פעולות אלו, טוענות בעלות המניות, "נעלמו" במהלך שבוע הזוי אחד מקופת החברה מזומנים בהיקף של כ-80 מיליון שקל, ויתר נכסיה נמכרו או שועבדו להבטחת חובות דימיוניים בהיקף כולל של כ-170 מיליון שקל נוספים, וכל זאת - בלא שניתנה כנגדם לחברה כל תמורה ראויה שהיא. 

 מתוך הבקשה: הקפאת ההליכים היא דוגמה קיצונית ומובהקת לניצול לרעה של הליכי משפט, שכל מטרתו להעלים מעל פני השטח כל ראיה ולבטל כל אפשרות חקירה של הפעולות שבוצעו בחברה 

 בעניין הצורך בהקפאת הליכים טוענות השתיים כי לאור מצבת נכסיה של החברה - מספר נכסי נדל"ן בודדים ואחזקות במניות יסקל (כ-25%) ופויכטונגר תעשיות (כ-15%) - ומצבת חובותיה, כפי שעולה מהבקשה להקפאת הליכים, אין כל אפשרות מעשית לבצע תוכנית הבראה לחברה, שלה שני עובדים בלבד - מנכ"ל וחשב - והדרך היחידה לטפל בנכסי החברה היא לממשם בצורה מושכלת. 


 מסקנה בלתי נמנעת 


 אז למה הקפאת הליכים? שואלות השתיים והתשובה - כדי למנוע חקירה רצינית בקשר לעסקות שנעשו בחברה. שתי בעלות המניות מוסיפות כי כאשר סוקרים את מי שעומד מאחורי הבקשה להקפאת הליכים ואת האינטרסים המניעים אותו, קשה להימנע מן המסקנה כי אכן זו היתה מטרתם של אותם הגורמים - להימנע מחקירה. 

 ומי עומד מאחרוי הבקשה: חייל שביצעה את העסקות הללו, בנק לאומי הנושה הגדול שהסכים להקפאת ההליכים ללא כל סיבה נראית לעין כאשר הוא למעשה נושה בודד כמעט ועורכי הדין של קבוצת פלד גבעוני - משרד מ. זליגמן ושות' שלטענת השתיים ייצגו את הקבוצה באותן עסקות מפוקפקות הוא זה שמבקש בשם חייל את הקפאת ההליכים. הן גם טורחות לציין כי הנאמן שמונה - ד"ר שלמה נס מכיר מלפנים מימי חברת החשמל את רפי פלד ולכן הכל מריח כניסיון לטשטש עקבות.