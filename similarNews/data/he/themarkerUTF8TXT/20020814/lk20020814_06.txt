לא כל יום מודיע בנק על מחיקת 10% מההון העצמי שלו, והיום התבשרנו כי גם הודעה מסוג זה אפשרית.  הבנק לפיתוח תעשיה (  פתוח.גג  [10]  : ת"א)  , הנמצא בבעלות משותפת של הממשלה ושלושת הבנקים הגדולים בישראל (  בנק הפועלים (  פעלים  [11]  : ת"א)  ,  בנק לאומי (  לאומי  [12]  : ת"א)  ובנק דיסקונט (  דסקנט  [13]  : ת"א)  ), הודיע כי בעקבות המיתון במשק והרעה במצב הלווים הוא צפוי לדווח על הפסד של כ-100 מיליון שקל ברבעון השני. 

 לא קל לנחש כי מאחורי מלים יבשות כגון "הרעה במצב המשק", "החמרה במצב הלווים" ו"מיתון שפוגע במגזר העסקי" מסתתרת מדיניות אשראי כושלת במהלך השנים האחרונות. למעשה, כל מערכת הבנקאות סובלת היום מהמיתון, אך בתקופה קשה זו "צפים" האשראים הבעייתיים. לבנק לפיתוח תעשיה יש שניים בולטים כאלה - קבוצת פלד-גבעוני ואיש העסקים גד זאבי - לווים בעייתיים שיאלצו את הבנק להפריש עשרות מיליוני שקלים לחובות מסופקים. 

 האשראים הבעייתיים שהעניק הבנק בולטים במיוחד משום שלבנק לפיתוח תעשיה אין את כרית הביטחון של משקי הבית. מגזר שאחראי לאשראי בעייתי רב הוא מגזר הבינוי והנדל"ן, שהיקף החובות הבעייתיים בו זינק בכ-300% בשנה האחרונה. חובותיו הבעייתיים של ענף המלונאות בבנק לפיתוח תעשיה גדלו פי 6 תוך שנה. 

 הקשיים של הבנק לפיתוח תעשיה לא התגלו היום, ולכן ההודעה של הבנק לא הפתיעה רבים במערכת הבנקאות. כבר בשנת 2001 הפסיד הבנק 19.5 מיליון שקל ודיווח על הפרשת עתק של 119 מיליון שקל לחובות מסופקים - 75% מההכנסות בשנה זו. ההפסד של הבנק בשנים 2001 ו-2002 עומד למחוק שלוש שנים רצופות של רווח. 


 איפה המפקח על הבנקים? 


 לא הרבה אנשים מכירים את הבנק לפיתוח תעשיה ומתפלאים לשמוע כי לבנק הון עצמי של 975 מיליון שקל. בבנק החלו היום להפעיל אסטרטגיית התגוננות וציינו כי מדובר בבנק יציב עם פקדונות ממשלתיים של כ-8 מיליארד שקל. למעשה, פקדונות אלו, המהווים מקור הכנסה יציב ובטוח, רק מקזזים מההפסד שרושם הבנק לאחרונה, ובכך מייפים את התמונה הרעה. 

 ושוב עולה שאלה שנשאלה כל כך הרבה פעמים בתקופה האחרונה - איפה המפקח על הבנקים? יש להניח כי מצבו הגרוע של הבנק אינו חדש למחלקת הפיקוח על הבנקים. המפקח כבר דרש בעבר מהבנק לעמוד ביחס הלימות הון של 15%, לעומת יחס של 9% בבנקים אחרים במערכת. אולם, למרות דרישה זו הבנק רק צועד בכיוון ההפוך. את הרבעון הראשון של 2002 סיים הבנק עם יחס הלימות הון של 13.8%, וברבעון השני עומד יחס זה לרדת בחדות. 

 הפגיעה ביחס הלימות ההון צפויה גם מכיוון נוסף - בנק ישראל פירסם בתחילת השנה הוראות חדשות לחישוב ההון המשני. ואם כל זה היה ידוע כבר מזמן, מדוע לא ננקטה שום פעולה מצד המפקח על הבנקים? המפקח יכול לדוגמה להורות לבנק להיפטר מחלק מנכסי הסיכון שלו, ובכך לחזור ליחס הלימות ההון הנדרש, אולם בינתיים הוא נתן לבנק ארכה עד סוף השנה. אולי הזמן יעשה את שלו. 

 התנהלות הבנק לפיתוח תעשיה אינה מפתיעה לנוכח התייחסות המדינה אליו כאל רכוש נטוש. למרות שהבנק מנהל נכסים של כ-13 מיליארד שקל, אף אחד לא חושב שבראשו צריך לעמוד איש מקצוע. עד לפני זמן לא רב כיהן כיו"ר הבנק שלמה בורוכוב ממפלגת ישראל בעלייה, שמונה לתפקידו על ידי נתן שרנסקי וזכה למשכורת של מיליון שקל בשנה. 


 כספי הציבור נתונים לחסדי "מקורבים פוליטיים" 


 פרישתו של בורוכוב בתקופה הקשה בהיסטוריה של הבנק היתה הזדמנות טובה להביא לבנק איש מקצוע, אולם המציאות לא משתנה במהירות - את בורוכוב מחליף בימים אלו מזכ"ל מפלגת העבודה לשעבר, רענן כהן. את המינוי עודדה שרת התמ"ס דליה איציק, שכנראה מאמינה כי מינוי מקורב לתפקיד יו"ר של בנק הוא צעד הגיוני בימים בהם מערכת הבנקאות נמצאת בקשיים חמורים. 

 ומה למפקח היה לומר על חילופי המקורבים בתפקיד היו"ר? טל יצא באופן גלוי כנגד המינוי, אך בשורה התחתונה כהן הוא היו"ר. לזכותו של טל ניתן לומר כי הוא לא יכול היה לבטל את המינוי, אלא רק להשפיע בדרכים עקיפות. 

 לבנק לפיתוח תעשיה תיק אשראי של כ-11.7 מיליארד שקל ואשראי בעייתי של כ-1.2 מיליארד שקל. סביר להניח כי להפרשה החריגה לחובות מסופקים אחראית ההנהלה החדשה, שמעוניינת לבצע "ניקוי אורוות" לפני כניסתה לתפקיד, אך ניתן גם להניח כי במצב הנוכחי של המשק זו לא תהיה ההפרשה האחרונה. 

 את האשמה, קרוב לוודאי, תטיל ההנהלה הנוכחית על ההנהלה הקודמת, אך בסופו של דבר אסור לשכוח - מדובר שוב בכספי הציבור הנתונים לחסדי "מקורבים פוליטיים" שהמרחק ביניהם לבנקאות גדול כמו המרחק מהמיתון לצמיחה המיוחלת. האם זה היה קורה בבנק פרטי?