אלה החדשות הרעות: גל נוסף של פיטורים שוטף את המשק, יותר מ-2,000 עובדים יפוטרו בחודש הקרוב מחברות ענק כמו סלקום ו  קומברס (  CMVT  [10]  : NASDAQ)  , מסטארט-אפים כמו מלנוקס ומחברות היי-טק כמו  אי.סי.איי  (  ECIL  [11]  : NASDAQ)  ו  גילת (  GILTF  [12]  : NASDAQ)  . בניגוד לגלי פיטורים קודמים - הפעם כבר איש לא מופתע: עבור רוב החברות שיפטרו עובדים בחודש הקרוב יהיה זה סבב פיטורים שני או שלישי. 

 החדשות הרעות יותר הן שגל הפיטורים במשק רחוק מסיום; התוואי שבו נעים רוב הענפים ברור: הרעה ניכרת בהיקפי הפעילות וברווחיות, צמצום ההשקעות וקיצוצים בכל סעיפי ההוצאות. 

 לפיטורים במשק שלושה אבות: 

 * המשבר העולמי בהיי-טק:  לכל חברת היי-טק ישראלית שפיטרה עובדים יש סיפור משלה: כישלון ניהולי, הימור על שוק לא נכון, תלות במוצר בודד או קריסה של לקוח גדול. אבל כמעט לכל כישלון היי-טק כחול לבן אפשר למצוא מקבילות רבות בארה"ב ובאירופה. גל פיטורים ענק שוטף גם את כל עולם ההיי-טק, ובעיקר התקשורת בחו"ל. 

 ההבדל העיקרי בין ישראל לעולם הוא שכאן תעשיית הסטארט-אפ צמחה בשנות הבועה למימדים שהפכו אותה לבעלת משקל משמעותי בפעילות הכלכלית. כשיצא האוויר מבועת ההון סיכון - הכאב בישראל היה גדול בהרבה. 

 יציאה מהמשבר בישראל וחזרה לתקופה של יצירת מקומות עבודה תלויה בראש ובראשונה בהתאוששות שוק התקשורת וההיי-טק העולמי; זו תהיה ארוכה ואיטית. 

 * האינתיפאדה:  הטרור בישראל והמלחמה בשטחים היכו ברוב ענפי המשק, הורידו את הנכונות להשקיע, פגעו ביכולת לגייס הון, הנחיתו מכה על הצריכה הפרטית, ניפחו את הגירעון התקציבי והעלו את הריבית. עשרות אלפים פוטרו בענף המלונאות, בנדל"ן, במסחר ובתעשייה. 

 מצב הרוח במגזר העסקי בישראל לא היה גרוע יותר בעשור האחרון; הנכונות של יזמים להשקיע נמוכה, מחנק האשראי גובר - ועוד חברות ייאלצו לפטר בשנה הקרובה אלפי עובדים. 

 * הממשלה:  הממשלה בחרה להתעלם מנורות האזהרה שהיבהבו בשנה וחצי האחרונות. ניפוח הגירעון העמיק את המיתון, יצר חוסר יציבות והביא לעליית שיעור המסים. הממשלה, שהיתה אמורה לפנות מקורות למגזר הפרטי ולהקל עליו, רק הגדילה את העומס בהעלאת נטל המס והריבית. 

 בחודשים האחרונים נאלצו שר האוצר וראש הממשלה להיכנע למשמעת השווקים ולהגיש תקציב שפוי יותר, המנסה להחזיר את הגירעון התקציבי לתוואי יורד. כתוצאה מכך נרגע שוק המט"ח והתייצבו השווקים הפיננסיים. 

 ואולם ההתייצבות הזו זמנית: אם הממשלה לא תבצע את הקיצוץ, תחזור האי יציבות, והמשק יחזור לנוע במסלול לקראת משבר. 

 השאלה המסקרנת ביותר היא האם הממשלה תיאלץ בשנה הקרובה להיכנע, בנוסף למשמעת השווקים, גם ל"משמעת המפוטרים"; אם ההתרחבות המהירה במעגל המפוטרים תיהפך בהדרגה לפרמטר מרכזי ביכולת של הממשלה לשרוד ובקביעת זהות ראש הממשלה והמפלגה השלטת הבאה. 


 תגובה לטור: "ה-MBO של בזק" 


 בהמשך לטור  שפורסם כאן בשבוע שעבר  [13]  על  בזק (  בזק  [14]  : ת"א)  , מסר מנהל הכספים של החברה, אורן לידר, את התגובה הבאה: 

 לידר: תיאוריית קונספירציה מעניינת רקח לנו גיא רולניק במאמרו "ה-MBO של בזק". אגב כך גם התיז כמה שבבים שלא מן העניין לעבר הנהלתה של בזק - וראוי כי הדברים יובהרו לאלתר: 

 הזיקה היחידה של הנהלת בזק לעניין בקשתה של שמרוק הוא בכך שהיא אכן תומכת במוצהר בהפרטת החברה, וסבורה שהדבר חיוני לעתידה וליכולת ההתפתחות והתחרות שלה. מעבר לעמדה כללית זו לא נקטה בזק, והיא גם לא סבורה שהיא צריכה לנקוט, כל עמדה בעניין. 

 מאידך, הטיעון כי אפשר לראות בשמרוק זה כמעט שנתיים "חלק מהנהלת בזק" הוא מסוג הטיעונים שראוי להכחשה חדה ונחרצת. אין לשמרוק שום מעורבות בבזק גופא, לא במעשה ולא במידע. הקשרים הטובים שיש לאנשיה עם חלק מהנהלת בזק לא חורגים בשום פנים מאלה שיש לבזק עם שותפים אחרים שלה בחברות בנות, לרבות כאלה שאף הם הגישו מועמדות לרכישת השליטה בבזק. מעבר לכך, יכולת ההשפעה של הנהלת בזק על בחירת רוכש השליטה שלה (אם אכן נזכה להגיע לאירוע כזה) היא אפס מוחלט. בקיצור - לא MBO ולא בן דודו של MBO. 

 לגבי "התרגיל המוזר" של רכישת המניות בפלאפון על ידי שמרוק: ה"תרגיל" נעשה כדי להבטיח לבזק את אפשרות הבעלות המלאה בפלאפון מבלי להפוך אותה בינתיים לחברה ממשלתית - וככזה הוא נעשה בצורה מקצועית ויעילה. כל מי שהתנגד לעניין אז, ומי שגורס גם כיום שהתרגיל "מוזר", עושה זאת תחת ההנחה שלא היה נורא לו פלאפון היתה נהפכת חברה ממשלתית, ושבכל מקרה ה"הקלות" ש"הציעה" המדינה היו פותרות את הבעיה. 

 הנהלת בזק גרסה אז וממשיכה לגרוס גם כיום כי מי שגורס כך, וגיא רולניק בכלל זה, עושה זאת מתוך חוסר מוחלט במידע והבנה של העניין, וכי ננקטה כאן בעליל פעולה נכונה ומתבקשת של הנהלה, האמורה לפעול מתוך האינטרס של החברה וכלל בעלי מניותיה (ואגב, אם מישהו יראה לנו דוגמה אחרת של חברה ישראלית מהותית הפועלת בשוק תחרותי שנהפכה מפרטית לממשלתית, נשמח לדון במסקנות העולות מדוגמה זו). 

 יהיו אשר יהיו הדיעות השונות (הלגיטימיות כולן) בעניין בקשתה של שמרוק, ותהיה אשר תהיה החלטת הממשלה לגביה, הנהלת בזק ככלל ושיקוליה בעניין הבעלות על פלאפון בפרט ודאי שאינם הכתובת הנכונה לעניין זה.