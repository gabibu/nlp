פרשת פלד-גבעוני תמשיך להעסיק את מערכת הבנקאות במשך תקופה ארוכה, ודומה כי לפחות לגבי בנק אחד שהעניק לה אשראי, בנק קונטיננטל, השלכותיה יהיו מרחיקות לכת יותר ממחיקת חובות בלבד. 

 קונטיננטל, הנמצא בשליטת  בנק הפועלים (  פעלים  [10]  : ת"א)  , העניק לחברות מקבוצת פלד-גבעוני וכן ליועץ הפיננסי שלה, טל יגרמן, הלוואות בסכום מצטבר של כ-190 מיליון שקל, המהווים כ-75% מהונו של הבנק. הוראות בנק ישראל אוסרות להעניק לקבוצת לווים אשראי העולה על 30% מהון הבנק. 

 הנהלת קונטיננטל, שאישרה את מתן האשראי, טענה כי לא היתה חריגה מההוראה ונימקה זאת בכך שהחברות היו משורשרות בשני אשכולות נפרדים. ריבוי החברות והאנשים הפעילים בקבוצת פלד-גבעוני אולי סיבך את מלאכת הזיהוי של החברות כקבוצה, ואולם ההנהלה ידעה שיגרמן מייצג את החברות השונות בקבוצה בבקשות האשראי, כך שבפועל פעלה כאן קבוצת לווים. מידע זה היה ברשותם של מנכ"ל הבנק, פיני חורב, וסמנכ"ל האשראי אז, אמנון לניר, בתקופה שבה ניתן האשראי. 

 לפי דו"ח הביקורת שנערך בקבוצת בנק הפועלים בשלהי 2001, הנהלת קונטיננטל לא דיווחה לוועדת האשראי של דירקטוריון הבנק על הקשר בין החברות בקבוצת פלד-גבעוני, אלא הביאה כל עסקת אשראי בנפרד לאישור הוועדה. עובדה זו לא אמורה לנקות מאחריות את חברי הוועדה והדירקטורים, ובראשם היו"ר, עמירם סיון. תפקיד הדירקטוריון אינו לשמש חותמת גומי להמלצות מנהלי הבנק, אלא לדרוש מידע מלא על ההלוואות, על הסיכונים הכרוכים במתן האשראי ועל דמויות המפתח בחברות. באותה עת שימש סיון מנכ"ל בנק הפועלים, ובתפקידו זה לא אישר להעניק אשראי לתעלוליה הפיננסיים של קבוצת פלד-גבעוני. 

 דן הלפרין, ידיד אישי של סיון ויו"ר חברת חייל מקבוצת פלד-גבעוני, כיהן בדירקטוריון קונטיננטל לצידם של סיון ויו"ר ועדת האשראי חנה רוזנברג. סביר להניח שהלפרין היה יכול לספק לדירקטוריון הבנק מידע על הקשרים בין החברות בקבוצה. אם לא עשה זאת, חטא לתפקידו כדירקטור. אם עשה זאת, ובכל זאת ניתן האשראי, חטא כל הדירקטוריון. 

 הפיקוח על הבנקים עדיין לא השלים את בדיקתו בנוגע לפרשה ולאחראים לה. בינתיים אפשר להסיק שתי מסקנות ביניים: ראשית - המגבלה של קבוצת לווים שקבע בנק ישראל היא מסננת עם חורים די גדולים שאיפשרו לקבוצת פלד-גבעוני לחמוק דרכה בקלות. ייתכן כי יש צורך בריענון ההוראה. 

 שנית - מנהלי הבנקים הגדולים נוהגים לשמש בתפקידי יו"ר בבנקים קטנים שהם חברות בנות של הבנק. המקרה של סיון - כמו המקרה של גליה מאור, המשמשת יו"ר בנק לאומי שווייץ שהסתבך קשות פעמיים - מלמד שגם אם מדובר במנהלים דגולים, הרי שאין הם מסוגלים להעניק לחברות הבנות את תשומת הלב הראויה,  ולכן הם מסתבכים. ייתכן כי יש לדרוש מכל בנק להציב יו"ר במשרה מלאה.