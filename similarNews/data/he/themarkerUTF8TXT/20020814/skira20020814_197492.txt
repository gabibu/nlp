פאלו אלטו 

 "אני לא בטוח שווי.סיז שהיו יהירים לפני שלוש שנים מצניעים לכת כיום", אומר משה מור, שותף בקרן ההון סיכון הגדולה Greylock, כשהוא נשאל האם וי.סיז (משקיעי הון סיכון) עדיין מרגישים כמו קרובים של אלוהים. "יש שחקנים שונים בקרנות השונות ולכל אחד מהם סגנון שונה. 

 "לעתים קרובות לקרנות מגיעים אנשים לאחר שהיתה להם הצלחה גדולה והם יהירים, אבל ככלל התעשייה חזרה להיות מציאותית. לתעשיית ההון סיכון קורה עכשיו, באיחור של 18-24 חודשים, מה שקרה לתעשיית ההיי-טק כולה", אמר מור. 

 מור, בן 41, בוגר בית הספר למינהל עסקים של הרוורד, הגיע לגריילוק כשמאחוריו הצלחה גדולה. הוא היה אחד ממייסדי SPL Worldgroup, חברת תוכנה עצמאית שפיתחה מערכות חיוב לחברות חשמל ואנרגיה, וכיהן כמנכ"ל החברה. ל-SPL היו מכירות שנתיות של 150 מיליון דולר, כשמור החליט ב-2000 לנסות אתגר חדש.  הוא מינה לעצמו מחליף, נשאר לכהן כיו"ר והצטרף לגריילוק. באותו שלב לא היתה לו כוונה להיות וי.סי לתמיד, אלא רק להרחיב אופקים ולמצוא חברה חדשה שיאמין בה מספיק כדי שירצה לנהל אותה בעצמו. אבל הגורל (או ליתר דיוק שותפי גריילוק) רצה אחרת, וזמן קצר לאחר הצטרפותו ביקשו ממנו להיות שותף בקרן ולהציע אסטרטגיה להשקעה בישראל ובאירופה. מור נענה לאתגר, גיבש אסטרטגיה והיה לשותף האחראי לאזורים אלה. 

 "בספטמבר 2000 התחלנו להשקיע בישראל", הוא אומר, "מועד זה, לאחר הנפילה שהיתה בשוק, מוכיח כי גריילוק היא קרן עם ראייה גלובלית אמיתית. הגישה של גריילוק היא שאין בעיה לעלות על מטוס ולטוס למקום שבו נמצא היזם. היתה תקופה שבה כולם רצו להיות גלובליים, אולם כשהתחילה תקופה קשה, אלה שמאז ומתמיד רצו להשקיע רק בחברות שניתן להגיע אליהן במכונית או באופניים, משכו את ידיהם ממקומות מרוחקים.  "כשהתחילה תקופה קשה, אלה שמאז ומתמיד רצו להשקיע רק בחברות שניתן להגיע אליהן במכונית או באופניים, משכו את ידיהם ממקומות מרוחקים"  בישראל נותרו הקרנות היחידות שבאמת מרגישות מחויבות להשקיע כאן, כמו בנץ' מארק וסקויה, ועכשיו גם גריילוק". 

 מור מונה לווי.סי בדיוק כשהחלה הנפילה. "התפתח הומור מסוים", הוא אומר. "מדי פעם עוד מגיעות חברות עם סיפורים מהסוג שכולם היו רצו להשקיע בהם ב-1999, ואז הווי.סיז מתבדחים: 'כמה טוב לראות חברות שמזכירות איך היה לפני שנתיים-שלוש'. אף אחד לא ייגע בדבר כזה עכשיו". 

 מעבר להומור, בשנה החולפת בקרנות מתחילים להרגיש היטב את השפעת המשבר בהיי-טק. "קשה מאוד לגייס אנשים טובים לקרנות. הווי.סיז גייסו בשנות הגיאות הרבה עובדים, וכשהמשבר החל כל הזמן העריכו שהוא יסתיים בתוך כמה חודשים ולכן לא פיטרו אנשים. 

 רק לפני כשנה נוכחו לדעת שהמשבר עמוק מכפי שהאמינו, ונאלצו לשלוח עובדים הביתה. התגובה המאוחרת נבעה מכמה סיבות", מנתח מור. 

 "כל עוד החברה שבפורטפוליו היא חברה פרטית ולא ציבורית, הווי.סי לא יוכל לגלות ששוויה צנח  "כל עוד החברה שבפורטפוליו היא חברה פרטית ולא ציבורית, הווי.סי לא יוכל לגלות ששוויה צנח"  מ-100 מיליון דולר ל-20 מיליון דולר עד שהחברה תיסגר או תבצע גיוס נוסף, לפי שווי נמוך יותר. לקח 12-18 חודשים עד שהתעורר צורך למחוק השקעות בחברות, וגם אז עבר זמן בין המועד שבו הקרן ביצעה את המחיקה למועד שבו דיווחה על כך, מכיוון שקרנות מדווחות בדרך כלל רק פעם בשנה", אמר מור. 

 כשהן מדווחות כיום, הן עושות זאת כשבשוק יש הרבה פחות חברות מעניינות, יש פחות אקזיטים והן מדווחות על תשואה שהידרדרה. "תופעה נוספת שהתחלנו לראות", אומר מור, "היא שקרנות מחזירות כסף למשקיעים. ברבעון האחרון הוי.סיז החזירו לראשונה יותר כסף מכפי שגייסו". 

 תופעה זאת לא איפיינה את גריילוק, מור מסביר: "ברוב הקרנות השותפים לוקחים 2%-3% מהון הקרן כדמי ניהול שנתיים. מאחר שנוצר מצב שבו קרנות משקיעות את מרבית זמנן בעזרה לחברות הקיימות בפורטפוליו שלהן ובקושי משקיעות כסף חדש, מאוד לא הגון שהן יקבלו דמי ניהול, ומופעל עליהן לחץ להחזיר כסף. בעניין זה גריילוק קצת שונה, משום שמאז ומתמיד היא לקחה רק את הסכום הדרוש לניהול, סכום שהסתכם בהרבה פחות מ-2%-3% מהון הקרן. הגישה שלה היתה שהיא תצליח אם המשקיעים יצליחו, שהרי בבעלותה חלק מהקרן. 

 "משום כך, כיום יש עלינו הרבה פחות לחץ להחזיר כסף. סיבה נוספת לכך שאנו נמצאים במצב טוב יחסית מקורה בשמרנות שלנו. אפילו בתקופת הגיאות של 1999 ו-2000 לא היינו אגרסיוויים. אז זה נראה קצת מטופש, אבל כיום זה עוזר מאוד. בקרן כמו גריילוק שקיימת כבר 35 שנה כבר נראו מספיק מיתונים, ושותפיה יודעים שמדובר בתנועה מעגלית שייקח זמן עד שהמגמה תתהפך. יש כאלה שמזכירים שכמה מהחברות הטובות ביותר התחילו את דרכןבתקופת מיתון. הדוגמה הטובה ביותר לכך היא סיסקו". 

 מור מעריך שלא תורגש הקלה לפני 2004. "כמובן שיש הבדל בין מגזרים שונים", הוא אומר. "בטלקום זה ייקח ללא ספק כמה שנים טובות. לעומת זאת, ב-Enterprise IT (טכנולוגיית מידע), כולל בחברות אחסון ואבטחה, נראה התאוששות מדודה ב-2003 והתאוששות משמעותית ב-2004.  "עולם היזמים הוא אופטימי. ברגע שיתחילו לראות התייצבות ותהיה יכולת לצפות קדימה, ניתן יהיה להתחיל לחשוב על הנפקות ועל רכישות ומיזוגים"  עולם היזמים הוא אופטימי. ברגע שיתחילו לראות התייצבות ותהיה יכולת לצפות קדימה, ניתן יהיה להתחיל לחשוב על הנפקות ועל רכישות ומיזוגים". 

 כשמור נשאל על ביוטכנולוגיה, הוא משיב: "לא הייתי אומר שאנחנו שחקנים מרכזיים בתחום הזה. יש שותף אחד בקרן שמשקיע בתחום. תוכנות למחקר רפואי נכללות אצלנו בקטגוריית התוכנה, ולא בקטגוריית הביו-טק. בכל מקרה, באופן היסטורי תוכנות למחקר רפואי לא היו סיפור הצלחה. התחלתי לחשוף את השותף בקרן לפעילות ביו-טק בישראל ואני מתכוון להביא אותו לביקור כאן". 

 מבחינת מור, תחומים חמים בישראל הם אחסון מידע ותמסורת נתונים בטכנולוגיית אל-חוט. ב-2001 ביצעה גריילוק שבע השקעות, מתוכן שתיים בישראל, בתחומים אלה, ואחת בחברה אמריקאית שמייסדה ישראלי. "האווירה בישראל לא קלה", אומר מור, "אבל אני לא רואה הבדל משמעותי בין מה שקורה כאן למה שקורה בארה"ב. יש אולי 10% השפעה בשל המצב הביטחוני. השאר זו השפעה של המצב הכלכלי. זה לא מצב טוב, אך עם זאת ממשיכים להקים חברות. יזמים שמקימים כיום חברה הם יזמים אמיתיים, יש להם את זה בדם, והם לא יאבדו את העשתונות בשל זמנים קשים". 

 מור מגיע לישראל מדי ששה שבועות, לתקופה של כשבוע. בדרך הוא עוצר בלונדון, שם ממוקמות רוב קרנות הון הסיכון שעמן גריילוק עובדת. "מאז שנכנסתי לתפקיד לפני שנתיים, נפגשתי עם הנהלות של 80 חברות ישראליות ובחנתי כ-150 תוכניות עסקיות. קל לי מאוד להגיע לחברות מעניינות בישראל. בארבעה ימים אני רואה 16 חברות", הוא מסכם.