בתום רבעון לא קל נוסף, מוצאת את עצמה חברת  פאנדטק  (  FNDT  [10]  : NASDAQ)  עדיין במהלכו של מסע התאוששות מפרך שנמשך כבר כשנה, ולפי שעה ההצלחה היא מועטה. יחד עם זאת, ולמרות אופיו הסיזיפי של התהליך, אנו סבורים כי החברה נמצאת היום מבחינה עסקית במצב משופר לעומת העבר מכמה בחינות, אותן נמנה בהמשך. 

 כמו הרבה חברות טכנולוגיה אחרות, ידעה פאנדטק ימים יפים של השקעה במו"פ, שער מניה גבוה, חזון מלהיב, והרבה פחות מזה קבלות ביצועיות. תחום הפעילות של החברה אינו כזה אשר מצית את דמיונם של המשקיעים: פאנדטק מפתחת תוכנות שמאפשרות סליקה של העברת כספים בין בנקים ובין מוסדות פיננסיים בזמן אמת, תוך הפחתה משמעותית של טעויות אשר עשויות להתרחש בעת ביצוע פעולת הסליקה. בנוסף, תהליך האוטומציה שמקנות תוכנות אלו מאפשר לאותם גופים פיננסיים להפחית כוח אדם ושטחי פעילות, וזהו חיסכון משמעותי בהוצאות תפעוליות. 

 ההיגיון העסקי שבפעילותה של החברה הוא ברור - החברה מפתחת מוצר אשר חוסך כספים ואמצעים ללקוחות המשתמשים בו. לא פלא שבעידן שבו הלקוחות (ובמקרה הזה המוסדות הפיננסיים והבנקאיים, בעיקר בארה"ב) תרים אחר כל דרך אפשרית לצמצום הוצאות, אחת הדרכים היא הקטנת ההשקעה במערכות תוכנה חדשות, ופאנדטק נפגעת מכך באופן ישיר. 

 מניית פאנדטק מתחילת השנה 

 חשוב להדגיש כאן שקהל הלקוחות של פאנדטק מאופיין בשמרנות רבה. אי לכך, הדבר משפיע גם על ביצועיה של פאנדטק לחיוב ולשלילה. מהצד השלילי, שיעורי הצמיחה והרווחיות של החברה בתקופות ה"עליזות" מעולם לא היו כאלה שהצדיקו את ציפיות המשקיעים. מצד שני, גם ברבעונים מאכזבים במיוחד, והיו לא מעט כאלה בשנתיים האחרונות, הירידה בביצועים הכספיים היתה פחות דרמטית מאשר בחברות אחרות. 

 לפאנדטק יש מספר מערכות הפונות לסוגים שונים של לקוחות והמכנה המשותף לכולן הוא יכולת הסליקה בזמן אמת של טרנזקציות כספיות. ההחלטה האסטרטגית החשובה ביותר שקיבלה הנהלת החברה בשנים האחרונות, אשר עיצבה את ההווה וכנראה שגם את עתידה של החברה, היתה ההשקעה האדירה בפעילות פיתוח מערכת סליקה גלובלית למוסדות פיננסיים בין לאומיים.  ההחלטה האסטרטגית החשובה ביותר שקיבלה הנהלת החברה בשנים האחרונות היתה ההשקעה האדירה בפעילות פיתוח מערכת סליקה גלובלית למוסדות פיננסיים בין לאומיים  פעילות זו היתה מעל ומעבר למקורות המימון ולביצועים הפיננסיים של פאנדטק, וכיום, משהושלמה, ניתן רק לקוות לטובת בעלי המניות כי היא תשתלם בעתיד. 

 ההיקף הכספי של עסקת מכירת המערכת החדשה הוא מספר מיליוני דולרים (כאשר היקפו הכספי של פרויקט ממוצע בפאנדטק הוא מספר מאות אלפי דולרים). זמן ההטמעה של הפרויקט הוא ממושך, עובדה המקנה להנהלת פאנדטק יכולת תכנון לטווח רחוק. מאחר שבתהליך ההטמעה שוהים עובדי פאנדטק פרקי זמן ממושכים אצל הלקוחות, הדבר יכול להוות יתרון אסטרטגי עבור פאנדטק ולסייע בידה ליישם את "מודל אמדוקס", קרי - החדרת עובדי החברה לתוך הלקוח למשך זמן וליצירת הכנסות נוספות מדי תקופה. 

 מכאן ברורה החשיבות האסטרטגית של המערכת הזאת להמשך קיומה של פאנדטק במתכונת הנוכחית, ולחידוש עתידי של צמיחת הכנסותיה. אחת המערכות החשובות הנוספות של פאנדטק היא המערכת של סליקת מט"ח בזמן אמת, אשר פותחה לרגל השקת רשת ה-CLS העולמית. רשת זו מקשרת בין מוסדות פיננסיים מובילים בעולם ומאפשרת סליקה אוטומטית וללא טעויות של העברות כספים הנקובות במטבעות שונים. רשת תקשורת זו פותחה על ידי חברת IBM, ופאנדטק פיתחה מערכת תומכת המאפשרת מתן שירותי סליקה משלימים בין אותם בנקים גדולים לבין בנקים מקומיים באיזורם. 

 ההיקף הכספי של עסקה ממוצעת של מערכת ה-CLS של פאנדטק הוא מעט פחות ממיליון דולר - גודל משמעותי דיו עבור חברה שהיקף מכירותיה ברבעון נתון נע סביב 9-11 מיליון דולר. יחד עם זאת, החשיבות האסטרטגית של זכייה בפרויקט בתחום היא בגישה שהיא מקנה לעשיית עסקים גדולים באמת (עם המערכת החדשה שפאנדטק פיתחה) עם אותם בנקים גדולים. 

 החוזים החשובים של פאנדטק עם בנקים גדולים כמו Citibank ו-Deutche Bank מאשרים את הפוטנציאל הקיים במערכת החדשה של החברה, ואת החשיבות האסטרטגית של מערכת ה-CLS כפוטנציאל להכנסות משמעותיות בעתיד. 

 התקופה הנוכחית איננה נוחה להתאוששויות עסקיות ומטבע הדברים ליוזמות אסטרטגיות עסקיות לוקח זמן רב יותר עד שהן מבשילות. יחד עם זאת,  פאנדטק נמצאת היום במצב שבו ניהול החברה מבחינה כספית הוא טוב יותר משמעותית מבעבר והפיקוח על רמת ההוצאות הדוק ומבוקר יותר  פאנדטק נמצאת היום במצב שבו ניהול החברה מבחינה כספית הוא טוב יותר משמעותית מבעבר והפיקוח על רמת ההוצאות הדוק ומבוקר יותר. ייקח לחברה זמן עד שתצליח לעבור לתזרים מזומנים חיובי מפעילות, אבל מאמצים רבים נעשים על ידי ההנהלה על מנת לזרז את ההגעה ליעד זה עד כמה שניתן. 

 צו השעה מכתיב להרבה חברות טכנולוגיה את הכורח לפטר עובדים ולחתוך בעלויות תפעוליות. לעתים מדובר בהקרבת העתיד של החברה על חשבון ההווה, כי הרי מה יותר פשוט מקיצוץ חד בפעילות הפיתוח של חברה נתונה? 

 יחד עם זאת המקרה, של פאנדטק הוא שונה, לדעתנו, משום שעיקר מלאכת הפיתוח היא למעשה עלות שקועה אשר בוצעה בעבר, וכעת יש לבצע את המהלכים השיווקיים הנכונים על מנת לתרגם את הפעילות הזאת לכסף. וכך, למרות שניצנים של התאוששות עדיין לא נראים באופק, המודל העסקי של שליטה משופרת ברמת ההוצאות ו"מוצר-על" (שאחת הדרכים למכירתו היא על ידי מכירת מערכות אחרות המאפשרות גישה ללקוחות פוטנציאליים), עשוי, לדעתנו, להצליח בטווח הארוך.