למרות המצב הכלכלי הקשה, נראה באחרונה כי גם תקציב 2003 הופך לכלי משחק בידיהם של הפוליטיקאים. 

 ראש הממשלה אריאל שרון, ושר האוצר סילבן שלום, הגיעו בשבועות האחרונים למסקנה כי סיעות העבודה וש"ס יעשו יד אחת כדי להכשיל את העברת התקציב, ולא ממש מסיבות כלכליות. שרון ושלום סבורים כי מפלגת העבודה מתכוונת להשתמש בתקציב כעילה להפלת הממשלה ולהקדמת הבחירות למאי 2003; במקרה כזה יצטרכו באוצר לחכות לאישור התקציב החדש עד יוני או אפילו יולי. 

 לכן הודיע שרון ביום ראשון כי לא יסכים שהתקציב יהיה לבן ערובה של הפוליטיקה, וכי אם העבודה וש"ס לא יתמכו באישורו, יקדים את הבחירות לינואר 2003. לאיום הזה יש עילה כלכלית - בחירות בינואר יצמצמו את הפגיעה במשק, הואיל ואפשר יהיה להעביר את התקציב במארס, איחור שבאוצר כבר התרגלו אליו; אבל יש לו גם היבטים פוליטיים - העבודה וש"ס לא ממש מוכנות לבחירות כבר בעוד 5 חודשים. 

 במשרד האוצר מתבוננים בחשש בתמרונים הפוליטיים, ומקווים עדיין שהפוליטיקאים יבינו כי במצב הכלכלי הנוכחי יש לאשר את התקציב לקראת סוף דצמבר, כפי שקובע החוק. הצוות המקצועי של המשרד שוקד בימים האחרונים על כתיבת ספר התקציב וחוק ההסדרים, כדי להניח אותם על שולחן הכנסת מיד כשייפתח מושב החורף, אחרי החגים. הפקידים ממשיכים לקוות, כי הבחירות לכנסת יתקיימו באוקטובר 2003. 


 המטרה: שחיקת שכר העובדים 


 הממונה על השכר באוצר, יובל רכלבסקי, ובכירים אחרים במשרד האוצר לא מסתירים באחרונה כי מטרתו המפורשת של המשרד היא לשחוק את השכר בשירות הציבורי ב-2002 וב-2003; את השחיקה הנכספת הזו הם מנמקים במצב המשק ובהפחתות השכר במגזר הפרטי, כמו גם בהתייקרות עלויות השכר במגזר הציבורי ב-2000 וב-2001, בשל זחילות שכר. 

 באוצר, מסתבר, ממש לא מתרגשים מאיומי ההסתדרות להשבית את המשק; בכירים במשרד מסבירים כי מכיוון שהבחירות להסתדרות כבר התקיימו, האיומים מדאיגים אותם פחות. 

 בכל מקרה, אומרים שם, גם יו"ר ההסתדרות, ח"כ עמיר פרץ, מבין כי במצב הביטחוני והכלכלי הנוכחי, יכולת התמרון שלו מוגבלת. וממילא, הם מוסיפים, מתכוונת ההסתדרות להשבית את המשק רק בעוד חודשיים, ועד אז המציאות הישראלית הרי יכולה להשתנות מקצה לקצה, אם הבחירות יוקדמו, למשל, או אם תחל מלחמה במפרץ. 

 באוצר מוכנים להגיע עם ההסתדרות להסכם על תוספת יוקר, לפיו יקבלו העובדים במשק תוספת יוקר "מקוצצת" - כ-1.5% בלבד - והפחתת שיעור המס על הכנסות מעבודה יופחת בהתאם לרפורמת רבינוביץ, תהיה משמעותית יותר. 

 אלא שהמכשול הגדול בדרך להסכם, היא דרישת הממונה על השכר לבטל, להקפיא או לצמצם משמעותית את זחילות השכר במגזר הציבורי, בטענה שהיו רלוונטיות בתקופת אינפלציה דוהרת, אבל אינן נחוצות כיום. 


 צה"ל בין בוש לקונגרס 


 הסיוע למלחמה בטרור, בסך 200 מיליון דולר, שאמורה ארה"ב להעביר לישראל, נהפך בן ערובה במאבקי הכוחות בין הנשיא, ג'ורג' בוש, לבין הקונגרס; הבעיה היא, שעל המענק הזה, ש"תקוע" בוושינגטון בין הבית הלבן לגבעת הקפיטול, מבוססת הפשרה בין בכירי משרד האוצר ובכירי משרד הבטחון על הקיצוץ בתקציב הביטחון ב-2003. 

 בית הנבחרים האמריקאי אישר את העברת הסיוע לישראל לפני כחודש, כחלק מתוכנית מקיפה יותר, בסך 5 מיליארד דולר, לענייני ביטחון ומלחמה בטרור. אישור החבילה מותנה בחתימה של הנשיא, אלא שבוש מסכים רק לחלק מסעיפי התוכנית (כולל הסיוע לישראל), אבל מתנגד לאחרים, ולפיכך לא חתם עדיין על התוכנית. 

 עד שבוש לא יחתום, ישראל לא תקבל את המענק, אבל באוצר כבר החליטו כי חלקו הגדול של המענק יועבר לצה"ל, והיתר למשטרה; כל הסכום יופנה למלחמה בטרור. 

 בינתיים סבור מנכ"ל משרד האוצר, אוהד מראני, כי ישראל אינה צריכה לחשוש בשל עיכוב אישור המענק; עם זאת, נשאר מראני זהיר: אין גם מקום לשאננות, הוא אומר, כי כבר היו דברים מעולם. 


 הקו האדום של מערכת הביטחון 


 במסגרת אישור תקציב 2003 בממשלה, אושרו גם כ-100 שינויים מבניים, וביניהם הכפפת החשבים וסגניהם במשרד הביטחון, ביחידות הסמך במשרד רה"מ (מוסד ושב"כ), במשטרה, בשירות בתי הסוהר ובמוסד לביטוח לאומי לחשב הכללי באוצר; בנימוק להחלטה ציין האוצר כי "לשם פיקוח ובקרה אפקטיוויים על תקציב המדינה, מוצע להסדיר את מינוי והעסקת החשבים וסגניהם בדומה לחשבים במשרדי הממשלה האחרים". 

 האיש מאחורי ההחלטה הוא ניר גלעד, החשב הכללי באוצר ואחד האנשים החזקים ביותר במשרד. גלעד היה בעבר סגן ראש אגף התקציבים, האחראי על נושאי ביטחון. הוא התעמת אז לא פעם עם שר הביטחון דאז, יצחק רבין, ועם בכירי מערכת הביטחון. 

 גלעד סבור כי מכל היבט אפשרי - מינהל תקין, שקיפות, פיקוח ציבורי - ראוי כי החשב הכללי במשרד הביטחון, כמו חשבים במשרדי ממשלה אחרים, יהיה "איש אוצר"; אלא שמערכת הביטחון, עם תקציב הענק שלה, מתנגדת לכל שינוי במעמד החשב הכללי של המשרד. התפקיד, טוענים שם, מחייב מיומנויות מיוחדות, רגישויות שונות, מומחיות אחרת - ולפיכך על חשב הביטחון להיות "משלנו", כפוף רק למנכ"ל המשרד. במערכת הביטחון גם דוחים בתוקף את טענות האוצר לבזבוזים, הסתרת נתונים, וחוסר יעילות. בדיונים בכנסת, וגם במגעים הנמשכים עם האוצר, תתנגד מערכת הביטחון להחלטת הממשלה; הכפפת החשב שלה לחשב הכללי היא מבחינתה חציית קו אדום. 

 על רקע המתחים הללו יש להבין גם את העימות בין מנכ"ל משרד הביטחון, עמוס ירון, לבין גלעד, על מינוי חשב למשרד הביטחון: המועמד של ירון הוא שאול גל, שצמח וגדל במערכת; המועמד של גלעד הוא אל"מ אורי ורד, איש הכספים של חיל האוויר. 


 מהפכה בנציבות 


 נציבת מס הכנסה, טלי ירון-אלדר, כבר הצליחה במקום שבו נכשל קודמה, כש"הזיזה" מתפקידו את סגן הנציב הוותיק לענייני חקירות, אפי חרמוני (55), ומינתה במקומו את ג'קי מצא, הצעיר ב-22 שנה. חרמוני יהיה מעתה סגן נציב לתפקידים מיוחדים, ובין השאר יהיה המתאם של הנציבות עם גורמי חוץ בנושאי הרפורמה במס. שני המינויים ייכנסו לתוקף ב-1 בספטמבר. 

 שלא במפתיע, התקבלו המינויים הללו בדרך כלל בברכה; חרמוני מועסק במס הכנסה כבר 34 שנים, והיה, בין היתר, מנהל מיסוי מקרקעין ופקיד שומה באר שבע; ב-11 השנים האחרונות היה סגן נציב מס הכנסה האחראי על החקירות, אחד התפקידים החשובים, הרגישים והיוקרתיים בנציבות. 

 בשנים האחרונות החלו בכירים בנציבות להתלונן כי חרמוני "נשחק" בתפקידו, וכי הדבר פוגם בפעילות האגף; בשלהי כהונת הנציב הקודם, יוני קפלן, אף סוכם כי יפנה את התפקיד, אך שר האוצר סילבן שלום, שיחסיו עם קפלן היו רעים, בלם את המהלך. 

 שני המינויים האמורים הם הראשונים של ירון-אלדר מאז נכנסה לתפקידה, לפני יותר מ-7 חודשים. בתקופה הקרובה, מעריכים במס הכנסה, צפויים עוד כמה מינויים בצמרת הנציבות.