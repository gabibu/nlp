שיחת היום במשרדי רואי החשבון היא הקמת חברות לשירותי ניהול עבור מנהלים בכירים בחברות שאותן הן מבקרים. הסיבה פשוטה: במסגרת חוק תוכנית החירום הכלכלית, בוטלה תקרת ההכנסה החייבת בביטוח לאומי. מעתה, כל אלה המשתכרים יותר מ-35 אלף שקל לחודש, ישלמו ביטוח לאומי ומס בריאות של 9.7% על כל הכנסתם. כתוצאה מכך, גבר העניין של בעלי הכנסות גבוהות - שכירים ועצמאים כאחד- להקטין את חבות המס שלהם, המגיעה עתה לכ-63%, באמצעות תכנון מס פשוט: מעבר לחברה. המס על רווחים שאינם מחולקים בחברה הוא 36%. אם בעל החברה ימשוך רק חלק מהכנסתו כמשכורת, הרי שאת היתרה יוכל לקבל כדיווידנד - עליו ישלם עוד 25%, ובסך הכל 52%, במקום 62%. בנוסף, הוא ישלם פחות מס בגין משכורת מוקטנת. 

 כאשר החליט שר האוצר, סילבן שלום, על הצעד - הוא נימק אותו בכך שמן הראוי כי גם בעלי ההון יישאו בנטל. אלא ששלום לא העריך לאן צעד זה מוביל. בשבועות האחרונים הרקיעה שחקים התעניינותם של בעלי שכר גבוה במעבר לחברה. בתחילת השבוע פירסמה לשכת רואי חשבון נתון חדש: על פי תוכנה שפיתחה, רמת ההכנסה החודשית הנחשבת נקודת איזון, שבה כדאי לעצמאים ולשכירים להתאגד כחברה, היא 21,220 שקל לחודש - כולל עלות חודשית נוספת של 1,500 שקל בשל ניהול חברה. 

 כך מצטרפים למעגל השכירים והעצמאים, שמבחינתם המעבר לחברה כדאי, עוד עשרות אלפים נוסף על 50 אלף המשתכרים יותר מ-35 אלף שקל לחודש. קיימת משמעות רבה מבחינת תחזית הגבייה בעקבות המתרחש בקרב בעלי המשכורות הללו. באוצר העריכו בשעתו כי ביטול התקרות יניב במשך שנה וחצי, עד סוף דצמבר 2003, כ-3 מיליארד שקל. במס הכנסה העריכו את היקפי הגבייה במחצית, מכיוון שתשלומים לביטוח לאומי הם הוצאה מוכרת לצורכי מס וגם בשל החשש ששכירים מתוחכמים יעברו לפעול באמצעות חברה - תוך הפחתת נטל המס החודשי. 

 רואי חשבון מעריכים כי תכנוני מס יעילים יקטינו את ההיקפים של גביית המס במשך שנה וחצי במאות מיליוני שקלים. הפסימים מעריכים כי אם עם ישראל ינהר בהמוניו לרשם החברות, הנזק למס הכנסה אף עשוי להגיע למיליארד שקל ויותר. עדיין במסגרת התחזית המוקדמת של מס הכנסה, ובכל זאת מדובר בסכום ניכר. 

 הוראת השעה נכנסה לתוקפה ב-1 ביולי ואמורה לפוג בסוף 2003. מוקדם להעריך כמה שכירים ועצמאים ירימו את הכפפה ויקדישו ממרצם לתכנוני מס חוקיים. ואולם פרשה זו צריכה להיות תמרור אדום בפני השר: אסור לו להאריך את הוראת השעה. גם אם ההוראה היא במקומה בשל המצב הכלכלי  הקשה, יש להקפיד כי תישאר לזמן קצוב בלבד.