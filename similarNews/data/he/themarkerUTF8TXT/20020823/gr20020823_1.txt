מנכ"ל משרד הפרסום קשר-בראל, אילן שילוח, היכה השבוע בהפתעה את ענף הפרסום כשהודיע על חיתוך של 10%-15% במשכורתם של כל העובדים במשרדו. העובדים בעלי שכר ברוטו של 6,600 שקל איבדו 10% משכרם והמנהלים משכר של15 אלף שקל ויותר קוצצו ב-15%. 

 רוב משרדי הפרסום בישראל פיטרו בשנתיים האחרונות עובדים וחתכו משכורות. גם קשר בראל כבר עשה בשנה שעברה סבב ראשון של קיצוצים. ההפתעה נבעה מכך שדווקא קשר-בראל הגדול, וכנראה גם הרווחי מכל המשרדים, הוא שמבצע חיתוך שני, חד יותר מכולם. 

 שילוח עטף את ההחלטה בסיפור על כך שמטרת הקיצוצים היא למנוע פיטורים של עובדים בתקופה קשה במשק. זהו הסבר שבבסיסו הנחה שהמשרד חייב לקצץ בהוצאות, והשאלה היחידה היא אם עושים זאת בפיטורים או בחיתוך המשכורות. 

 ההנחה הזאת טעונה בדיקה, או לפחות הסבר: קשר-בראל היא חברה פרטית שאינה מפרסמת דו"חות כספיים, אבל בענף הפרסום מעריכים שגם לאחר הנפילה החדה בהיקף הפרסום בשנה האחרונה מדובר עדיין בחברה עם שיעורי רווחיות גבוהים מאוד, שתסיים את 2002 עם רווח נקי של כמה מיליוני דולרים טובים. 

 אז מדוע שילוח מקצץ באכזריות? התשובה פשוטה: לא כדי לשרוד, לא כדי להימנע מפיטורים, לא כדי לשפר את מצב הנזילות ולא מכיוון שהבנקים לוחצים. שילוח חותך כדי לשמור על הרווח הגבוה, או אולי אפילו להגדילו, כפי שעשה כנראה בחמש השנים האחרונות. 

 כאשר רכשה קבוצת מקקאו-אריקסון לפני 4 שנים 40% מקשר-בראל חדל המשרד להיות עסק פרטי הנשלט ומנוהל על ידי חבורת שותפים, ונהפך למשרד מקצועי לחלוטין החבר ברשת בינלאומית. 

 אלמלא הצמיחה והרווחיות המתמשכים של קשר-בראל, ספק אם שילוח היה כיום בעלים של 18% מהחברה 

 הצמיחה המהירה של המשרד והרווחיות הגבוהה שלו גרמו למקקאן להגדיל את האחזקה בחברה ל-60%, ואיפשרו לשילוח להפוך בהדרגה לשותף מרכזי במשרד עם אחזקה של 18% מהמניות. 

 אלמלא הצמיחה והרווחיות המתמשכים של קשר-בראל, ספק אם שילוח היה כיום בעלים של 18% מהחברה; מבנה הבעלות במשרד - חברה אמריקאית השולטת בו מחד גיסא ומנכ"ל מקצועי שמתוגמל במניות ובשכר על תוצאות מאידך גיסא - הופכים את קשר-בראל לחברה אמריקאית שממוקדת אך ורק בשורה התחתונה. 

 בנוסף למיתון המעמיק והמשבר בעולם הפרסום, יש לקשר-בראל משוכה נוספת בדרך להשביע את רצון הבעלים: הפיחות החד בשקל מול הדולר בשנה האחרונה גורם לירידה ברווחיות של המשרד במונחים דולריים, שבהם נמדדות תוצאות מקקאן העולמית. 

 ההתמקדות נטולת הפשרות בשורה התחתונה היא תופעה חדשה יחסית בענף הפרסום הישראלי, אך אינה מפתיעה; מי שחשב שגלובליזציה של הענף, כניסתן של חברות זרות להשקעה במשרדים מתמצה בסגנון עבודה, קבלת ידע וחיבור ללקוחות בינלאומיים - מבין עכשיו, עם בוא המיתון, שהוא ייבא גם את התרבות העסקית של החברה הזרה. 

 בענפים אחרים, חיתוכי שכר ופיטורים שמיועדים להגדיל רווחים כבר מתקבלים כנראה בלי הפתעה; חברת סלקום מכינה בימים אלה תוכנית פיטורים של מאות עובדים, על אף שהיא אחת החברות הרווחיות ביותר בישראל עם רווח נקי שנתי של כחצי מיליארד שקל. 

 נשיא סלקום יעקב פרי אינו רוצה לפטר, והוא דוחה את המהלך הזה כבר כמה חודשים, אבל אין לו הרבה ברירות: דירקטוריון החברה, הנשלט על ידי בל סאות' והאחים ספרא, אינו מתעניין במצב האבטלה בישראל - הם רוצים להגדיל את הרווח הנקי של החברה; הם גם יודעים שעליונותה של סלקום בתחום הרווחיות היא קריטית להמשך ההובלה בענף, בגלל הצורך של החברה להמשיך ולגייס הון במערכת הבנקאות או בשוק ההון למימון ההשקעות הגדולות הנדרשות בשדרוג הרשת. 

 איש גם אינו מתפלא ששתי חברות ההיי-טק הגדולות בישראל, קומברס ואמדוקס, מפטרות בימים אלה אלפי עובדים, על אף שלכל אחת מהן יש בקופה יתרות של יותר ממיליארד דולר במזומן. 

 לאחר 5 שנים בהן נהנו מאות חברות ועשרות אלפי עובדים בישראל מהגלובליזציה של המשק, שהזרימה כסף, פתחה ערוצים חדשים, הביאה ידע, העלתה את רמת הניהול ולעתים גם התגמול של העובדים - הם לומדים בשנה האחרונה להרגיש את הצד האכזרי והמכוער שלה 

 לכאורה, קומברס ואמדוקס יכולות להרשות לעצמן להמשיך לממן את משכורות כל אלפי העובדים עוד כמה שנים טובות עד ששוק התקשורת יתאושש. ואולם המנהלים בשתי החברות יודעים שזאת אינה אופציה: חברה שלא תחתוך הוצאותיה באכזריות תוענש קשות על ידי שוק ההון וסיכוייה להתמודד בשוקי המוצרים קלושים. 

 לאחר 5 שנים שבהן נהנו מאות חברות ועשרות אלפי עובדים בישראל מהגלובליזציה של המשק, שהזרימה כסף, פתחה ערוצים חדשים, הביאה ידע, העלתה את רמת הניהול ולעתים גם התגמול של העובדים - הם לומדים בשנה האחרונה להרגיש את הצד האכזרי והמכוער שלה. 

 השאלה היחידה שנותרה פתוחה היא אם החברות המפטרות וחותכות "יוענשו" על ידי שוק העבודה - היום במורל ובתפוקה נמוכים של העובדים, ומחר ביכולת לגייס כוח אדם איכותי. 

 אם להתרשם מהנעשה במגזר העסקי בחודשים האחרונים, התשובה של רוב הדירקטוריונים והמנהלים ברורה: במצבו הנוכחי של שוק העבודה מאמינים רובם כי נוצרה הזדמנות לקצץ בעלויות ולפגוע בעובדים מבלי לפגוע בתפוקה. או, כמו שאמר לא מכבר אחד מאילי ההון הגדולים במשק בשיחה פרטית עם ידיד  לענף: "הם חגגו עלינו - עכשיו הגיע התור שלנו".