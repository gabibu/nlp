עד כה לא קרסה חברה שבבעלות ממשלתית ושמטה את חובותיה, למעט מקרה של חברה קיקיונית בשם אלגל. ניתן אפוא לומר כי עד כה הקפידה המדינה לערוב לכל החובות של חברותיה, גם הכושלות והרעועות שבהן. מהבחינה הזאת, ההחלטה לתמוך  בבנק לפיתוח התעשיה  (  פתוח.ג  [10]  : ת"א)  על ידי העמדת קו אשראי בבנק ישראל ממשיכה את המגמה הקיימת. 

 ובכל זאת, מניות הבכורה של הבנק - שהן יותר איגרת חוב מאשר מניה - ירדו ב-30% מאז תחילת אוגוסט. תשואת הדיווידנד המובטחת למניות הללו היא 14% - תשואה שנראית דומה יותר ל"אג"ח זבל" מאג"ח של ממשלת ישראל - ואין קונים. 

 שוק ההון משקף חשש כי המדינה צפויה הפעם לחרוג ממדיניותה ולהניח לבנק ליפול. ככל הידוע, התרחיש הזה היה קרוב מאוד להתממש. בישיבה בלשכת ראש הממשלה, שבה נדון עתידו של הבנק, תמך האוצר בהצעה למנות מנהל מורשה לבנק. משמע, להתחיל בהליך של סגירתו. היה זה, כנראה, בנק ישראל שהתנגד לכך, והעדיף לדרוש מהבנק תוכנית הבראה שתלווה בהזרמת נזילות. 

 עם זאת, יש מקום להניח כי ההצעה לפרק את הבנק לא ירדה עדיין מהפרק. האמצעים העומדים לבנק לשם הבראתו מעטים, ולנוכח סירוב תקיף של האוצר להפוך את הזרמת האשראי להזרמת הון (השקעת בעלים) יש סיכוי סביר כי בקרוב יעלו שוב לדיון ההצעות לסגור את הבנק, או למנות לו מנהל מורשה ולמכור את נכסיו. 

 ולא בכדי. הנתונים מלמדים כי מתוך כ-6 מיליארד שקל אשראי חופשי שהעמיד הבנק, כרבע מצאו את דרכם לרשימת החובות הבעייתיים. כל גוף עסקי יודע כי בשנים האחרונות היה הבנק לפיתוח התעשיה מפלט לכל מבקשי ההלוואות שנדחו על ידי הבנקים האחרים, וכי ניתן היה לקבלן בתנאים נוחים הרבה יותר מאשר בשאר הבנקים. 

 הכישלון הניהולי של הבנק כה גדול, עד שקשה להבין את ההחלטה שלא לסגור אותו. לפחות שני נזקים עולים מההחלטה הזו - משלם המסים נדרש לשאת בהוצאה שספק אם היא הכרחית, והמנהלים של הבנק - ושל חברות ממשלתיות אחרות - מקבלים תמריץ על כישלונם, ולומדים לתפקד באווירה של אחריות מוגבלת. בעגה הפיננסית מכנים זאת Moral Hazard - הנטייה להיחשף לסיכונים גדולים, בשל חשיפה מוגבלת של האחראי לנזקי אותם סיכונים. 

 הטיעון שככל הנראה הכריע את הכף לטובת הבנק לפיתוח התעשיה הוא מצבה הלא משופר של מערכת הבנקאות. בבנק ישראל זיהו כבר לפני שנים את הכשלים הניהוליים בבנק לפיתוח תעשיה, וניתן להניח כי הם היו שמחים להיפטר מהקשיים הכרוכים בפיקוח עליו. אלא שארבעה חודשים לאחר הטראומה של קריסת בנק למסחר, מעדיפים כיום בבנק ישראל לעשות הכל ובלבד שלא להכניס בנק נוסף להליך של פירוק. מינוי מנהל מורשה לבנק, החלופה שעמדה על הפרק, הוא התחלה של הליך פירוק. 

 בשם יציבות המערכת השאירו אם כן בחיים בנק שמבחינה כלכלית צריך היה לגווע. ייתכן שהצעד הזה יתרום ליציבות מערכת הבנקאות, אך ייתכן שהוא ישיג דווקא את התוצאה ההפוכהה, אפקט ההפוך, משום שבנק גרוע ימשיך לפעול במערכת ובגלל השלכות של הצלת הבנקים בכל מחיר על התנהגות מנהלי הבנקים. נדע כנראה לשפוט זאת רק בטווח הארוך.