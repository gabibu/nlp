הדו"ח שפירסם בנק ישראל על ערעור היציבות הפיננסית, מונה את הקיטון בהפקדות מט"ח על ידי תושבי חוץ בבנקים בישראל כאחד האינדיקטורים הראשיים לכך. בנוסף, ישנן העברות כספים של ישראלים מבנקים ישראליים לבנקים בחו"ל, ואיום בהורדת הדירוג של הבנקים הישראליים על ידי סוכנויות דירוג בינלאומיות. הציבור גם מביע חוסר אמון בבנקים, בכך שמחירי המניות שלהם נמוכים בהרבה מהערך שעליו הם מדווחים. 

 אחד האחראים העיקריים לכך הוא בנק ישראל, שאינו מפעיל פיקוח נאות על הבנקים - תחום שנתון לאחריותו הבלעדית. הבנקים אמנם נפגעו מהמיתון, אך אין בכך כדי להסביר את מדיניות האשראי הבלתי אחראית שלהם שהפיקוח לא מנע. הבנקים עומדים עתה בפני שוקת שבורה בהלוואות גדולות שנתנו לרכישת מניות של חברות בורסאיות, ללא ביטחונות נוספים וללא עדכון ההון העצמי, כאשר מחיר המניה יורד. בארה"ב, בהלוואות מסוג זה יש עדכון מתמיד של ההון העצמי שתורם הלווה, דבר המגן על המלווה בפני ירידת מחיר המניה. 

 נניח, למשל, שאדם קנה מניות ב-100 דולר, ומימן את הרכישה באמצעות הלוואה של 50 דולר והון עצמי של 50 דולר. אם מחיר המניה יורד ל-90, היחס של הון עצמי להלוואה יורד מ-50/50 ל-40/50. הבנק דורש אז מהלווה להזרים 5 דולרים ולהקטין את ההלוואה, כך שהיחס יחזור ויהיה כבתחילה, 45/45, או שהבנק ימכור חלק מהמניות ויחזיר מקצת מן החוב, כך שהיחס יחזור שוב להיות 1:1. לעתים קובע הבנק יחס מינימלי של הון עצמי להלוואה, ופועל למימוש מניות כשמחיר המניה גורם לירידה ביחס זה. 

 בישראל, כפי שנמסר בעיתונות, מימן משקיע קניית מניות ב-14 מיליון דולר באמצעות הלוואה בנקאית של 10 מיליון דולר והון עצמי של 4 מיליון. המניות שוות עתה 1.25 מיליון דולר, והמשקיע מוכן למוסרן לבנק שיפסיד כתוצאה מכך סכום גדול. 

 ואולם ירידת מחיר המניה לא היתה פתאומית; אם חוזה ההלוואה היה דורש מהלווה להזרים כסף במשך תקופת ההלוואה כאשר מחיר המניה יורד, ההפסד לבנק היה קטן יותר. נראה שחוזה ההלוואה נערך בצורה שלומיאלית שלא איפשרה זאת. הבנק ראה את ערך הביטחונות קורס ולא עשה דבר. 

 הבנקים נתנו הלוואות במאות מיליוני דולרים הדומות לזו שתוארה לעיל. הפיקוח על הבנקים לא אסר הלוואות מסוג זה, והתיר לבנקים לפעול בחוסר אחריות, דבר המערער עתה את יציבותם ומסב נזק רב לשוק ההון. ובכלל, לדברי מנהל בתאגיד הביטוח לוידס, "ניהול הסיכונים של הבנקים הישראליים הוא הגרוע מבין הבנקים במדינות המפותחות" ("הארץ", 16 באוגוסט 2002). ושוב, מדוע מחלקת הפיקוח לא אוכפת ניהול סיכונים מתקדם בבנקים? 

 נראה שבנק ישראל מתרכז בהאשמת הממשלה בתחום המקרו, ומזניח את תחום המיקרו של המערכת הפיננסית. אם תתערער היציבות יהיה זה לא מעט באשמת בנק ישראל. ועוד לא הזכרנו את מדיניות הזיג-זג שלו בתחום המדיניות המוניטרית, שגרמה ללא מעט כאוס במערכת הפיננסית.