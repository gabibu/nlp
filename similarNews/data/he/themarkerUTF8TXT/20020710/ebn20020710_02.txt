החגיגה התקשורתית סביב תהליכי הפיטורים ב  אמדוקס (  DOX  [10]  : NYSE)  ו  בקומברס (  CMVT  [11]  : NASDAQ)  עוסקת כעת בעיתוי, בכמות, בלימוזינות שימתינו או לא ימתינו, בתמיכה הפסיכולוגית, ובפיצויי הפיטורין של מובטלי ההיי-טק הטריים. 

 ההשלכה המיידית של פיטורים אלו תהיה עלייה של כ-4.5% במספר האקדמאים המובטלים, עלייה שתמחק את הצמצום שהושג מתחילת השנה. 

 על פי ההערכות צפויה אמדוקס לפטר כ-900 מעובדיה ברחבי העולם, כ-600 מתוכם מפעילותה בישראל. תהליך זה צפוי להסתיים בימים הקרובים. בקרוב תפטר קומברס כאלף מעובדיה, וניתן להניח כי מחצית מהמפוטרים יהיו עובדי החברה בישראל, בדומה לחלוקה שביצעה החברה בשני הסבבים הקודמים. המשמעות של הפיטורים הללו בשתי חברות הענק הינה תוספת של כאלף מובטלים, רובם הכמעט מוחלט - אקדמאים. 

 מאז תחילת גלי הפיטורים בענף ההיי-טק ברבעון האחרון של שנת 2000, נפלטו אלפי עובדים לשוק מחפשי העבודה. פליטה מאסיווית זו גרמה לעלייה משמעותית במספרם של האקדמאים המובטלים, אם בדצמבר 2000, על פי נתוני המגמה של משרד העבודה נרשמו 17,905 אלף מובטלים אקדמאים, בדצמבר 2001 כבר עמד מספרם על 23,233. 



 בתוך נתוני האבטלה המדכאים ניתן היה בחודשים האחרונים להצביע על נתון אחד קטן מעודד - האבטלה בקרב האקדמאים נמצאת במגמת ירידה. בינואר השנה נרשמו בלשכות התעסוקה 23,233 אקדמאים מובטלים כאשר מספרם הצטמצם, אם כי בצורה מתונה מדי חודש, ובחודש מאי נרשמו בלשכות 22,333 אקדמאים מובטלים. 


 עלייה במספר האקדמאים המובטלים 


 ומה עכשיו? הפיטורים באמדוקס ובקומברס יגרמו לפליטתם לשוק של עוד כאלף אקדמאים מובטלים, אלף אקדמאים שיגיעו פעם בשבוע ללשכות התעסוקה, אלף אקדמאים שיקבלו דמי אבטלה, הגבוהים יחסית מדמי האבטלה של מובטלים שאינם אקדמאים. 

 התוספת הזו תגרום בטווח הקצר לעלייה במספרם של האקדמאים המובטלים, לאחר שבחודש מאי שמחו לדווח במשרד העבודה על ירידה נוספת של 0.9%. הירידה הזו חיזקה את התפיסה הכללית של משרד העבודה ש"לאקדמאים לא צריך לדאוג". אז נכון - בלשכות התעסוקה הכשירו פקידים לטיפול באוכלוסייה הזו, שהלכה וגדלה, אך במקביל לפני מספר חודשים הוחלט על קיצוץ של כ-12% בתקציב החזקת המרכזים להסבת אקדמאים מ-3.2 ל-2.8 מיליון שקל; מרבית הקורסים במסגרת ההכשרה המקצועית של משרד העבודה אינם מיועדים לקהל זה, ומטרתם אינה לסייע לאקדמאים להשתלב שוב בשוק העבודה, אלא לאוכלוסיות חלשות יותר. 


 לאן הם פונים? 


 על פי נתונים של משרד העבודה, אבטלת האקדמאים קיימת בעיקר את מרכז הארץ ולא את הפריפריה. מאחר שהתביעות להבטחת הכנסה של דורשי עבודה מרוכזות בעיקר בפריפריה, ניתן להסיק שתובעי הבטחת הכנסה אינם שכיחים בקרב דורשי עבודה אקדמאים, וכן כי האבטלה בקרב האקדמאים בדרך כלל אינה מלווה במצוקה קשה, כפי שהיא מוכרת אצל מובטלים מעוטי השכלה. 

 אז נכון, הגרעין הקשה של המובטלים, אלו המתקשים לאורך תקופה ארוכה להשתלב בחזרה במעגל העבודה, ברובו אינו מורכב מהאקדמאים. תקופת חיפוש העבודה בקרב המובטלים מעוטי ההשכלה היא בדרך ארוכה יותר, בהשוואה לתקופת חיפוש העבודה בקרב אקדמאים מובטלים. לאן יכולים היום לפנות אקדמאים מובטלים? הביקוש לעובדים כמעט בכל התחומים נמצא במגמת ירידה חודשים ארוכים. יש כאלו שממשיכים ללימודי תואר שני והלאה - הפקולטה לניהול ע"ש רקנאטי של אוניברסיטת תל אביב מדווחת על עלייה של כ-30% במספר הפונים ללימודי תואר שני, ובאוניברסיטה העברית בירושלים מדווחים על עלייה של 18% בהרשמה ללימודי תואר שני בכל התחומים. חלק מהאקדמאים המובטלים מוצאים עבודה במקצוע, חלק טסים לחו"ל וחלק מתפשרים על משרות אותם יכלו בימים טובים יותר לאייש מובטלים חסרי השכלה אקדמאית. 

 אקדמאים לא מעטים משתלבים בעבודות שלפני שנה כלל לא היו נתפסות כאופציה מבחינתם, כמו מוקדי שירות ואפילו אבטחה. הרף של המעסיקים עלה ואיתו יורד הסיכוי של אלו שאינם אקדמאים להשתלב בעבודות אלו ומתרחקת חזרתם למעגל העבודה. 


 קישורים נוספים 
 אמדוקס מתחילה היום בפיטורי כ-900 מעובדיה; צפויה לסיים המהלך בתוך ימים ספורים  [12]