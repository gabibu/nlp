היום כבר מוכנים המקצוענים, הספקולנטים ומנהלי חדרי העסקות להודות: אף אחד מהם לא ציפה, העריך או אפילו חלם שהדולר יכול ליפול בכמעט 6% תוך פחות משלושה שבועות. השווקים הפיננסיים שוב הוכיחו שבדיוק כאשר כולם מאוחדים בציפיותיהם ודעותיהם, יכולים כיווני המסחר להתהפך במהירות ובעוצמה שתמיד מפתיעות את כולם. 

 רק לפני חודש ימים היה כל שוק הכספים הישראלי במשבר, שבימי מסחר מסוימים גבל בפאניקה. הדולר כבר נסחר בחדרי העסקות ברמה של מעל 5 שקלים, למרות שמעולם לא נרשם שער יציג רשמי עם הקידומת "5". האנליסטים של בתי ההשקעות, בעיקר אלה של הבנקים הזרים, התחרו בציפיות השחורות לפיהן יגיע הדולר ל-5.1 שקלים תוך חודש, ויש גם כאלה שכתבו ללקוחות שהדולר יגיע ל-5.5 שקלים עד סוף השנה. יחד עם הציפיות להמשך הפיחות נסקו לשמיים ציפיות האינפלציה, ואיתן גם התשואות באיגרות החוב השקליות. כולם ציפו להעלאת ריבית חדה - והיו משוכנעים שהיא לא תעזור. 

 אבל לאחר שנגיד בנק ישראל, דוד קליין, עשה בדיוק את מה שציפו ממנו והעלה את הריבית ב-2%, הכל התהפך לפתע. בשווקים התכוננו אומנם לתיקון קל לאחר העליות בדולר, אבל לא לשינוי במגמה ובוודאי לא לעוצמת הירידה של הדולר ולשאר ההתפתחויות שבאו אחריה - ירידה בציפיות האינפלציה ובתשואות של איגרות החוב השקליות. 

 מה קרה? סוחרי המטבע בוחרים כצפוי לנתח את התופעה מזווית ראייה של ספקולנט, ומסבירים שהעלאת הריבית הפכה את ההימור על עליית הדולר לפעולה יקרה, ולכן מסוכנת מאוד. כאשר ספקולנט שאין לו כסף משלו בוחר לקחת הלוואה שקלית של עשרות מיליוני שקלים על מנת לקנות איתה דולרים ולהמתין לפיחות - הוא משלם עכשיו בכל יום ריבית של עשירית האגורה על כל דולר, או במונחים חודשיים - 3.5 אגורות על כל דולר. ואכן, מתברר שרוב הספקולנטים, גם בישראל וגם בחו"ל, לא מוכנים במחיר הזה להמר על פיחות מהיר. ההוכחה: ספקולנטים ובנקים זרים היו לאחר העלאת הריבית מוכרי הדולרים העיקריים, ולאחר שהמהלך הסתיים ירדו מאוד היקפי העסקות בשוק המט"ח - גם ב"ספוט", גם באופציות וגם בשאר המכשירים. 

 השאלה היא האם יש לאופטימיות בשוק בסיס או שהיא פשוט חלק מתופעה של מניה-דפרסיה, ושלאחר הדיכאון הגדול חייב לבוא שלב של אופוריה קלה 

 אבל לא רק ספקולנטים משתתפים בשוק המט"ח. הציבור הפרטי והעסקי עדיין מהווה בישראל את חלקו הארי של השוק. זהו ציבור שלא מקבל החלטות על בסיס העלויות של פוזיציות ספקולטיוויות - והנה מתברר שגם הוא מכר בשבועיים האחרונים דולרים בהיקפים גדולים, בעיקר מפקדונות מט"חיים ומקרנות נאמנות. את התופעה הזו כבר יותר קשה להבין, ויש לה הסבר הגיוני אחד: הציבור אופטימי ומאמין שכלכלת ישראל תתייצב בקרוב. 

 אולי זו האמונה ששר האוצר והממשלה הבינו סוף-סוף את חומרת המצב, והם אכן עומדים לעשות את מה שהבטיחו - לקצץ בתקציב. אולי זו התחושה שנגיד בנק ישראל הוריד את הכפפות ומעתה יעלה את הריבית ככל שיידרש ובלבד שהדולר לא יעלה. אין ספק שהעובדה שכבר עבר קרוב לחודש בלי פיגוע התאבדות מעניקה לשווקים תחושה לא מוכרת של נורמליות. נכון להיום, הציבור פשוט מאמין שהדולר לא יעלה, מאמין שירידת הדולר בימים האחרונים תעצור את עליית המחירים, והוא כנראה אפילו מתחיל להאמין לשר האוצר - שרק הבוקר הצהיר ש"אנחנו חייבים לבצע קיצוץ ענק שטרם היה כמותו". 

 אנשים ומשקיעים הם כנראה אופטימיים מטבעם, ומחפשים כל הזדמנות לראות את האור שבקצה המנהרה. אבל השאלה היא האם יש לאופטימיות הזו בסיס מוצק, או שהיא פשוט חלק מתופעה של מניה-דפרסיה, ושלאחר הדיכאון הגדול של החודשים האחרונים חייב לבוא שלב של אופוריה קלה. 

 כי הנתונים והעובדות עדיין מדאיגים. הדולר אומנם ירד ב-3 אגורות, אבל האירוע הכלכלי המרכזי היום היה הפיטורים של מאות עובדים בחברת אמדוקס - עובדים שלא ישלמו בחודשים הקרובים מס הכנסה, ואילו אמדוקס לא תמכור יותר דולרים כדי לשלם את המשכורת השקלית שלהם מידי חודש. שר האוצר אמר היום שהוא יבצע קיצוץ גדול בשנת 2003, אבל השנה הבאה היא שנת בחירות, וצריך הרבה אמונה בפוליטיקאים כדי להאמין ששלום יעמוד במלוא הבטחותיו. וכמובן: הפיגועים  אולי פחתו, אבל רק היום שותקה התחבורה בכל דרום השרון בגלל התראה חמה על מחבל שחדר לאזור. 

 וכך, ברמה של כמעט 4.70 שקלים לדולר אין הרבה אנשים בשוק המט"ח או בסקטור העסקי שחושבים שיש למטבע האמריקאי עוד הרבה מקום לרדת, אבל אף אחד גם לא חושב שהוא צריך לזנק חזרה, וללא אירועים חיצוניים חריגים מצפים בשוק לקיץ שקט בטווח מחירים צר יחסית לתנודות שעברנו מתחילת השנה.