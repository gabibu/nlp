הצעת החוק להפיכתו של יום ראשון ליום מנוחה במקום שישי עשויה, אם תתקבל בקריאה שנייה ושלישית בכנסת, לגרום למהפכה בהרגלי החיים, התרבות והפנאי של הציבור בישראל. יום ראשון יהיה יום ארוך שבו יוכלו העובדים החופשיים לא רק להסדיר עניינים, אלא, גם לנצלו לטיולים, פיתוח תרבות הפנאי ועוד. ח"כ נחום לנגנטל (מפד"ל), יוזם הצעת החוק, גם מציע לשקול את העברת משחקי הכדורגל ליום זה. 

 ואילו יום שישי, שנוצל על ידי רבים שאינם עובדים ביום זה לצורך "עשיית סידורים", יהפוך ליום עבודה קצר. משרדי הממשלה יפעלו בימי שישי אך נשאלת השאלה, האם העובדים ישארו עד לשעה 13:00, או ירוצו לעריכת קניות לשבת עוד קודם לכן? 

 השינוי המוצע מחייב התייחסות לפעילות מערכת החינוך ביום ראשון. אם הכוונה היא להגביר את פיתוח תרבות הפנאי של העובדים ולאפשר להם לצאת לטיולים, נשאלת השאלה מה יעשו ילדיהם באותה עת? האם ילכו ללימודים ויבואו מוקדם הביתה בעוד הוריהם מטיילים ו"עושים סידורים"? או שמא, הלימודים יבוטלו ביום ראשון, אך בתמורה לכך יהיה צורך להאריך את מספר שעות הלימוד בכל אחד מימי החול השבועיים? הארכת שעות הלימודים מדי יום היא בעלת השלכות כבדות משקל. האם בקיץ, בשעות החום בצהריים יצליחו התלמידים לשבת עוד שעה ביום? 

 היתרון בכך שיום ראשון יהיה יום שבתון הוא שישראל תידמה למדינות המערב שבהן יום זה הוא יום מנוחה והעסקים לרוב, אינם פועלים. בכך תשתלב ישראל בקלות בעידן הגלובליזציה, ונראה שהבנקים והבורסה בישראל לא יפעלו ביום זה. 

 ואולם, להערכת גורמים כלכליים, החיסרון הצפוי הוא בכך שהצעת החוק עלולה לגרום לאבדן התוצר למשק בשיעור של כ-2%, לנוכח הירידה במספר שעות העבודה השבועיות לשכירים מ-43 שעות ברוב הסקטור העסקי ו-42.5 במגזר הציבורי, ל-41 שעות בלבד. לפי הערכות, התוצר הלאומי הגולמי הצפוי השנה להגיע לכ-470 מיליארד שקל, עלול לרדת בכ-10 מיליארד שקל בעקבות זאת. אם תתממש תחזית זו, הרי שהצמיחה במשק בשנת 2003 - שהאוצר חוזה שתעלה ב-1%, צפויה להיות שלילית - 1%-, והתוצר לנפש צפוי לרדת בשנה הבאה בכ-3%. ירידה בקצב הצמיחה של המשק עלולה להגביר את האבטלה. 

 לפני כשנה, העריך יוסי כהן, סגן בכיר לממונה על השכר במשרד האוצר, את העלות למשק כתוצאה מאבדן התוצר בכ-22 מיליארד שקל בשנה. בהצעת החוק המודפסת שהונחה אתמול על שולחן הכנסת, ושעליה התקיימה ההצבעה, הופחתה הערכת העלות ל-3.8 מיליארד שקל. ח"כ לנגנטל העריך כי עלות הפעלת החוק תהיה נמוכה יותר בשל ההכנסות שיווצרו, לדעתו, כתוצאה מהגברת הפעילות הכלכלית במשק בימי ראשון. 


 קישורים נוספים 
 הכנסת אישרה בקריאה ראשונה הצעת חוק לשינוי שבוע העבודה במשק: יום ראשון יהפוך ליום מנוחה  [11]