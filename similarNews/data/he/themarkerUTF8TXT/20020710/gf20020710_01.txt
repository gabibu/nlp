החיפוש אחר מחירי רצפה למניות טכנולוגיה, אחד מנושאי ההשקעה המרכזיים של הקיץ הנוכחי, נוטה לעשות הרבה כבוד למניות טכנולוגיה עם קופת מזומנים גדולה ש"אחראית" לחלק גדול מאוד משווי השוק של החברה. Q2 הקפוא מוביל להתרחבות משמעותית של קבוצת המניות הזו. אם עד עכשיו ויתרו למניות טכנולוגיה בינוניות על הצורך להציג רווחיות בתקופת המשבר, עכשיו נראה כי גם יכולתן לייצר הכנסות חדשות בתקופת הקיפאון עומדת למבחן. 

 המניות האלו מציעות חשיפה לשני מרכיבים: המרכיב התפעולי-שגרתי, ומרכיב המזומנים העודפים שאינם נדרשים לפעילות השוטפת. מרכיב המזומנים העודפים מאפשר לחברה להישאר במשחק. בהרבה מקרים, גם באזור של המניות הישראליות הקטנות, הקופה הענקית היא זו שעושה את ההבדל בין מי ששורדת לבין מי שניצבת לפני איום מחיקה. מזומנים הם נכס מוחשי, דפנסיווי, סולידי. בתקופה של אי ודאות וחוסר ראות הם נתפסים כאי מרגיע של יציבות. 

 למרות האטרקטיוויות שלה, קופה גדולה לא מתאימה "אוטומטית" לשמש כרצפה למחיר המניה. "הגבול" בין המרכיב התפעולי למרכיב המזומנים הוא לא תמיד חד וצלול. שווי המזומנים למניה עלול, כמובן, להצטמק. שימוש במזומנים לביצוע רכישות הוא דוגמה אחת. מימון הפסדים תפעוליים בגין דעיכת הכנסות/התרת רסן הוא דוגמה שנייה. מתן תנאי אשראי נדיבים מדי ללקוחות בעייתיים - דוגמה שלישית. הנפקת אופציות מדללת ומעוותת לבכירים במחירי מימוש נמוכים משווי המזומנים למניה, בתור דוגמה רביעית. 

 יתרה מכך - גם במקרים בהם התחושה היא כי הקופה לא תצטמק, עניין מרכיב המזומנים הלא פרופורציונלי לשווי החברה הוא לא בהכרח קריטריון השקעה מוצלח. ראשית, הוא עלול להסיח את הדעת מניתוח של המרכיב התפעולי, זה שבסופו של דבר יהיה האחראי לייצור רווחי ההון. 

 שנית, חשיפה לשילוב הדפנסיווי-סולידי של "פעילות טכנולוגית + מזומן" ניתן הרי לייצר לבד: סל שמורכב מ-90% מזומן ו-10% ממניית טכנולוגיה רגילה כלשהי,  המזומנים מהווים גם "תקרה", לא רק "רצפה" - הקופה שלא משתתפת במשחק התפעולי לא חשופה אמנם לדאון-סייד אבל באותה מידה גם לא חשופה לאפ-סייד  בלי מזומנים עודפים, הוא אלטרנטיווה לא רעה להשקעה של 100% במניה בה המזומנים בקופה מהווים 90% משווי השוק. הסל העצמאי גמיש יותר - המשקיע שולט על מרכיב המזומנים ואינו מוגבל לרשימת החברות עם "המזומנים בקופה". 

 שלישית, המזומנים מהווים גם "תקרה", לא רק "רצפה" - הקופה שלא משתתפת במשחק התפעולי לא חשופה אמנם לדאון-סייד אבל באותה מידה גם לא חשופה לאפ-סייד. כך, כל גידול אפשרי בשווי של המרכיב התפעולי ידולל ע"י הקיפאון בשווי של המרכיב הדומיננטי יותר, המזומנים. 

 המשמעות ברורה: מניות מדושנות מזומנים הן לא בהכרח הבחירה האופטימלית ל"משחק ההתאוששות".  מי שבוחר להשקיע היום כסף חדש במניות טכנולוגיה אמור לנטות להתעניין בעיקר בפוטנציאל האפ סייד של המניה. בלי "אופק תשואתי" פתוח אין הרבה טעם ביצירת חשיפה לסיכונים הגדולים ולתנודתיות העצומה של התקופה הנוכחית. 

 פרופיל הסיכוי-סיכון של המניות המדושנות שונה מזה של המניות הרגילות - הסיכון שלהן אולי קטן יותר, למרות שלא ממש מומלץ לבנות על זה, אבל גם פוטנציאל האפ-סייד שלהן מוגבל יחסית. המזומן, כאמור, מדלל את החשיפה ליצירת ערך תפעולי. יתרון האפ-סייד העיקרי של המניות האלו נמצא בסיכויים הגדולים יותר שלהן להירכש - עסקה שמאפשרת להציף את הערך של המזומנים בקופה. 

 יש לעניין הזה גם זווית פרקטית: באופן כללי, פרופיל הסיכוי-סיכון הייחודי של מניות הטכנולוגיה עם הקופה הענקית הופך את החשיפה אליהן באמצעות המכשיר המסורתי של מניה ללא בהכרח אופטימלי. כך, לדוגמה, מניות ספציפיות שמציעות שילוב של "רצפה", "תקרה" ושונות גלומה גבוהה במחירי האופציות שרשומות עליהן, מתאימות לשמש כיעד מתאים ליצירת חשיפה סולידית יותר, לא לינארית, מבוססת אופציות.