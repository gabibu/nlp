מאת אלכסנדרה סטנלי,  ניו יורק טיימס 


 שערו לעצמכם סחרן מוול סטריט נכנס לחדר המטפל שלו, משתרע על הספה ומקונן על התמוטטות מניות וורלדקום. המטפל מביט בו ושואל בקול שקט, "וכיצד השתנתה הגישה שלך להשקעות?" 

 פסיכולוגים אינם דמויות חדשות באולמות מועצות מנהלים או בחדרי מסחר. בשנות ה-90 נהפך מדע הפסיכולוגיה של השוק לתעשייה: מוסדות פיננסיים, במיוחד קרנות גידור, שכרו פסיכולוגים כדי לשפר את יתרונם בניתוח העדפות משקיעים או חשיפת מניעים לא מודעים. 

 ואולם השימוש בפסיכותרפיה על ידי מקצוענים כדי למצוא את הסחרן הפנימי שלהם הוא דבר חדש. "היה לי לקוח שנהיה עצבני בכל פעם שהיה צריך למכור אחזקות. 'אני לא מסוגל לוותר', היה אומר", מספר ריצ'רד גייסט, נשיא מכון הפסיכולוגיה וההשקעות בניוטון מסצ'וסטס. גייסט, המלמד בבית הספר לרפואה של אוניברסיטת הרוורד, הוא פסיכותרפיסט ויועץ השקעות. "שאלתי אותו מה זה מזכיר לו", אמר ג'ייסט. "הוא נזכר שכילד התקשה  להרפות מיד אמו". 

 מטפלים כאלה מדגישים את הפן הכלכלי בהפרעה פרוידיאנית קלאסית: חרדת מימוש. אין זה מפתיע כי במצב הכלכלי הנוכחי, פונים אנשי עסקים לטיפול פסיכולוגי או מוצאים מזור בתרופות הרגעה. חברות רבות שוכרות פסיכולוגים כיועצים עבור מנהלי כספים, אך לעת עתה לא נראה כי הן מחייבות עובדים ללכת לטיפול. כמה סחרנים מעידים שהם בהחלט זקוקים לכך. סחרן שהסכים לדבר בעילום שם, אמר כי הלך לטיפול כדי להתגבר על יחסי שנאה/אהבה עם סיכונים. 

 בעקבות התפוצצות הבועה, תרים משקיעים אחר האומץ להיות עניים, וכמה הולכים לטיפול כדי לשוב ולהתעשר  המגמה נובעת משתי אסכולות בפסיכולוגיה שפרחו בשנים הטובות של וול סטריט. אחת היא מימון התנהגותי, המתמקדת בהחלטות לא רציונליות שמקבלים משקיעים. כלכלנים התנהגותיים כמו ריצ'רד תאלר מאוניברסיטת שיקגו, הקימו קרנות נאמנות המתבססות על תובנות בעניין פסיכולוגיית השוק. האחרת היא תרפיית עושר, המסייעת להתמודד באופן מעשי ורגשי עם עושר פתאומי. 

 כעת, בעקבות התפוצצות הבועה, תרים משקיעים אחר האומץ להיות עניים, וכמה הולכים לטיפול כדי לשוב ולהתעשר. כלכלנים התנהגותיים מזהירים מפני "אפקט היחס המועדף" - נטייתם של משקיעים להתייחס למניות שבהן השקיעו כבעלות ערך גבוה יותר מהראוי, בדומה לאימרה הנפולטינית הוותיקה, "אפילו תיקן יפה בעיני אמו". סכנה אחרת היא אמון יתר בטיפים ובעצות של בעלי עניין. 

 "השכל והבטן אמרו לי למכור מניות טייקו", הודה איל הון ניו יורקי. "אבל היכרתי מישהו במועצת המנהלים, שאמר שהמנכ"ל דניס קוזלובסקי הוא בחור טוב, ולכן המשכתי להחזיק במניות האלה עד שהיה מאוחר מדי". נגד קוזלובסקי הוגש כתב אישום בעוון העלמת מס ושיבוש הליכי חקירה. איל ההון עדיין עשיר, אך הוא נהפך לתלמיד נלהב של פסיכולוגיית השוק. 

 יש, עם זאת, סחרנים הטוענים כי בשנות ה-90 פיתח העולם הפיננסי תלות רבה מדי במטפלים ובתרופות נגד חרדה. "התחושה שלי היא שקבוצה שלמה של משקיעים התעלמה מהאפשרות ששוק עולה יכול גם לרדת, בגלל עודף סרוטונין", אמר ג'יימס קריימר, מנהל קרנות גידור לשעבר ומחבר הספר "וידויו של מכור לוול סטריט", בהתייחס לחומר במוח שתרופות נגד דיכאון מחקות. "פרוזאק ודומיו סייעו לנו להדחיק מחשבות שליליות", הסביר קריימר. "ולכן לא היינו חרדים כמו שהיינו אמורים להיות מהאפשרות של ירידות, של הצד השלילי של השוק".