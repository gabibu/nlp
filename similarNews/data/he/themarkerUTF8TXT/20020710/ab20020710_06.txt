זה כבר הפך כמעט לריטואל קבוע: משרד הפרסום זרמון גולדמן מעלה לאוויר סרטון פרסומת, וחצי דקה אחרי זה מתחילה הרשות השנייה לשחרר קולות זעם מלווים בהוראות חד משמעיות - לצנזר ולתקן. הסיבות לפסילה נעות סביב מספר סיבות קבועות: רמיזות מיניות בוטות (ע.ע פוקס ג'ינס), פגיעה ברגשות הציבור (ע.ע הקמפיין לוואלה) ועידוד להתנהגות לא בטיחותית (שהביאה לתיקון הסרטון לפוקס קידס). 

 הפסילות מלוות בדרך כלל ברעש תקשורתי, וכותרות בולטות עם הצהרות לוחמניות של נציגי המשרד על חופש הביטוי, צרות המוח של הרשות השנייה והחלטה נחושה ללכת "עד הסוף" בשם הצדק. בדרך כלל הצדדים המעורבים מיישרים בסופו של דבר את ההדורים, בקונסטלציה כזאת או אחרת חוזר הסרטון לאוויר (לא לפני שהחברה המפרסמת גזרה קופון על יחסי ציבור) והשקט שב לשרור עד הסרטון הבא. 

 הרעש עוזר כמובן למצב את המוצרים בעלי הקמפיין השנוי במחלוקת, כמוצרים צעירים ואופנתיים, אך מעבר לזה הוא עוזר למצב את משרד הפרסום זרמון גולדמן כצעיר, דינמי, רענן וקריאטיווי. בעלי המשרד איילון זרמון והדר גולדמן למדו כנראה משהו על יסודות המיצוב והמיתוג, כי חוץ מסרטים מקסימים עבור לקוחותיהם, הם הצליחו לעשות משהו שמעט משרדי פרסום הצליחו בו: ליצור מיתוג ברור למשרד. 

 המפרסם יכול כיום, מתוך מגוון משרדי הפרסום הפועלים בשוק, לבחור בין "משרד גדול" ל"משרד קטן", בין משרד שיש לו תקציבים כאלה למשרד שיש לו תקציבים אחרים, אך את מי מהם (למעט אולי מק'אן קשר בראל, שהצליח למצב עצמו כמשרד הגדול והמצליח) יכול המפרסם לבדל בבירור, באותה דרך שהוא מתיימר לבדל את מוצריו על המדף? 

 המיצוב שבחרו להם זרמון גולדמן, הן מתוקף אישיותם והן בדרך עבודתם, כבר מניב עבורם את הפירות הצפויים: יותר חברות המתיימרות "להצעיר" את מוצריהן פונות אליהם, והמשרד קיבל השנה תקציבים "צעירים" חדשים, כמו למשל אירוקה, או שיתוף הפעולה עם טרה על המוצר אקסטרמוד. 

 אך הדרך של יצירת סרטים שנויים במחלוקת עלולה להיות בסופו של דבר חרב פיפיות למשרד, כשם שהיא עלולה להוות בעיה למוצר עבורו נוצר הסרט. הסרטון לג'ינס פוקס היה מספיק זמן באוויר, למרות פסילתו, המותג פוקס כבר היה ידוע לקהל הרחב, והרעש התקשורתי היה מספיק גדול כדי שהג'ינסים יאזלו מהמדפים עוד לפני ירידת הקמפיין. 

 המצב שונה לגמרי כשמדובר במקרה של המשקה אקסטרמוד המיוצר על ידי טרה. סרטון הפרסומת שלו נפסל אתמול לשידור עם ההוראה להוריד אותו מהאוויר לאלתר. המשקה פועל בקטגוריית מוצרים חדשה לגמרי - משקאות חלב עם אלכוהול שקהל היעד עדיין לא מכיר. יתרה מזאת, עבור רובו של הקהל, טרה לא מזוהה עדיין כחברה צעירה. לכן הנזק הכלכלי שעלול להיגרם לחברה, שהמוצרים החדשים שלה מגיעים למדף כשאין להם כרגע תמיכה פרסומית, הוא משמעותי. בנוסף, הפינג פונג של זרמון גולדמן עם הרשות השנייה התחיל למצות את עצמו, וגם התקשורת קצת התעייפה מלסקר סרטון שאת הפרומו שלו ראינו כולנו שוב ושוב. 

 יפה עשו זרמון גולדמן כשהשכילו להחיל על משרדם את אותם הכללים המנחים את עולם השיווק. כעת אולי הגיע הזמן לשנות את הטקטיקה מבלי לפגוע באסטרטגיה, לשמור על המיתוג של המשרד אך "להחליף שפה פרסומית". אחרת המשרד עלול בסופו של דבר להיתפס כ"פוני של טריק אחד".