Buy ?Sell ?Hold? האם זה נשיא ארצות הברית מדבר כאן? אנחנו שומעים טוב? קוראים טוב? נשיאה של המעצמה החזקה בעולם מנתח בנאום דרמטי לאומה את המשמעות של שלושת סוגי המלצות האנליסטים המקובלות. 

 ג'ורג'.וו. בוש הכריז אתמול כי האנליסטים האמריקאים צריכים גם לתת המלצות "מכירה" (Sell) ולא רק המלצות "קנייה" (Buy), ואף הוסיף כי כאשר הם חושבים שצריך למכור את המניה מוטב שיגידו Sell, ולא ינקטו ביופומיזם ויקראו לזה Hold. הניתוח של בוש לתפקיד האנליסטים היה חלק מנאום דרמטי שבו הוא קרא לחשוף ולעקור את שורשי השחיתות שהתגלתה בשוק ההון האמריקאי. 

 ההחלטה של בוש לצאת בנאום כה דרמטי היא הביטוי הבולט ביותר למצוקה הגדולה בסקטור העסקי האמריקאי - האמריקאים מרגישים שהקרקע נשמטת תחת מנגנון השוק החופשי שלהם, שעד לפני שנתיים נחשב להצלחה אדירה שכמעט אינה שנויה במחלוקת. הנאום של בוש היה כתוב היטב ומעורר השראה. 

 עם זאת, לפני הכל צריך לזכור כי הבעיה העיקרית שלו היא שבוש מבקש להדוף את הביקורת עליו, שלפיה קשריו החזקים עם המגזר העסקי בארה"ב מונעים ממנו להגיב בתקיפות על הפרשיות האחרונות. 

 המשקיעים המוסדיים, מנהלי הכספים והקרנות, נגועים לעתים בניגודי אינטרסים זהים להפליא לאלה שבהם נגועים האנליסטים והבנקאים: גם הם מרוויחים לא פעם כאשר הלקוחות שלהם מתרוששים 

 כאשר בוש אמר כי לא ייתכן שמנהלים של חברות ירוויחו מיליונים בשעה שהחברות שבראשן עמדו פושטות את הרגל, או "אין קפיטליזם ללא מצפון", או "כלכלת אמריקה נבנתה על אמון" - הוא חשב בעיקר על תדמיתו בעיני הציבור. 

 בוש נמצא כבר תקופה ארוכה תחת ביקורת על התנהלותו לנוכח הפרשיות האחרונות, ועל כך שהוא עצמו מכר את מניותיו בחברת האנרגיה הארקן ודיווח באיחור. "אנשים ממשיכים לתקוף אותי בנוגע להארקן", הוא אמר אתמול, "אבל זה לא חדש, זה חומר ממוחזר". 

 בוש, כמו רבים אחרים, מפספס את הדבר העיקרי. הבעיה היא לא האנליסטים שחיברו דו"חות מגוחכים, לא בנקאי ההשקעות שדחפו באמצעות הדו"חות האלה את הסחורה למשקיעים, ואפילו לא המנכ"לים של החברות. הבעיה היא לא העכברים - הבעיה היא החורים. 

 סטנלי פישר, סגן יו"ר סיטיגרופ ולשעבר סגן יו"ר קרן המטבע, סיפר לנו בחודש שעבר על הריטואל הקבוע שיש לו עם אשתו כל אימת שהם יוצאים למסעדה: "כאשר מביאים לנו את התפריט היא תמיד אוהבת לשאול את המלצר מה הוא ממליץ. ואני תמיד אומר לה: רודה, למה את שואלת אותו מה הוא ממליץ, הרי בתשובה שמלצר נותן לך יש אפס אינפורמציה - הוא לא אומר לך מה טוב! הוא פשוט ממליץ לך על המנה שאמרו לו לדחוף!". 

 חלק גדול מהמשקיעים בוול סטריט ידעו היטב מיהם אותם אנליסטים ומדוע הם ממליצים על המניות, הם ידעו שמדובר באנשי שיווק ולא במנתחים של ממש. אבל זה לא הפריע להם, כי השוק עלה, כולם הרוויחו, ושטויות כמו ניגודי אינטרסים לא עניינו אף אחד. 

 כאשר השוק נפל, או אז נזכרו כולם שאנליסטים הם בעצם מכונות יחסי ציבור, שמאזנים כדאי לקרוא, ושמחירי מניות צריכים להיות קשורים לכסף שהחברות מייצרות. 

 הבעיה האמיתית היא הדרך שבה פועלים המשקיעים, ובעיקר האנשים שמנהלים את כספם של אנשים אחרים. הם אלה שקיבלו את החלטות ההשקעה, הם אלה שהתעלמו לעתים קרובות מההיגיון הבריא, הם אלה שגם היום נזהרים בדרך כלל מלהפעיל את כל כוחם ויכולתם כדי לשנות את הדרך שבה השווקים הפיננסיים מתנהלים. 

 והסיבה פשוטה: המשקיעים המוסדיים, מנהלי הכספים והקרנות, נגועים לעתים בניגודי אינטרסים זהים להפליא לאלה שבהם נגועים האנליסטים והבנקאים: גם הם מרוויחים לא פעם כאשר הלקוחות שלהם מתרוששים. 

 הרפורמות הנדרשות בשוקי ההון ובאמריקה העסקית כולה מתחילות קודם כל במשקיעים, בלקוחות ובאנשים המנהלים את כספם של אחרים - רק הם יכולים להביא לשינויים בדרך שבה מתנהלת וול סטריט ומתנהלות החברות. 

 כאשר הם יבינו שבהמלצות של המלצר יש בדרך כלל אפס אינפורמציה - לא יהיה צורך לבצע "רפורמה" בהמלצות הקנייה או המכירה של אנליסטים. 

 הבעיה הקשה מכולם היא הביקורת החשבונאית: כל עוד רואה החשבון ממשיך לקבל את שכרו מהחברה המבוקרת, הוא לעולם ינסה לרצות אותה בכל דרך באמצעות כיפוף כללי החשבונאות למקסימום האפשרי. 

 הרפורמה המסובכת מכולן תהיה אפוא בעולם ראיית החשבון, ונכון לרגע זה האמת היא שאיש אינו יודע מהו התחליף הטוב ביותר לשיטה הקיימת שבה המבקר מקבל את שכרו מהמבוקר. 

 השאלה הגדולה היא האם הלחץ על בוש ועל הממשל האמריקאי לבצע רפורמות של ממש יישמר עוד תקופה ארוכה, או שזה רק עניין של עוד שנה-שנתיים כדי שהזיכרונות משנות ה-90 העליזות יישכחו, הבורסה תחזור לעלות ותאוות הבצע הטובה והישנה תחזיר את כולם לאותו מסלול, לאותם הרגלים, לאותן שיטות - עד המפולת הבאה. או כמו שאמר בוש: "זה חומר ממוחזר".