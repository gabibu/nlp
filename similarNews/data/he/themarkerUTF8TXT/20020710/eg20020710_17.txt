חברת השיחות הבינלאומיות ברק החליטה אתמול להפסיק את ההתקשרות עם סוכנות דירוג האשראי סטנדרד אנד פורס (S  ), אך להמשיך את ההתקשרות עם חברת הדירוג הבינלאומית מודי'ס. 

 המהלך המוזר הזה לא זכה להסברים שמניחים את הדעת מצידה של ברק. חברת השיחות הבינלאומיות טוענת כי החליטה לבטל את ההתקשרות עם S  לאור העובדה שהסחירות באג"ח של החברה נמוכה ומאחר שגיוס בשווקים לא עומד על הפרק. כמו כן, עלה טיעון נוסף מצד גורמים בברק לפיו המהלך יסייע לחברה לחסוך כסף. 

 נתחיל מהסוף. החיסכון הכספי הוא זניח. בחברה טוענים כי מדובר בכ-30 אלף דולר בשנה, בעוד גורמים בשוק מעריכים את חוזה ההתקשרות עם S  במחצית הסכום. 

 חוסר העניין והסחירות באג"ח של ברק הוא עובדה, אך אם ברק רוצה לשדר מסר לשוק שאין לה צורך בחברת דירוג אשראי שכן אין לה תוכניות לגייס כסף, למה לא החליטה לוותר גם על שירותיה של מודי'ס? 

 כשחברה מחליטה לוותר על שירותיו של מדרג אחד ולהתבסס על שירותי מדרג אחד בלבד יכול הדבר להתפרש כמהלך של העדפת ההערכות של האחד על פני אלה של השני, שכן, בדרך כלל המשקיעים שמקבלים לידיהם מספר הערכות מתייחסים בעיקר להערכה הפסימית יותר. במקרה של ברק, שתי חברות הדירוג, המסקרות אותה מאז 1997, העניקו לחברה את אותו דירוג אשראי - B-. 

 לטענת ברק "לחברה אין תוכניות להנפקה עתידית". אמירה נחרצת היא תמיד בעייתית. בשוק עולה השאלה - אם ברק לא מתכוונת לחזור לשוק ולהנפיק, למה היא צריכה להישאר חברה ציבורית? 

 המעקב של חברות דירוג האשראי הגדולות אחר חברה ציבורית חשוב למשקיעים וחשוב לחברה. בדרך כלל כשחברה מנפיקה איגרות חוב או מניות היא נוהגת להתקשר עם שתי חברות דירוג. כמו כן, בצמתים קריטיים בחיי חברה חוזרת ועולה החשיבות של עבודה מול מספר חברות מדרגות. 

 זהו בדיוק מצבה של ברק בתקופה זו. החברה ממשיכה ביתר שאת את שיחות המיזוג שלה עם קווי זהב, היא מקיימת נסיונות להמרת חוב, ומגבשת הסדר עם בעלי האג"ח שלה למחיקה של חלק משוויין של איגרות החוב. על כן, תמוה עד יותר דווקא כעת בחרה ברק להתנתק משירותי S 

 לברק חוב אג"חי של 128 מיליון דולר, למעלה משליש ממנו - לאליעזר פישמן, בעל המניות הגדול של קווי זהב.