אם לשפוט לפי הבקשה שהגישו המנהלים המיוחדים של  הבנק למסחר (  מסחר  [10]  : ת"א)  , רו"ח יהודה ברלב ועו"ד אורי ברגמן, והמפרק הזמני שלו והכונס הרשמי, עו"ד שלמה שחר, הרי שמערכת היחסים בין שחר לבין ברלב אינה מהטובות וזאת בלשון המעטה. 

 מדובר בפנייה לביהמ"ש לאשר את הערכות המנהלים המיוחדים לטיפול בתשלומים ללקוחות הבנק למסחר שנפגעו במעילת הענק שגרמה לקריסתו. זאת, על פי תנאי ערבות בנק ישראל עליה חתם נגיד הבנק, ד"ר דוד קליין, לפני כשבוע. 

 על פי תנאי הערבות, ישלם בנק ישראל ללקוחות הבנק את מלוא פקדונותיהם עד לגובה של 4 מיליון שקל. מעבר לתקרה זו, ישלם בנק ישראל ללקוחות סך של 90% מיתרת הפקדונות שבידיהם. 

 בעקבות הערבות, לה המתינו 1,250 לקוחות הבנק בציפייה דרוכה, החלו המנהלים המיוחדים להיערך למשימת יישומה של הערבות בפועל. יישום שכזה דורש בדיקת חשבונות הלקוחות בבנק, תוך בחינת פעולות שבוצעו בחשבונות, שחזור אשראים והלוואות, בדיקת רישומים של עיקולים ועוד ועוד. 

 לשם כך, החליטו המנהלים המיוחדים והמפרק הזמני, בהתייעצות עם בנק ישראל, להגדיל משמעותית את מספר האנשים שיטפלו במשימה. 


 צוות בדיקה מיוחד 


 וכך הם מבקשים היום מהשופטת אלשייך כי יאושר להם להקים 5 צוותי בדיקה, אשר ימוקמו בבנק ויבדקו את 1,250 החשבונות. 

 כל אחד מהצוותים הללו יכלול עובד לשעבר של הבנק, בנוסף אליו עובד בעל רקע חשבונאי/בנקאי. לרשות חמשת הצוותים יעמדו שלושה מבקרים חקירתיים ממשרדו של המנהל המיוחד, ברלב, כאשר בחודש הראשון יועמד מבקר חקירתי נוסף מטעמו. 

 בנוסף, תוקם "חולייה מרכזת מפקחת", שתיתן פתרונות משפטיים וחשבונאיים לבעיות שיתעוררו במסגרת הבדיקות שיקיימו הצוותים ותתאם את הממצאים מול משטרת ישראל. חולייה זו תורכב משלושה: החשב לשעבר של הבנק, עו"ד גיל לב ממשרדו של ברגמן ורואה חשבון - שותף ממשרדו של יהודה ברלב. 

 מכאן שלמעשה מבקשים המנהלים המיוחדים להגדיל את מצבת המועסקים ב-5 עובדי בנק נוספים, 5 עובדים בעלי הכשרה חשבונאית, 3-4 מבקרים חקירתיים ממשרד ברלב ועורך דין נוסף ממשרדו של ברגמן. 


 מחלוקות בעניין השכר 


 עד כאן מסכימים הצדדים על כמות העובדים הנדרשת למשימה, וכעת הם עוברים לשכר. לעניין זה מציינים השלושה בבקשה כי הסכימו כי עובדי הבנק יחזרו לעבוד, ויועסקו בשכר שלא יעלה על 90% מהשכר ששולם להם טרם סגירת שערי הבנק. 

 לעניין 5 העובדים הנוספים בעלי ההכשרה החשבונאית נקבע כי יועסקו בשכר המקובל במערכת הבנקאית לעובדים בעלי ניסיון וכישורים דומים. 

 לעניין עו"ד שיקצה משרדו של ברגמן, נקבע כי ישולם לו שכר חודשי לפי תעריף רשות החברות הממשלתיות (כ-120 דולר לשעה) בתקרה של 180 שעות חודשיות בהפחתה של 40% מהתעריף הזה  - הנחה שנתן משרד ברגמן - ובסך הכל 8,000 דולר בחודש בתוספת מע"מ. 

 אלא שלעניין שכרם של "המבקרים החקירתיים" ממשרדו של ברלב לא הצליחו הצדדים להגיע להסכמה, והם פונים לשופטת אלשייך שתכריע. 

 כאמור, ברלב אמור להעמיד לצורך "מבצע הערבות" 3-4 מבקרים חקירתיים. אלא שלאור היקף הפעילות הצפויה להם, סבור ברלב כי הם צריכים להיות מתוגמלים כראוי. התעריף הראוי לשיטתו עומד על 55-67 דולר לשעה בתוספת מע"מ, וזאת לפי תקרה של 180 שעות עבודה בחודש. כך יוצא כי השכר הראוי למבקר חקירתי במשרדו של בר לב 10,000 דולר בחודש בתוספת מע"מ. 


 שכר ראוי מכספי הציבור 


 ברלב מציין כי הוא מעמיד לטובת העניין אנשים המתמחים בתחום הביקורת החקירתית, בהם שותף בכיר ושלושה מתמחים בראיית חשבון העובדים במשרדו. לטענתו, עובדים מיומנים שכאלה ראויים לקבל שכר ראוי. 

 שחר לעומתו סובר אחרת. לגישתו אין לשלם סכומים גבוהים שכאלה מקופת הפירוק שכן מדובר בכספי ציבור. הדברים נכונים במיוחד במקרה הזה בו שלושה מהמבקרים שמציע ברלב הם מתמחים בראיית חשבון, שלטעמו של שחר אין כל סיבה שישתכרו 10,000 דולר בחודש. 

 לגישתו של שחר, השכר המקסימלי הראוי להשתלם למבקר חקירתי הוא 4,000 דולר בחודש בתוספת מע"מ. איך הגיע שחר לסכום הזה? 

 172 שקל לשעה - זהו התעריף להעסקת רואה חשבון ברשות החברות הממשלתיות בהעסקה מתמשכת של עד 500 שעות. כפול 180 שעות חודשיות, בניכוי הנחה של 40% כפי שנתן עו"ד ברגמן לגבי העסקתו של עו"ד ממשרדו ב"מבצע הערבות". 

 במחיר הזה אומר ברלב לביהמ"ש, אין מקום להעסיק עובדים מיומנים בביקורת חקירתית ממשרדו ועדיף לו להמשיך ולהעסיקם בתיקים אחרים של המשרד במחיר גבוה בהרבה. 

 כאמור, את המחלוקת לגבי השכר העמידו הצדדים - שחר מחד גיסא וברלב מאידך גיסא - לשיקולה של אלשייך. במידה שאלשייך תכריע לשכר הנמוך, ייתכן כי ברלב ישלח את הכנ"ר לחפש רואי חשבון שיסכימו לעבוד בשכר שכזה. ברלב מצדו עוד לא החליט כיצד יכלכל את מעשיו.