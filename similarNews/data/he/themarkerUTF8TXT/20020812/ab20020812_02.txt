פעם, לפני הרבה הרבה שבועות החליטו בבנק המזרחי להיפרד ממשרד הפרסום שלהם, צרפתי שטרנשוס זמיר לשלום, ולהוציא את תקציב הפרסום למכרז. מיהר הבנק ופנה לחמישה משרדים חדשים, כולם מתוך העשיריה הראשונה, כולם טובים מוכשרים ורוצים, ובתוך תקופה קצרה יצא המכרז לדרך. במשרדים ישבו טובי המוחות, חשבו וחשבו, גיבשו טקטיקות ואסטרטגיות, והשקיעו הרבה כסף (בענף מעריכים שכל המשרדים ביחד השקיעו כ-150 אלף דולר) בהכנת מצגות לתפארת - אחרי הכל, מדובר בתקציב פרסום של בנק, נכס אסטרטגי רציני, המוסיף כבוד ויקר לשמה של הפירמה. 

 ביום פקודה, נאספו בכירי הבנק כדי לצפות בהצגה הכי טובה בעיר: מבחר ממיטב המוחות בעולם הפרסום שבא להציג להם את תפיסת עולמו על הדרך שבה צריך הבנק להתנהל מבחינה פרסומית. כמו בכל הצגה טובה, גם בזאת היו כל הכרטיסים מכורים מראש וכ-20 נציגים של הבנק גדשו את החדר בו הוצגו הפרזנטציות. 

 מאז עברו שבועות רבים - למעלה מ-4 חודשים. הרבה לחצים הופעלו מצד כל המשתתפים במכרז, הרבה דיו נשפך בתיאורים של התקשורת על לחצים אלה, ובבנק - שתיקה. לא רק שלא מתקבלת שם החלטה, אלא יותר מזה, במשך שבועות הם לא מקיימים קשר עם מרבית המשרדים שהשתתפו במכרז, או לפחות לא קשר פורמלי. 

 מה שעצוב בכל הסיפור, הוא שמכרז המזרחי איננו חריג בנוף המכרזים הישראלי. הוא אומנם מוקצן  יותר, אך בבסיס הוא משקף נכוחה את תפיסתם של חלק גדול מהמפרסמים למכרז. הזלזול הגובל לפעמים בחוצפה בוטה קיים בשוק הישראלי הרבה זמן, אך נראה שהחודשים האחרונים הוא הולך ומחמיר. אם פעם היה מדובר רק במכרזים הסובבים סביב תקציבי פרסום גדולים, היום כבר מדובר גם בתקציבים בינוניים וקטנים, עיין ערך גרבר, מבטחים, ועוד ועוד.  למפרסמים אין בעיה לפנות לכמה שיותר משרדים, לגרום להם לעבוד בשבילם, ואז פשוט 'למרוח' את ההחלטה על פני שבועות וחודשים. 

 "מה רע"?  אומרים המפרסמים  לעצמם, "מה אכפת לי לראות כמה שיותר מצגות ולקבל ייעוץ שניתן לי חינם? הרי זה לא יוצא מתוך הכיס שלי - אני כאן רק המרוויח, אז מה אם התקציב שלי הוא רק חצי מיליון דולר? זאת סיבה לא לפנות לחמישה, תשעה משרדים? שיעבדו קצת, הם בין כך וכך 'יקרעו' אותי אח"כ". 

 "מה רע"? אומרים המפרסמים לעצמם, "מה אכפת לי לקבל ייעוץ חינם? הרי זה לא יוצא מתוך הכיס שלי. אז מה אם התקציב שלי הוא רק חצי מיליון דולר? זאת סיבה לא לפנות לחמישה, תשעה משרדים? שיעבדו קצת, הם בין כך וכך 'יקרעו' אותי אח"כ" 


 אין צורך בהליכים - הכל גלוי 


 כי הרי אם חושבים על כך, כדי לבחור משרד פרסום אין צורך בהליכים כל כך ארוכים ומסובכים, ובוודאי אין צורך בהשתתפותם של משרדים רבים. אחרי הכל, כדי להכיר את צורת העבודה של המשרד, הראש והחשיבה שלו, אין צורך בצפייה בפרזנטציה. לא מדובר בגופים שעבודתם נעשית בחשאי, וכדי להתוודע אליה יש להשקיע מאמץ רב. כדי ללמוד על משרד פרסום, צריך בסך הכל ללחוץ על השלט ולהדליק טלוויזיה, לפתוח עיתון או לסובב את הראש ולהתבונן בשילוט החוצות - העבודות מוצגות בכל אחד מאמצעי המדיה בגלוי. 

 יותר מזה, עם תחילת העבודה עם משרד הפרסום הנבחר, ממילא מושלכות לפח חלק גדול מהאסטרטגיות הנשגבות והרעיונות הקריאטיביים שהוצגו במהלך המכרזים, ושוב עוברת העבודה לפסי השגרה הפחות זוהרת. 

 מצד שני, אין ספק שהכימיה האישית בין משרד הפרסום למפרסם חשובה ותורמת תרומה מכרעת להצלחת העבודה המשותפת, אך בשביל זה לא צריך פרזנטציה, צריך בסך הכל פגישות הכרות. 

 משרדי הפרסום מודעים לזילות המכרזים ולקלות הבלתי נסבלת שבה המפרסמים מקיימים אותם, אך לרובם אין הרבה פעמים ברירה, אלא להיכנע לתכתיבי השוק (שנהיה קשה מיום ליום) ולהשתתף. הם גם לא יכולים להתאגד ולקבוע כללים ונהלים משלהם לתהליך קיום המכרז, מחמת ידו הארוכה של הממונה על ההגבלים העסקיים. 

 אז אולי לא ניתן לצפות מהמפרסמים להיות "יותר קדושים מהאפיפיור", ולהימנע מלהשתמש במכרזים בכלל, אך מותר לצפות מהם לא לזלזל במשרדים ובעבודתם, לא לנהל מכרזים רבי משתתפים, ולהגיע להחלטות בזמן סביר - וטוב מכרז אחד קודם.