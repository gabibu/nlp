ביום רביעי, אם לא תהיה שביתה כמובן, תפרסם הלשכה המרכזית לסטטיסטיקה את נתוני החשבונאות הלאומית לרבעון השני של 2002 ובהם נתוני התוצר. 

 ברבעון הראשון של השנה נרשמה במפתיע צמיחה חיובית. אם זה יקרה גם הפעם הרי שתהיה עוד הפתעה, אבל הסיכויים לכך קטנים. 

 אינדיקטורים מרכזיים רבים של הפעילות הכלכלית ברבעון השני, שכבר התפרסמו, מצביעים על הידרדרות הכלכלה. 

 ברבעון השני של 2002 הסתכמו הכנסות הממשלה ממס הכנסה - הכנסות המתואמות עם רמת הפעילות בסקטור העסקי, עם השכר ועם התעסוקה - ב-20.3 מיליארד שקל במחירי יוני 2002 - ירידה ריאלית של 6.3% לעומת הרבעון הראשון של 2002. 

 הכנסות הממשלה ממכס ומע"מ, המתואמות עם הפעילות המסחרית, הסתכמו ברבעון השני של 2002 ב-16.0 מיליארד שקל במחירי יוני 2002 -  ירידה ריאלית של 5.5% לעומת הרבעון הראשון של 2002. 

 נכון שיש כמה מדדים כלכליים שדווקא הצביעו בכיוון ההפוך, אבל הם אינם יכולים לסתור את עוצמת הנתונים המצביעים על נסיגה ואת התחושה הבסיסית שהמשק מתכווץ 

 שני האינדיקטורים האלה רגישים לסטיות הנובעות מעיתויי תשלומי מס והחזרי מס, כמו גם שינויי חקיקה (ולאחרונה הרי עלה המע"מ ב-1%), אבל יש עוד מדדים המצביעים על התכווצות הפעילות. 

 היצוא, מנוע הצמיחה המסורתי של ישראל, סובל גם הוא מירידה: אמנם הפיחות הוזיל יחסית את מחירם של מוצרי היצוא הישראליים, אבל המיתון העולמי והפגיעה הקשה בתיירות הביאו בכל זאת לירידה חדה ביצוא - מ-19 מיליארד דולר במארס-אפריל השנה ל-17.9 מיליארד שקל במאי-יוני. 

 גם מדדים רחבים יותר מצביעים בכיוון הזה. המדד המשולב לבחינת מצב המשק - המשקלל בתוכו את נתוני הייצור התעשייתי, את הפדיון בענפי המסחר והשירותים, את נתוני היבוא ואת מספר המשרות בסקטור העסקי - ירד ברבעון השני של השנה ב-1.3% לעומת הרבעון הראשון. 

 נדיר הוא שהמדד המשולב עולה בעוד שהתוצר יורד - או להפך, כלומר הם נעים על פי רוב באותו כיוון. ברבעון הראשון של השנה, כשהתוצר עלה, גם המדד המשולב הצביע על עלייה. לפיכך, גם המדד המשולב, שנחשב לאחד ממדדי הפעילות החשובים של הכלכלה הישראלית, מצביע על כך שהמשק נסוג ברבעון השני של השנה. 

 נכון שיש כמה מדדים כלכליים שדווקא הצביעו בכיוון ההפוך, אבל הם אינם יכולים לסתור את עוצמת הנתונים המצביעים על נסיגה ואת התחושה הבסיסית שהמשק מתכווץ. 

 הניסיון לנחש בדיוק מה היה שיעור הצמיחה השלילית ברבעון השני אתגרי יותר, אבל אם מקבלים את ההנחה שהוא אכן יהיה שלילי, ואם מקבלים ההנחה שגם הרבעון השלישי יתאפיין בהתכווצות הפעילות, המסקנה היא שהנחת הצמיחה שעליה מבוסס תקציב 2002  - צמיחה של 1% - תהיה קשה מאוד להשגה. ואם מישהו מוכן להמר שגם הצמיחה ברבעון הרביעי תהיה שלילית, אין לו אלא להגיע למסקנה הזאת. 

 כלכלנים רבים כבר הפסיקו לעסוק בתקציב הממשלה ל-2002 - למרות שנותר עוד יותר משליש שנה. באוצר ובממשלה בוודאי שלא רוצים לעסוק בו - למרות שיש בכירים בירושלים החוששים מכך שהגירעון עלול להיות גדול מזה שהוחלט עליו (3.9% מהתוצר). 

 ניתוח ההתפתחות באינדיקטורים הכלכליים מצביע על כך ששנת 2002 עלולה להיות גרועה משנת 2001, שבה התוצר נסוג ב-0.6%. במקרה הזה, או שהגירעון יהיה גבוה מהמתוכנן או שהממשלה תצטרך לעצור לרגע את התוכניות הגרנדיוזיות ל-2003 כדי לטפל במשבר המתפתח מתחת לאפה.