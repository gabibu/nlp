נראה כי כל קוהרנטיות, לוגיקה או רציונל הוגלו זה מכבר מהטרמינולוגיה של אנשי פלאפון, בכל הקשור לפעילותה הפרסומית של החברה. נראה כי המותג שידע ימי מלוכה וזוהר, ואיבד כמעט את כל נכסיו, השלים עם מצבו העגום. מסכת ההתעללויות שעבר המותג בשנתיים האחרונות לא הותירה בו צלם מותג כלשהו. 

 אם בעבר נותר עוד פירור כלשהו של היגיון באסטרטגיות הפרסום הנבחרות, על אף שבד"כ בחלקן הבולט הן היו מועדות לכישלון - "פלאפון זולה יותר מסלקום", או לחילופין מרגשות אך מאוד לא רלוונטיות (קמפיין ההומלס), הרי שהפעם אפילו את כוונת המשורר, גרועה ככל שתהיה, ניתן רק לנחש. 


 צ'אנסולוגיה 
 ואם בניחושים עסקינן, קשה שלא ליצור אנלוגיה בין הקמפיין החדש והחביב של משחק ההגרלות "צ'אנס", בו מצדיקות דמויות שונות בצורה מופרכת את לוגיקות הניחושים שלהן, לבין הקו הפרסומי החדש והמתחסד של החברה "עוד משהו בשבילך", שמידת הרלוונטיות שלו ותרומתו ברמת המאקרו למותג פלאפון, לא היו מזכות את יוצריו אף בכרטיס הגרלה חינם. 

 גם ברמת המיקרו, לא ברור כל כך מדוע חברה הסובלת מהפסדים כספיים כה נרחבים, זקוקה לקמפיין מאסיבי הכולל טלוויזיה ועיתונות על מנת לספר ללקוחותיה שמעכשיו הם יקבלו שירות טוב יותר במרכזי השירות של החברה. SMS ללקוחות החברה או לחילופין ברושור מפואר מוצמד לחשבון החודשי היו עושים את העבודה ואף היו חוסכים מלהודות בפני לקוחות פוטנציאלים שלא נמנים על לקוחותיה על מחדלי השירות בעברה. 

 אבל בעידן הברנדינג, כידוע אי אפשר להעביר תדמית ללא המדיה הטלוויזיונית בפרט את צבעי הירוק והסגול המלווים באופן מוגזם את פרסומי החברה ואת הטון הרגשי החדש של החברה שמזכיר באופן תמוה חברה אחרת שגם משתמשת בשני צבעים(כתום ושחור) ובטון דומה. 


 ציפיות מוגזמות 


 בנוסף, גם הקמפיין החדש לסלולרי עם המסך הצבעוני, מבהיר את האג'נדה השיווקית של החברה, בו נראה שכספי השיווק והפרסום אינם מוקדשים למאמץ מרוכז להבראתו של המותג. מיותר לציין את יעילות קמפיין מוצר החוסה תחת כנפיו של מותג במצוקה. 

 ככלל, לפחות על פי הפעילות הפרסומית של החברה, נדמה שבפלאפון הכל מתנהל על מי מנוחות. חבל רק שהתנהגות זאת אינה תואמת את השוק המשוכלל בו היא פועלת לצד שני מתחרים עיקריים המתנהלים באופן שיטתי ואגרסיווי, והמנצלים היטב את הוואקום השיווקי שמותירה החברה. 

 נראה כי הציפיות מהנהלתה החדשה של החברה לבצע את הרה פוזישנינג הנחוץ כל כך (והמורכב, כך יש להדגיש) להבראתו של המותג היו מוגזמות וחסרות בסיס. זאת לאור הקו הפרסומי החדש של החברה אשר אינו נושא עמו בשורות של ממש.