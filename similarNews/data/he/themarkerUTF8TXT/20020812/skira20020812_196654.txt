ברשימת הסיכונים המאיימים בחודשים האחרונים על שוק מטבע החוץ המקומי נוהגים הפעילים לציין את המצב הביטחוני הנזיל, את הבעיות שעוד יהיו לשר האוצר להעביר בכנסת קיצוץ של כמעט 9 מיליארד שקל, וגם את ההתפתחויות בשוק הריבית הבינלאומית; שם עשויה הריבית הדולרית דווקא לרדת. ואולם יש עניין אחר שעליו ממעטים לדבר, היכול להשפיע במהירות על השוק: החוסן הפיננסי של המערכת הבנקאית. 

 מהדו"ח השנתי של מחלקת הפיקוח על הבנקים שבבנק ישראל שפורסם רק לפני שבוע, עולה תמונה ברורה ולא מעודדת של מערכת הבנקאית המידרדרת במהירות. בכל הפרמטרים שנבדקו על ידי המפקח, החל מההכנסות התפעוליות, טיב תיק האשראי, סיכוני השוק, החובות המסופקים ועד ליעילות ותפוקת העובדים, היתה לבנקאות הישראלית ב-2001 שנה אומללה, שדירדרה אותה לתחתית הטבלה ביחס לרוב מדינות המערב. 

 על רקע מצב המשק והקשיים של אלפי חברות, ברור כי המגמה השלילית נמשכת ומתעצמת ב-2002, וכל גופי הפיקוח והמחקר הכלכלי כבר זיהו את המגמה. בפיקוח על הבנקים הבהירו בימים האחרונים כי לא יאפשרו לבנקים לשלם דיווידנדים לבעלי המניות, כדי שלא לפגוע בהון המשמש ככרית אחרונה בפני אירועים שליליים. חברת הדירוג הבינלאומית מודי'ס הוציאה לפני קצת יותר משבוע דו"ח המוריד את דירוג החוב של כל הבנקים הישראליים, וכן את תחזית הביצועים שלהם לשנה הקרובה. 

 כיצד כל זה משפיע על שוק המט"ח? בשלב הנוכחי מצבם של הבנקים דווקא ממתן את התנודות שאיפיינה את השוק עד לא מזמן. מאחר שהבנקים לא מאוד רחוקים ממגבלות הלימות ההון שלהם, ומאחר שמחיר מקורות המט"ח שלהם עלה בשנה האחרונה - נזהרים עתה הבנקים שבעתיים במתן הלוואות מט"חיות, ובכך מצמצמים את היקף הספקולציות בשוק. אם לפני שנתיים יכל איש עסקים לקבל ללא קושי מטבע חוץ עם הון עצמי וביטחונות של 5%-3% מהעסקה, כיום טווח הביטחונות הנדרש הוא 10%-5%. לעומת זאת, במעין הפוך על הפוך מונעים הבנקים ייסוף גדול ומהיר יותר של השקל: למרות הפרש הריביות הגדול בין השקל לדולר, הקושי שהם מעמידים לפני לווי המט"ח מקטין את היקף הדולרים הנמכרים בשוק מדי יום - ובכך את עוצמת הייסוף שנרשם בחודש האחרון. 


 השקל מתחזק 


 גם כך הייסוף של השקל מרשים: אתמול, בהמשך למסחר ביום שישי, שוב התחזק השקל, ועל פי מחירי אופציות המט"ח בבורסה הוא צפוי להיפתח הבוקר בשער של כ-4.668 שקלים לדולר. סוחרי מטבע מציינים כי חוזקו של השקל נובע במידה רבה מהעדרותם של הבנקים הזרים מהמסחר בישראל, העדרות שהתבטאה בצניחה של כמעט 50% בהיקפי המסחר היומיים. המחזור היומי הממוצע בשוק המטבע מתחילת אוגוסט הוא כ-500 מיליון דולר, כשנתח הזרים הוא 60-30 מיליון דולר בלבד, לעומת פי חמישה ויותר בתקופות קודמות. 

 אם לפני שנתיים יכל איש עסקים לקבל ללא קושי מטבע חוץ עם הון עצמי וביטחונות של 5%-3% מהעסקה, כיום טווח הביטחונות הנדרש הוא 10%-5% 

 אלא שככל שייחלש חוסנם הפיננסי של הבנקים, תהפוך חולשתם לסכנה ליציבות שוק המטבע, ושוק המטבע יהווה לסכנה בעבור הבנקים. מאחר שכל פיחות של השקל מגדיל את יתרת החוב של הלווים בשקלים, ברמות של 5.2 ו-5.3 שקלים לדולר ימצאו עצמם חלק גדול מהבנקים בחריגה של הלימות הון, בחוסר יכולת להעמיד ללקוחות שלהם אשראי נוסף ובפני הצורך לבצע מחיקות בעבור חובות שברור כי לא יוחזרו במלואם. נכון להיום, נראות רמות אלה אולי דמיוניות, אך כדאי לזכור שרק לפי חודשיים נסחר הדולר בין הבנקים במחיר קנייה של 5 שקלים. במקביל, מובן ששערורייה בנקאית חדשה, קריסה של אחד מ-10 לקוחות הענק של הבנקים, או התמוטטות של בנק בינוני ומעלה, תגרום לתגובת פאניקה בציבור שתשא אופי של רכישת מט"ח בכל מחיר והעברתו הבהולה לחו"ל. 

 כרגע אנחנו לא שם. גם הציבור וגם גופים מוסדיים מממשים רווחים מט"חיים ומקטינים את החשיפה שלהם לדולר, תופעה שהתבטאה במכירת יחידות בקרנות נאמנות מט"חיות, ואפילו במכירת איגרות חוב של חברת חשמל מדינת ישראל הנסחרות בחו"ל - שבהן עלתה בשבועיים האחרונים הריבית בשיעור משמעותי. אלא שסוחרי מטבע רבים חושבים שמדובר בפסק זמן בלבד, ושלאחר שהבנקאים הזרים יסיימו את חופשות הקיץ שלהם ובכנסת יתחדשו הדיונים על התקציב - תתחדש הפעילות גם בשוק המטבע. לדעתם, מהרמה הנוכחית הסיכון לפיחות גדול יותר מהסיכוי לעלייה נוספת, או ליציבות של השקל הישראלי.