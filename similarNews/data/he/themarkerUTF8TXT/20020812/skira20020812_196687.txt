יום השנה ה-20 לציון תחילת שוק השוורים העצום ביותר שידעה ארה"ב מעודה - חל השבוע. מדובר בתקופת גאות ארוכה למדי שהסתיימה רק ב-2000, כלומר, לאחר יותר מ-17 שנה. מה קרה באוגוסט 82', ומדוע אירוע זה הצית את תקופת הגאות בבורסות? 

 התשובה פשוטה: מקסיקו פשטה את הרגל. וליתר דיוק, מקסיקו הודיעה כי אין ביכולתה/בכוונתה להמשיך ולפרוע את חובות החוץ. כיצד נוצר המצב במקסיקו - זהו סיפור מרתק בפני עצמו; אבל נסתפק בתוצאה, ולא בגורמים שהביאו למשבר. 

 מצד אחד, באמריקה הלטינית התחילה תקופה ארוכה, כמעט עשור, של משבר כלכלי, פיננסי וחברתי, שהתאפיינה בצנע ובאובדן אדיר של פוטנציאל צמיחה, אך גם, לבסוף, בנפילת המשטרים האוטוריטריים/דיקטטוריים ברחבי היבשת. מצד שני, בארה"ב - ובעקבותיה בעולם המערבי - גרם המשבר בדרום-אמריקה לגאות בבורסות ולשגשוג במשק. כיצד זה קרה? כדי להבין זאת, יש להיזכר ברקע הכלכלי של ארה"ב באוגוסט 82': 

 החל במלחמת יום הכיפורים, ב-73', סבלה ארה"ב מאינפלציה גבוהה וגם מקצב צמיחה נמוך וממיתונים תכופים. באוקטובר 79' מינה הנשיא קרטר את פאול וולקר ליו"ר הפדרל ריזרב והטיל עליו משימה חד-משמעית: להתגבר על האינפלציה - שהגיעה לשיאים של 13%-12% לשנה, שיעור מספיק גבוה כדי לזעזע את אמות הסיפים הפיננסיים והכלכליים בארה"ב. 


 כלי המדיניות העיקרי: הריבית לטווח קצר 


 וולקר פעל באמצעות כלי המדיניות העיקרי שיש לבנק המרכזי - הריבית לטווח הקצר - שהוא הכלי הנכון לטיפול בבעיה מוניטרית כגון אינפלציה. וולקר העלה את הריבית פעם אחר פעם אחר פעם: בשיאה, הגיעה הריבית לטווח הקצר לרמות שנחשבו עד אז דמיוניות, בקרבת ה-20%. גם הריבית לטווח הארוך התנהגה בהתאם, עד כי היה ניתן לרכוש אג"ח לטווח הארוך בתשואות שנתיות של 12% ויותר! 

 מובן מאליו שמשטר מוניטרי כה חריף חנק הן את המשק והן את הבורסה. קרטר הפסיד בבחירות ב-80', אבל וולקר המשיך במשימתו תחת נשיאותו של רונלד רייגן. גם כאשר עבר וולקר ב-81' להורדה הדרגתית של הריבית, המשק כמעט שלא התאושש מהמיתון של 80' - אלא נפל לתוך "דאבל דיפ", כלומר, מיתון כפול. שוק המניות הלך ונשחק, רמת העניין בו היתה נמוכה, והמחזורים דלים בהתאם. 

 ואז באה הכרזתה של מקסיקו. משמעותה של השמטת חובות שביצעה מקסיקו (ומדינות אחרות באמריקה הלטינית) היתה יכולה להיות התמוטטות מערכת הבנקאות של ארה"ב - שהיתה הלווה הגדולה ביותר למדינות אלה. לכן פעל וולקר בנחישות, אף שהיה מדובר בשינוי חד במדיניותו: הוא הוריד את הריבית בחדות והגביר את קצב הורדת הריבית בשיעור ניכר, ובכך הזרים כמויות עצומות של כסף למשק. 

 אחת התחנות הראשונות של כספים אלה היתה הבורסה, שהשתמשה ב"דלק" כדי לצאת למסע עליות ארוך. המסע התחיל ברמה של 776, ובתוך זמן קצר עבר את השיא ההיסטורי של כ-1,050 וצעד הלאה אל עבר הרמה של 2,000 הנקודות, שהושגה עוד ב-84'. עם זאת איש לא חלם אז שהמגמה הבסיסית תשרוד לאורך השנים, גם לנוכח המפולת ב-87' ומשבר המפרץ ב-90', ושלבסוף מדד הדאו יגיע ל-11,700 בתחילת המאה הבאה - כלומר, עלייה של בערך פי-15 במשך 17 שנה. 

 מבחינת הפעלת מדיניות כלכלית פנים-אמריקאית, לא ניתן כיום להוריד את הריבית ולחוקק הקלות במיסוי - מפני שכל זה כבר בוצע 

 על כל פנים, אחרי ביצוע הנזילות במערכת הפיננסית, פעלה ההרחבה המוניטרית של 82' (בד בבד עם קיצוצי המסים הגדולים שחוקק רייגן) להוצאת המשק מהמיתון והחזרתו לדרך המלך. ואם שנות ה-80 היו טובות בהרבה משנות ה-70, התברר שהן היו כאין וכאפס לעומת השגשוג שידעה ארה"ב בשנות ה-90. 


 דרום אמריקה: תמורות גדולות, משברים תכופים 


 בה בעת בדרום-אמריקה חלו תמורות עצומות - מלוות אמנם במשברים תכופים, אבל תוך מגמת שיפור בתנאי הכלכלה, החברה והפוליטיקה במדינות האזור. כך, לפחות, היה נהוג לחשוב. מקסיקו בלטה לטובה: בעקבות הסכם הסחר החופשי של ארה"ב, קנדה ומקסיקו (NAFTA), סופחה, למעשה, צפון-מקסיקו לכלכלת ארה"ב. מאז המשבר הגדול האחרון בשלהי 94' נמצאת מקסיקו בתהליך מעבר ממדינה לטינו-אמריקאית למדינה צפון-אמריקאית. 

 עם זאת בדרום-אמריקה עסקים כרגיל. השחיתות השלטונית חוגגת, במשטרים דמוקרטיים כמו במשטרים הלא-דמוקרטיים הקודמים. עדיין דרושות השקעות זרות כדי לצמוח, אך מיד כשמתעורר החשש ליציבות המטבע, המשטר או המדינה, מתפתחת שוב התסמונת הידועה של בריחת הון גדולה. 

 בדרום-אמריקה השחיתות השלטונית חוגגת כמו במשטרים הלא-דמוקרטיים הקודמים. עדיין דרושות השקעות זרות כדי לצמוח, אך מיד כשמתעורר החשש ליציבות המטבע, המשטר או המדינה, מתפתחת שוב התסמונת הידועה של בריחת הון גדולה 

 החידוש השנה הוא שבעלי המאה בוואשינגטון ניסו להפעיל מדיניות תקיפה, ובמסגרתה הכריזו כי לא יושיטו סיוע למדינה הקורסת תחת העול של חוסר-יעילותה ושחיתותה. ארגנטינה היתה שפן הניסיונות למדיניות זו - ואכן הוכח כי מדינה שלמה יכולה להימחק מבחינה כלכלית-פיננסית ואולי גם מבחינה חברתית. 

 ואולם, כשם שהממשל הבין, כאשר טורקיה נקלעה שוב למשבר תורן, כי אין מנוס, אלא להצילה - משיקולים אסטרטגיים - כך גם עכשיו לגבי ברזיל. קיים כאן שימוש ברור בכלל של "גדול מדי מכדי שייתנו לו ליפול" - כלל המוכר מתחום הבנקאות, אבל תקף גם לגבי מדינות. מתברר כי מבחינת ואשינגטון, הוא תקף לגבי ברזיל, אבל לא לגבי ארגנטינה. ההקשר הבנקאי אינו מקרי. כיום כמו אז, קריסה של מדינת מפתח בדרום-אמריקה תסבך את מערכת הבנקאות האמריקאית - ואת זאת חייבים למנוע. 

 בנקודה זו עולה ההבדל הגדול בין היום לבין אירועי 82'. מבחינה של הפעלת מדיניות כלכלית פנים-אמריקאית, לא ניתן כיום להוריד את הריבית ולחוקק הקלות במיסוי - מפני שכל זה כבר בוצע. הדבר בוצע אשתקד בעקבות מתקפת הטרור ב-11 בספטמבר, ולפני כן לנוכח הירידות החדות בבורסות. הדבר בוצע ב-98' לאחר קריסת רוסיה והתמוטטות קרן הגידור LTCM. והדבר בוצע גם שנה קודם לכן, לרגל המשבר במזרח-אסיה. 

 לממשל האמריקאי של 2002 אין עוד תחמושת כלכלית להצלת מדינות זרות ובנקים מקומיים. גם אם הריבית תרד ב-50 או 75 נקודות בסיס, אין בכך כדי ליצור את האפקט שאיפיין פעולות הצלה קודמות. גם הורדת מסים, מול גירעון תקציבי תופח, לא תשקם את אמון העולם, אלא עלולה לגרום לתוצאה הפוכה. 

 לכן, אף שהתסריט נשמע מוכר, ודור חדש של שחקנים נראה כמגלם אותם תפקידים ידועים, אין כל ערובה לכך שזה אותו הסרט שבו היינו פעמים רבות כל כך בעבר.