במשך שנתיים קיבלה מניית  אי.סי.איי  (  ECIL  [10]  : NASDAQ)  מבנק ההשקעות אופנהיימר את הדירוג הלא מחמיא "החזק", שמשמעותו המעשית היא "תחזיקו במניה רק אם אין לכם דבר טוב יותר לעשות". בתקופה זו הלכו עסקי אי.סי.איי והידרדרו. בסוף השבוע האחרון חלה ירידת מדרגה נוספת, עם פרסום התחזית הקודרת לרבעון השלישי, שבו צופה החברה ירידה של 17%-13% בהכנסות. אי.סי.איי גם מסרה כי היא מתכוונת לפטר 220 עובדים, וההערכה היא כי הפיטורים יהיו נרחבים יותר. 

 אבל באופנהיימר לא נבהלים. האנליסטית אביבית מנה-קליל החליטה כי למרות המצב הקודר, התנהלותה של אי.סי.איי בשני הרבעונים האחרונים דווקא מראה שהחברה שוב נמצאת תחת שליטה. העדות לכך נמצאת בעיקר בהתייצבות הפיננסית, בגידול בהיקף המזומנים וביציבות בעסקיה של לייטסקייפ, החטיבה האופטית. מנה-קליל מציינת במיוחד את העובדה שהכנסותיה של לייטסקייפ ירדו ברבעון החולף רק בשיעור קטן יחסית, בעוד שאצל שחקניות אחרות בשוק התקשורת האופטית, כמו סיינה, סיקמור או קורביס, נרשמה קריסה של ממש. 

 מנה-קליל ערה אמנם לבעיות של אי.סי.איי, אך להערכתה נכסי החברה, גם במשבר הנוכחי, מייצגים שווי של 4.3 דולרים למניה. לדבריה, בניכוי דיסקאונט שניתן לחברות אחזקה, צריך שווי המניה להיות 3.5 דולרים לפחות, דהיינו 60% מעל למחיר השוק של המניה, 2.2 דולרים. לאור זאת, ובכפוף להנחה כי החברה תבצע מהלך נוסף של התייעלות וקיצוצים, החליטו באופנהיימר כי המחיר הנוכחי שבו נסחרת אי.סי.איי מצדיק העלאה של ההמלצה מ"החזק" ל"קנייה".