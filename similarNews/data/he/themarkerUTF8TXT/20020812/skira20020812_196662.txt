באוקטובר ייכנסו לתוקפן תקנות ההשקעה החדשות של קופות הגמל. בתוך שלל החידושים שבתקנות, יש אחד שעשוי להיות בעל השלכות מרחיקות על מצב המשק: בראשונה יותר לקופ"ג להיכנס לפעילות השאלות (Short). אם התקוות שנתלות בחידוש הזה יתממשו, ייתכן שנמצא אחד הפתרונות למצוקת האשראי במשק. 

 השאלה משמעה מסירת נייר ערך המוחזק בידי אחד לאחר, כדי שימכור אותו בשוק וישתמש בתמורת המכירה לצרכיו. בחלוף מועד ההשאלה צריך האחר לרכוש את הני"ע מחדש בשוק, ולהחזירו למשאיל המקורי. מקובל לחשוב על פעילות השאלות כאמצעי להרוויח מירידת ערך של מניות, אבל המעניין כיום בפעילות זו הוא בנוגע לאג"ח. מי ששואל אג"ח כמוהו כמי שנטל הלוואה - הוא מקבל כסף לידיו היום (מכירת האג"ח), וצריך להחזיר את הכסף (רכישה חוזרת של האג"ח) בתוספת מרווח כלשהו (ריבית, או עמלת ההשאלה) בעתיד. 

 עד לאחרונה לא היה למבקשי ההלוואות במשק צורך בפעילות ההשאלה. את צורכי האשראי שלהם הם סיפקו בבנקים. כיום הבנקים כבר אינם מעמידים אשראי לכל דורש, והתוצאה היא מצוקת אשראי. מה שמחריף את המצוקה הוא הריכוזיות הגדולה של המשק הישראלי, שמקשה גם על לווים גדולים ומבוקשים לקבל אשראי בבנקים בשל מגבלות של לווה בודד. אלה יכולים למצוא פתרון בהשאלת אג"ח. 

 קופ"ג וחברות הביטוח מחזיקות יחדיו במלאי של 100 מיליארד שקל אג"ח. אם רק 20% ממלאי זה יושאלו לחברות כאמצעי להעניק להן הלוואות, יגדל פוטנציאל האשראי במשק ב-20 מיליארד שקל. זהו גידול של כ-50% ביחס לפוטנציאל האשראי המוערך שנותר כיום בידי מערכת הבנקאות. 

 לכאורה אין סיבה שלא לצפות למימוש הפוטנציאל הזה. בהשאלת אג"ח נחשפת הקופה לשני סיכונים: סיכון האשראי של הלווה (הוא יפשוט את הרגל ולא יוכל להחזיר את הכסף שהוא חייב), וסיכון של סחירות (לא ניתן לסחור באג"ח המושאל בתקופת ההשאלה). שני הסיכונים אינם צריכים להטריד. בכל מקרה, הקופות סוחרות רק בחלק קטן מתיק האג"ח שלהן, ועם סיכוני אשראי הן מתמודדות מדי יום כשהן רוכשות אג"ח של חברות. בהשוואה לרכישה של אג"ח בהנפקה, הליך ההשאלה מהיר יותר, נעשה תמורת מרווח (תוספת ריבית) לא קטן של 0.75%-2% בהשוואה לריבית האג"ח הממשלתית, ויש בו גם רווח כפול (רווח נוסף על אג"ח שכבר מצויה בידי הקופה). 

 עם זאת, קיימים ספקות רבים אם הקופות אכן ייכנסו לפעילות ההשאלה בהיקפים גדולים. ספק אחד נוגע לסוגיית ה"חומות הסיניות". בהיכנסן לפעילות השאלה נכנסות הקופות למעשה לתחום של העמדת אשראי, ובכך הן מתחרות בבנקי האם שלהן. ההערכה היא שהקופות לא ישושו לעשות כן. 

 ספק שני שואב מחברות הביטוח. להבדיל מקופ"ג, לחברות הביטוח יש היתר זה שנה לעסוק בפעילות השאלה, והן ממעטות לעשות כן. חלקן מתלוננות על כך שהתקנות בנוגע להשאלה אינן נוחות טכנית. אחרות מתלוננות על הסיכון הגבוה במשק ועל אי רצונן להיחשף כעת לסיכוני אשראי. אחרות תולות את האשם בחברות, שאינן טורחות לפנות אליהן בבקשה לשאול אג"ח. תירוצים יש למכביר, והתוצאה הסופית היא שמה שיכל להיות אחד מתחומי הפעילות החשובים ביותר של שוק ההון הוא כיום עדיין מנוון. נותר רק לראות אם הקופות יבחרו ללכת בדרך שונה מזו של חברות הביטוח.