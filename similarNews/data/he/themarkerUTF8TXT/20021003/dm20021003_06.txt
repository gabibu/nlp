הנפילות של שוקי ההון בעולם לרמות אמצע שנות התשעים הן האירוע הכלכלי המקבל את מירב תשומת הלב בעולם, ואין ספק לגבי כובד השפעתו על הכלכלה העולמית. אולם אירוע נוסף שזוכה לפחות תשומת לב עלול להיות בעל השלכות מונומנטליות בטווח הקצר והבינוני. השבתת הנמלים בחוף המערבי של ארה"ב עולה למשק הגדול בעולם מיליארד דולר ביום. 

 השבתת הנמלים על ידי המפעילים נמשכת פחות משבוע, והנזק הכלכלי מצטבר ומואץ. כבר עתה מסתמן מחסור בסחורות וחומרי גלם. אם הנמלים יישארו מושבתים בשבועיים הקרובים עלולה להיפגע עונת הקניות בחגים, ומאות אלפי עובדים עלולים לאבד את משרתם. נמלי החוף המערבי מטפלים בסחורות בשווי 300 מיליארד דולר בשנה, כולל מכונות, רהיטים, ביגוד, ציוד אלקטרוניקה ומחשבים, מכוניות, ציוד תעשייה, מזון, כימיקלים ותוצרת חקלאית. 

 לפי מחקר של חברת מרטין אסושיאייטס, שהוכן עבור מפעילת הנמלים, פסיפיק מריטיים אסושיאיישן (PMA), לאחר 10 ימי שביתה עלול הנזק היומי לגדול ל-1.94 מיליארד דולר ליום, ולגרוע 91 אלף משרות מהמשק. לאחר 20 ימי שביתה ההפסד היומי צפוי לעלות ל-2.43 מיליארד דולר, ל-1.82 מיליארד דולר במסים ולגרוע 240 אלף משרות. 

 הפגיעה בשוק העבודה עלולה להיות חריפה במיוחד. בין המושבתים: ימאים ועובדים על ספינות, מובילים יבשתיים המוליכים סחורות לנמלים, כולל עובדי רכבות ונהגי משאיות, וכל התעשיות הנלוות הדרושות להפעלתן. זהו הנזק ברדיוס הקרוב ובטווח הקצר. ברדיוס רחב יותר, ולטווח ארוך יותר, נפגעים משיבוש היצוא, החקלאים וכל ספקי הסחורות היוצאות מארה"ב דרך הנמלים. 

 בצד היבוא, הנזק המסתמן גדול אף יותר. ברחבי ארה"ב ממתינים עתה סוחרים לאספקה הנדרשת להם. באקלים הכלכלי הנוכחי מעטות הרשתות הקמעוניות או אפילו חברות הסיטונות המחזיקות מלאים ליותר מימים ספורים. קווי יצור ממתינים לחומרי גלם ורכיבים. התמשכות השביתה לתוך עונת החגים עלולה לשבש קשות את העלייה העונתית בצריכה הפרטית. 

 מעגל הנזק לא מסתיים בגבולות ארה"ב. חברות יצוא ברחבי העולם, ובפרט החברות בדרום מזרח אסיה, המשלחות סחורות באוקיינוס השקט אל החוף המערבי, לא יכולות לפרוק את סחורותיהן. מרבית היצוא מיפאן וסין נכנס לארה"ב דרך נמלי לונג ביץ' ולוס אנג'לס, המושבתים. בבורסת הונג קונג נרשמו היום ירידות במניות חברות היצוא בעקבות הקשיים הנערמים בשל השביתה. הסטת המשלוחים לנמלים אחרים, כמו ונקובר בקנדה או נמלים במקסיקו, מגדילה את עלויות השילוח וכתוצאה מכך גם את מחירה הסופי של הסחורה הנשלחת. 

 באשר לצדדים הניצים, הם צפויים לשוב היום לשולחן הדיונים. איגוד הסוורים כבר אותת כי אין בכוונתו להתכופף בפני דרישות המעסיקים, המבקשים לחדש כלשונם את חוזי העבודה שתוקפם פג ביולי ועד כה חודשו על בסיס יומיומי. איגוד הסוורים דורש מצידו לנהל משא ומתן על תנאים חדשים. המשקל המונח על כפות המאזניים הוא גדול כל כך, עד כי ייתכן שהבית הלבן יתערב בסכסוך כדי למנוע משבר.