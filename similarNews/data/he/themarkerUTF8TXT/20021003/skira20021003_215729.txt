אייל בן שלוש, המפקח על שוק ההון והביטוח באוצר, לא נהנה מפופולריות בקרב קופות הגמל בימים אלה. תקנות ההשקעה החדשות של הקופות נכנסו בתחילת החודש לתוקף, ובקופות לא מאושרים מכך. 

 בן שלוש, שעוד בתפקידו כסגן המפקח על הביטוח נחשב לאיש החזק באגף, הוא האיש העומד מאחורי תקנות ההשקעה החדשות. מדובר בתקנות מהפכניות, המסירות את מרבית מגבלות ההשקעה מהגופים המוסדיים. בבחינת, מעבר ממשטר שבו מה שלא הותר למוסדיים היה אסור, למשטר שבו כל מה שלא נאסר במפורש - מותר. 

 בשלב ראשון יישם בן שלוש את תפישת תקנות ההשקעה החדשה בחברות הביטוח. בשלב שני הגיעו התקנות של קופות הגמל. הקופות, שהספיקו לשמוח על כך שהאוצר עומד להסיר מעליהן את מגבלות ההשקעה, התאכזבו כשגילו שבכל זאת נותרו כמה איסורים. האכזבה הזו הולידה את המחלוקת. אגף שוק ההון הותיר בתקנות הגבלות שנוגעות לריכוזיות שוק ההון (כלומר, הגבלות על פעילות קופות הגמל של הבנקים), לנזילות של הקופות ולשקיפות שלהן מול העמיתים. בין השאר, נאסר על קופות הגמל לחייב את העמיתים בתשלום דמי ניהול למנהלים אחרים. 

 על פי התקנה הזו, אם קופת גמל מעבירה כספים לניהול של מנהל השקעות אחר - למשל, אם היא רוכשת קרנות נאמנות, או שוכרת את שירותיו של ברוקר זר כדי שינהל לה תיק השקעות בחו"ל - דמי הניהול צריכים להיות משולמים על ידי מנהל הקופה, ולא על ידי העמיתים. כיום, העמיתים הם שמשלמים את עלות דמי הניהול באמצעות החזר הוצאות שמשולם לקופות. החזר ההוצאות הוא בנוסף לדמי הניהול המשולמים לקופות. 

 החיוב כי בעלות דמי הניהול למנהלים חיצוניים ישאו הקופות עצמן מעורר אצלן כעס עצום. "התוצאה תהיה שקופות הגמל יימנעו מלהעביר ניהול תיקי השקעות לברוקרים בחו"ל, כי אין סיכוי שנישא בעלות הגבוהה של דמי הניהול בחו"ל", הם מאיימים. 

 המעניין הוא שתקנות ההשקעה של בן שלוש אינן אוסרות על קופות הגמל להטיל את עלות דמי הניהול החיצוניים על עמיתי הקופות. כל מה שבן שלוש דרש היה כי ינתן לדבר גילוי נאות. משמע, שההוצאות הנוספות של תשלום דמי ניהול למנהלים חיצוניים ייגבו מהעמיתים באופן גלוי וישיר במסגרת דמי הניהול לקופות. זאת בניגוד למצב כיום שבו דמי הניהול לקופות יורדים, תוך יצירת מצג של תחרות על כספי העמית, ובה בשעה גובות הקופות מן העמית "החזר הוצאות" שספק אם הוא מודע לו. 

 קופות הגמל אינן מרוצות. הן טוענות כי אין כיום אפשרות לייקר את דמי הניהול, בשל התחרות בענף, ולכן הן יצטרכו לספוג את העלות של דמי הניהול. כמובן שלכך הן אינן מוכנות. רק שהתקנה החדשה של בן שלוש קורעת את המסכה מעל הטענה הזו. 

 בשעה שקופות הגמל טוענות כי אינן יכולות לייקר את דמי הניהול לעמיתים בשל התחרות בענף, בפועל הן מייקרות את דמי הניהול באמצעות הגדלת החזר ההוצאות הנגבה מהעמית. התחרות על דמי הניהול היא כסות לחוסר תחרות אמיתית על העמית. ספק אם המפקח על שוק ההון והביטוח צריך לתת ידו לכך.