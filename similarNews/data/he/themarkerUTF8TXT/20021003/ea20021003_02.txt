בניגוד לפרשנויות השוטפות על אירועי היום, יש לנו הפעם טיפ מעשי, המלצה של ממש, והיא מיועדת למנכ"לים, סמנכ"לים וחשבים במשרדי הממשלה ובכל הגופים והארגונים הנתמכים על ידי תקציב הממשלה. 

 יש לכם תקציב רכש? יש לכם תקציב פיתוח והשקעות? נותר לכם תקציב לפרויקטים? אל תחשבו פעמיים - הוציאו את כל הכסף, עכשיו ומיד. חתמו עוד השבוע על חוזים מחייבים עם ספקים, ורוקנו את הקופה הקטנה. 

 ובקיצור: אם יש לכם תקציב כלשהו לשנת 2002 שמסיבה כלשהי לא ניצלתם, המלצתנו היא שתוציאו את הכל, ומהר, כי כבר בשבועות הקרובים אתם עומדים לקבל ממשרד האוצר הנחייה לעצור את כל הוצאות הכספים, יחד עם דרישה לאשר ולבדוק שוב כל הוצאה וכל קנייה. 

 הסיבה פשוטה: למדינה אין כסף בגלל ירידה חדה נוספת בהכנסות ממסים. שר האוצר וראשי המשרד שוהים כבר למעלה בשבוע בארה"ב, וכאשר הם יחזרו יתברר להם סופית שאין להם מספיק מקורות כספיים כדי לעמוד ביעד הגירעון שהבטיחו רק השבוע, שוב ושוב, לכלכלני חברות הדירוג ולשאר האנליסטים שאתם נפגשו בוושינגטון ובניו יורק. 

 יעד הגירעון, 3.9% מהתוצר (או 4.4% אם עושים את החישוב הנכון ומפחיתים את תשלום הסיוע מארה"ב שהגיע השנה, אבל למעשה היה עבור השנה שעברה), נראה היום, שלושה חודשים לפני סוף השנה, כבלתי ניתן להשגה. 

 הכנסות המדינה ממסים, ובעיקר ממס הכנסה וממס רכוש, הולכות ויורדות בעקביות כבר למעלה משנה, אבל המכה הגדולה נחתה בחודש אוגוסט. כאשר סוכמו נתוני הגבייה, בחודש ספטמבר, התברר שחסרים יותר ממיליארד שקל. חור זה שלח את מנכ"ל משרד האוצר, אוהד מראני, לפרסם "אזהרת הכנסות" שהפחידה מאוד את המשקיעים, והיתה למעשה תחילתו של גל הירידות בשוק איגרות החוב השקליות. 

 ההסברים שסיפק מראני לירידה בהכנסות בחודש אוגוסט היו מאוד מעורפלים. הוא דיבר על  נתונים "בעייתיים" והודה שאינו מבין אותם. גם ל"פורום המסים" שהוקם בראשותו באוצר, ושבו חברים הממונה על הכנסות המדינה מאיר קפוטא, החשב הכללי ניר גלעד וסגנו אבישי כהן, נציבת מס הכנסה טלי ירון-אלדר וראש אגף הכלכלה מיכאל שראל - לא היו הסברים טובים יותר. 

 עכשיו הסתיים גם חודש ספטמבר, וראשי האוצר ודאי ממתינים בעצבנות לנתונים החדשים. ממספרים מקדמיים שפירסם האוצר שלשום נראה כי ביחס לאוגוסט נרשם תיקון מסוים בגבייה, בעיקר בזכות עלייה בהכנסות ממע"מ, אבל ספק רב אם הוא ישנה את התמונה הכוללת. הכנסות המדינה הרי תלויות בהיקף הפעילות הכלכלית, וזו נמצאת בירידה חזקה. 

 נתונים שפירסמה אתמול הלשכה המרכזית לסטטיסטיקה מצביעים על ירידה חדה בהיקף היבוא, שמשמעותה בין השאר ירידה בהכנסות ממכסים. כמעט כל בעלי העסקים, מתחום הקמעונאי ועד התעשיינים והיבואנים, מצפים לירידת פעילות "אחרי החגים", וגם לא ברור מאיפה יבואו עד סוף השנה הרווחים או עסקות הנדל"ן הגדולות שיאוששו את ההכנסות ממס הכנסה וממס רכוש. 

 איש אינו יכול לומר כיום כמה כסף יחסר לממשלה עד סוף השנה, אך נראה שכל מספר בין 1.5 ל-3 מיליארד שקל פוגע לא רע. לכאורה, מחייב המצב את הממשלה - אם היא אכן עומדת מאחורי התחייבותה לעמוד ביעד הגירעון - לבצע קיצוץ נוסף בתקציב הנוכחי. אלא שזו אינה אפשרות מעשית: בימים הקרובים יחלו הדיונים בכנסת על הצעת התקציב לשנת 2003, ואין סיכוי או אפשרות פוליטית לשרבב לתוך התהליך הזה תקציב חדש לשנת 2002 העומדת ממילא להסתיים תוך פחות מ-90 יום. 

 כדי לעמוד, לפחות פורמלית, ביעד הגירעון שהבטיח, ייאלץ האוצר להימנע מלבצע הוצאות שאושרו ותוקצבו. מראני מסביר כי האוצר לא יכול לעצור משכורות או תשלומי העברה, ולכן יקפיא תקציבי רכש של המשרדים או תקציבי פיתוח מסוימים. מכוון שעל האוצר לחסוך הרבה מאוד כסף עד סוף השנה, נראה לנו שהוא יתקוף כמעט כל פעולת רכש אפשרית שאינה חיונית לחלוטין. נייר משרדי? קפה? מחברות? כיתות לימוד? מזגן? מחשב חדש? שיפוצים? עבודות ייעוץ? מה שלא תקנו וגם תשלמו בימים הקרובים, כנראה כבר לא יהיה לכם בשנת התקציב הנוכחית. 

 האם יעמוד האוצר במשימה? אם גלעד פשוט לא יחתום על הצ'קים, יכולה הממשלה לגמור עם נתוני קופה וביצוע התואמים את יעד הגירעון, וההצלחה תוצג בכבוד רב לחברות הדירוג. אלא שזוהי כמובן פיקציה שקופה, כי רוב ההוצאות שיידחו השנה יעברו לשנה הבאה ולתקציב הבא, שם הם לא נמצאים, ויחייבו את הממשלה לבצע עוד קיצוץ, מעבר להצעה ל-2003, שעוד רחוקה מאישור.