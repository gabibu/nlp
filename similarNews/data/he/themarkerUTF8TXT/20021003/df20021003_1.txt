מפתה עכשיו לדבר על השקעות קרות רוח "לטווח ארוך" - רמת המחירים החדשה-צנועה של מניות טכנולוגיה רבות נראית כמי שמייצגת, לכאורה, סיכון דאון סייד מוגבל - המרחק מאפס ממילא כבר לא גדול, כאשר במקביל רבים ממשיכים לייחס הסתברות לא גבוהה לתרחיש של התאדות\מחיקה רוחבית, שיטתית, גורפת של מאות חברות טכנולוגיה ציבוריות. 

 למרות זאת, הסתמכות על שווי שוק אבסולוטי נמוך עלולה להטעות - חלק לא קטן ממניות ההיי-טק שנסחרות היום "במחירים מצחיקים" עלולות למצוא את עצמן במצב בו הן נזקקות למימון חיצוני כתנאי הכרחי להישרדותן. הזמן לא עובד לטובתן - ככל שהמשבר ארוך יותר, כך גדלה ההסתברות לכך שהן לא יוכלו לעמוד על רגליהן בכוחות עצמן. רעיונית, הן כמו אופציות Call על נכס בסיס מדשדש\נשחק, המאבדות מערכן ככל שהזמן חולף. 

 הן מציעות חשיפה סמויה לסכנה גדולה ומשמעותית - השילוב של מחירי מניות נמוכים מאוד וצורך קיומי במימון חיצוני עלול להוביל, "הגדרתית", לדילול עצום של כל מי שהחזיק במניות החברה ערב הגיוס. הנפקות המצוקה האלו מגדילות באופן דרמטי את מספר המניות של החברה - זה אולי מקטין את הסכנה של פשיטת רגל, אולם במקביל זה גם קוטם באופן משמעותי את פוטנציאל האפ סייד של המניה. 

 קבוצת הסיכון מאויימת הדילול כוללת, בעיקר, מניות של חברות עם חוב, מניות של חברות שיכולתן לייצר הכנסות חדשות ורווחים מעוררת סימני שאלה ומניות של חברות שהמודל העסקי ו\או התפעולי שלהן עלול להתגלות כרעוע. 

 לעניין של "צל הדילול" יש השלכה מעשית חשובה. הערכה של שווי השוק האמיתי של מניות טכנולוגיה עם "מחירים מצחיקים" חייבת להביא בחשבון את ההשפעה הפוטנציאלית של דילול אפשרי - הן את ההסתברות להתממשותו והן את היקפו הצפוי. ככל שההסתברות לדילול משמעותי גדולה יותר, כך גם השווי הנוכחי פחות "מצחיק". צל הדילול משפיע על מחיר היעד "האמיתי", צל הדילול המאסיווי משפיע גם על "זכות הקיום הבורסאית" של החברה - שילוב בסיס מניות עצום ותקרת שווי שוק (לא כל חברה יכולה להגיע לשווי שוק של כמה מאות מיליוני דולר) מקטין את יכולת המניה לייצר ערך למשקיעים, גם אם החברה תשפר משמעותית את ביצועיה. 

 תחזית של מספר המניות בטווח הארוך חשובה כיום לא פחות מתחזית של משתנים תפעוליים מיינסטרימיים. הזירה הישראלית בוול סטריט מציעה היום, לדוגמה, הרבה מניות של חברות עם שווי שוק "נוח" יחסית ל"פוטנציאל ארוך הטווח". האטרקטיוויות של המניות האלו אמורה להיות מושפעת, בין יתר הגורמים, גם מעצמת הרגישות\חשיפה שלהן לצל הדילול. פרסום תוצאות הרבעון השלישי יוכל לסייע גם בהערכת ההסתברות של התממשות התרחיש המאיים של גיוס הון מדלל. 

 התוצאה: גידול חד במספר המניות בגין הזדקקות קיומית לגיוס הון חיצוני מדלל עלולה להפוך מניה "אטרקטיווית" עם שווי שוק אבסולוטי נמוך ומפתה "לטווח הארוך" למלכודת צורבת לטווח הקצר. עניין ההסתברות לדילול עתידי הופך, במקביל להתמשכות המשבר בשוק הטכנולוגיה ציבורי, ליותר ויותר דומיננטי.