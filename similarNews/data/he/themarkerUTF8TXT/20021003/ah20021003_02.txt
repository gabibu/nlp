מאת ירון הרמן ואהוד אלפסי 


 דומה, כי תקיפת המכרז בבית המשפט הפכה בימינו לחלק כמעט אינטגרלי של הליך המכרז. חדשים לבקרים אנו מתבשרים על כך שמציע זה או אחר, אשר לא נבחר כזוכה במכרז, עותר לבית המשפט ומבקש לבטל את החלטת ועדת המכרזים. מי שטענותיו לא התקבלו בבית המשפט לעניינים מנהליים, ממהר ומערער על ההחלטה לבית המשפט העליון. על רקע זה ניתן להבין את חשיבות היקפה של זכות העמידה  קרי, מי רשאי לתקוף את הליכי המכרז בבתי המשפט. 


 הדין בעבר 


 בעבר, איפשרו בתי המשפט לתקוף את המכרז אך ורק למציע אשר אילו תתקבל עתירתו  זכאי יהיה לזכות במכרז . גישה זו התבססה על שני טעמים: הראשון נבע מגישת בית המשפט באותה עת לפיה רק מי שיש לו אינטרס אישי בהחלטת הרשות רשאי לעתור כנגדה. הטעם השני התבסס על התפיסה לפיה רק מי שנהג כשורה יכול לטעון כנגד התנהגות פסולה של זולתו. 


 השינוי בפסיקה  מבג"צ בוכריס ועד הזכייה במפעל הפיס 


 עם השנים חל מפנה בגישת בית המשפט. ראשית, התרחבה זכות העמידה הכללית בבג"ץ והשתרעה גם על מי שאין לו כל אינטרס אישי בהחלטת הרשות ("עותר ציבורי") על כן נשאלת השאלה - אם מי שלא השתתף כלל במכרז עשוי להיות בעל מעמד לטעון כנגד פגמים בהחלטת הרשות, מדוע ייגרע חלקו של מי שהשתתף במכרז? 

 בנוסף, העניק בית המשפט משקל גובר לאינטרס הציבורי בהבטחת טוהר המכרז ותקינותו, וזאת על פני הרתיעה ממתן סעד לעותר "שהתנהג שלא כשורה" (שכן נפלו בהצעתו פגמים); והרי גם מי שהצעתו נפסלה עשוי להצביע על פגמים בהליכי המכרז, דבר שיביא להגברת תקינות המינהל הציבורי ולחיזוק אמון הציבור בפעילות הרשות. 

 מובן, כי מי שבהצעתו נפל פגם לא יוכל לזכות במכרז, אפילו יוכיח שגם בהצעה הזוכה נפל פגם. אולם, מדוע שלא תינתן לא האפשרות להביא לביטול המכרז כולו, אם יוכיח שגם ההצעות האחרות פסולות, או אם נפל פגם היורד לשורשו של עניין בהליכי המכרז? 

 ואכן כך הוכר מעמדו של מציע שהצעתו נפסלה בשל פגם, לעתור כנגד מכרז בטענה שאותו פגם ממש נפל גם בהצעות אחרות . מאוחר יותר הורחבה ההלכה והתאפשר למציע לטעון שהפגם שנפל בהצעה הזוכה שייך לאותה "משפחה" של פגמים אליה שייך הפגם שנפל בהצעתו (ע"א 6926/93 מספנות ישראל); 

 סופה של אותה "מהפיכה זוטא" בהלכת מפעל הפיס (ע"א 8416/99) שניתנה באוגוסט 2000 ובה הוכר מעמדו של עותר, שהצעתו במכרז נפסלה, לטעון לביטול הליכי המכרז בשל פגמים שנפלו בהצעות האחרות או בהליכים לבחינת הצעות אלה, וזאת ללא קשר לשאלה אם הפגמים שנפלו בהצעות האחרות דומים לפגם שנפל בהצעת העותר. יצויין, כי הלכה זו חלה בין אם היתה חובה על פי דין לערוך את המכרז ובין שעורך המכרז "התנדב" לערוך הליכי מכרז. 

 כמו כן, לא נדרש העותר להוכיח שביטול המכרז יביא בהכרח לפרסום מכרז חדש. עם זאת, חשוב להדגיש שוב, כי מי שבהצעתו נפל פגם יוכל אך ורק לעתור לביטול המכרז כולו, ולא יוכל לטעון כי יש להכריז עליו כזוכה במכרז. 


 מעמדו של מי שלא השתתף במכרז 


 הפסיקה טרם הכריעה בשאלת מעמדו של ה"עותר הציבורי" בדיני המכרזים. לעניין זה ניתן להבחין בין שני סוגי עותרים: הראשון הוא מי שלא היה מעורב בהליכי המכרז, אך ייתכן שיש לו עניין במכרז או בביטולו (לדוגמא, מי שעשוי להגיש הצעה אם יבוטל המכרז ויפורסם מכרז חלופי); 

 הסוג השני הוא העותר הציבורי "הקלאסי" - קרי, מי שמבקש לטעון כנגד הליכי המכרז בשם האינטרס הציבורי ולא מכח אינטרס אישי (לדוגמא, עמותה לשמירה על טוהר השלטון). כאמור, טרם הכריעה הפסיקה במעמדו של מי שלא השתתף במכרז. מחד גיסא, מכירה הפסיקה בזכות העמידה הכללית של "עותר ציבורי", לתקוף החלטת רשות, אף שאין לו עניין אישי ומיידי בהחלטה זו. 

 הפסיקה אף מכירה בחשיבות העותר הציבורי כאמצעי לפיקוח על הרשות ולהגברת אמון הציבור בה. זאת ועוד, אם יבוטל המכרז שנוהל שלא כדין, ייתכן שיפורסם מכרז חדש במקומו, ובו ישתתף גם העותר. כנגד אלה  עומד הרצון שלא לפגוע ביעילות הליכי המכרז על ידי פתיחת פתח לכל דיכפין לעתור כנגד המכרז ולעכב את ביצועו. כן, עומד השיקול הדיוני לפיו אין להטריח את בתי המשפט בהתדיינויות סרק אותם יזמו צדדים שאין להם אינטרס אישי ישיר בהתדיינות. 

 על אף שכאמור, טרם נקבעו מסמרות בשאלת מעמדו של מי שלא השתתף כלל במכרז, דומה כי בית המשפט יעשה מאמץ שלא לדחות על הסף עתירה מטעם זה בלבד. 

 כך לדוגמא בפרשת משה"ב חברה לשיכון בניין ופיתוח בע"מ (ע"א 5035/98  פסק הדין ניתן בחודש מרץ 2002 על ידי השופטת א' פרוקצ'יה ובהסכמת השופטים ש' לוין ו-ד' בייניש) פרסם מינהל מקרקעי ישראל מכרזים להחכרת 18 מתחמים לבניית מגורים בשכונה במבשרת ציון. ארבע חברות שהשתתפו במכרזים לגבי חלק מ  18 המתחמים בשכונה, הגישו עתירות כנגד החלטת ועדת המכרזים לבחור בחברה מסויימת כזוכה בשניים מהמתחמים. 

 אולם, אף לא אחת מהעותרות השתתפה במכרז לגבי אחד משני מתחמים אלה, ובמכרז לגבי המתחם השני  הגישה רק אחת העותרות הצעה. בית המשפט העליון בחר שלא לדון בשאלה הכללית בדבר מעמדו של מי שלא השתתף במכרז, אלא קבע כי מאחר שיש קשר כלכלי בין כל 18 המתחמים (מחיר הדירות שיוקמו על מתחם אחד עשוי להשפיע על מחיר הדירות שיוקמו על מתחם סמוך), הרי שהמדובר ב"משפחת מכרזים", אשר מי שהשתתף במכרז אחד יש לו זיקה ואינטרס לגבי שאר המכרזים ב"משפחה". י 

 ש לסייג ולומר כי בפסק הדין דנן, ההכרעה בשאלת המעמד לא היתה הכרחית מאחר שממילא הטענות כנגד המכרז נדחו לגופן. עם זאת, במתן פרשנות מרחיבה זו להגדרת "משתתף במכרז" דומה שיש משום רמז לעמדת בית המשפט בשאלה הכללית יותר של פתיחת דלתות בית המשפט בפני עתירות לבטלות מכרז מפי "עותרים ציבוריים" אשר לא השתתפו כלל במכרז. 


 מציע שמשך את ערבותו בחזרה 


 חריג לגישת בית המשפט המרחיבה את זכות העמידה בסוגיית תקיפת המכרזים ניתן לראות בפרשת טמג"ש חברה לניהול ופיתוח פרוייקטים בע"מ (ע"א 7699/00. פסק הדין ניתן ביוני 2001). 

 בפרשה זו נגשו שתי חברות למכרז שהוציאה רשות הניקוז קישון. לאחר שהודיעה הרשות על זכיית אחת המציעות, ביקשה המציעה השניה (טמג"ש) לקבל חזרה לידיה את הערבות שצורפה להצעתה במכרז. במקביל, דרשה לעיין במסמכים שונים של ועדת המכרזים, ולאחר העיון בהם העלתה טענות כנגד בחירת הזוכה. 

 כשהגיע הסכסוך לערכאות משפטיות דחה בית המשפט העליון את העתירה על הסף, בדעת רוב, בטענה כי משמשכה טמג"ש את ערבותה חזרה אין היא רשאית עוד לטעון כי יש להכריז עליה כזוכה במכרז, אלא באפשרותה אך ורק לבקש את ביטול המכרז כולו. 

 זאת, מכמה טעמים: ראשית, אין היא עומדת עוד בתנאי המכרז המחייבים הגשת ערבות; שנית  משיכת הערבות מהוה פגיעה בשוויון למול הזוכה במכרז אשר נדרש להותיר את הערבות בידי הרשות; שלישית  יש לראות במי שמשך ערבותו חזרה כמי שויתר על זכותו לעמוד עוד בדרכו של המכרז. 

 ראוי לציין, כי השופט חשין, בדעת מיעוט מנומקת היטב, סבר כי אין לדחות על הסף עתירה, רק בשל כך שהמציע דרש לקבל ערבותו חזרה, לאחר שמסרה לו הרשות כי לא זכה במכרז. עוד ראוי לציין, כי הלכת טמג"ש חלה על מציע שדרש לקבל את ערבותו חזרה וככל הנראה לא תחול מקום בו עורך המכרז השיב את הערבות למציע מיוזמתו, ללא דרישה של המציע (ראה ע"א 5035/98). 


 סיכום 


 בתי המשפט הלכו כברת דרך ארוכה ונפתלת בסוגיית זכות העמידה בתקיפת מכרזים. ראשית הדרך בצמצום הזכות לתקוף מכרז אך ורק למציע אשר אילו תתקבל עתירתו  זכאי יהיה לזכות במכרז. ואילו כיום מוכרת כבר זכות משתתף במכרז, לעתור לביטול הליכי המכרז (ובלבד שאינו מבקש לזכות בעצמו במכרז), אפילו נפל פגם בהצעתו, בשל פגמים שנפלו בהצעות האחרות או בהליכים לבחינת הצעות אלה, וזאת ללא קשר לשאלה אם הפגמים שנפלו בהצעות האחרות דומים לפגם שנפל בהצעתו שלו. 

 כמו-כן, ישנן אמירות בפסיקה התומכות בהרחבת זכות העמידה מעבר לכך. בדרכו זו, העדיף בית המשפט שלא להכריע, עד כה, בזכות העמידה של "העותר הציבורי" לתקיפת מכרזים. אולם, לאור ההתדיינות הרבה המאפיינת את דיני המכרזים במקומותינו - לא מן הנמנע שהכרעה כאמור תידרש במוקדם או במאוחר.