אתמול בערב יצאו ראשי האוצר מפגישתם עם חברת הדירוג מודי'ס בניו יורק, ובכך סיכמו סדרה של שלושה מפגשים עם שלוש חברות דירוג האשראי המובילות בעולם. בתום שלושת המפגשים הודיעו מנכ"ל האוצר, דוברו של השר ויועצו כי המפגשים היו מוצלחים מאוד. "הצגנו בפני חברות הדירוג את הרציונל שעומת מאחורי מדיניותנו הכלכלית", אמר אוהד מראני, מנכ"ל האוצר, לפני יומיים בצאתו מהפגישה עם חברת הדירוג פיץ'. 

 ואכן, על פי דברי המשתתפים ניתן להבין לגבי הנושאים שעמדו על הפרק במפגשים. שר האוצר, סילבן שלום, מנכ"ל המשרד, אוהד מראני, והחשב הכללי, ניר גלעד, הציגו בפני ראשי סוכנויות הדירוג את הישגי הכלכלה הישראלית בשנה האחרונה, ואת התמודדותה עם האינתיפאדה, המשבר בכלכלה העולמית והמשבר בנאסד"ק. ראשי האוצר הדגישו כי מנהלי סוכנויות הדירוג ראו בעין יפה את הצעדים הכלליים שנערכו בתקופתו של שלום כשר האוצר. צעדים אלו כוללים בין השאר תוכנית כלכלית לשנת 2002, הכוללת קיצוץ תקציבי, גם בתקציב הביטחון, ביטול החקיקה הפרטית, רפורמה בשוק העבודה, החלטה אסטרטגית לעמוד ביעד גירעון לשנת 2002 והגשת תקציב מרוסן לשנת 2003. 

 מהדי המפגשים ניתן להבין כי תנועת האינפורמציה בין שני הצדדים היתה חד צדדית למדי. סוכנויות הדירוג הציגו בפני ראשי האוצר שאלות על בסיס אינפורמטיווי. הבהרות לגבי תקציב 2003, השינויים הצפויים בשוק העבודה, השלכות מלחמה עם עיראק על הכלכלה המקומית ועל ההשקעות הזרות. ראשי האוצר, מצדם, נהנו להציג בפני עמיתיהם את משנתם הכלכלית, אותה הם שוטחים בכל הזדמנות. 

 על פי הנושאים שנדונו, יש להניח כי מנהלי סוכנויות הדירוג אכן קיבלו רושם טוב מראשי האוצר, מאחר שאנשי האוצר מתורגלים היטב בהצגת נושאים אלו 

 בין השורות של הדברים ניתן להבין מה עניין יותר את סוכנויות הדירוג: יכולתם הפוליטית של ראשי האוצר להעביר את התקציב בכנסת, רמת מחויבותם לעמידה ביעד הגירעון, אך מעל שני גורמים אלו מעניינת את סוכנויות הדירוג רמת הרצינות והמקצועיות של המנהיגות הכלכלית-פוליטית ורמת נחישותה לעמוד בדבריה. על פי הנושאים שנדונו, יש להניח כי מנהלי סוכנויות הדירוג אכן קיבלו רושם טוב מראשי האוצר, מאחר שאנשי האוצר מתורגלים היטב בהצגת נושאים אלו. אך אם היו בוחרים הנציגים המכובדים של חברת הדירוג לגעת בנושאים קצת פחות נוחים עבור ראשי האוצר, אולי היו מקבלים תחושה מעט שונה. 

 מדוע יחס החוב לתוצר של ישראל הולך ומחמיר בשנה האחרונה והגיע עד ל-103% מהתוצר, ובכך מחק שיפור איטי של כמעט 10 שנים? כיצד תממן הממשלה את החוב העתידי נוכח רמות התשואה הגבוהות בשוק המקומי, מחד גיסא, וירידת הכנסות המדינה מאידך גיסא? 

 מדוע שיעור ההשתתפות בכוח העבודה בישראל בקרב הגברים עומד על 84% בלבד, הנמוך מבין מדינות ה-OECD? כיצד תקציב 2003 ומדיניות האוצר מתכוונת לטפל בבעיה מבנית זו בחברה הישראלית? כיצד נתון שיעור ההשתתפות הנמוך "תורם" ליכולת של ישראל לעמוד בשירות החוב שלה? 

 מדוע שיעור ההוצאה עבור תשלומי העברה בתקציב המדינה אינו מראה סימנים של ירידה? מדוע שיעור זה מהתמ"ג נמצא במגמה של גידול ארוך טווח ואף שר אוצר לא פעל כדי לשנות מגמה זו? כיצד תקציב 2003 עשוי לטפל בעיה זו? כיצד תממן המדינה הוצאות אלו, אשר אינן צפויות להניב הכנסות עתידיות ממיסי הכנסה? 

 כיצד מסבירים באוצר את ירידת גביית המסים בחודש אוגוסט? למרות נטל המס הכבד על אזרחי המדינה, ואף הגדלתו לאחרונה, כיצד ירדו ההכנסות ממסים? האם נטל על האזרח גבוה עד כדי כך שכל העלאה נוספת תגרום לירידה בגבייה בעקבות גידול בהעלמות מסים? כיצד יכולה הממשלה לעמוד בירידה זו ללא הגדלת הגירעון? 

 יש להניח כי כלכלני חברות הדירוג, היודעים את דרישות המקצוע, אכן בחנו נקודות אלו ונוכחו לדעת כי תקציב 2003 לא מטפל כראוי בבעיות אלו. אפשר להעריך כי אכן גיששו בנושאים האלו, אך קוצר זמן הפגישות, וכן הדרג הרם, מנעו מהם התעסקות ממשית בבעיות, ולפיכך הציגו חזות מסבירת פנים לראשי האוצר. 

 יועצו של השר שלום, משאל ועקנין, הלין לפני יומיים כי ההתעסקות של התקשורת בנושא הדירוג הינה מוגזמת וגורמת לטלטלות מיותרות בשוק ההון. ואכן, התקשורת עסקה בנושא בהרחבה במשך השבועות האחרונים. אך לא רק בגלל הצורך לעשות כותרות, אלא בגלל ריבוי הבעיות העומדות על הפרק והאיתותים הברורים לכיוון של הורדת דירוג. 


 קישורים נוספים 
 משרד האוצר: מודי'ס אמרה כי הצעדים שנוקטת הממשלה הם מחויבי המציאות ובכיוון הנכון  [10]