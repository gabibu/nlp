בחודשים האחרונים הופכים נתוני משרד העבודה פחות רלוונטיים מתמיד. בשלושת החודשים האחרונים מצביעים נתוני המשרד על ירידה, אומנם בשיעורים קטנים, במספר דורשי העבודה, כאשר בפועל נפלטו לשוק העבודה מאות מובטלים חדשים. 

 הנתונים האחרונים של משרד העבודה, בניכוי גורמים עונתיים, מצביעים על ירידה של 1.2% במספר דורשי העבודה בחודש יולי ל-201.7 אלף איש, לעומת 204.2 אלף בחודש יוני. במקביל, מצביעים נתוני הלשכה המרכזית לסטטיסטיקה על עלייה מתמשכת במספר המובטלים במהלך השנה החולפת. הנתון העדכני של הלמ"ס לגבי חודש מאי מצביע על כ-266.7 אלף מובטלים. 

 נתוני הלמ"ס, ללא כל ספק, מתקרבים הרבה יותר לתיאור אמיתי ונכון של המתרחש בשוק העבודה. נתוני ה"בלתי מועסקים" של הלמ"ס מתבססים על סקר קבוע אותו עורכת הלשכה. על פי הגדרת הלמ"ס, "בלתי מועסקים" הם אנשים שלא עבדו אפילו שעה אחת בשבוע הקובע וחיפשו עבודה באופן פעיל בארבעת השבועות שקדמו לו, אם על ידי רישום בלשכות העבודה של שירות התעסוקה ואם על ידי חיפוש עבודה באופן עצמאי. 

 נתוני משרד העבודה כוללים רק את דורשי העבודה הנרשמים בלשכות התעסוקה, בחודשים האחרונים הוחמרו הקריטריונים לקבלת דמי אבטלה, החמרה שהובילה לירידה במספר המתייצבים בלשכות התעסוקה. מובטלים רבים, היודעים כי לא יהיו זכאים לדמי אבטלה, אם בגלל ההחמרה בקריטריונים לקבלת דמי אבטלה, ואם בגלל תום תקופת זכאותם, מעדיפים לוותר על התענוג של ההתייצבות בלשכה. אותם מובטלים יודעים כי הסיכוי ששירות התעסוקה יוכל לסייע להם במציאת עבודה קטן מאוד. 

 הנתון הרלוונטי היחיד מבין מכלול הנתונים שפירסם היום משרד העבודה הינו הנתון לגבי העלייה במספרם של תובעי הבטחת הכנסה מ-67 אלף בתחילת השנה ל-71 אלף בחודש יולי, עלייה של 15.1%. עלייה זו מחדדת את הברור מאליו - כשנגמרת תקופת הזכאות לדמי אבטלה, ובאין אפשרויות תעסוקה, הדרך הכמעט יחידה של יותר ויותר אנשים לשרוד בישראל כיום היא אותם דמי הבטחת הכנסה. 

 אז באילו נתונים כן יכול משרד העבודה להתגאות? בגידול במספר ההשמות ובלכידתם המוצלחת של מובטלים מתחזים. ביוזמתו של שר העבודה שלמה בניזרי הוקמה באוקטובר 2001 יחידה מיוחדת לחקירת אבטלה. בין החודשים אוקטובר 2001 ליוני 2002 בדקה היחידה 490 תיקים שלגביהם היה קיים חשד ראשוני, ב-49% מכלל אותם תיקים נמצאו ראיות לשלילת דמי האבטלה או הגמלה להבטחת הכנסה. 

 במקביל מדווח משרד העבודה על עלייה במספר ההשמות המתבצעות באמצעות לשכות התעסוקה, מממוצע של 8,000 השמות בכל אחד מהחודשים מאי 2001-מאי 2002, לממוצע של 9,300 השמות בכל אחד מהחודשים מאי-יולי 2002. למרות שמספר ההשמות הללו מהווה רק כ-4.5% מכלל דורשי העבודה, עדיין מדובר בעלייה, בה לא ניתן לזלזל, בעיקר בתקופה של מחסור הולך וגדל במקומות תעסוקה. 

 מה שמשרד העבודה לא מספר הוא כי מספר ההשמות המוצלחות היה יכול להיות גדול יותר, אם היו נענים להצעות השונות מחברות כוח אדם לשיתוף פעולה. בכירים בתחום חברות כוח האדם מציינים כי בחודשים האחרונים פנו מספר פעמים בנסיונות לשכנע את שירות התעסוקה לשתף עימם פעולה, אך נענו בשלילה. במאגרים של אותן חברות ישנן מאות משרות פנויות אשר חברות כוח האדם מתקשות לאייש, אם בגלל מיקומן הגאוגרפי ואם בשל תיאור המשרות עצמן, שיתוף פעולה עם משרד העבודה היה מגביר את הסיכוי לאייש את אותן משרות ומקטין, באופן אמיתי, את מספר דורשי העבודה. אבל במשרד העבודה, כך מסתבר, מעדיפים לרדוף אחרי מובטלים מתחזים. 


 קישורים נוספים 
 משרד העבודה: ירידה של 1.2% במספר דורשי העבודה ביולי ל-201.7 אלף  [10]