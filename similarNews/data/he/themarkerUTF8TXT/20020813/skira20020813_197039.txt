פויכטונגר 

 הם כבר לא אוכלים סושי, האופציות התפוגגו, המשכורות קוצצו ועכשיו אין להם עבודה. כלי התקשורת הישראלים דשו והפכו בפיטורים בענף ההיי-טק ללא הרף בשנה האחרונה. הקלישאות נחבטו שוב ושוב, התמונות חזרו על עצמן, המהנדסים נתנו את אותן כותרות וכולם צקצקו בפליאה, שמחה לאיד או סתם בורות, נוכח תופעה שהיא כלל עולמית בבסיסה. 

 850 עובדי חברת התעשייה  פויכטונגר (  פוכט1  [10]  : ת"א)  , שלא קיבלו בשבוע שעבר את המשכורות שלהם, לא יקבלו כנראה את הטיפול המלכותי הזה, אף שסיפורם קשה וכואב יותר, ובעיקר מדהים כפליים מכל סיפורי העלייה והנפילה של חברות הטכנולוגיה. 

 כל מי שנמצא בשוק ההון בעשור האחרון מכיר היטב את קבוצת פויכטונגר העוסקת בתעשייה כבדה: מערכת חשמל, לוחות חשמל, שנאים, ציוד מיתוג ואינסטלציה, מיתוג ובקרה. 

 פויכטונגר בלטה במשך שנים ברווחיותה החריגה - גם בתקופות טובות וגם בתקופות פחות טובות. בשבע השנים שהסתיימו בשנת 2000 היא רשמה מדי שנה רווח נקי של כ-8 עד 12 מיליון דולר נטו בשנה, תוצאות שרק חברות מעטות יכולות להתברך בהן. 

 עזי פויכטונגר אשר הרוויח כאשר מכר את החברה ביוקר לפלד, שוקל עכשיו לחזור ולהרוויח פעם נוספת מקריסתה של החברה 

 ואז החליטו מנהלי החברה: עזריאל פויכטונגר, יצחק פרג ויצחק ארז, כי הגיעה השעה לעשות אקזיט בסגנון היי-טקי: רפי פלד הציע את המחיר הגבוה ביותר והחבורה מכרה לו את המניות תמורת כ-190 מיליון שקל פטורים ממס. 

 לחבורת המנהלים היו סיבות טובות להניח כי פלד וחבורתו עשויים לפגוע בחברה: כשועלי בורסה עתירי ניסיון, שבמשך השנים ביצעו בעצמם כמה מהלכים פיננסיים שנויים במחלוקת, הם בוודאי ידעו לזהות את הסגנון והגישה של פלד ובעיקר של האנשים בהם הקיף את עצמו. 

 אבל הכסף היה יותר חשוב באותה נקודה לפויכטונגר ולמנהליו: הם לקחו אותו והשאירו את 850 עובדי החברה בידיהם של פלד וחבריו. 

 המהירות שבה אפשר לחסל חברה מדהימה: בתוך שנה מאז עבר הניהול בפועל לאנשי פלד הגיעה החברה להקפאת הליכים ולחוסר יכולת לשלם משכורות לעובדים. רגע אחד היתה כאן חברה שהיא מכונת מזומנים, וברגע השני נהפכה החברה למכונת הפסדים. 

 עובדי פיכטונגר, בניגוד לצעירי הסושי, הם מבוגרים יותר עם משכורות נמוכות בהרבה. שכרם הממוצע של עובדי פויכטונגר הוא 10,000-4,000 שקל בחודש. כל יום של דחייה בתשלום המשכורות מעיק ומכאיב. 

 עכשיו עזי פויכטונגר בוכה בדמעות תנין על החברה, והעיתונים יודעים לספר שהוא שוקל להצטרף לחלק מהקבוצות שמבקשות לרכוש את החברה ולהוציא אותה ממצב של קריסה. 

 כלומר, עזי אשר הרוויח כאשר מכר את החברה ביוקר לפלד, שוקל עכשיו לחזור ולהרוויח פעם נוספת מקריסתה של החברה. משיחות עם כמה מעובדי החברה שביצענו אתמול מתברר כי אין הם מתלהבים לראות אותו חוזר: לא מדובשו ולא מעוקצו הם אומרים. השאלה המעניינת היא כיצד מתכוון פויכטונגר לחזור: האם הוא מתכוון לסכן חלק מהכסף שהוא קיבל כאשר מכר את המניות, או שמא, בדומה לפלד וחבורתו, הוא ישתמש בכסף של אנשים אחרים: יצליח - הוא ירוויח, ייכשל - העובדים ישלמו. 

 ישראכרט 

 הממונה על ההגבלים העסקיים, דרור שטרום, הכריז אתמול על פתיחתו של שוק המסטרקארד לתחרות. שטרום הוציא צו שמטרתו לפתוח לתחרות את אחד המונופולים החזקים ביותר במשק - מונופול שהניב רווחים של מאות מיליוני שקלים לבנק הפועלים בעשור האחרון באמצעות עמלות גבוהות שנגבו מהלקוחות ומהעסקים. 

 אם לא תיווצר תחרות של ממש בשוק הישראכרט, יהיה מקום לשקול דרכים יותר יצירתיות ויותר נחושות ליצירת תחרות במערכת הבנקאות הישראלית 

 הצו בא להסדיר את פתיחת שוק המסטרקארד לתחרות ולהטיל מגבלות מרסנות על כוחה של החברה הדומיננטית השולטת כיום בשוק זה - ישראכרט, שכן לאחרונה קיבלו כ.א.ל ולאומי קארד מיורופיי הבינלאומית רישיון המאפשר להן לסלוק כרטיסי המסטרקארד. הרקע לצו הוא בחלוקת השוק שהתקיימה במשך שנים בתחום כרטיסי האשראי: הבנקים לאומי ודיסקונט שלטו באמצעות ויזה כ.א.ל, בשוק כרטיסי ה"ויזה", ואילו בנק הפועלים, באמצעות החברה הבת שלו ישראכרט, נהנה במשך שנים משליטת יחיד בתחום ההנפקה והסליקה של כרטיסי המסטרקארד וישראכרט. 

 בעוד שבשוק הוויזה השתנה מצב זה, ובשנתיים האחרונות פועלות בו שתי חברות שמציעות שירותי הנפקה וסליקה - כ.א.ל ולאומי קארד - נותרה ישראכרט בלעדית בתחומה, וכיום היא החברה היחידה שיכולה להציע לבתי עסק שירותי סליקה של כרטיסי המסטרקארד. חוק ההגבלים העסקיים מאפשר לממונה להכריז על קיומו של בעל מונופולין, ולאחר מכן לתת לו הוראות מרסנות. במקרה זה הוחלט כי לאור הסכמתה של ישראכרט לקבל על עצמה הוראות מיד, ניתן לפסוח על שלב ההכרזה ולהוציא לאלתר הוראות אשר יחולו על שוק המסטרקארד ויאפשרו את פתיחתו היעילה לתחרות. 

 ההכרזה של שטרום והכללים שהוא קבע חשובים, אך לא בטוח שדי בהם. מי שאמור להתחרות בישראכרט הן שתי חברות כרטיסי האשראי הגדולות: לאומי ויזה ויזה כ.א.ל. לכאורה, לשתיהן יש סיבה טובה לרוץ עכשיו לשוק הישראכרט ולהתחיל להתחרות בסליקה של הכרטיסים. 

 ואולם כלל לא בטוח שהן יעשו זאת: הבנקים בישראל התרגלו במשך שנים לפעול בקרטל לא רשמי בתחומים רבים. כיום יותר מתמיד תלויים הבנקים ברווחיות בפעילות מול משקי הבית, שהיא הפרה החולבת היחידה שלא מכזיבה בתקופת המיתון. 

 כאשר הבנקים רוצים הם יודעים להתחרות, להתנפל ולחסל: הדוגמה הטובה ביותר היא המהירות שבה חיסל בנק לאומי את אלפאקארד של הבנק הבינלאומי. 

 המהירות שבה בנק לאומי ובנק דיסקונט ייכנסו לשוק הסליקה של ישראכרט, הנחישות שבה הם יתחרו בבנק הפועלים, ובעיקר האגרסיוויות העסקית שהם יציגו בחודשים הבאים הם מקרה מבחן חשוב במערכת הבנקאות. 

 לכולם ברור כי יש בשוק הישראכרט הרבה שומן שבל"ל ודיסקונט יכולים לנסות ולנגוס; השאלה היא האם הבנקים הגדולים רוצים  להתחרות זה בזה בשוק הקמעונאי, או שברצונם להמשיך ולקיים את מבנה השוק הדואופוליסטי. 

 אם לא תיווצר בחודשים הבאים תחרות של ממש בשוק הישראכרט ולא נראה ירידה מהירה בעמלה הממוצעת של בתי העסק, יהיה מקום לשקול דרכים יותר יצירתיות ויותר נחושות ליצירת תחרות במערכת הבנקאות הישראלית.