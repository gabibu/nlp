השבוע הראשון בעבודה החדשה של גור צלליכין לא יהיה קל. בגיל 24, אחרי קריירה דחוסה ככתב צבאי בגל"צ ובערוץ 1, הוא נענה להצעה לשמש כדובר לשכת רה"מ. האם ביצע את חציית הקווים מוקדם מדי? קשה לדעת. הסיפור הדמיוני הבא מתאר כמה מהצפרדעים שיצטרך לבלוע בדרך. 


 היום השני 


 כבר ביומו השני בעבודה הוא חש צמרמורת קלה בגבו. לפתע הוא נחשף - ובקלות בלתי נסבלת - למידע עיתונאי חדש ומרתק מהמדרגה הראשונה. ובכמויות. לרגע הוא מפליג בדמיונו, וחושב איך הכתבה שלו פותחת את מהדורת מבט, והוא ניצב במרכז המסך עם השכפ"ץ האזרחי הכה אהוב עליו עם הכתובת PRESS במרכזו, ומדווח אודות המידע הדרמטי. הידיעה מיד תצוטט בכל שאר כלי התקשורת בארץ ובעולם, ואף תזכה אותו ב-5 דקות של מחמאות בישיבת הבוקר שלמחרת. זה מידע הרבה הרבה יותר מעניין מאותו פתק קרוע של אלוף הפיקוד, שבזמנו, כשהיה כתב צבאי צעיר בגל"צ, איחה וניסה להרכיב באמצעותו סקופ. בעקבות המקרה ההוא, נשלח אז, כזכור, לשבוע שמירות בדרום. 

 אבל אז הוא נזכר שהוא כבר לא כתבנו, כי אם דובר בלשכת רה"מ (מה שבעצם קצת הופך את המידע לפחות עסיסי כי מים לא גנובים כבר לא כל כך מתוקים). בכל אופן הוא מיד מציע לממונים עליו להוציא את הסיפור לתקשורת וזוכה ל"ירידה" הראשונה בקריירה החדשה: תגיד אתה השתגעת? צריך להשתיק את הסיפור". להשתיק? סיפור כזה טוב? והנה בפעם הראשונה הוא נאלץ להשתיק סיפור. זה הרבה יותר קשה ולא טבעי אפילו מלדברר סיפור (קרי לבקש את אישור דובר צה"ל לשדר ידיעה חדשה). 


 היום השלישי 


 גם היום הבא היה לא קל. הוא נפתח בידיעה בכותרת הראשית של "הארץ", שהוציאה די רע את הבוס שלו, ובעצם את כל הלשכה שהוא נמנה עליה. הידיעה היתה בחלקה נכונה ובחלקה היתה לא ממש מדויקת. עתה, ממקום מושבו הוא קצת התרגז על הידיעה. הוא יודע באיזה מניפולציה השתמש העיתונאי כדי לייצר את הידיעה. פעם גם הוא השתמש בטכניקה דומה. רק לפני חודש, ככתב טלוויזיה, הוא היה רץ לעשות פולואו-אפ על הסיפור הזה, אבל עתה הוטל עליו להתקשר לכתב לנזוף בו על חוסר הדיוק, וגם להתקשר לעורך שלו ולהתלונן על אי בקשת תגובה מהלשכה. נכון, הוא יודע שהוא לא בחר בקריירה תקשורתית כדי לנזוף בכתב ובעורכו על אי בקשת תגובה (והתשובה תהיה מן הסתם, "מצטער אבל המידע הגיע בחצות ולא היה למי להתקשר...") אבל זה מה שיש. 


 היום הרביעי 


 גם היום הרביעי לא קל. ביום הזה הוא נחשף למניפולציות תקשורתיות של הבוס מול התקשורת, שאפילו הוא לא היה מודע אליהן. פתאום הוא קלט שהבוס הגדול הרבה יותר ממולח ומתוחכם בעשייה התקשורתית ממה שהעריך. אומר מה רק שהוא רוצה, מטשטש יפה את השאר, ועובר הלאה. אשף הספינים. מרחוק הוא דווקא נראה כמו סבא טוב. "גם בראיון איתך לפני חודשיים, הוא הצליח לדבר בדיוק על מה שרצה ולקח את הראיון לאן שרצה", נזכרת באזניו אחת הפקידות במשרד. 

 בערב הוא סוף סוף מרשה לעצמו לצאת קצת לשתות בירה עם חבריו משכבר הימים מהתקשורת. האווירה לא טובה וחופשית כמו פעם. הם קצת ציניים כלפיו, הוא קצת חשדן, והם כל הזמן מנסים לחלץ ממנו מידע מבפנים. הוא מנסה למלא פיו בירה. ועוד קצת בירה. הבום מגיע למחרת בחמש וחצי בבוקר, כשטלפון עצבני מהרל"ש מעיר אותו משינה עמוקה. "תגיד, אתה סיפרת לכתבים את המידע שמופיע היום בעמוד הראשון של ידיעות אחרונות?" המום, הוא ניגש מיד לדלת, נוטל את העיתון ורואה את הידיעה העסיסית מרוחה במרכז העמוד. אומנם הוא סיפר משהו, אבל התכוון שזה ישאר ביניהם. "אההה.. אההה בבההה...", גימגם. "ישבנו ודיברנו אתמול על בירה, יכול להיות שכשהם שאלו אז פלטתי משהו". ענה. "זה מופיע בעמוד הראשון של "ידיעות". אתה השתגעת?  כבר קיבלנו טלפון מהבית הלבן שמנסה לברר עוד פרטים, הבנים כבר כועסים על אבא שלהם, ואפילו ראש השב"ב דורש לדעת איך אף אחד לא יידע אותו בזה. ראש הממשלה על טורים". 
 היום החמישי 


 ביום החמישי זה קורה לו. הוא נדרש להכחיש ידיעה שהגיעה לכתב טלוויזיה. חבר שלו מאז התיכון. רק לפני שבוע-שבועיים  הם עבדו ביחד ותיאמו עמדות. עשו פול בנסיעה לחו"ל. עכשיו הוא צריך להכחיש בפניו ידיעה. "אז אתה מאשר?", הוא שואל. "אההה, תיראה", מנסה גור להתחמק.  הכתב לוחץ לו על כל המקומות הנכונים: "גורי, מה אתה מגמגם לי? אל תגיד לי שנהיית כמו כולם. זה נכון או לא נכון?". גור מתעשת ואומר לו בטון סמכותי: "תיראה, יכול להיות שבקונסטלציה מסוימת זה עלול לקרות". הכתב לא מוותר."טוב, אז אני יכול להגיד שמלשכת ראש-הממשלה אישרו חלקית את הידיעה". גור תופס את השערות ושואג לשפופרת שלא יעז, ושהלשכה מכחישה בכל תוקף. אחר כך הוא חושב שאולי קצת הגזים, ואומר לו שיחזור אליו אחרי שיחשוב על זה קצת. "אני מתפלא עליך", הכתב מסנן לו. "אני אחכה, אבל אם תשקר לי אני אשלוק לך את הביצ" 

 ביום שישי גור נוסע להורים בצפון. מאז הטירונות הוא לא הרגיש כה עייף ומסוחרר. כל מה שהוא רוצה בעולם זה לישון. הוא עייף מאוד, ולא כל כך מרוצה. תחושה יותר מדי חזקה של כיבוי שריפות ופחות מדי של עשייה תקשורתית. הוא כבר מתחיל לנקר מול "יומן" מרוב עייפות, כשהביפר מצפצף ומוסר לו הודעה בקוד פנימי של הלשכה: בשעות הקרובות יתפרסמו בסוכנויות הזרות ידיעות על התפתחות מדינית חדשה. להכחיש, להכחיש להכחיש. 

 בתוך שתי דקות הוא רואה על הצג הסלולרי את המספר של הכתב המדיני של מעריב...