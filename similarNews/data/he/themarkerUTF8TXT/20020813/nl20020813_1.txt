המספרים מדהימים:  קארד גארד (  CGSZn  [10]  : ציריך)  , המתמחה בטכנולוגיות של רפואה מרחוק ושמניותיה נסחרות בשווייץ, סיימה את הרבעון השני של 2002 עם הכנסות של 12.6 מיליון דולר - כמעט 50% פחות מההכנסה הרבעונית הממוצעת ב-2001; הפסדיה ברבעון זה הסתכמו ב-25.3 מיליון דולר - יותר משהרוויחה בכל שנות פעילותה. לא פלא שהמניה צוללת עתה ביותר מ-20%. 

 איך זה קורה? הירידה בהכנסות נובעת בעיקרה מדחייה בביצוע עסקה למכירת ציוד לחברה הודית בסכום של כ-11 מיליון דולר. קארד גארד מסבירה כי העסקה לא בוצעה מכיוון שהחברה ההודית לא עמדה בדרישות הפיננסיות שלה. 

 קארד גארד הודיעה לראשונה על כך שהעסקה לא תבוצע ברבעון השני ועל השלכות ההחלטה על הדו"חות הכספיים כבר ב-1 ביולי. היא הסבירה זאת בהחלטה של הדירקטוריון להקטין את האשראי ללקוחות ולהחמיר את הדרישות הפיננסיות מלקוחות בפרויקטים גדולים. במובן הזה, היקף ההכנסות של החברה ברבעון השני אינו מפתיע. 

 אבל המידע בנוגע לרווחיות קארד גארד נפל על המשקיעים ללא הכנה: ההפסד העצום נבע בעיקר משתי מחיקות גדולות - 11.9 מיליון דולר בגין מוניטין ועוד 6.0 מיליון דולר בחובות מסופקים. סך הכל - כמעט 18 מיליון דולר. 

 קארד גארד השקיעה במרוצת חייה כ-60 מיליון דולר במזומן ברכישת שלוש חברות: בינואר 2000 רכשה את LifeWatch תמורת 11 מיליון דולר במזומן; באוגוסט 2000 רכשה את Instromedix תמורת 30 מיליון דולר במזומן; ובינואר 2001 היא רכשה את QDS תמורת 18 מיליון דולר במזומן. 

 המחיקות, אומר סמנכ"ל הכספים של קארד גארד, דן גזית, בוצעו על פי החלוקה הבאה: 8.4 מיליון דולר ב-Instromedix, והיתרה, 3.5 מיליון דולר, ב-LifeWatch ו-QDS. 



 ברבעון השני של 2002 המכירות של שלוש החברות האלה היוו את חלק הארי של המכירות הכוללות של קארד גארד, אומר גזית. המוצרים שלהן הם המוצרים המסורתיים יותר בשוק, בעוד שהמוצרים האחרים מיועדים לשווקים שעדיין נמצאים בהתהוות. 


 מדוע בעצם ביצעתם מחיקות בחברות האלה? 


 גזית: "כללי החשבונאות האמריקאיים, שעל פיהם אנחנו פועלים, מחייבים לבצע בדיקת מוניטין פעמיים בשנה - בין היתר על ידי מבחנים של תחזיות צמיחה לשנים הבאות. מכיוון שהמכירות של החברות היו נמוכות מתחזיותינו, ביצענו את המחיקות". 


 מה הסיכוי שיהיו שם מחיקות נוספות? 


 "כרגע אני לא צופה דבר כזה. אחרי השינוי המבני שנעשה בקארד גארד, החברות יחזרו להיות רווחיות". 


 ומתי קארד גארד כולה תהיה רווחית? 


 "קארד גארד צריכה מכירות של כ-70 מיליון דולר בשנה כדי להיות רווחית. זאת אומנם התחזית שלנו לשנה, אבל השנה לא נרוויח - גם בגלל המחיקות וגם מכיוון שתשתית החברה גדולה מדי. אחרי שנבצע את השינוי הארגוני ההוצאות יירדו בהתאם ואז נוכל להרוויח במכירות של 70 מיליון דולר". 

 אם הכנסות החברה ברבעון השני הסתכמו בפחות מ-13 מיליון דולר - מתי תוכל להגיע לקצב של 70 מיליון דולר בשנה? כיצד תוכל להגיע ליעד הזה אם המכירות שלה בשוק העיקרי - ארה"ב - "חלשות" ואם היא "משעה" כמה מתוכניות הפיתוח שלה לשוק האירופי? 

 מניית קארד גארד בשנה האחרונה 

 מה התמריץ לחכות לשיקום של חברה, שברבעון אחד הפסידה את כל מה שהרוויחה אי פעם, שמתוך 130 מיליון דולר נטו שגייסה ממשקיעים בשתי הנפקות נותרו לה כ-40 מיליון דולר בלבד, שמנייתה איבדה כמעט 80% ממחירה בהנפקה ושמחקה כבר 18 מיליון דולר במוניטין על השקעות של 60 מיליון דולר, כך שעדיין רובץ עליה מוניטין בסכומים לא מבוטלים? 

 למי יש יכולת לחכות לשיקום כזה, שאם יצליח, יסתיים "בטווח הבינוני או בטווח הארוך"? כמה כאלה נשארו אחרי שכל בעלי העניין בחברה, פרט למנכ"ל, נפטרו ממניותיהם כבר באפריל 2001 ושילשלו לכיסם 120 מיליון דולר? 


 קישורים נוספים 
 הפסד של 25.3 מיליון דולר לקארד גארד ברבעון השני; המניה צונחת בכ-25%  [11]