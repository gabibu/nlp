מי שחשב שכיום, אוקטובר 2002 - לאחר התפוצצות הבועה ושאר הסופרלטיווים המקובלים להתפכחות של השנתיים האחרונות - אי אפשר להביא לוול סטריט חברות מפסידות ששורפות מזומנים, טועה. אם הכל יילך לפי התוכניות, חברת פרתוסצ'בה (ParthusCeva) - תולדת מיזוג בין חברת פרתוס האירית וחטיבת צ'בה של  די.אס.פי.ג'י (  DSPG  [10]  : NASDAQ)  הישראלית - תשלים את הסגירה (Closing) בנאסד"ק ביום רביעי הבא, בעוד שבוע בדיוק, ותתחיל להיסחר ביום חמישי תחת סימול המסחר: PCVA. 

 אומנם לא מדובר בהנפקה ראשונית ולא מוכרים כאן שום דבר חדש למשקיעים (שכן פרתוס המפסידה היא כבר היום חברה ציבורית), ואנליסטים צופים לחברה גדולות ונצורות, ובכל זאת, זה מעניין שהחברה המאוחדת עדיין שורפת מזומנים. התקווה היא שבשנה הבאה המצב ישתנה לטובה. 

 "התוכניות" הן אישור בית המשפט העליון האירי לאישור סופי של ההסכם בין החברות שניתן כבר ע"י בעלי המניות והאופציות של שתי החברות בתחילת ספטמבר. וכך, ב-22 באוקטובר, יום שלישי הבא, תפרסם DSPG את תוצאותיה הכספיות לרבעון השלישי של השנה לבד, ללא חטיבת צ'בה שלה. 

 פרתוסצ'בה, עם שם של בלרינה מארצות מזרח אירופה, היא מיזוג בין פרתוס וחטיבת צ'בה של DSPG שהוקמה בנובמבר 1999 בדלוור והיא חטיבת ה-Intelectual Property של החברה, באמצעותה החברה מוכרת רשיונות ללקוחותיה עבור DSP Cores. החטיבה השנייה של DSPG, זו שתישאר תחת סימול המסחר המקורי של החברה, מפתחת ומשווקת שבבים בעיקר עבור מוצרי צריכה דיגיטליים. שמה של צ'בה מקורו במתמטיקאי האיטלקי ג'ובאני צ'בה. 

 צ'בה (ויש ההוגים סבה, תלוי אם אתם אמריקאים או לא) היא חטיבה רווחית: במחצית הראשונה של 2002 היא רשמה רווח תפעולי של 2 מיליון דולר והכנסות של 8.7 מיליון דולר. ואולם, מדובר בירידה מהקצב השנתי של החברה ב-2001: הכנסות שנתיות של 25 מיליון דולר שלוו ברווח תפעולי של 13.2 מיליון דולר. מקורה של הרווחיות הנמוכה יחסית בחברת צ'בה - אומרים ב-CIBC - היא השקעות במחקר ופיתוח שבוצעו במסגרת DSPG. 


 פרתוס אחראית להפסדים 


 צ'בה לבדה רווחית, אמרנו, אולם במחצית הראשונה של השנה היא ייצרה תזרים מזומנים שלילי של 2.1 מיליון דולר. ממסמכי הרישום שהציגה פרתוסצ'בה ניתן ללמוד כי בשילוב עם פרתוס האירית, התמונה הופכת לוורודה פחות: פרתוסצ'בה הציגה בשנת 2001 הכנסות נאות של 66 מיליון דולר אולם אלה לוו בהפסד תפעולי מכובד ביותר של 19.7 מיליון דולר. מתוך סכומים אלה, פרתוס לבדה היתה אחראית באותה השנה על הפסד של 40.4 מיליון דולר והכנסות דומות. 

 מניית DSPG מתחילת השנה 

 ומה בחצי השנה האחרונה שהסתיימה ביוני? ובכן, החברה הממוזגת ייצרה הכנסות של 30.2 מיליון דולר והפסד תפעולי של 3.3 מיליון דולר. גם כאן צ'בה של DSPG ייפתה את התמונה בשורה התחתונה, שכן פרתוס לבדה היתה אחראית במחצית שנה להפסד תפעולי של 6.7 מיליון דולר והכנסות של 21.5 מיליון דולר. גם כיום החברה, שבמאזנה בסוף יוני רשומות בקופה יתרות מזומן של 90.6 מיליון דולר, היא מפסידה. כאשר העסקה תושלם יחזיקו בעלי המניות של DSPG ב-50.1% מהון מניות החברה המאוחדת ובעלי המניות המקוריים של פרתוס יחזיקו ב-49.9%. 

 ומה צפוי לחברה בהמשך? בחודשים אפריל-ספטמבר התפרסמו בעיתונות המקומית הבריטית והאירית מאמרים לפיהם פרתוסצ'בה מתכוונת להגיע ב-2003 להכנסות שנתיות של 75-80 מיליון דולר שילוו ברווח של 17-18 מיליון דולר. בנוסף, נכתב כי החברה מתכוונת להשיג שולי רווח תפעולי של 20% באותה השנה. במסמך שהגישה החברה ל-SEC היא מזהירה כי ההכרזות הללו ניתנו באפריל ולא עודכנו בהמשך על רקע החולשה המתמשכת בשוק המוליכים למחצה. בקיצור - ייתכן שזו משאלת לב בלבד. 

 קצת על תנאי העסקה: DSPG השלימה העברה לצ'בה של כל פעילות מכירת הרשיונות לשימוש בטכנולוגיה של מעבדי האותות שלה. מניותיה של חברת הבת יחולקו כדיווידנד לבעלי המניות של DSPG ובכך תהפוך החברה לציבורית. במקביל, תרכוש צ'בה את כל מניותיה של פרתוס האירית בעסקת מניות, שיונפקו לצורך הרכישה ויימסרו לבעלי המניות של פרתוס. אלה האחרונים יקבלו בנוסף סך כולל של 60 מיליון דולר במזומן כדיווידנד מתוך המזומנים של חברת פרתוס. 


 פרתוס מפטרת, מבהירה שלא כל המהנדסים ישוחררו 


 בספטמבר האחרון התחבאה ידיעה מעניינת נוספת בעיתונות האירית על פרתוס שלא זכתה לפרסום עולמי: מסתבר, כי החברה החליטה לסגור את קבוצת ה-RF שלה (תדרי רדיו) והפסיקה להשקיע בפיתוח של חומרה, וזאת כדי לשפר את מצבה הפיננסי. לאור זאת, החברה תרשום הוצאה חד פעמית של 3 מיליון דולר ברבעון השלישי ותפטר 45 מהנדסים הנכללים בקבוצת ה-IP היושבת בבלפסט ודבלין באירלנד ובקאן שבצרפת. לחברה אף 15-20 מהנדסים באוסטין שבטקסס שאת חלקם תשחרר. 



 פרתוס הבהירה כי היא אינה מפסיקה לפתח מוצרים על בסיס ה-BlueTooth - פיתוחים בהם עסקה קבוצת הרדיו - אולם תבצע אותם במסגרת פרתוסצ'בה. לפרתוס אף היה חשוב להדגיש כי לא כל המהנדסים ומומחי החברה יעזבו על רקע המיזוג, וחלקם יועברו לפרויקטים אחרים. נכון לסוף ספטמבר, היו בפרתוסצ'בה 316 עובדים, מתוכם 67 של צ'בה ו-249 עובדי פרתוס. 

 בהערת אגב נציין כי מי ששוקל להשתלט על פרתוסצ'בה, כדאי שיידע כי זו לא תהיה משימה פשוטה, שכן החברה הציבה גלולות רעל שונות ליום גשום. כך, המשתלט הפוטנציאלי לא יוכל לכנס אסיפת בעלי מניות מיוחדת כדי לסלק את הדירקטוריון. כמו כן, דירקטוריון החברה יוכל להנפיק מניות בכורה עם תנאים מיטיבים כך שמי שיבלע את גלולת הרעל יגרום לניסיון ההשתלטות להפוך ליקר או לכזה שאינו בר ביצוע.