כור  (  כור  [10]  : ת"א)  .  בנק הפועלים  (  פעלים  [11]  : ת"א)  הודיע אתמול על כך שיחלק את ה-20% שהוא מחזיק בקונצרן כור לבעלי המניות שלו. החלטה זו התקבלה אחרי שהבנק לא הצליח למצוא קונה לכל חבילת המניות, למרות שעשה מאמצים למצוא קונה כזה. הצעד הזה, הטעון עדיין אישור של אסיפת בעלי המניות בבנק הפועלים, שם למעשה את המניות האלה בשוק. זאת הסיבה לכך שמניית כור צוללת עתה בבורסה ב-10%. 

 אם למישהו יש כוונה להשיג נתח נכבד ממניות הקונצרן במחירים נוחים - זה הזמן. אם גורם כזה היה רוצה לקנות את המניות כחטיבה אחת מידי בנק הפועלים, אין ספק שהיה צריך לשלם יותר. ואם אותו גורם יאסוף את המניות בשוק מידי מספר גדול של משקיעים, היכולת שלו להשיג חבילה נאה במחירים טובים תהיה טובה עוד יותר. נכון להיום, קבוצת ברונפמן-קולבר מחזיקה ב-33% ממניות כור, כלומר אין לה שליטה מלאה. כ-7% נוספים מוחזקים על ידי חברות בנות של כור. השאר הן המניות של בנק הפועלים, המניות שבידי משקיעים מוסדיים ובידי הציבור. 

 הבעיה היא שגם במחירים הנוכחיים, כור עדיין אינה נסחרת בהכרח במחירי סוף עונה: שווי השוק שלה הוא 1.1 מיליארד שקל והחזקותיה באלישרא,  מכתשים-אגן (  מאתע  [12]  : ת"א),  אי.סי.איי  (  ECIL  [13]  : NASDAQ)  וטלרד לבדן שוות כ-3.5 מיליארד שקל, אבל יש לה עודף התחייבויות פיננסיות נטו בכ-2.5 מיליארד שקל. 

 בנק ישראל  . מדד המחירים לצרכן, כך נודע אתמול, עלה ב-0.4%. יותר חשובה מהעובדה שהאינפלציה היתה גבוהה בהרבה מהציפיות, היא המסקנה, העולה מעבר לכל ספק סביר, שבנק ישראל לא יעמוד ביעד האינפלציה שנקבע לו ל-2002 - 1%-3%. במלים אחרות, בנק ישראל נכשל. ולא סתם נכשל כי אם בצורה הדוקרת את העין. 

 מה היה קורה לו הממשלה היתה מסיימת את 2002 בגירעון של 16% ולא 3.9% - היעד שהתחייבה אליו? בנק ישראל היה מן הסתם משתולל. מה יקרה עכשיו? כיצד יסביר בנק ישראל את אי עמידתו ביעד האינפלציה? כיצד יגיב האוצר? כל אלה שאלות שמישהו יצטרך להשיב עליהן, אבל עוד לפני שהן יקבלו מענה, אפשר לומר בוודאות ש-2002 היתה השנה הגרועה ביותר של בנק ישראל: מדיניות מוניטרית הססנית ומזיקה, קריסה של שני בנקים, אי עמידה גסה ביעד האינפלציה. מה עוד צריך לקרות כדי שבבנק המרכזי יסיקו מסקנות? 

 הריבית  . העלייה הגבוהה מהחזוי באינפלציה מעלה כמובן את השאלה מה יעשה בנק ישראל עם הריבית. המחמירים יגידו שהוא יעלה אותה. האופטימיים יגידו שהוא לא יוריד אותה. אבל שתי הגישות האלה מתעלמות משאלה בסיסית יותר: האם ריבית בנק ישראל היא עדיין כלי מוניטרי יעיל? אם בנק ישראל יעלה את הריבית, האם זה יתרום באמת ליציבות מחירים? האם לא הגענו למצב שבו הכלכלה אינה מגיבה יותר לשינויי ריבית של הבנק המרכזי? ואם זה נכון, כיצד יכולה ההנהגה הכלכלית לסייע לכלכלה להיחלץ מהמיתון והאבטלה? 

 הכלכלה הישראלית מידרדרת למצב דומה לזה ששורר ביפאן כבר כחמש שנים - מצב שבו הריבית אינה משנה כמעט כלום. שם הבנק המרכזי מנסה ללא הועיל להוריד את הריבית כדי לחלץ את הכלכלה ממיתון בן כמעט שני עשורים, וכאן הבנק המרכזי מנסה לשמור על ריבית גבוהה כדי לרפד את הכלכלה מפני התפרצות אינפלציונית ומהומה בשווקים. שם זה לא עוזר וגם כאן לא. 

 דו"חות נומינליים  . והנה עוד השלכה של מדד ספטמבר הגבוה - המעבר לדו"חות כספיים נומינליים כבר ב-2003. כשההחלטה המקורית התקבלה, נראה היה שהאינפלציה הודברה. אחרי שהצטברו עדויות לכך שהיא הרימה ראש, המוסד לתקינה חשבונאית החליט, בניגוד לדעת לשכת רואי חשבון ורשות ניירות ערך, לדבוק בהחלטה ההיא. עכשיו, כשהאינפלציה מתחילת השנה הצטברה לכדי 7% ועדיין לא ברור מתי השווקים יתייצבו, החלטת המוסד נראית עוד יותר תלושה.