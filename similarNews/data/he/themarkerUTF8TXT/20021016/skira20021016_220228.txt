אתמול התקיימה פגישה נוספת בין שר האוצר, סילבן שלום, ובכירי משרדו, לבין צוות העבודה בראשות השרים מתן וילנאי ושלום שמחון, בעניין תקציב המדינה ל-2003. בצוות העבודה השתתפו גם מקורבו של יו"ר מפלגת העבודה בנימין בן אליעזר, סגן השר ויצמן שירי, וראש בעיר ראשון לציון, מאיר ניצן. הפגישה התקיימה באווירה טובה, אך לא הושגו בה הסכמות בסוגיות הגדולות והמרכזיות. סוכם על פגישה נוספת במשך השבוע, או בתחילת השבוע הבא. 

 האוצר מתכוון להניח את תקציב 2003 על שולחן הכנסת בעוד 12 יום, בתקווה שהכנסת תצביע עליו בקריאה ראשונה כבר למחרת היום. מרכז העבודה אמור להיפגש בעוד 8 ימים, כדי להנחות את נציגיו בכנסת לתמוך בתקציב, להימנע, או להצביע נגד. 

 בעבודה אמרו אחרי הפגישה אתמול כי ההחלטה אם לקבל את דרישות התקציב לגבי כמה סעיפים חשובים בתחומים החברתיים-כלכליים, תהיה פוליטית, ותתקבל על ידי ראש הממשלה, אריאל שרון, ושר האוצר שלום. היא תהיה תלויה בשאלה אם ברצון השניים להמשיך בשותפות ליכוד-עבודה. לדברי אנשי העבודה, בפגישה אתמול הושגה התקדמות קלה, בעניינים שוליים, כולל תוספות תקציב למשרדי ממשלה שבראשות העבודה. לדברי נציגי העבודה, שלום יודע כי אם לא ייעתר לפחות לחלק מדרישותיהם המהותיות - אין סיכוי כי חברי הכנסת של המפלגה יתמכו בתקציב. 

 העבודה בעד שרון,  האוצר נגד 

 בפגישה בין שלום, וילנאי ושמחון התפתחה שיחה מעניינת סביב ההבטחות שנתן שרון ביום שלישי שעבר, לראשי פורום הנגב והגליל. מתברר כי ראש הממשלה, על דעת עצמו, ובניגוד לכל הסיכומים עם שר האוצר, הבטיח לראשי הפורום כי יפעל לביטול החלטות שהממשלה קיבלה בסוף יולי, שלפיהן יבוטלו הטבות לתושבי שני האזורים, בעלות של כ-150 מיליון שקל. 

 ראשי האוצר, כולל השר שלום, לא ידעו על ההבטחות עד יום שישי, וגם אז הם שמעו עליהן בראשונה ברדיו. רובם התקשו להסתיר את כעסם. ראשי האוצר חוששים, על סמך ההיכרות שלהם עם שרון, מזליגות דומות בעתיד, עד כדי פריצת התקציב. בן אליעזר כבר אמר לשלום במפגש בין ראשי שני המשרדים, ביום ראשון בערב, לפני שהמריא לפאריס: "אם ראש הממשלה מחלק כספים, גם אני רוצה". 

 גם בלשכת ראש הממשלה עוררו ההבטחות של שרון מורת רוח, לפחות בקרב כמה מאנשי הלשכה. ואולם ארבעה ניסיונות שיזם "הארץ", אחד בכתב ושלושה בעל פה, לקבל מלשכת ראש הממשלה את פרטי הבטחותיו של שרון - העלו חרס. 

 בפגישה אתמול אמרה משלחת העבודה לשלום כי הבטחות ראש הממשלה לנגב ולגליל דווקא מוצאות חן בעיניה מכיוון שהן עולות בקנה אחד עם דרישות מרכז מפלגת העבודה. אנשי האוצר רמזו כי יעשו כל מאמץ כדי שהן לא ייצאו לפועל. 


 "מרכז זלמן שזר מקופח" 
 צבי יקותיאל, מנכ"ל מרכז זלמן שזר, לזכר נשיא המדינה לשעבר, טוען כי קיימת אפליה כספית משמעותית ומקוממת בין גופי ההנצחה לנשיאי ישראל ולראשי ממשלותיה שהלכו לעולמם. לדבריו, מסיבות פוליטיות לא ענייניות, קיימת אפליה לטובה בתקצוב מוסדות ההנצחה לראשי ממשלות מסוימים, בהם מנחם בגין ויצחק רבין, לעומת קבוצה אחרת שעמה נמנים שזר, משה שרת וחיים ויצמן. 

 לדברי יקותיאל, ב-86' קיבלה הכנסת חוק שקבע קריטריונים שווים לנשיאי ישראל וראשי ממשלותיה לשעבר, אך לאחר כמה שנים החוק נפרץ. לדבריו, לאחר רצח רבין נעשה "דיל" בין הליכוד לעבודה, שבעקבותיו התקבלו חוק בגין וחוק רבין, שהבטיחו תקציבים גדולים להנצחת אישים אלה. 

 יקותיאל טוען כי למרכז שזר מעביר משרד המדע, התרבות והספורט 1.3 מיליון שקל בשנה, בעוד שמוסדות להנצחת בגין ורבין מקבלים 10-5 מיליון שקל בשנה, אף שפעילותם קטנה משמעותית. מרכז שזר, שיציין בנובמבר 30 שנות פעילות, מפרסם לדברי יקותיאל כ-20  ספרי היסטוריה בשנה, וכן כתבי עת וירחונים. הוא מקיים עשרות קורסים בהיסטוריה למורים. המרכז פועל מתקציב של כ-3 מיליון שקל בשנה:1.3  מיליון שקל שהוא מקבל מהמדינה, תרומות מחו"ל ומישראל בהיקף של 0.5 מיליון שקל לשנה, וכן הכנסות שנתיות של 1.25-0.85 מיליון שקל ממכירת ספרים והדרכות. 

 במשרד המדע, התרבות והספורט אישרו את טענותיו של יקותיאל. לדבריהם, הטיפול בהנצחת בגין ורבין נעשה דרך משרד ראש הממשלה. המשרד מטפל בהנצחת שאר הנשיאים וראשי הממשלות בהתאם לחוק. במשרד אומרים כי יש נשיאים וראשי ממשלות שלא זכו להנצחה הולמת, דוגמת משה שרת וגולדה מאיר. משרד התרבות מתקצב את הנצחת ראש הממשלה הראשון דוד בן גוריון ב-4 מיליון שקל (המרכז למורשת בן גוריון, הצריף בשדה בוקר והדירה בתל אביב). במשרד מציינים כי  היקף ההעברות תלוי גם בהיקף הפעילות.