הנהלת  בזק  (  בזק  [10]  : ת"א)  נדרשה בשבוע שעבר לדון בהצעה מוזרה: חברת שמרוק, השותפה עם בזק בפלאפון בחלקים שווים, ביקשה אופציה למכור לבזק את חלקה בפלאפון במחיר גבוה בעשרות אחוזים משוויו הנוכחי. לשמרוק יש עניין רב בעסקה - בתחילת 2001 היא רכשה את מניותיה בפלאפון תמורת כ-640 מיליון דולר; כיום השווי המוערך של המניות אינו גבוה מ-400 מיליון דולר, במקרה הטוב. ואולם לבזק אין סיבה לרכוש את המניות במחיר זה, לא כיום ולא לאחר ההפרטה. 

 המבוכה בהנהלת בזק לנוכח ההצעה היתה כה רבה, עד כי נמנעה מלמסור את תגובתה עליה, ופנתה לחשב הכללי באוצר, ניר גלעד, בבקשה לקבל הנחיות. לממשלה יש עניין רב בכך שבזק תיענה להצעה הבלתי כלכלית של שמרוק: העסקה תפטור את שמרוק מהתחייבות ישנה, שלא להשתתף בהפרטת בזק כל עוד היא מחזיקה במניות פלאפון. שמרוק, בשיתוף איש העסקים חיים סבן, מצטיירת עתה כמועמדת המבטיחה ביותר לרכישת השליטה בבזק. נראה כי מבחינת הממשלה אין חשיבות רבה לשאלה כיצד תיפתר בעיית האחזקה בפלאפון, ובלבד שהליך הפרטת בזק יחולץ מהמשבר שאליו נקלע. עם זאת אם תיענה בזק להצעת שמרוק, היא עלולה להפסיד מאות מיליוני דולרים ברכישת נכס במחיר הגבוה הרבה יותר מערכו. 

 הטענה כי לבזק ולמדינה צפוי רווח משמעותי מההפרטה ולכן מוטב לה להסכים להצעת שמרוק, אינה סבירה. למדינה לא צפוי רווח מהפרטת בזק. ההכנסות מהפרטת נכס ציבורי כגון בזק אינן משפרות את מצב הנכסים הלאומיים. בסופו של דבר, המדינה מעבירה לידיים פרטיות, זרות ברובן, נכס ומקבלת את שוויו במזומנים. הציבור אינו מתעשר מכך, ובתנאי השוק הנוכחיים קיימת סכנה מוחשית שהנכס יימכר בפחות משוויו. 

 גם היתרון המנהלי כתוצאה מההפרטה שנוי במחלוקת. מקובל לחשוב כי על הממשלה למשוך את ידה מבעלות על חברות המתחרות בשוק הפרטי. לעומת זאת, קיימת סכנה של ממש בהעברת מונופול לידיים פרטיות. מגבלות שניתן להטיל על בזק כחברה ממשלתית עלולות להיות לא אפקטיוויות, כאשר החברה תעבור לידיים פרטיות. בעלים פרטיים לא יהססו לפעול בנחישות, ואפילו בחוצפה, נגד ההגבלות שמטילה הממשלה על בזק בניסיון לרסן את כוחה כלפי הצרכנים, ולנוכח ניסיונות של חברות קטנות יותר להתחרות בה, לפחות בכמה מגזרים.  קיימת סכנה של ממש בהעברת מונופול לידיים פרטיות. מגבלות שניתן להטיל על בזק כחברה ממשלתית עלולות להיות לא אפקטיוויות, כאשר תעבור לידיים פרטיות  לבזק ולחלק גדול ממנהליה ועובדיה צפויים רווחים ניכרים מההפרטה. כאשר תהיה בידיים פרטיות תוכל בזק להתייעל ולשפר את רווחיותה. במקביל, צפוי שיפור משמעותי בשכר דרגי הניהול ודרגות הביניים. לכן, לבזק ולמנהליה יש אינטרס בסיוע להפרטה - אבל אסור להם לנהל מו"מ, העשוי להקנות טובת הנאה כלשהי לגורם העשוי לעבור בקרוב לצד השני של השולחן כבעל השליטה בחברה. 

 על החשב הכללי, שהוסמך לניהול המו"מ עם שמרוק, למצוא פתרון ללא עזרתה של הנהלת בזק. ייתכן שהפתרון לא יימצא בזמן הקרוב והנפקת בזק שוב תידחה למועד בלתי ידוע. כל עוד בזק היא מונופול, אין בכך אסון.