העיתונות מלאה בדברי ביקורת של "בכירים בבנקים" על הנאום שנשא נגיד בנק ישראל, ד"ר דוד קליין. הבכירים התייחסו לרמיזות של קליין על הצורך לחייב את הבנקים להפחית ערך של נכסים שבהם הם מחזיקים, להעלות את סף דרישות ההון ולרסן את תשלומי השכר בהם, והסיקו מכך כי משנתו של קליין לגבי השינויים הנחוצים במערכת הבנקאות היא כולה לרעתם. 

 במידה רבה הם צודקים, אך לא לגמרי. מבין השורות של דברי קליין ניתן לזהות לפחות שתי בשורות חיוביות חשובות לבנקים, או לפחות לבינוניים שבהם. 

 הבשורה הראשונה היא דברי קליין על "זיקה בין בנקאות לביטוח". קליין לא הסביר מה כוונתו, אך ניתן לנחש כי הוא רומז למגעים לרכישת  בנק המזרחי (  מזרחי  [10]  : ת"א)  על ידי חברת הביטוח  מגדל (  מגדל  [11]  : ת"א)  ולהשלכות שיהיו לעסקה כזו. ההשלכה העיקרית של עסקה כזו היא האפשרות לשיווק פוליסות ביטוח בידי בנקים. עד לאחרונה נתקלו רעיונות כאלה בהתנגדות מוחלטת של המפקחים השונים, מחשש להגדלת הריכוזיות במערכת הבנקאות. המפקח על הביטוח באוצר, אייל בן שלוש, חרג באחרונה ממדיניות זו כשהודיע שלא יתנגד לשיווק ביטוח בידי בנקים בינוניים. מדברי קליין עולה כי הוא מסכים עם מגמה זו. 

 בבנקים צריכה להיות שמחה גדולה על ההיתר לשווק ביטוח. השמחה, עם זאת, כנראה לא תהיה זהה בקרב כל הבנקים. בן שלוש התייחס בדבריו למכירת ביטוח על ידי בנקים בינוניים בלבד, וניתן להניח כי גם קליין חושב מחשבות דומות. ממש כשם שההצעה להפריד את קופות הגמל מהבנקים הוגבלה לבנקים המחזיקים בנתח שוק של יותר מ-10% (שלושת הגדולים), אפשר לצפות כי אם יינתן היתר לבנקים לשווק ביטוח, הוא יינתן על בסיס סלקטיווי דומה. לקטנים ולבינוניים כן, לגדולים - לא. 

 ההחלטה לאפשר לחברות ביטוח לרכוש בנקים היא תקדים חשוב. היא מצטרפת לתקדים של הפרטת לאומי, שבמסגרתו החליט בנק ישראל לאפשר למכור את גרעין השליטה בבנק בבורסה - ולוותר על דרישת בעלי עניין מוגדרים בבנק. שני התקדימים מלמדים כי בנק ישראל מגמיש את דרישותיו מבעלי שליטה בבנקים. בעבר היה צורך לעמוד בסטנדרטים של הברון דה רוטשילד כדי להיחשב ראוי בעיני בנק ישראל להחזיק בנק; כיום קליין הוא זה שרוצה "להתמקד בשאלה אם ניתן לעודד יצירת גוש אחד, או אף שניים, של מוסדות בנקאיים נוספים, לצד שני הבנקים הגדולים". מי שרוצה לעודד מיזוגי בנקים, בתקופה שבה מרבית בעלי הבנקים מעוניינים בעיקר למכור אותם, צריך להיות פחות בררן. הגדלת מספרם הפוטנציאלי של רוכשי הבנקים, על ידי הורדת סף הדרישות מהם, מגדילה את הסיכוי כי יצוצו רוכשים חדשים שיהיו מוכנים לקנות בנק אחד או יותר - וכך ייווצרו מיזוגי הבנקים שבהם חפץ בנק ישראל. 

 גם הבשורה הזאת משמחת, אך בעיקר לבנקים הבינוניים. משמעותה היא כי הסיכוי למיזוגים של בנקים בינוניים גדל, ואתו גדל הסיכוי כי הבנקים הללו יצברו כוח ויוכלו להציב תחרות לבנקים הגדולים.