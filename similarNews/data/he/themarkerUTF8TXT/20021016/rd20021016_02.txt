התוצאות שפירסמה הלילה  אינטל (  INTC  [10]  :NASDAQ)  מציגות לראווה את הקיפאון בו שרוי שוק המעבדים. הפרט הבולט ביותר בדו"חות הרבעון השלישי הוא אולי העובדה שהמספרים נותרו כשהיו בתקופה המקבילה. 

 אם לא די היה בכך להדיר שינה מעיני המשקיעים, החמיצה החברה את תחזיות הרווח במספר סנטים ואמרה ששולי הרווח הגולמיים לשנת הכספים הנוכחית ירדו ל-49% - בקצה התחתון של טווח ההערכות הקודם. 

 שולי הרווח הגולמיים ברבעון הרביעי יעמדו גם הם על 49%. החברה אף מסרה שקיימת אפשרות - אומנם התרחיש הגרוע מכל - שהכנסותיה לא יצמחו כלל במהלך הרבעון. 

 במסחר לאחר הסגירה נפלו מניות החברה עד 13% ל-14.38 דולר. קודם לפרסום התוצאות, במהלך יום של עליות חזקות במניות הטכנולוגיה, נסחרה המניה בעלייה של 1.42 דולרים או 9.4%, ונסגרה בשער של 16.52 דולר. 

 תוצאותיה של החברה ברבעון השלישי "לא נותנות דבר שלא היה ידוע עוד קודם; ביסודן הן מאשרות את כל אותם פרטים בלתי נעימים שכבר ידענו", אומר דייוויד וו מוודבוש מורגן. בקצרה אמר וו: "סנטה קלאוס לא יופיע בחג המולד הנוכחי". 

 מניית אינטל בשנה האחרונה 

 "זו סביבה גרועה למדי, אך אין לכך כל קשר לאינטל", אמר וו. "העובדה שההשקעות בטכנולוגיה נעלמו ברורה למדי לכולם". וו נותן המלצת "החזק" למניית החברה. 

 אינטל דיווחה על רווח פרופורמה של 11 סנט למניה או 2 סנט מתחת לתחזית הקוסנזוס. הרווח בכפוף לכללי התקינה החשבונאית עמד על 10 סנט למניה. הכנסות החברה הסתכמו ב-6.5 מיליארד דולר - עלייה של 3% מן הרבעון הקודם. 

 ברבעון המקביל דיווחה ענקית השבבים על רווח של סנט למניה על מכירות של 6.55 מיליארד דולר. 

 חטיבת שבבי המחשבים האישיים החשובה של החברה, האחראית ללמעלה מארבע חמישיות מהכנסותיה, הצליחה לרשום עלייה קלה של 4% במכירות מהרבעון הקודם וניפקה רווח של 1.4 מיליארד דולר. 

 הכנסותיה של חטיבת האלחוט גדלו גם הן בכ-10%, אך החטיבה רשמה הפסד של 30 מיליון דולר. בחטיבת התקשורת נרשמה ירידה של 10% במכירות, על רקע החולשה החמורה בשוק הטלקום, והפסדיה הסתכמו ב-177 מיליון דולר. 

 הרווח הנקי של החברה ברבעון השלישי עמד על 686 מיליון דולר. נתון זה כלל הוצאות הכרוכות ברכישות בגובה של כ-108 מיליון דולר. שולי הרווח הגולמי ברבעון השלישי עמדו על 49% - בקצה התחתון של טווח התחזיות שמסרה החברה  - 51% פלוס מינוס אחוזים בודדים. 

 סמנכ"ל הכספים אנדי ברייאנט הסביר ששולי הרווח הגולמי התייצבו בקצה התחתון של טווח התחזיות מכיוון שהחברה "לא עמדה במספר יעדי חיסכון אגרסיוויים בחומרים ובעלויות עבודה בחטיבת הייצור". 

 עם זאת, בחזית החיסכון בעלויות ממשיכה אינטל להקטין את סגל עובדיה: בסיומו של הרבעון העסיקה החברה 82 אלף עובדים - 1,500 פחות מבתחילתו. 

 החברה גם אמרה היום שהכנסות הרבעון הרביעי ינועו בין 6.5 ל-6.9 מיליארד דולר - בקצה התחתון של דפוסי ההכנסות ההיסטוריים. בטרם פירסמה אינטל את תחזיותיה צפו האנליסטים מכירות של 6.9 מיליארד דולר ברבעון הרביעי. 

 "אנחנו בוחנים כעת אפשרות שב-2002 לא תירשם צמיחה בהשוואה ל-2001", אמר ברייאנט בשיחת הוועידה. 

 אינטל אמרה שהכנסותיה יהיו נמוכות מן התחזיות במחצית השנייה. 

 אינטל גם הודיעה היום שתחתוך את תקציב השקעות ההון ל-2002 בכ-4.7 מיליארד דולר, בהשוואה לתחזית קודמת של 5-5.2 מיליארד דולר. היא אמרה שהקטנת העלויות תבוסס בעיקר על חיסכון בתוכניות בנייה מתמשכות. היא תצמצם את ההוצאות על ציוד ברבעון הרביעי באמצעות שימוש מחודש בציוד המבוסס על טכנולוגיות עיבוד ישנות יותר.