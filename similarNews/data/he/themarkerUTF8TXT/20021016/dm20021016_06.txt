מצבה העגום של  מוטורולה (  MOT  [10]  :NYSE)  , לצד דיווחים על מגעים שמקיימת החברה למכירת חטיבות מפתח, מעורר תהיות. האם החברה בעלת המסורת הטכנולוגית המפוארת עומדת להתכווץ לממדים זניחים? על הפרק עומדת אפשרות למכירת חטיבת השבבים, החטיבה השנייה בגודלה של מוטורולה, והחלפת חטיבת הרשתות המפסידה של מוטורולה בעסקי הטלפונים הסלולריים של  סימנס (  SI  [11]  :NYSE)  . 

 STMicroelectronics, יצרנית השבבים הגדולה באירופה, נמצאת במגעים לרכישת חטיבת המוליכים למחצה של מוטורולה, במה שעשוי להיות אחד המיזוגים הדרמטיים בענף מזה שנים, כך דיווח ה"פייננשל טיימס". אם תרכוש  אס.טי.מיקרו (  STM  [12]  :NYSE)  את חטיבת השבבים של מוטורולה, תהפוך ליצרנית השבבים השנייה בגודלה בעולם. 

 מגעים אלו מטילים צל כבד על עתידה של מוטורולה, שעסקיה ממשיכים לדשדש למרות שרשמה ברבעון השלישי רווח ראשון לאחר שבעה רבעוני הפסד. מוטורולה שווה היום 23 מיליארד דולר, לעומת 74 מיליארד דולר ששווה המתחרה נוקיה. האם פריקת החטיבות הפחות מוצלחות שלה תסייע להגדיל את השווי הזה? 

 STM נמצאת בבעלות חלקית של ממשלת איטליה וממשלת צרפת, המחזיקות ב-36% ממניותיה. ה"פייננשל טיימס" דיווח כי החברה הכחישה קיום מגעים כאלה, אולם בכירים בממשל הצרפתי והאיטלקי חשפו בפני העיתון את העסקה, העשויה להתממש בתחילת השנה הבאה. 


 החמיצו את התחזיות 


 אמש דיווחה מוטורולה כי רשמה רווח של 111 מיליון דולר ברבעון השלישי, המשקף רווח של 5 למניה, בהתאם לתחזיות המוקדמות. ברבעון המקביל דיווחה החברה על הפסד נקי של 1.41 מיליארד דולר. הכנסות החברה ירדו בכ-14% ל-6.4 מיליארד דולר, מהכנסות של 7.39 מיליארד דולר ברבעון השלישי של 2001, והחמיצו את התחזיות. 

 מוטורולה, ספגה הפסדים קשים בשנתיים האחרונות אף יותר ממתחרותיה בתחום השבבים והסלולר. ברבעון השני רשמה החברה הפסד נקי של 2.3 מיליארד דולר - הגדול בהיסטוריה שלה. על רקע מצב השוק הקשה קיצצה החברה 48 אלף משרות בשנתיים האחרונות, וסגרה חלק ממפעליה הפחות רווחיים ברחבי העולם. מניות החברה ירדו מתחילת השנה ב-33%, אולם ביצועים אלה היו טובים יותר ממרבית מתחרותיה בתחום ציוד התקשורת. 

 מניית מוטורולה ירדה 33% מתחילת השנה - פחות ממניות המתחרות 

 בדו"ח שפירסמה אתמול מוטורולה נמסרה שורה תחתונה חיובית, אולם התמונה הכוללת לא מעודדת. לאחר שנתיים של קיצוצים מסיוויים של 45 אלף משרות, עלולות תוכניות ההבראה של החברה, המנוהלת על ידי נצר למשפחת המייסדים, כריס גאלווין, ליפול טרף לכלכלה המדשדשת של ארה"ב והעולם כולו. בשל כך החמיצה מוטורולה את תחזית המכירות, והמנכ"ל הכין את הקרקע להורדת תחזיות עבור הרבעון הבא. 

 חטיבת הטלפונים הסלולריים הפגינה את הביצועים הטובים ביותר, עם רווח של 241 מיליון דולר. אולם, הצמיחה ברווח היתה תוצאה של התייעלות, ולא של גידול בביקוש, שכן ההכנסות ירדו ב-2% ל-2.6 מיליארד דולר, ומספר היחידות שנמכרו, 18 מיליון, היה נמוך מהתחזיות. נתח השוק של מוטורולה ברבעון היה 18%, שני רק לזה של נוקיה וזהה לנתח שהיה לה ברבעון הקודם. 

 תחום המוליכים למחצה הכניס רווח של 13 מיליון דולר בלבד, למרות גידול של 13% בהכנסות, ל-1.2 מיליארד דולר. התחום השלישי בגודלו של מוטורולה, חטיבת הרשתות האלחוטיות, המשיך לסבול מהפסדים של 22 מיליון דולר, בשל נפילה של 42% במכירות. 

 כאמור, מוטורולה קיימה מגעים עם סימנס להחלפת חטיבה זו עם חטיבת הטלפונים של סימנס. ביצוע עסקה זו יגדיל את חלקה של מוטורולה בשוק הסלולר העולמי ל-25% לעומת 37% שיש בידי נוקיה. האינטרס של סימנס בעסקה טמון בטכנולוגיית ה-CDMA שתקבל ממוטורולה, מהלך שיסייע לה להגדיל את מעורבותה בשוק הסיני והאמריקאי. סימנס מתמקדת כיום בטכנולוגיות הנפוצות באירופה - GSM/GPRS ו-UMTS.  כמו כן, סבלה חטיבת המכשירים של סימנס מירידה בנתח השוק, ואין לה יתרונות תחרותיים בפני עצמה. 


 קישורים נוספים 
 רווח ראשון למוטורולה לאחר שבעה רבעונים של הפסד; החמיצה תחזית ההכנסות  [13]