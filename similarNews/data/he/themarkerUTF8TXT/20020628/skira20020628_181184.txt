המזל הגדול של שר התקשורת ראובן ריבלין הוא שהוא החליף בתפקידו את בנימין בן אליעזר, אבל שנה וחצי לאחר שריבלין נכנס לתפקידו מתברר שהוא לא עולה בינתיים בהרבה על קודמו. 

 כמובן שאי אפשר להאשים את ריבלין במשבר בענף - מדובר בתופעה עולמית - אבל אפשר להאשים אותו בקלות בכך שקשה מאוד לזהות אצלו את הדאגה לצרכנים, למנויים ולצופים, וכמעט תמיד אפשר לראות אותו פועל בשירותן של קבוצות התקשורת הגדולות. 

 יש מי שמאשים את ריבלין שהוא קשוב לחברות הכבלים מכיוון שהן נשלטות על ידי המשפחות החזקות במשק ששולטות בעיתונים. זה אינו נכון, ריבלין פועל ללא לאות לקידום האינטרסים של כל החברות - ואין זה משנה אם מדובר בכבלים, בבזק, בסלולר או בבעלות פרטית או ממשלתית. המוטו העיקרי של ריבלין מאז שנכנס לתפקיד הוא ניסיון להיטיב עם כל השחקנים הגדולים בענף התקשורת, ולא לריב עם אף אחד. 

 לפני שבועיים יצא ריבלין במתקפה שלוחת רסן על כל משרדי הממשלה והרשויות העוסקות בתחום התקשורת: "בוחשים בשוק יותר מדי ידיים, שחלקן עסוקות בלדחוק ידיים אחרות. שר התקשורת הוא חבר זוטר בשורת הרגולטורים, שמעורבות של חלקם היא בלתי מקצועית, פעמים שרלטנית, נגועה ברשלנות עם חשש לזדון", הוא אמר. 

 דבריו של ריבלין לא זכו להתייחסות של ממש, מה שאולי מעיד יותר מכל על הנורמות שהשתרשו בישראל בתחום הממשל: שר בממשלה תוקף את הממשלה, הפקידים והרשויות ומאשים אותם ברשלנות וזדון - ולכולם זה נראה טבעי. 

 לריבלין זה כנראה טבעי - כי הוא נוטה לשכוח את האינטרסים של הציבור שעליהם מופקדים הממונה על ההגבלים העסקיים, פקידי משרד האוצר או משרד המשפטים. לעומת זאת, הוא רואה מיד את האינטרסים של מנכ"ל החברה האחרון שישב אצלו במשרד. 

 הביטוי הבולט האחרון יתקבל ביום ראשון הקרוב בישיבת הממשלה. לממשלת ישראל יש עניינים רבים לדון בהם בימים אלה, אבל לריבלין יש עניין אחד דחוף במיוחד שאותו ניסה לדחוף כבר בישיבה בתחילת שבוע הזה: הארכת הזיכיונות של רשת, קשת וטלעד - זכייניות ערוץ 2. מדוע להאריך את הזיכיונות? הרי הזיכיון ניתן לעשר שנים, והוא אמור לפוג באוקטובר 2003. מדוע לעשות מכרז ולתת זיכיון קצוב בזמן, אם בסופו מאריכים אותו כמעט אוטומטית? 

 לריבלין יש נימוקים רבים - הם לא מקוריים במיוחד, אפשר לשמוע אותם ישירות מהמנכ"לים של הזכייניות או מגדוד הלוביסטים ועורכי הדין שלהם 

 לריבלין יש נימוקים רבים - הם לא מקוריים במיוחד, אפשר לשמוע אותם ישירות מהמנכ"לים של הזכייניות או מגדוד הלוביסטים ועורכי הדין שלהם. ובכלל, בכנסת, בממשלה ובמגזר העסקי יש חזית כמעט אחידה, שגורסת כי חייבים להאריך את הזיכיון לשלוש החברות בעוד שנתיים. מדוע דווקא שנתיים? מן הסתם כי בעוד שנתיים ניתן יהיה לבוא ולהאריך את הזיכיון בעוד שנתיים. 

 כמובן שהנימוקים של ריבלין וזכייניו דינמיים ומשתנים בהתאם לרוח התקופה. לפני שנה הסבירו שחייבים להאריך את הזיכיונות כדי שהחברות יוכלו להתמודד עם ערוץ 10, שעלייתו לאוויר תעביר אותן להפסדים איומים; עכשיו, כשהערוץ כמעט נעלם, הן אומרות שהן צריכות הארכה כי המצב במשק נורא, ואפילו ערוץ 10 קורס. 

 לזכייניות יש אוזן קשבת מאוד אצל השרים וחברי הכנסת: לא בגלל ידידן בממשלה, עו"ד ריבלין, אלא גם בגלל שרוב חברי הכנסת נזהרים מלהתעמת איתן. מה שעוד עומד לצדן הוא שהכוונה לעבור ממשטר של זיכיונות לרישיונות מסבכת את התמונה הרגולטורית - וכל המסובך הרי זה משובח. 

 אם ללמוד מהניסיון משוק הטלוויזיה בכבלים, בזק, חברות הסלולר וחברות התקשורת הבינלאומיות, הרי שהממשלה וריבלין יאשרו לזכיינים את הכל. 

 ואולם אם מישהו מוכן לחשוב לרגע על קידום שוק הטלוויזיה, הצופים והתחרות - נדמה לנו שלאחר נפילתו של ערוץ 10 מסתמן רק פתרון אחד אמיתי ליצירת תחרות בשוק הטלוויזיה המסחרית, והוא אפילו פשוט למדי. 

 כישלונו של ערוץ 10 הוכיח את הקושי העצום בשבירת המונופול של ערוץ 2 ואת הכוח שיש למותג, להרגל ולעובדה שרק ערוץ 2 משודר באוויר - ולא רק דרך תשתית הכבלים והלוויין. 

 כל מה שצריך לעשות הוא לקחת מרשת, קשת וטלעד את הזיכיון על המותג ערוץ 2, ואת התדר שבו הן משדרות, ולהעמיד אותו למכרז שבו הן יצטרכו להתמודד עם כל מי שירצה להקים ערוץ. 

 במקביל, צריך לתת להן רישיונות לשידור בשלושה ערוצים נפרדים על גבי תשתית הכבלים והלוויין. כך נקבל מיד שלושה ערוצים מסחריים, חזקים, עם מותגים, הנהלות וניסיון טלוויזיוני, שיקיימו ביניהן תחרות חזקה. שהרי כיום הזכייניות לא באמת מתחרות, אלא רק מחלקות ביניהן את המונופול. 

 זהו רעיון פשוט, שיביא לתחרות מיידית בין חזקים, ויפרק מיידית את המונופול משני הנכסים העיקריים שלו. הבעיה היחידה היא שאלה שצפויים ליהנות ממנו לא ייוצגו כנראה בישיבת הממשלה ביום ראשון.