אחרי ההרשעה בא גזר הדין: שופט בית המשפט השלום בתל אביב דוד רוזן פסק היום ליעקב נמרודי, שהורשע בקשירת קשר לביצוע עוון, הטרדת עד ושיבוש הליכי משפט וקבלת דבר במירמה, חמישה חודשי עבודות שירות, עשרה חודשי מאסר על תנאי וקנס של 100 אלף שקל. 

 פסיקת השופט לא היתה המהלך התקדימי בהליך המשפטי הזה. התקדים נבע דווקא מבקשתו של נמרודי מבית המשפט. 

 סעיף 226 לחוק החברות החדש (הגבלת מינוי עקב הרשעה) קובע כי "לא ימונה לכהונת דירקטור בחברה ציבורית אדם שהורשע בעבירה מהמפורטות להלן, אלא אם חלפו חמש שנים מיום מתן פסק הדין שבו הורשע". אחד הסעיפים המפורטים הוא סעיף 415 לחוק העונשין (קבלת דבר במרמה), שבו הורשע נמרודי. 

 למרות הקביעה הזאת, החוק עדיין מתיר לבית המשפט לקבוע כי המורשע יוכל לכהן כדירקטור. יעקב נמרודי אינו האדם הראשון המכהן כדירקטור בחברה ציבורית שהורשע בעבירה הרלוונטית להוראת החוק הזאת. קדם לו בנו, עופר נמרודי. נמרודי הבן העדיף מטעמיו שלו, שמעולם לא פירט אותם בפומבי, שלא לבקש מבית המשפט לקבוע כי הוא רשאי לשמש כדירקטור - חרף הרשעתו. עורכי דינו סבורים שהוראת החוק לא חלה עליו, אבל הוא מעולם לא בחן את הפרשנות הזאת - מאז ההרשעה הוא לא ביקש להתמנות לדירקטור בחברות הציבוריות שמשפחתו שולטת בהן. תחת זאת הוא העדיף להתמנות למשרת עוזר מיוחד ליו"ר דירקטוריון מעריב, הלא הוא אביו, יעקב נמרודי. 

 הקביעה הזאת חורגת הרבה ממקרהו הפרטי של נמרודי: ברבות הימים היא עשויה להתברר כקריטריון משפטי שלפיו האיסור על כהונה כדירקטור לאדם שהורשע באחת מהעבירות המוזכרות בסעיף 226 לחוק החברות החדש הוא למעשה אוטומטי 

 יעקב נמרודי החליט, לעומת זאת, לבקש מבית המשפט לקבוע שלמרות הרשעתו, יותר לו לכהן כדירקטור. יעקב נמרודי הוא גם הראשון שמקבל תשובה לשאלה הזאת. והתשובה של השופט רוזן היתה "לא" רבתי. השופט רוזן קבע כי הרשעתו של נמרודי מונעת ממנו מלשמש דירקטור בחברה ציבורית. 

 הקביעה הזאת לא נעמה לאוזניו של יעקב נמרודי, שמן הסתם לא ציפה לה. אבל היא חורגת הרבה מעבר למקרהו הפרטי: ברבות הימים היא עשויה להתברר כקריטריון משפטי שלפיו האיסור על כהונה כדירקטור לאדם שהורשע באחת מהעבירות המוזכרות בסעיף 226 לחוק החברות החדש הוא למעשה אוטומטי וכי יש צורך בנסיבות מאוד מיוחדות, אולי אפילו חריגות, כדי לסטות ממנו. 

 עורכי דינו של יעקב נמרודי חשבו שגילו המתקדם נכלל בקבוצת הנסיבות החריגות - האיסור, אמרו, יגרום לכך שלמעשה לא יוכל לשמש כדירקטור לצמיתות - אבל השופט לא חשב שיש בכך סיבה שלא לאסור עליו מלשמש כדירקטור. 

 הקביעה הזאת, בניגוד לפסיקות רבות אחרות של בתי משפט בעניינים עסקיים, גם עשויה להביא לשינוי בתרבות הניהול של חברות ציבוריות, שכן בעקבותיה דירקטורים בחברות ציבוריות העומדים בפני הפיתוי לעבור על החוק ייאלצו להכניס לשיקוליהם גם את האפשרות שיימנע מהם מלשמש כדירקטורים בעתיד. 

 קביעת השופט רוזן - שאפשר לפרשה כצעד ענישתי או כצעד שמטרתו להרחיק מניהול חברות ציבוריות אנשים שרמתם המוסרית ירודה - תרחיק בעלי משרות ציבוריות עוד יותר מעבירה על החוק, שכן היא מפנימה את המציאות שלפיה הרחקת מנהלים ממוקדי הכוח וההשפעה מרתיעה אותם הרבה יותר מ"סתם" הרשעה. 

 הגולל על יכולתו של יעקב נמרודי לשמש כדירקטור בחברה ציבורית בחמש השנים הקרובות עדיין לא נסתם שכן עדיין קיימת האפשרות שהוא יערער על החלטת בית המשפט ושהערעור יתקבל (נמרודי כבר הודיע כי יערער). 

 אם יערער והערעור לא יתקבל, שתי הדמויות המובילות במשפחת נמרודי - יעקב ועופר - יורחקו מניהול קבוצת הכשרת הישוב למשך תקופה ארוכה. במקרה כזה, התקדים שקבע השופט  רוזן יהיה חזק עוד יותר והמסר שיישלח למנהלים בחברות הציבוריות יתקבל ברצינות גדולה יותר. מהטעם הזה לפחות, הערעור הזה חשוב לסקטור העסקי לא פחות מאשר ליעקב נמרודי. 


 קישורים נוספים 
 עופר כבר בחוץ. האם יעקב יצטרף אליו?  [10] 

 ביהמ  "  ש גזר על יעקב נמרודי ואריה קרישק 5 חודשי עבודות שירות; השופט:  "  בעבירות שביצעו הנאשמים יש קלון  "  [11]