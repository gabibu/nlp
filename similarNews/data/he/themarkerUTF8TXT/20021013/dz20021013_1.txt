זכייתו של פרופסור דניאל כהנמן בפרס נובל לכלכלה בזכות מחקריו המשותפים עם עמוס טברסקי, שהראו עד כמה הנחת המוצא של הכלכלנים - שגורסת שהפרט נוטה לקבל החלטות רציונליות בעניינים כלכליים - אינה תקפה, זכתה לתשומת לב רבה בתקשורת הישראלית בשבוע שעבר. 

 אחד התחומים בהם מסקנות מחקריו של כהנמן רלוונטיות במיוחד הוא כמובן שוק ההון. מרצים למימון יאמרו שהשוק יעיל ומשקלל בתוכו את כל המידע הזמין לציבור המשקיעים, אבל מי שעוקב אחרי שווקים פיננסיים לאורך זמן  יודע שזה רחוק מלהיות כך, ושהמודל הפסיכולוגי של כהנמן תקף הרבה יותר. 

 אחד הדברים העולים מעקרונות המחקר הוא ההתייחסות הלא סימטרית למידע. משקיעים נוטים לייחס משקל רב יותר למידע שקל להגיע אליו, או קל לזכור אותו, כזה שהיה "כתוב בעיתון", על פני מידע שצריך לחלץ או לעבד אותו, או שנדרש זמן רב ומאמץ לנתח אותו. אם הייתי צריך לתמצת זאת הייתי אומר שמשקיעים, בהיותם בראש ובראשונה בני אדם, הם שטחיים ועצלנים. כתוצאה מכך, הם מוכנים לקבל החלטות על סמך חלק קטן מהמידע העומד לרשותם, ולהתעלם מנתונים נוספים היכולים לעזור  להם בקבלת החלטה טובה יותר. 

 הנטייה להשתמש במידע חלקי בלבד אינה רק עניין של עצלות. במקרים רבים, למשקיע הממוצע אין כלים לדעת איפה לחפש, מה לחפש והחשוב מכל - להבין את חשיבות הממצאים.אבל הרי לשם כך, יגידו אנשי המימון, קיים המחקר האנליטי, שיביא בפני המשקיעים מידע שנותח על ידי אנשים שיש להם יכולת לנתח ולסנן את המידע הרלוונטי על חברה או על ענף מסוים. 

 כשלונו  השיטתי של המחקר האנליטי בארה"ב  לא נבע בעיקר מניגוד אינטרסים, אלא מהעובדה שאנשי המחקר התעלמו מחלק מהמידע שהיה זמין והתמקדו במה שהיה קל להשגה ולעיכול 

 קיתונות של ביקורת נשפכו בשנתיים האחרונות על מוסד האנליזה של מניות. התחושה הגורפת היא שהאנליסטים לא מילאו נכון את תפקידם וגרמו בכך להפסדי המשקיעים. הסיבה העיקרית לכישלון הזה, טוענת התקשורת המבקרת, היא חוסר תום לב, שיקולים זרים שהביאו להמליץ על מניות בגלל קשרי בנקאות להשקעות. 

 בחלק מהמקרים אין ויכוח שזה היה הגורם, אבל יחד עם זה, המבקרים נופלים כאן למלכודת. שהרי במקרים רבים, אנליסטים המליצו בחום על מניות במחיר לא הגיוני גם כשלא היו להם כל קשרי בנקאות להשקעות עם החברה הנדונה, ולא יצא להם מזה כלום, דבר שמעמיד את טענת ניגוד העניינים בספק. 

 הרשו לי להציע הסבר אחר. כשלונו  השיטתי (בממוצע כמובן, שהרי היו גם ניתוחים נכונים פה ושם) של המחקר האנליטי בארה"ב בשנים האחרונות לא נבע בעיקר מניגוד אינטרסים, אם כי היו גם מקרים כאלו, אלא מהעובדה שאנשי המחקר, בדיוק כמו משקיעים קטנים מהשורה, התעלמו מחלק מהמידע שהיה זמין והתמקדו באותו חלק של המידע שהיה קל להשגה ולעיכול, ולא דרש נבירה בדו"חות או מאמץ אינטלקטואלי. טענתי היא שרוב המקרים של הניתוח הגרוע אינם נובעים מהטיה צינית של הדעה משיקולי כדאיות, אלא מקורם במקום אחר. עצלות, שטחיות וכניעה לדעת הקהל הם שאפיינו את עבודת המחקר, בדיוק כמו במקרה של המשקיע הקטן, שאינו "מומחה". 

 כל השיטה של ניתוח חברות לפי צפי הרווח למניה לרבעון הקרוב, והטסת המניה לשמיים או הפלתה לאדמה על סמך עמידה בציפיות או פספוס של המספר הזה, מותאמת למודל של התייחסות שטחית למידע, והענקת  משקל יתר לפרט מידע אחד שקל לזכור אותו, ושזוכה לעיקר החשיפה התקשורתית. בדיוק כפי שטוען פרופ' כהנמן. 

 את העובדה שאנשי המחקר התעמקו בעיקר בנתון שקל לזכור ואליו קל להתכוון -  הרווח הרבעוני למניה - ניצלו החברות עד תום. כל תרבות הדיווח פרופורמה, המחיקות החד פעמיות כביכול, הרכישות העצמיות של מניות, כל אלו תרמו להעלאת הנתון אליו המשקיעים צפו, הרווח למניה. 

 אגב, התקשורת הפיננסית, ששמחה היום לצלוב את מוסד האנליזה תחת כל עץ רענן, לקתה בדיוק באותם חוליים - עצלות ושטחיות. ברוב מכריע של המקרים,  התקשורת הפיננסית שיחקה את המשחק בו שיחק  התקשורת הפיננסית, ששמחה היום לצלוב את מוסד האנליזה תחת כל עץ רענן, לקתה בדיוק באותם חוליים - עצלות ושטחיות  שוק המניות כולו - "הכה את הציפיות, והיית אך שמח". מדהים לראות שאפילו היום, אחרי כל מה שאירע, לא מעט עיתונים ואתרים פיננסיים שונים עדיין לא הפנימו את יכולתן של החברות לערוך עליהם מניפולציות. 

 בחרתי להביא בפניכם כמה דוגמאות למידע זמין, שקל יחסית להשיגו. מידע החיוני בניתוח פעילות חברות ושמעורר שאלות קשות לגבי מצב עסקיהן האמיתי של מספר חברות מכובדות מהדאו ג'ונס, ואף על פי כן, כמעט שאינו עולה בזרם המרכזי של הידיעות שמגיעות לקהל המשקיעים. 

 כך למשל GE  שפירסמה בשבוע שעבר דן"ח שעמד בציפיות (ושבעקבותיו המניה עלתה בחדות) לא צירפה להודעה לעיתונות מאזן ודו"ח תזרים מזומן. דו"ח רווח והפסד נראה לחברה מספיק בהחלט. לא במקרה.  GE טיפחה במשך שנים את הרווח למניה ככלי המרכזי לתמחור מנייתה. פרסום המאזן ודו"ח תזרים המזומן במועד פרסום הרווח למניה עלול להפריע בכך. עדיף לפרסם אותם מאוחר יותר, בדיווח יבש ולא מיוחצן לרשות ניירות ערך. 

 פעילותן של לא מעט חברות תעשייתיות גדולות בארה"ב נחלקת לשתיים: הפעילות התעשייתית הבסיסית שמלווה בזרוע מימון שמטרתה לממן את המכירות ללקוחות. מעין חברה תעשייתית ובנק/חברת ליסינג בכפיפה אחת. המוכרת ביותר היא כמובן GE, אבל גם לחברות כמו ג'נרל מוטורס, קטרפילר או בואינג, כולן נכללות בדאו ג'ונס יש פעילות דומה, אך בהיקפים קטנים יותר. 

 הערבוב בין פעילות פיננסית של מתן אשראי לפעילות ייצור מקשה על הניתוח. על GE נמתחה לא מעט ביקורת בעניין. אולם לעיתים, חוסר בהירות כזה דווקא מקל על החברות לעמוד בציפיות הרווח. 

 אם ניקח כדוגמה את ג'נרל אלקטריק, ג'נרל מוטורס, בואינג וקטרפילר, נראה שכל החברות הראו על רווח חשבונאי נאה בין 1997 ל-2001. כצפוי, בגלל מרכיב גבוה של פחת שאינו הוצאה במזומן, תזרים המזומן מפעולות גבוה מהרווח החשבונאי. אלא אז מגיע סעיף צורכי ההשקעה וטורף את הקלפים. החברות (למעט בואינג, BA)  השקיעו הרבה יותר מאשר ייצרו מפעילות. 

 במצטבר  על פני חמש שנים היינו מצפים לקבל תמונה הפוכה, שלחברות נותר עודף של תזרים מזומן על השקעות. את העודף הזה אמורות חברות לחלק לבעלי המניות או לחילופין להקטין חוב, או למצוא תמהיל של השניים. זה לא מה שקרה. החברות חילקו לבעלי המניות סכומים ניכרים, למרות שכלל לא נוצר להן עודף תזרימי אחרי צורכי השקעה. במונחים חשבונאיים הן דיווחו על רווח, אבל במונחי תזרים מזומן, הן הוציאו הרבה יותר ממה שפעילותן ייצרה. היות שבטבע אין ואקום, מה שאיזן את צורכי המזומן הוא גידול ניכר בחוב, שאירע בכל החברות. 

 הניתוח הקצר הזה, על בסיס תזרים המזומן, מלמד אותנו כמה דברים מטרידים. הוא מראה שהחברות לא ייצרו מה שמכונה בתורת המימון "ערך פנימי". במילים פשוטות, בשנים הנדונות, שבהן לכאורה הן דיווחו שהרוויחו כסף , יצא יותר כסף מחשבון הבנק  שלהן  מאשר נכנס אליו. הפער מומן בנטילת חוב. 

 ניתוח כזה, כפי שמוצג כאן, עדיף בהרבה על הניתוח לפי הרווח למניה, שנתון למניפולציות אינספור. נכון שקשה לעשות אותו מיידית, כי החברות מפרסמות את הנתונים באיחור, ונכון שהוא דורש קצת יותר עבודה. מצד שני, הוא מראה תמונה שונה לגמרי ממה שמראים הפרסומים המיוחצנים בעיתונות,  תמונה הרבה יותר אמינה של התוצאות. 

 ולסיום, למי שמתעניין, את נתוני  תזרים המזומן כמו גם נתונים מאזניים נוספים, ניתן למצוא בקלות באתר MULTEXINVESTOR, אליו ניתן להגיע דרך Yahoo.marketguide.com.  המידע קיים, צריך רק להשתמש בו.