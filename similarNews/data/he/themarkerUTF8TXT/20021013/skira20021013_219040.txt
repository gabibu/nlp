תחת מעטה כבד של חשאיות מתנהלים מגעים לאחד ממבצעי החילוץ הגדולים שנערכו בישראל למשקיעי חוץ. ראשי  בזק (  בזק  [10]  : ת"א)  , בשיתוף פקידים בכירים בבנק הפועלים ובמשרדי ראש הממשלה והאוצר, מכינים סירת הצלה לחברת ההשקעות האמריקאית שמרוק שהסתבכה בהשקעה בפלאפון. היקף ההפסד שלה נאמד ב-300 מיליון דולר. בינתיים מדובר בהפסד על הנייר בלבד, אבל אם תתקדם הפרטת בזק, הוא עשוי להתממש חיש קל להפסד בפועל, ואולי אף לצמוח. 

 מקור ההסתבכות באחת העסקות הגדולות והתמוהות ביותר שעשתה בזק מימיה. בזק מחזיקה במחצית ממניות פלאפון. באמצע 2000 החליטה מוטורולה, שהחזיקה במחצית השנייה של המניות, למכור את אחזקותיה בשורת חברות סלולר ברחבי העולם ובהן גם את מניותיה בפלאפון. מוטורולה בחרה למכור את המניות במסגרת עסקה כוללת עם טלפוניקה, חברת תקשורת בינלאומית שמרכזה בספרד ועיקר עסקיה באירופה ובאמריקה הלטינית. לבזק היתה זכות סירוב ראשונה על העסקה. כלומר, היא יכולה היתה לחייב את מוטורולה למכור לה את המניות במחיר שהציעה טלפוניקה, 630 מיליון דולר. 

 מנהלי בזק היו בטוחים שמוטורולה סגרה עם טלפוניקה עסקה במחירי חיסול, לאחר שקיבלה החלטה אסטרטגית לסגת משותפות בחברות תקשורת. ואכן, חודשים ספורים קודם לעסקה הוערכה פלאפון ב-2 מיליארד דולר ויותר. הפיתוי לנצל את זכות הסירוב היה חזק גם מסיבות אסטרטגיות: השותפות השווה עם מוטורולה מנעה מבזק שליטה מוחלטת בפלאפון והסבה להנהלת בזק עוגמת נפש לא מעטה. העסקה היתה הזדמנות פז להשיג שליטה מלאה בחברת הסלולר ולהשבחת עסקיה ושוויה של בזק. 

 ואולם רכישת מלוא השליטה בפלאפון על ידי בזק היתה הופכת את פלאפון לחברה ממשלתית. משמעותה העיקרית של העסקה היא שהיתה מכפיפה את בכירי פלאפון למדרג השכר בחברות הממשלתיות, ומשכורות המנהלים היו צונחות ב-50% ויותר - דבר שהיה עשוי לגדוע את שדרת הניהול בפלאפון ולהקשות מאוד על גיוס מנהלים חדשים.  בבזק סירבו להתייחס ברצינות להצעותיה של רשות החברות הממשלתיות, להנהיג הקלות מינהליות שימנעו פגיעה בפלאפון גם אם תהפוך לחברה ממשלתית על פי החוק  בבזק סירבו להתייחס ברצינות להצעותיה של רשות החברות הממשלתיות, להנהיג הקלות מינהליות שימנעו פגיעה בפלאפון גם אם תהפוך לחברה ממשלתית על פי החוק, בין היתר הצעה לפתרון בעיית השכר שהוזכרה. גם היתרונות שבשותפות עם חברת תקשורת רב לאומית כמו טלפוניקה לא נשקלו לעומקם. 

 הפתרון שמצאה בזק נועד להעביר אליה את השליטה למעשה בפלאפון, באמצעות מה שנראה כ"איש קש". חברה שלישית התבקשה להיכנס לנעליה של בזק כרוכשת המניות ממוטורולה, תוך התחייבות למכור את המניות לבזק על פי דרישה. הרוכשת נדרשה למעט מאוד השקעה עצמית: מחצית ההשקעה מומנה בהלוואה בנקאית, בעיקר מבנק הפועלים, בזק הלוותה לה כ-250 מיליון דולר, ורק את היתרה, 80 מיליון דולר, נדרשה החברה להשקיע מכספה. 

 השלמת העסקה נועדה להיות באחד משני מסלולים: בשנה הראשונה שלאחר העסקה יכולה היתה בזק לממש את האופציה ולרכוש את מניות פלאפון, כשהיא מבטיחה לרוכש תשואה נאה על השקעתו ועל השתתפותו בעסקה. לאחר שנה משתנים תנאי העסקה: בזק יכולה לממש את האופציה ולרכוש את מחצית מניות פלאפון מהמשקיע לפי הערכת שווי השוק של פלאפון. 

 העסקה עוררה עניין רב בקרב משקיעים ישראליים. המפולת בשוקי ההון והתקשורת היתה רק בתחילתה, ומעטים ידעו לחזות את עוצמת ההתרסקות. שמרוק, משקיעה אמריקאית רבת ניסיון במשק הישראלי, זכתה במכרז שערכה בזק, לאחר שהציעה את התשואה הנמוכה ביותר על השקעתה העצמית במקרה של מכירת המניות לבזק בשנה הראשונה לעסקה. 

 פרטנר זהה בגודלה לפלאפון, אבל היא צומחת במהירות, בעוד פלאפון תקועה. פרטנר מרוויחה ופלאפון מפסידה, לפרטנר מותג מבוסס ושותפות אסטרטגית עם האצ'יסון הבינלאומית  בבזק וברשות החברות הכירו בקיומם של סיכונים מסוימים בעסקה. פלאפון היא אחד הנכסים העיקריים של בזק. שותפותה של שמרוק בפלאפון מקנה לה יתרון משמעותי במקרה שתחליט להשתתף במכרז על השליטה בבזק. מעורבותה של שמרוק במכרז עלולה להרתיע מתחרים אחרים ולהפוך את מכרז ההפרטה הגדול במדינה ל"משחק מכור". למניעת אפשרות כזו דרשה המדינה וקיבלה משמרוק התחייבות שלא להשתתף במכרז להפרטת בזק. 

 השנתיים שנקפו מאז טרפו את כל הקלפים. שוקי ההון המשיכו להתרסק, ופלאפון נקלעה למשבר עסקי וניהולי שהוחרף על ידי טיפול שלומיאלי של החברה האם, בזק. למודעת ההפרטה של בזק, שפורסמה לאחר עיכוב ממושך, נענו בעיקר טרמפיסטים שביקשו להיות שותפים קטנים בעסקה. החיפושים הקדחתניים אחר משקיע גדול לעסקת בזק הוליכו את המפריטים היישר לפתחו של המשקיע הזר הגדול ביותר בחברות לא פיננסיות בישראל, שמרוק. 

 שמרוק משנה דעתה 

 שמרוק, שפחות משנתיים קודם לכן לא גילתה כל עניין בהפרטת בזק, ושמועות בשוק ההון גרסו כי היא בוחנת השקעה בחברת הכבלים, התחילה פתאום להתעניין מאוד בהפרטה, ולקראת סוף אוגוסט 2002 הודיעה לרשות החברות כי תצטרף לרשימת המועמדים לרכישת בזק אם תקבל היתר לכך. שמרוק אמורה להצטרף למכרז בשותפות עם איש העסקים חיים סבן, ישראלי לשעבר שסיכם לפני חודשים מספר עסקת ענק למכירת עסקי המדיה שלו לקבוצת דיסני, השולטת בשמרוק. 

 מה גרם לשמרוק לשנות את דעתה על בזק בתוך זמן קצר כל כך? הפקידים העוסקים בהפרטה לא התעניינו בכך ולא שאלו שאלות מיותרות. הם זקוקים בדחיפות למשקיע רציני בבזק, ולשם כך היה עליהם לשחרר את שמרוק מהתחייבותה הכמעט נשכחת שלא להשתתף בהפרטה. כיום שוב אין חשש שמעורבותה של שמרוק תפגע במכרז, שכן ללא מעורבות של משקיעים גדולים דוגמת שמרוק וסבן, ההפרטה ממילא תקועה. 

 בהתייעצות עם משרד המשפטים הוחלט לשחרר את שמרוק מההתחייבות שלא להתחרות על רכישת בזק, מיד לאחר שתסכים לכמה תנאים מגבילים. התנאי העיקרי: למכור את אחזקותיה בפלאפון לחברה שתזכה במכרז בזק, בהתאם להערכת שווי שתבוצע בהזמנת הממשלה. 

 לכל המעורבים בפרשה ברור כי שוויה המשוער של פלאפון אינו מתקרב למחיר ששילמה שמרוק בעסקה. בנוסף ל-630 מיליון הדולר השקיעה שמרוק בחברה כ-50 מיליון דולר, כך שהשווי האמיתי של פלאפון לפי עסקת שמרוק מתקרב ל-1.4 מיליארד דולר, פי שלושה מהונה העצמי. 

 לשם השוואה, המתחרה  פרטנר (  פרטנר  [11]  : ת"א)  , אשר בשוק מאמינים כי שוויה דומה לזה של פלאפון, נסחרת בוול סטריט לפי שווי של 750 מיליון דולר. פרטנר זהה בגודלה לפלאפון, אבל היא צומחת במהירות, בעוד פלאפון תקועה. פרטנר מרוויחה ופלאפון מפסידה, לפרטנר מותג מבוסס ושותפות אסטרטגית עם האצ'יסון הבינלאומית, פלאפון אינה מצליחה להיפטר מדימויה השחוק - והסיכוי לשותפות אסטרטגית אבד לה בעקבות עסקת שמרוק. 

 לפיכך נראה כי הערכת שוויה של פלאפון ב-750-700 מיליון דולר תהיה נדיבה מאוד, אך מבחינת שמרוק תגרום הערכה כזו להפסד של 50% על ההשקעה, שכן שווי חלקה בפלאפון יסתכם בכ-375-350 מיליון דולר. לכן כדאי לשמרוק למנוע כל אפשרות לעסקה מהסוג המתואר. 

 פרקליטה של שמרוק, מיכאל צלרמאיר, מיהר להודיע כי העסקה, המבטיחה הפסד עתק לשמרוק במקרה שבזק תימכר לחברה מתחרה, אינה מקובלת על שולחיו. ניסיונותיו של החשב הכללי במשרד האוצר, ניר גלעד, למצוא נוסחת פשרה שתתיישב עם עמדת משרד המשפטים ותסיר את איום ההפסד משמרוק לא עלו יפה. 

 הצלת שמרוק יכולה להתבצע בכמה תרחישים: 

 1. דחייה ממושכת ככל האפשר בתוכנית ההפרטה של בזק. בזק, על פי המדיניות שקבעה ההנהלה, לא תממש את זכותה לרכוש את מניות פלאפון כל עוד לא תופרט. 

 2. בזק תופרט במועד קרוב, אך תדחה את מימוש האופציה בתקווה שההשקעה של שמרוק תשתלם בזמן כלשהו בעתיד. 

 3. שינוי תנאי העסקה באופן שיאפשר לשמרוק לממש את אחזקותיה בפלאפון ברווח (סיכוי נמוך) במחיר ההשקעה או בהפסד מינימלי (סיכוי טוב יותר). 

 מי מוציא את מי מהבוץ 

 העסקה המתגבשת בחשאי בין בזק, שמרוק ובנק הפועלים ובמעורבות של פקידים בכירים במשרדי ראש הממשלה והתקשורת מתבססת על האופציה השלישית: בזק תחתום על התחייבות מותנית לרכוש משמרוק את מניותיה בפלאפון במקביל להשלמת הליך ההפרטה. תנאי המכירה יהיו דומים לתנאי מימוש האופציה שנתנה שמרוק לבזק, בשנה הראשונה. כלומר, החזר השקעותיה של שמרוק, אך ללא ריבית על השקעתה העצמית במניות. 

 לבזק ולממשלה יש אינטרס ברור להוציא את שמרוק מהבוץ. אין זו אלא עסקת חליפין: שמרוק תחולץ מעסקה המאיימת להמיט עליה הפסד שיא של 350-300 מיליון דולר בתוך פחות משנתיים, ותחלץ את תוכנית ההפרטה. תיאורטית יש גם לבזק מה להפסיד אם תמומש האופציה: הביטחונות להלוואה בסך 250 מיליון דולר שנתנה לשמרוק הם במניות פלאפון עצמן. ירידת השווי המשוער של המניות שוחקת את שווי הביטחונות בכ-100 מיליון דולר. ירידה כה חדה בשווי הביטחונות עשויה לחייב את בזק להפריש בדו"חותיה כחצי מיליארד שקל לחובות מסופקים. הסיכוי ששמרוק, אחד המשקיעים הגדולים והמכובדים במשק המקומי, לא תפרע את חובה ותעדיף למסור לבזק את הביטחונות אינו נראה גבוה, אך הוא קיים. 

 לעסקה הנרקמת בין בזק לשמרוק יש סיכויים קלושים לצאת לפועל, וסכנות מרובות: לבזק אין סיבה לממן את הפרטתה בעלות של מאות מיליוני דולרים. ככל שמתרבים המגעים בין שמרוק לממשלה מתעורר הרושם כאילו מעורבותה של שמרוק בהפרטה לא נועדה אלא לחלץ אותה מההשקעה בפלאפון. גם מעורבותם של מנהלי בזק במו"מ נראית מסוכנת: תוצאות המגעים עם שמרוק עשויות להשפיע ישירות על גורלם של המנהלים, במקרה ששמרוק תרכוש את השליטה בבזק. במהלך השבועיים הקרובים עשוי לפחות חלק מהתמונה להתבהר. 

 עיקריהדברים 

 * באמצע 2000 מחליטה מוטורולה למכור את אחזקותיה (50%) בפלאפון 

 * שמרוק רוכשת את מניות מוטורולה בפלאפון ב-680 מיליון דולר ומחזיקה אותן בעבור בזק עד להשלמת הפרטתה 

 * כשותפה בפלאפון, מנועה שמרוק מלהתחרות על רכישת בזק 

 * שוויה של פלאפון יורד לכמחצית משוויה ב-2000 

 * כדי להתחרות על הפרטת בזק, שבה מעוניינות כיום שמרוק והמדינה, על שמרוק להשתחרר מאחזקותיה בפלאפון 

 * בתנאי השוק כיום, מכירת האחזקות בפלאפון תגרום לשמרוק הפסד של מאות מיליוני דולרים 

 hadar_h@haaretz.co.il