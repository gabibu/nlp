פרסום התשואות של קופות הגמל וחברות הביטוח בספטמבר 2002 נעל שבוע מסחר תנודתי בשוק הכספים ובאיגרות החוב השקליות במיוחד. מחירי האיגרות השקליות מסוג שחר לטווח של 4 שנים נסחרו בתנודות של 1% או יותר ב-3 מתוך 5 ימי המסחר של השבוע החולף. 

 השבוע, שהחל בקריסת האיגרות השקליות בריבית קבועה מסוג שחר בעלות משך חיים ממוצע של 4 שנים ב-1.6% ועלייה של תשואתן ל-12.3%, הסתיים כאשר איגרות אלו עולות ב-3.2%, והתשואה עליהן יורדת מ-11.8% בתחילת השבוע ל-11.5% בסופו. 

 התנודתיות במסחר לא התרחשה עקב אירועים שהוסיפו מידע חדש ושונה מהותית לפעילים בשוק הכספים בכל אחת מהזירות החשובות: המצב הביטחוני, התקציב, רמת הפעילות בשווקים הבינלאומיים ובשוקי ההון. 

 מנהלי כספים העריכו כי חוסר היכולת להסביר את התופעה בגורמים כלכליים, מרמז כי ידם של הבנקים הזרים היתה בניעור השקל, תוך כדי פעולה מקדימה בשוק המט"ח, שגרמה להידרדרות המחירים ולעלייה בתשואות שנקבעו בהנפקה של משרד האוצר ביום שני האחרון עד ל-12.2%. 

 אינדיקציה אפשרית לפעילות חריגה בשוק המט"ח ניתן למצוא בעלייה במחזורי המסחר במט"ח ביום הנפקת האוצר; אף כי ניתן היה לצפות כי עלייה בתשואות לרמות בלתי סבירות, להערכת פעילים בשוק, בעקבות פעילות מניפולטיווית לכאורה, תיבלם על ידי קניות של אותם פעילים. 

 העלייה באיגרות החוב השקליות מסוג שחר בטווח של 4 שנים צימצמה במעט את ציפיות האינפלציה לטווח זה שהגיעו לרמה של 6%. 

 "נראה בלתי סביר שנעלה לסביבת אינפלציה פרמננטית כזו", מעריך מנהל כספים ותיק, "ולכן הפער בין התשואות של איגרות החוב הצמודות לבין התשואות של איגרות החוב הלא צמודות חייב היה להיסגר, אם כי להערכתי נראה זחילה של התשואות בשני הכיוונים. תשואת האיגרות הלא צמודות תמשיך לרדת, ואילו התשואה של איגרות החוב הצמודות לטווח בינוני וארוך עלולה, להערכתי, לחזור לרמה של 6.5%-7%". 

 התשואה של האג"ח הצמוד לטווח קצר, עד 3 שנים, אכן עלתה השבוע לאור הרגיעה היחסית בשוק המט"ח, וההשפעה של פער הריביות בין ריבית בנק ישראל לבין הריבית של הבנק המרכזי האמריקאי על משקי הבית שאינם ממהרים להגיב על היחלשות מקומית של השקל. שער החליפין של השקל יוסף ב-0.4%, ואיתו נרגעו גם ציפיות האינפלציה לטווח קצר, שירדו לרמה של 3.3% בהשוואה ל-3.7% בתחילת השבוע. 

 איגרות החוב צמודות המדד לטווח בינוני וארוך נשחקו בשיעורים מתונים יחסית ותשואתן עלתה ל-5.7%-5.8%, בהשוואה לתשואה של 5.6%-5.7% בתחילת השבוע. 

 איגרות החוב הצמודות לטווח ארוך נהנות מביקושים של מנהלי כספים וגופים מוסדיים שאינם חייבים בדיווח על תשואותיהם, משום שהתשואות הנוכחיות מצויות ברמת שיא של 15 השנים האחרונות, בעוד שהאיגרות צמודות המדד לטווח קצר, אפיק ההשקעה היחיד בשוק הכספים שהניב תשואה חיובית מתחילת השנה, הם אחד המוטבים של המכה הקשה שספגה תעשיית קרנות הנאמנות השקליות, שסופגות פדיונות מתחילת השנה, ושל ההתפרצות האינפלציונית של המחצית הראשונה של 2002. 

 הרגיעה היחסית של איגרות החוב צמודות המדד לטווח בינוני וארוך מוסברת גם בהערכה שהגיוס נטו של איגרות חוב, כלומר הנפקות בניכוי פדיונות, עד סוף 2002 מסתכם במיליארד שקל בלבד, כך שעד סוף השנה לא צפויות הנפקות האוצר ללחוץ את התשואות כלפי מעלה. 

 גם אם תחזית האוצר לגירעון בהיקף של 3.9% מהתוצר תתברר כאופטימית מדי, והגירעון יחרוג ל-4.5% מהתוצר, פירוש הדבר צורך במימון נוסף של 3 מיליארד שקל, כלומר פחות מהיקפו של גיוס חודשי ממוצע. 

 באוצר העריכו שעל רקע נתונים אלו, החרדה לפריצה תקציבית שסייעה לתשואות של איגרות החוב הלא צמודות לטפס עד 12.2%, ולאג"ח הצמוד לטווח 20 שנים להגיע לרמה של 6.2% בהנפקה שנערכה ביום שני האחרון - אינה סבירה. 

 אף שהיו מי שרכשו איגרות חוב צמודות במימון הלוואות און-קול מהבנקים, לא כולם משוכנעים בכך. למרות הדעה הרווחת שברמת התשואות הנוכחית איגרות החוב הצמודות לטווח בינוני וארוך הן הזדמנות קנייה, יש המעריכים כי תשואה של 5.8% אינה בהכרח התחנה הסופית לאג"ח הצמוד. 

 בנקים שנהגו לרכוש איגרות חוב צמודות כנגד הפקדה בתוכניות חיסכון יקטינו את הביקוש בשל הירידה באטרקטיוויות של תוכניות החיסכון לאחר החלת רפורמת רבינוביץ 

 הכנסות המדינה ממסים קטנו בינואר-ספטמבר 2002 ב-5.8%, בהשוואה לרמתם בתקופה המקבילה ב-2001. העלייה בשיעור הבלתי מועסקים והירידה ברמת ההכנסה הפנויה לנפש, לצד הסלמה ביטחונית אפשרית, עלולים להפוך את תחזית הגבייה בתקציב 2003 למשאלת לב, כאשר קיצוץ תקציבי בנסיבות אלו נראה מלאכה לא פשוטה. יתרה מזו הורדות הדירוג של המערכת הבנקאית והורדת הדירוג דה-פקטו למדינת ישראל עלולים להסיט את גיוסי המדינה והבנקים לשוק המקומי, ולהגדיל את הלחץ לעליית מחירי ההון. 

 חולשה של גורמי הביקוש העיקריים להנפקות האוצר, והעלייה ברכיב הצמוד עד ל-50% מההנפקות, עלולים להיות בלם בפני ירידה של התשואות, כל עוד לא תתרחש ירידה מהותית בגירעון התקציבי. 

 בנקים שנהגו לרכוש איגרות חוב צמודות כנגד הפקדה בתוכניות חיסכון יקטינו את הביקוש בשל הירידה באטרקטיוויות של תוכניות החיסכון לאחר החלת רפורמת רבינוביץ, אף שייתכן כי רכישת איגרות חוב צמודות ישירות על ידי פרטים תפצה על כך. 

 קופות הגמל וחברות הביטוח שרכשו את האיגרות כנגד הפקדות העמיתים ובעלי פוליסות ביטוח משתתפות ברווחים, עלולים להקטין את הביקושים לאג"ח צמוד או להגדיל ההיצע. 

 תשואה שלילית של 1.47% בספטמבר 2002 ותשואה שלילית מצטברת של 8.63% מתחילת 2002, שענת לוין, מנהלת ההשקעות של חברת מגדל, נתנה לבעלי הפוליסות, וגם תשואה שלילית מצטברת של 9.5% בקופת הגמל עוצמה שליד בנק לאומי, אינם מתמרצים את בעלי הפוליסות והקופות להפקיד גם בהמשך את ניהול נכסיהם בידי המוסדיים, כאשר הפטור ממס ממנו ייהנו קופות גמל לפיצויים ולקצבה וקרנות השתלמות, יקזזו את מגמת המשיכות. 

 קופות הגמל וקרנות ההשתלמות איבדו 3.5 מיליארד שקל בינואר-אוגוסט 2002. יציאה נוספת של כספים תגדיל עוד יותר את הצטברות הכספים בפקדונות השקליים ובתוכניות החיסכון המדדיות, ובכך תקצר עוד יותר את תיק הנכסים של הציבור. מגמה זו תמכה באיגרות החוב הצמודות הקצרות ובמק"מים שמנפיק בנק ישראל שייחסו בצל הפטור ממס עד ל-2004. 

 המק"מים ל-3 חודשים נסחרים בתשואה של 8.8%, כלומר ב-0.8 נקודת אחוז מתחת לתשואה האפקטיווית במכרזי בנק ישראל. המק"מים לשנה נסחרים בתשואה של 9.2%, אף שמספר הממתינים להפחתת ריבית מצדו של בנק ישראל כנראה פחת לאחרונה. 

 הבנק הבינלאומי מנצל את עודף התשואה בגילון 

 אחת ההערכות המוסכמות על מנהלי כספים היא שפערי התשואה שנפתחו בין המק"מ לבין אג"ח שקלית בריבית משתנה מסוג גילון אינם סבירים. הגילון הממוסה נסחר בעודף תשואה של 1.7% בהשוואה למק"מ, אף שריבית הגילון משתנה כל 3 חודשים על פי תשואת המק"מ, כך שכל הסיכון הגלום בהשקעה בגילון נמשך 3 חודשים לכל היותר עד לעדכון הריבית הבא. 

 הבנק הבינלאומי הראשון החליט לנצל את העובדה שפער התשואה בין הגילון למק"מ הגיע לרמות שיא היסטוריות. הבינלאומי מציע פיקדון שקלי לתקופה של 15 חודשים בריבית משתנה כל 3 חודשים, וגייס 80 מיליון שקל בתוך יומיים. הפיקדון נושא ריבית של 10% עד 31 בדצמבר 2002 וב-12 החודשים אחר כך ריבית בשיעור של תשואת המק"מ בתוספת 0.5%. 

 ראש אגף שוק ההון והמט"ח בבנק הבינלאומי, זאב גוטמן, מסביר כי בבנק העריכו שהפער בין הגילון למק"מ מוגזם וניתן לנצלו לטובת הבנק ולקוחותיו. עם זאת, העריכו בבנק כי אדם פרטי יתקשה לספוג הפסדים אפשריים כתוצאה מירידת מחיר הגילון אם ירכוש אותו בשוק. משום כך החליטו בבנק לרכוש גילון לטווח של עד 9 שנים לפדיון בעודף תשואה של 2%. 

 הבנק ייתן ריבית משוקללת של מק"מ + 0.6%, שלדברי גוטמן גבוהה ב-1.0% מהריבית המקסימלית בפקדונות, זאת בנוסף לעובדה שלא יישא בתשלום עמלות מכירה ודמי שמירה, כפי שהיה קורה אם היה רוכש את הגילון בעצמו. הבנק מצדו יזכה למרווח של 1.4% לרווח ההון הצפוי, כאשר הגילון יחזור להיסחר בפערי התשואה הנורמליים מהמק"מ. 

 במקביל לשיווק המוצר החדש של הבינלאומי ניכרת בבנקים מגמה לעבור למקורות שקליים לא צמודים, כנראה לקראת המעבר לדיווח נומינלי ואובדן היתרון היחסי של תוכניות החיסכון צמודות המדד החל ב-2003. 

 אף שגם רמות התשואה של איגרות החוב צמודות המדד גבוהות מאי פעם, בלטו בעיתונות בשבוע החולף מסעות פרסום כמו זו של בנק לאומי המציע ריבית שקלית של 35% ל-3 שנים (10.5% לשנה) שמבטיחה לפחות את תשואת המדד, כשגם בנק פועלים, בנק דיסקונט ובנק המזרחי מציעים מסלולי חיסכון שקליים לא צמודים. 

 הסטת המקורות למסלול השקלי הלא צמוד תקטין בהדרגה את שיעור ההון הפנוי של הבנקים המושקע בנכסים צמודי מדד ויוצר חשיפה בעידן החשבונאות הנומינלית. המשקיע הפרטי המעוניין לרכוש איגרת חוב צמודת מדד קיבל השבוע את המוצר הראשון שייהנה מתשלום מס מופחת של 15% בהשוואה לתשלום מס של 35% על הריבית עד עתה, כאשר משרד האוצר הנפיק סדרה חדשה של אג"ח גליל (5501) ל-5 שנים.