דרך לא קלה עבר שר האוצר סילבן שלום, עד שזכה לראות את הרפורמה במס כתובה בספרי החוקים של מדינת ישראל (כתיקון 132 לפקודת מס הכנסה); גם הוא לא העלה אז בוודאי על דעתו שמי שעשוי למנוע את מימוש חזון הרפורמה יהיה עובד מדינה בשם טלחום פרידלוב. 

 פרדילוב הוא יו"ר ועד העובדים של אגף מס הכנסה; בהנהגתו מושבתת המערכת כבר כמה שבועות, והשביתה רק הולכת ומתעצמת, עד שהיא מאיימת ברצינות רבה על התוכנית ליישם את הרפורמה במס מ-1 בינואר 2003. 

 עובדי אגף מס הכנסה זועמים עוד בעקבות יישום מסקנות ועדת רבינוביץ הראשונה, לרפורמה במיסוי הנדל"ן; לטענת העובדים, הרפורמה אולי היטיבה עם הציבור אך הכבידה על אנשי האגף והוסיפה להם עבודה - בלי תוספת לשכר. 

 יישום הרפורמה במס, לטענתם, היא נטל עבודה נוסף, אלא שהפעם היקף הנטל יהיה עוד גדול פי כמה: מאות אלפי ישראלים יושפעו מעשרות סעיפי הרפורמה, חלקם כאלה שמעולם לא ביקרו במשרדי פקיד השומה, והחל מ-2003 ייאלצו להגיע אליו כדי לקבל אישורים, פטורים או קיזוזים במס. 

 כדי ליישם את הרפורמה נדרשת עבודת הכנה משמעותית מצד אגף מס הכנסה; יש להתקין תקנות לשם ביצוע סעיפים שונים ברפורמה, לקבוע הוראות ביצוע שיפרטו את עמדת מס הכנסה ביחס לחקיקה שהתקבלה, ובעיקר לגבש שיטה לגביית המס על רווחי ההון. 

 הרפורמה, כאמור, אמורה להיכנס לתוקף בעוד חודשיים וחצי, אבל בצמרת מס הכנסה איש אינו יודע בדיוק כיצד; זמן היישום היה קצר ממילא ושביתת עובדי האגף מקשה עוד על העניינים: היא אינה מאפשרת זרימה שוטפת של חומרים כדי לקדם התקנת תקנות וגיבוש הוראות ביצוע. 

 נציבת מס הכנסה, טלי ירון אלדר, משתתפת בכנסים רבים העוסקים בהבהרת והפנמת סעיפי הרפורמה במס, אבל גם היא יודעת שיש מעט מאוד סיכויים שהמטלות שעל האגף למלא כדי שהרפורמה תצא לדרך, יושלמו במועד. 

 בימים רגילים, היו כבר טיוטות התקנות והוראות הביצוע להיות על שולחנם של הגורמים והארגונים השונים שאמורים היו להביע את עמדתם, להעיר הערות ולהציע חלופות; אלא שהעיצומים מעכבים את משלוח החומרים בדואר, וכאשר הוא כבר יגיע, יישאר מעט מאוד זמן כדי לבדוק את הצעות מס הכנסה ולהגיב עליהן. 

 נכון לעכשיו, הבעיה העיקרית שאין לה פתרון היא כיצד יקבלו הזכאים לפטורים ממסים על רווחי הון (למשל קשישים ובעלי הכנסות נמוכות) את ההחזרים על תשלומי המס המלאים שייגבו מהם. נכון לעכשיו, נראה כי גם הזכאים לפטורים ייאלצו לשלם מ-1 בינואר שיעורי מס מלאים על ההכנסות שלהם מריבית על פיקדונות וחסכונות - כשאת החזרי המס הם יקבלו במועד רחוק, רק לאחר שתסתיים השביתה במס הכנסה, וכשראשי האגף יצליחו למצוא הסדרי החזר ראויים.