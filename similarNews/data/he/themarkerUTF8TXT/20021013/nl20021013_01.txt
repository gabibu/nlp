הפורום התאים וגם העיתוי התאים. לפני שעה קלה סיים נגיד בנק ישראל דוד קליין את נאומו בפני האסיפה הכללית של איגוד הבנקים - ארגון הגג של מערכת הבנקאות הישראלית. 

 הדברים שהוא אמר בנאומו מהווים קווי מתאר למערכת בנקאות חדשה - מערכת בנקאות שאחרי טראומה שהיא ככל הנראה העמוקה ביותר שעברה מאז משבר הוויסות לפני 19 שנה. 

 המסר העיקרי של הסדר הבנקאי החדש שקליין פרש היום בפני שומעיו הוא העדפה ברורה של היציבות על פני התחרותיות במקום שבו יש חיכוך בין שתיהן. בכך עוזב בנק ישראל את הקונספציה שהובילה אותו בשנים האחרונות ושהיתה מתאימה לעידן של צמיחה ולעידן שבו יציבות המערכת נתפשה כמובנת מאליה. 

 קליין חותר להשגת המטרה החדשה שלו במגוון דרכים: הגדלת נזילות הבנקים, הקטנת משיכות הדיווידנדים של הבעלים, הנהגת ביטוח פקדונות, יצירת מבנה שיכלול עוד שחקנים גדולים וחזקים ושיטות נוספות. כל הפרטים האלה אינם מפתיעים אבל הפעם הנגיד כורך את כולם יחד לתוך מסכת אחת ומחייב את עצמו אליהם. 

 לא במקרה הכתיר קליין את הפרק הראשון של נאומו בכותרת: "יציבות הבנקים". 

 המערכת מנוהלת במקצועיות ובאחריות, מדגיש קליין, אבל הנסיבות המיוחדות, הוא מוסיף מיד, מחייבות עתה להקדיש תשומת לב למספר עניינים. 

 העניין הראשון נוגע לדרישות ההון המזערי של הבנקים: "נראה", אומר קליין, "כי יש לבחון שוב את דרישות ההון העצמי עליו מתבססים בנקים בישראל, בהתחשב בסיכונים, הן באופן מוחלט והן באופן יחסי". 

 קליין רומז ככל הנראה לרצונו לבחון העלאה נוספת של דרישות הנזילות מעבר ל-9% ולא מותיר ספקות בנוגע למשמעות הדבר עבור בעלי השליטה בבנקים הפרטיים: "לתחום זה של חיזוק יחסי ההון", הוא אומר, "שייכת, במיוחד בתקופה זו של האטה כלכלית, גם המדיניות לחלוקת רווחים ואמות מידה יותר ישירות ושקופות לתגמול נושאי המשרה הבכירים בבנק, ובמידה מסוימת גם של כלל העובדים - כפונקציה של רווחיות הבנק. בנושאים אלה היה ראוי שהבנקים יציגו לציבור את החלטותיהם בצורה מפורטת". 

 קליין יודע שבעלי השליטה בבנק  הפועלים  (  פעלים  [10]  : ת"א)  לקחו הלוואות גדולות כדי לממן את רכישת הבנק. הוא מודע לקושי המסוים של משפחת דנקנר לעמוד בתנאי ההלוואות ולמאמצים שהיא עושה כדי להתמודד עם הקשיים האלה, אבל הוא לא מוכן לוותר: כדי להשיג מערכת בנקאית יציבה יותר, הוא אומר, בעלי השליטה יצטרכו להפחית בצורה משמעותית את משיכות הדיווידנדים כדי לשרת את ההלוואות האלה. 

 הוא יודע כמובן שהדבר עלול לגרום לנזקים לבנקים המלווים, במיוחד בנק  לאומי (  לאומי  [11]  : ת"א)  , אבל הוא לא מציע פתרונות. 

 כדי לוודא שהבנקים עומדים בדרישות היציבות ושאין סטיות מהן, קליין מציע לגייס לטובת הפיקוח על הבנקים את רואי החשבון 

 כדי לוודא שהבנקים עומדים בדרישות היציבות ושאין סטיות מהן, קליין מציע לגייס לטובת הפיקוח על הבנקים את רואי החשבון: "יש לחזק את מערכות הבקרה הפנימיות. נוסף לכך יש לשקול שוב את מקומם של רואי החשבון בתהליך הביקורת ולבחון את האפשרות כי לצרכים מסוימים הם ישמשו גם כזרועו הארוכה של הפיקוח על הבנקים". 

 האם רואי החשבון יסכימו לכך? מה תהיה אחריותם בפני בנק ישראל? מה יקרה אם יתברר שלא עמדו בה? כיצד יתוגמלו על האחריות הנוספת? קליין לא מפרט. 

 תחת זאת הוא שולח אליהם ביקורת מרומזת: "אין זה מיותר", הוא אומר, "לחזור ולהזכיר לרואי החשבון את חובותיהם המקצועיות באשר לנאותות הרישומים וההפרשות של הבנקים. אחת הסוגיות אשר עולות לאחרונה בהקשר זה, בשל מצב המשק, הוא הפער שנוצר בין שווי השוק לבין השווי המאזני של נכסים מסוימים של לווים. ככל שפער זה נמשך, ובוודאי אם הוא גדל, גדל הצורך להתייחס אליו בהתנהגות הבנקים". 

 יציבות המערכת אינה קשורה רק ביציבותם הפנימית של הבנקים כי אם גם באמונם של המפקידים. גם לזה קליין מתייחס:  "לצד עדכון הסטנדרטים המזעריים לקיומו של בנק בישראל", הוא אומר, "בדעתנו להציע לממשלה להנהיג ביטוח פקדונות. צוות מיוחד בבנק ישראל עוסק עתה בגיבוש העקרונות לחקיקה זו. אין בדעתנו - כפי שאנחנו נוהגים גם בנושאים אחרים - להמציא את הגלגל אלא ללכת, ככל האפשר, בעקבות המקובל בעולם. הצעה זו, אם תאושר על ידי הממשלה והכנסת, תבטח פקדונות עד סכום מסוים באמצעות קרן מיוחדת אשר תוקם למטרה זו, תמורת פרמיה. נזכיר כי תקרת הסכום המבוטח היא 100 אלף דולר בארה"ב, ו-20 אלף יורו במדינות באירופה". 

 קליין ציין את הסכומים האלה כנראה בכוונה לרמוז שהביטוח שבנק ישראל יציע יהיה במסגרתם. זה בוודאי נכון אם הוא טרח לציין שאין לבנק ישראל כוונה להמציא מחדש את הגלגל. 

 השינוי העיקרי בתפיסה החדשה של בנק ישראל נוגע למבנה המערכת 

 אבל השינוי העיקרי בתפיסה החדשה של בנק ישראל נוגע למבנה המערכת. עד כה בנק ישראל טיפטף את התוכנית המתגבשת באמצעים שונים. עכשיו הוא פורש בפני הבנקים והציבור את תוכנית המתאר שלו: "כדי לשכלל את התחרות במערכת הבנקאות", אומר הנגיד, "יש לחשוב גם על מבנה המערכת כולה. 

 "הנטייה בעבר היתה לראות בריבוי בנקים מפתח לתחרות. הניסיון הראה כי בשוק קטן כמו זה של ישראל, הפתוח לקשרים עם מוסדות פיננסיים בעולם ואשר אין בו עוד פיקוח על מט"ח, יש טעם לחשוב על קונסולידציה מסוימת של מיבנה המערכת בתאום, כמובן, עם הבעלים. 

 "המחשבה צריכה להתמקד בשאלה אם ניתן לעודד יצירת גוש אחד, או אף שניים, של מוסדות בנקאיים נוספים - לצד שני הבנקים הגדולים. רעיונות בתחום זה קיימים, ובחלקם גולשים לזיקה בין בנקאות לביטוח, ועלינו לבחון אם הכללים והאילוצים התופשים היום טעונים שינוי כדי לעודד תהליך זה. 

 "אנחנו יודעים כי מודרניזציה של השירותים הבנקאיים, המתבקשת במשק פתוח לתחרות גם בתחום השירותים הפיננסיים, מחייבת השקעות גדולות ואולי אף סינוף חסכני יותר. התפתחות זו תובעת הון אותו יכול לגייס רק גורם בנקאי משמעותי יותר". 

 כמה מהתהליכים שקליין מתאר אינם חדשים - בעבר הוגשו לבנק ישראל יוזמות למיזוג בין בנקים בינוניים, ואולם עד כה הוא דחה אותן משיקולי תחרות. בנק ישראל גם רואה את העניין של חברת הביטוח מגדל ברכישת אמצעי שליטה בבנק - קודם על ידי רכישת 10% ממניות בנק לאומי ואח"כ על ידי מגעים שקיימה לצורך רכישת חצי מגרעין השליטה בבנק המזרחי. הנגיד גם ראה את שלמה אליהו, השולט בענקית הביטוח הנושאת את שמו, רוכש גם הוא 10% ממניות לאומי. קליין מבין שמגדל ואליהו רוצים לנצל את הרווחים הסינרגטיים שבין בנקאות לביטוח. 

 קליין יודע, כמו גם הם, שכיום רשויות הפיקוח אינן מאפשרות זאת, אבל הוא מבין שכדי להשיג יציבות גדולה יותר, ייתכן שייאלץ לבחון מחדש גם את המדיניות הזאת. 

 אילוץ נוסף שהתוכנית של קליין חייבת להתמודד איתו הוא כמובן מעורבות הממשלה במערכת הבנקאית. 

 קליין לא חוסך את שבטו מהממשלה כשהוא דן בקריסת הבנק לפיתוח התעשייה. הוא אומר דברים מאוד ברורים ומאוד לוחמניים 

 כאן קליין לא חוסך את שבטו ממנה כשהוא דן בקריסת הבנק לפיתוח התעשייה. הוא אומר דברים מאוד ברורים ומאוד לוחמניים: "צריך לזכור", הוא גורס, "כי, להבדיל מבל"ל ודיסקונט, לשרי ממשלה מסוימים יש סמכות למנות במישרין את מחצית מחברי מועצת המנהלים [של הבנק לפיתוח התעשייה] ואת יושב הראש של הבנק. 

 "נציגי הממשלה, לעתים עובדי מדינה, כיהנו בוועדות הדירקטוריון לענייני המאזן, האשראי, ביקורת, והתכנון האסטרטגי. הם לא רק ידעו מה קורה אלא גם היו שותפים מלאים, במשך שנים, לניהול הבנק ולהחלטותיו העסקיות אשר הביאוהו לאן שהביאוהו. 

 "נוסף לכך הבנק היה נתון, על פי חוק, להשגחת רשות החברות הממשלתיות, אשר מייצגת את המדינה, כבעלת מרבית המניות, באסיפות הכלליות של בעלי המניות. לצורך כך אמורה הרשות לבקש ולקבל הנחיות משרי הממשלה הנוגעים בדבר כיצד להצביע על נושאים בסדר היום, או לדרוש העלאת נושאים נוספים כאשר הנסיבות מחייבות זאת. נוסף לכל אלה היו גם הדו"חות הכספיים המתפרסמים לציבור מדי רבעון, ההודעות המיוחדות לבורסה, דו"חות מבקר המדינה וההדלפות המרובות מישיבות הדירקטוריון. 

 "ברור, איפוא, כי הממשלה לא היתה זקוקה למתווכים כדי לדעת מה קורה בבנק. הפיקוח על הבנקים פנה אליה החל ממאי 2002, כאשר החלה להסתמן בעיית הנזילות של הבנק, כדי לתבוע ממנה שתמלא את תפקידה כבעלים, אשר מוטל עליו לשמור על רכוש המדינה, וכממשלה - אשר צריכה לראות לנגד עיניה את יציבות מערכת הבנקאות בכללה. 

 "עתה צריך לקוות כי הממשלה תעמוד על כך כי החלטתה, משלהי אוגוסט 2002, למכור את תיק הנכסים וההתחייבות של הבנק עד תום שנת 2002, אכן תצא לפועל". 

 קליין מאשים את הממשלה לא רק בניהול גרוע כי אם גם בניהול רשלני. ייתכן שיש אפילו רמזים בדבריו למעשים שאינם מתיישבים עם חובת הנאמנות של הממשלה. הוא אפילו רומז שאינו סומך עליה שתוכל ליישם את החלטתה לפרק את הבנק. 

 התוכנית של קליין נותנת מענה לבעיות רבות. חלקן בעיות של יציבות המערכת הבנקאית, חלקן בעיות של בנק ישראל עצמו, שעמד השנה במרכזה של ביקורת נוקבת הן על תפקודו כמתווה המדיניות המוניטרית והן כמפקח על הבנקים. 

 חבל שקליין היה חייב לדרוך על כמה יבלות בנאומו ולהטיח כל כך הרבה האשמות - חלקן קשות מאוד - על ימין ועל שמאל. חבל גם שעשה זאת תוך טפיחות כה רבות על שכמו. אבל אם שומעיו יצליחו בכל זאת להתרכז בעיקר, ייתכן שתהיה לנו מערכת בנקאית יציבה יותר ואולי אפילו גם תחרותית יותר. 


 קישורים נוספים 
 הנאום המלא של דוד קליין  [12]