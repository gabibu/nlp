ושוב נוקט השופט דוד רוזן בלשון מושחזת וארסית כאשר הוא מתאר את פעולותיו של איש עסקים בכיר המורשע באולמו. בפעם הקודמת היה זה דב תדמור, המנכ"ל לשעבר של  דסק"ש (  דסקש  [10]  : ת"א)  , שספג ביקורת קטלנית מפי השופט על פרשת הסתרת הדו"חות הכספיים של ישקר - חברה פרטית בבעלות משפחת ורטהיימר - מעיני המשקיעים. התוצאה בסופו של יום היתה 6 חודשי עבודות שירות. 

 היום היה זה יעקב נמרודי, יו"ר  הכשרת הישוב (  הכשרה  [11]  : ת"א)  ומבעלי  "מעריב" (  מעריב  [12]  : ת"א)  , שהורשע אך לאחרונה בעבירות של קשירת קשר, הטרדת עדים, שיבוש הליכי משפט וקבלת דבר במירמה. נמרודי הורשע בעבירות אלו ביחד עם הסופר אריה קרישק, שפעל בשליחותו כדי לשבש את עדותם של רפי פרידן, יגאל תם ומוקי גינוסר במסגרת משפטו של בנו -  עופר נמרודי. 

 כבר בראשית גזר הדין מציין השופט כי העבירות בהן הורשע נמרודי "הינן עבירות חמורות ומכוערות". השופט מתאר את דרכם של נמרודי וקרישק: "חודשים ארוכים, באינטנסיביות רצופה, עשו השניים מלאכתם. בתקופה זו דבקו במטרתם לשבש ולהטעות את משפטו של עופר נמרודי. השניים השתמשו בתבונתם הרבה, נסיונם והאמצעים הכספיים שעמדו לרשותם לביצוע זממם". 

 "השניים חפצו להטות ולהשפיע על עדי תביעה במשפט בנו של נמרודי. למימוש מטרתם הנלוזה פעלו השניים, כצוות מיומן, מעבר לגבולות החוק, בשטח פרוץ ורווי מהמורות פליליות לעילא... השניים ביקשו להחדיר רגל גסה להיכלי משפט.. הם לא סמכו על ההגנה המפוארת שניתנה לבנו של נמרודי במשפטו... וביקשו להשפיע ולשנות עדויות עדי התביעה על פי אמונתם ורצונם. בנפרד ממהלכי ההגנה במשפט עופר נמרודי נקטו השניים מהלכים נפתלים, שבכוחם לזהם ולערער אושיות חוק ומשפט", אומר השופט בגזר הדין. 

 למרות המילים הקשות ולמרות שמדובר בניסיון חמור מאין כמוהו לקעקע ולכרסם באושיות המשפט מוצא השופט לנכון להטיל על נמרודי 5 חודשי עבודות שירות בלבד (בנוסף ל-10 חודשי מאסר על תנאי וקנס של 100 אלף שקל). 

 יש לזכור כי העבירות בהן הורשע נמרודי אינן עבירות המכונות במקומותינו כ"עבירות צווארון לבן" - עבירות מס, בנייה או ניירות ערך - אלא מדובר בעבירות "צווארון כחול" חמורות במיוחד. נמרודי, יש לזכור, ניסה להשפיע על עדותם של עדי תביעה מרכזיים כדי למנוע הרשעתו של בנו בעבירות פליליות. 

 אלא שלצידו של נמרודי התייצבו בעת צרה "אישים רמים ונעלים שהעלו על נס את פעילותו ותרומתו של הנאשם לחברה ולביטחון המדינה". וכשלצידך עומדים בשעת משבר ראש ממשלה (אריאל שרון) ונשיאים (משה קצב ויצחק נבון) ומאחוריך עומדות שנים רבות של תרומות ומעשים טובים וגם גילך מופלג - אזי סיכוייך לצאת בזול גדולים יותר. 

 ואולי השופט מצא לנכון להמעיט בחודשי המאסר נוכח נסיבותיו האישיות של נמרודי לאור התוצאות הקשות של הרשעתו על המשך הקריירה העסקית של נמרודי. המדובר כמובן באי יכולתו של נמרודי לשמש כדירקטור בחברות ציבוריות בעקבות ההרשעה, וכידוע נמרודי משמש כיום כיו"ר חברת הכשרת הישוב. 

 פרקליטו של נמרודי, עו"ד יגאל ארנון, שם יהבו בטיעונים לעונש בניסיון למצוא פתרון לקביעה החד משמעית של חוק החברות כי מיום הפיכתה של הרשעת נמרודי לסופית ובלתי ניתנת לערעור בגין עבירת סעיף 415 (קבלת דבר במירמה) לחוק העונשין, לא יוכל נמרודי לשמש עוד כדירקטור בהכשרת הישוב או בכל חברה ציבורית אחרת. 

 ארנון ניסה לטעון בפני השופט כי למעשה יש לפרש את הסעיף בחוק החברות כך שרק במידה שהעבירות שנעברו קשורות בטבורן לחברה הציבורית ונעברו במסגרת מילוי תפקידו של המורשע כדירקטור - אזי יש לעשות שימוש באותו סעיף דרקוני 226 לחוק החברות ולשלול מאותו אדם את האפשרות לשמש כדירקטור למשך 5 שנים וליטול ממנו את מטה לחמו. לגישת ארנון, מאחר שנמרודי לא עבר את העבירות כאיש עסקים אלא כאב דואג, הרי למעשה אין מקום גם לגזול ממנו את האפשרות להמשיך ולכהן כדירקטור. 

 אלא שרוזן לא מקבל את טענותיו של ארנון. ראשית, אומר רוזן כי העבירות בהן הורשע נמרודי "אינן זרות לתפקידיו בחברות ציבוריות". השופט מוסיף כי נמרודי השתמש בכוחו ובעוצמתו הכלכלית לביצוע העבירות - עוצמה הנובעת ישירות מבעלותו ותפקידיו בחברות ציבוריות. לדוגמא, אומר רוזן, ניסה נמרודי להשפיע על פרידן באמצעות אמצעי התקשורת רב התפוצה שברשותו - "מעריב". 

 אבל גם מהבחינה המהותית אומר רוזן שאין לקבל את עמדתו של ארנון. לטענתו, אם תתקבל גישת ארנון - אזי אדם שהורשע בעבירת שוחד שלא במסגרת תפקידו בחברה ציבורית - לדוגמא, כשהיה דירקטור בחברה פרטית או בכלל בתפקיד ציבורי אחר - יוכל לכהן כדירקטור בחברה ציבורית שכן החוק כלל לא יחול עליו. 

 השופט קובע שלא בכדי מצא המחוקק לנכון להגביל במפורש את מינויו של אדם בעבירות פליליות מסוימות שיש עימן קלון באופן גורף וללא תלות בנסיבות לביצוע העבירה. 

 ראוי עוד לציין כי בעיני השופט, למרות שנמרודי הורשע בעבירה אחת המצויה ברשימת העבירות (415 לחוק העונשין) המונעות מאדם לשמש בתפקיד דירקטור לאחר הרשעתו במשך 5 שנים, הרי לטעמו גם הרשעתו בעבירות הנוספות - 499 (א) קשר לביצוע עוון, 249 הטרדת עד, 244 שיבוש הליכי משפט -  היו מביאות אף הן לקביעה כי הוא לא ראוי לשמש כדירקטור בחברה ציבורית. השאלה הזו תהפוך לרלוונטית רק במידה ונמרודי לא יצליח בערעור להפריח אשמתו בסעיף קבלת דבר במרמה. 

 כמו כן ברור כי שאלת פרשנותו של סעיף 226 תועמד אף היא בערעור לדיון נוסף כדי שזה יקבע מתי יש להפעיל אותו בכל מקרה של הרשעה בעבירה שיש עימה ריח של שחיתות או רק במקרים שההרשעה מתייחסת למעשים שנעשו במסגרת חברה ציבורית.