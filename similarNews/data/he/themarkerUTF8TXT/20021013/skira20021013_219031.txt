בדו"חות הכספיים לרבעון השני של 2002, רשם  בנק לאומי  (  לאומי  [10]  : ת"א)  רווח נקי של 77 מיליון שקל. אבל דו"ח זה לא כלל הפסדים בסך 112 מיליון שקל על השקעות בניירות ערך, בעיקר באיגרות חוב ממשלתיות, שהבנק החזיק בתיק הנוסטרו שלו בסוף הרבעון. אם הפסדים אלה שהתהוו באותו רבעון, בעיקר כתוצאה מצניחת מחירי איגרות החוב ביוני, היו כלולים בדו"ח רווח ופסד, לאומי היה מדווח על הפסד של 35 מיליון שקל ברבעון השני. 

 אם  בנק המזרחי  (  מזרחי  [11]  : ת"א)  היה כולל הפסדים דומים בדו"ח רווח והפסד שלו, הרווח הנקי שלו לרבעון השני היה קטן ביותר משני שלישים, מ-70 מיליון ל-20 מיליון שקל. במקרה של בנק  דיסקונט  (  דסקנט  [12]  : ת"א)  - ההפסד הנקי שלו היה גדל ביותר מפי 4, מ-85 מיליון ל-375 מיליון שקל. 

 לפני 12 שנה, ב-90', החלה בארה"ב מלחמת רגולטורים. את המתקפה הוביל מי שהיה אז יושב ראש רשות ניירות ערך (SEC), ג'וזף ברידן. הוא ניהל מלחמת חורמה כדי שהפסדים שטרם מומשו, דוגמת אלה שרובצים כעת במאזני הבנקים בישראל, וגם רווחים שטרם מומשו, יירשמו בדו"ח רווח והפסד לאורך התקופה בה הם צומחים - כלומר כשהבנק מחזיק בנייר הערך שערכו עולה ויורד ולא במועד המימוש הנקודתי, וכשהבנק מוכר את נייר הערך. 

 תחילת שנות ה-90 היו שנים קשות לבנקאות האמריקאית. במשק שרר מיתון כבד שנבע בחלקו מהתפוצצות בועת המקרקעין, אשר העמיד בספק את יציבות הבנקים, בעיקר בניו אינגלנד. זיכרון התמוטטות הבנקים להלוואות וחיסכון שאילצה את הממשל הפדרלי לשלם מכספי משלם המסים מאות מיליארדי דולרים למפקידים שאת כספם ביטח - היה עדיין טרי. 

 ברידן ורבים אחרים האשימו את הפיקוח על הבנקים ואת כללי החשבונאות הארכאים בקריסת הבנקים להלוואות וחיסכון - שהמפסידים הגדולים ממנו היו המשקיעים במניות הבנקים. הם חששו כי ללא רפורמות מהותיות, קריסה סדרתית של בנקים, הפעם בנקים מסחריים גדולים, עלולה לחזור על עצמה. 

 הנימוקים של מחנה ברידן התבססו בעיקר על מחקרים שהראו כי דיווחים כספיים רבעוניים של בנקים שקרסו לא סיפקו אותות אזהרה לרגולטורים על עוצמת ההידרדרות במצבם הכספי, אף שנערכו לפי כללים חשבונאיים מקובלים. הדו"חות פשוט לא שיקפו את מלוא ירידת הערך של הנכסים הפיננסיים, לרבות איגרות חוב של חברות נדל"ן בתהליך קריסה. 

 ברידן טען כי אם כללי החשבונאות היו מחייבים את הבנקים להלוואה וחיסכון לרשום את נכסיהם הפיננסיים בערכי שוק, ולא בערכים היסטוריים, הרגולטורים היו מחויבים לפעול במהירות, בין השאר משום שהציבור היה נוכח במצב לאשורו. ללא גילוי נאות - באותה תקופה גם לא היתה חובה לגלות בביאורים ערכי שוק - הפיקוח על הבנקים בארה"ב התפתה שלא להתערב בשלבים הראשונים של המשבר, מתוך תקווה ששוק הנדל"ן יתאושש. 

 את המגננה נגד מתקפתו של ברידן הוביל אלן גרינספאן, יושב ראש הבנק המרכזי. הוא, הבנקים, וכל הגופים שמפקחים עליהם, פחדו כי כלל חשבונאי שיחייב לשערך נכסים פיננסיים, ולו רק את הסחירים שבהם, יגרום לתנודתיות בלתי נסבלת של הרווח וההון העצמי, העשויה לפגוע במחירי מניות הבנקים. כמו כן היא מקשה על הפיקוח, מכיוון שחישוב יחסי ההון המזעריים מבוסס על ההון העצמי המדווח לפי כללים חשבונאיים. כשההון העצמי מתנדנד בפראות קשה לפיקוח להחליט מתי ואיך להתערב. 

 הרגולטורים מתפשרים 

 המאבק ביו הרגולטורים נמשך שלוש שנים ולווה בכיסוי תקשורתי הדוק. הוא הסתיים ב-93', כאשר המועצה לתקינה חשבונאית בארה"ב (FASB) פירסמה תקן מופלא שמספרו הסידורי 115. התקן מופלא, לא משום שהוא נכון מבחינה חשבונאית-כלכלית. להפך, זהו תקן של פשרה פוליטית, והוא מופלא משום שבניגוד לתקנים פוליטיים אחרים, המשקיעים חיים איתו בשלום יחסי. 

 בפשרה, השיגו הבנקים את מה שרצו: שליטה על תנודתיות הרווח. SEC מצדו השיג כלל המשערך נכסים סחירים לערכי שוק על פני המאזן. המנגנון, שמאפשר לשערך נכסים לערכי שוק מבלי לגרום לתנודתיות הרווח, התאפשר הודות להמצאת המונח החשבונאי "תיק זמין למכירה". לפי התקן, רווחים או הפסדים משינוי שווי שוק של נייר ערך שהבנק מסווגו לתיק הזמין לא נרשמים בדו"ח רווח והפסד כשהם מתהווים, אלא עוקפים אותו ונצברים בקרן הון מיוחדת. רק כאשר הבנק מוכר את נייר הערך, ההפסד או הרווח שמומש מועבר לדו"ח הרווח והפסד. 

 ב-94' כל רשויות הפיקוח על הבנקים בארה"ב החליטו שקרן השערוך - המגדילה את ההון העצמי אם נצבר רווח על התיק הזמין, ומקטינה אותו אם נצבר הפסד - לא תיכלל בחישובי הלימות ההון. וכך גם הפיקוח יכול לחיות בשלום עם התקן. 

 והמשקיעים? תקן 115 מחייב את הבנקים לגלות מידע מפורט על מצב התיק הזמין והפעולות בו. המידע הזה נחוץ למשקיעים לניתוח השפעת התיק הזמין על עסקי הבנק, בעיקר לאור העובדה שרווחים והפסדים שטרם מומשו על ני"ע בתיק הזמין לא מדווחים בדו"ח רווח והפסד. 

 תקן 115 התקבל ב-FASB ברוב המינימלי של 5 מול 2. הסיבה להתנגדות שניים מהחברים היתה שהתקן מאפשר מניפולציה של הרווחים על יד מכירת ניירות ערך סלקטיווית מתוך התיק הזמין, שכן מכירת נייר ערך מעבירה את הרווח או ההפסד שנאגר בקרן ההון לדו"ח רווח והפסד. למכירה סלקטיווית של ניירות שערכם עלה כדי להעלות את הרווח הנקי יש בארה"ב שם חביב: Cherry picking, ליקוט דובדבנים. את הטובים קוטפים, את הרעים משאירים. 

 המידע המפורט שדורש תקן 115 אמור לתת למשקיעים תמונה מלאה על פעילות "ליקוט הדובדבנים" של הבנק המדווח. אין ספק כי ללא הדרישה לגילוי נרחב, התקן לא היה עובר במועצה. בפועל, הבנקים בארה"ב מספקים את המידע הנדרש באופן מלא בדו"חות הרבעוניים, והסיבה שהמשקיעים חיים בשלום עם התקן הפוליטי, היא אכיפה מתמשכת ונמרצת של הוראות הגילוי על ידי SEC. 

 תקן 115 מאומץ בישראל, אך הגילוי מזערי 

 ב-97', לאחר דיונים ממושכים, אימץ הפיקוח על הבנקים בישראל את הוראות תקן 115 האמריקאי. נראה כי בקרב המומחים קיים קונצנזוס שמנקודת מבט המשתמשים בדו"חות הכספיים, לרבות משקיעים, הוראות התקן האמריקאי שאומץ עדיפות לאין שיעור על התקן הישראלי - ג"ד 44 של לשכת רואי חשבון בישראל - שעדיין חל על תאגידים לא בנקאיים המדווחים לפי כללים הנהוגים בישראל. 

 הוראות המפקח על הבנקים קובעות כי הגילוי המפורט על התיק הזמין יימסר בדו"ח השנתי. הבנקים נצמדים למלה הכתובה של ההוראות, ולא מנדבים מידע בדו"חות הרבעוניים. נוצר מצב שבו, בהשוואה לבנקים האמריקאים, הבנקים הישראלים מספקים למשקיעים מידע רבעוני נחות על התיק הזמין שלהם. 

 עד עכשיו אפשר היה אולי לחיות עם זה, אך לאור נפילת מחירי איגרות החוב הממשלתיות נצברו בחלק מהבנקים הפסדים מהותיים על איגרות החוב בתיק הזמין. בדיסקונט, למשל, במחצית הראשונה של 2002, גדלו ההפסדים נטו על התיק הזמין בקרן השערוך מ-5 מיליון שקל לחצי מיליארד שקל. העדר גילוי רבעוני מפורט על התיק הזמין, שבארה"ב הוא גילוי רבעוני סטנדרטי - זועק לשמיים. 

 בנוסף, בבנק לאומי למשל, שכ-19% מרווחיו מפעולות רגילות (לפני מסים) במחצית הראשונה של 2002 נבעו ממכירת איגרות חוב מהתיק הזמין, יש אינדיקציה די ברורה שבשני הרבעונים הראשונים של 2002 נערכה "קטיפת דובדבנים" מהותית. מדובר אמנם בפעולה לגיטימית, אך המידע עליה - שבארה"ב מסופק על בסיס רבעוני ומטרתו לאפשר למשקיעים להעריך אם לבנק תהיה יכולת ל"קטוף דובדבנים" גם ברבעונים הבאים - לא ניתן. 

 תגובת בנק לאומי: "הגילוי על פי מתכונת הוראות בנק ישראל, ואם יהיה תשקיף יהיה גילוי לכל הנתונים כמו בדו"ח שנתי". 

 תגובת בנק דיסקונט: הוראות הדיווח לציבור שמפרסם בנק ישראל הן שקובעות את התכנים של דו"חות כספיים ביניים, והבנק מקפיד על גילוי הפרטים הנדרשים שלו, קלה כחמורה. 

 מבנק ישראל, מסר סגן המפקח על הבנקים, מוטי שפיגל, כי הוראות הגילוי לבנקים בישראל תואמות, ללא הקלה כלשהי, את הוראות תקן 115 האמריקאי. שפיגל, שאינו מתייחס לדו"חות של בנקים ספציפיים, אמר שהפיקוח רואה בפרקטיקת הדיווח בארה"ב בנצ'מרק משמעותי שיש להתחשב בו, ולכן הפיקוח יסקור את הגילוי הרבעוני שנותנים הבנקים בארה"ב על תיק ההשקעות שלהם, וישקול את הצורך בפרסום הוראות חדשות לגבי הדיווח הרבעוני בישראל.