הרבה מאוד מצליחנים בוול סטריט יצטרכו להיפרד השנה מחבילת שכר של מיליון דולר ויותר, אליה התרגלו בימי הבועה העליזים. רבים יאמרו כי אין כל סיבה לרחם על בנקאי ההשקעות והאנליסטים של וול סטריט, אשר הרוויחו את כספם על גב משקיעים שאיבדו את הונם בשנים האחרונות. עם זאת מתברר כי בוול סטריט לא די במשכורת של מיליון דולר וכי רבים מבעלי שכר זה בקושי גומרים את החודש. 

 סקר שביצעה סי.אן.אן-מאני מסביר מדוע מיליון דולר במושגים של עשירי וול סטריט אינם סכום גדול, ומדוע חייהם ישתנו ללא הכר אם ירוויחו פחות. נתוני הסקר אולי מוגזמים מעט, אך מהיכרות עם החיים בניו יורק אין הם רחוקים מהמציאות. להלן דיווח על מה מוציאים את הכסף, עם תוספות ועדכונים משלנו: 

 * מס:  על משכורת של מיליון דולר משלמים בניו יורק מס בסך 440 אלף דולר. אמנם יש דרכים שונות באמצעותן ניתן להוריד את רמת המס, אך מי שאינו מתחכם ישלם את הסכום הזה ויישאר עם 560 אלף דולר ביד. 

 * דיור:  בנקאי השקעות או אנליסט החי בניו יורק, נשוי עם שני ילדים בני 7 ו-5, יזדקק לדירה בת שלושה חדרי שינה ו-4-3 חדרי שירותים באפר איסט סייד של מנהטן, למשל בשדרות פארק - מיקום שהוא חלום של הרבה אנשים, ומציאות בעבור אנשי וול סטריט. נניח כי הוא רכש דירה בשווי ממוצע של 2.1 מיליון דולר ב-95', כששוק הנדל"ן לא היה בשמיים. על הדירה הזאת עליו לשלם משכנתא של 7,300 דולר בחודש, וכן דמי אחזקה חודשיים ומס רכוש בסך 3,500 דולר. מדובר בהוצאה חודשית של 10,800 דולר - 130 אלף דולר בשנה.  עם מיליון דולר אתה מבטיח למשפחתך רמת חיים גבוהה, לא הרבה יותר. לא שצריך לרחם על אנשי וול סטריט. רבים מהם הרוויחו יותר ממיליון דולר בשנות הגאות, והצליחו לחסוך מזומנים  * גידול ילדים: ניו יורק היא עיר נפלאה לילדים, בעיקר אם יש להם הורים עשירים. הורה מבוסס לא יעז לשלוח את ילדיו לבית ספר ציבורי. ההוצאה לילד בבית ספר פרטי יכולה להגיע לכ-20 אלף דולר בשנה. בנוסף, בית הספר מבקש גם תרומה, שקשה לסרב לה. המעמד של ההורים בבית הספר יכול להיקבע בין השאר בהתאם לנדיבותם. התרומה המתבקשת היא בערך 10,000 דולר לילד. ההוצאה השנתית על חינוך מגיעה איפוא ל-60 אלף דולר בשנה. לכך יש להוסיף גם קייטנה טובה. מחירה של קייטנת "ראש אינדיאני בפנסילווניה לדוגמה, הוא 7,350 דולר. 

 * אחזקת בית:  בניו יורק יש תחרות מתמדת על מטפלות טובות. באפר איסט סייד מטפלת לילדים עולה 1,000-550 דולר לשבוע. לפי חישוב של משכורת ממוצעת שסכומה כ-800 דולר בשבוע, הרי שעלות אחזקת המטפלת מגיעה לכ-42 אלף דולר בשנה. לא מעט משפחות המחזיקות נוסף על מטפלת גם עוזרת המנקה את הבית. 

 * מכונית:  מכונית פופולרית בקרב אנשי וול סטריט היא ב.מ.וו סדרה 7. עלות החכרת המכונית לחודש מגיעה ל-1,000 דולר. לכך צריך להוסיף עלות חניה בשדרות פארק - 600 דולר בחודש, או כ-20 אלף דולר, לא כולל ביטוח. 

 * חופשות:  משפחה ממעמד מבוסס בניו יורק חייבת להחזיק בית בהמפטונס למשך חודשי הקיץ (חודשיים וחצי). זה המקום שאליו הולכים כדי להראות ולהפגין את העושר. עלותו של בית טוב הנמצא בקרבת החוף יכולה להגיע ל-250 אלף דולר לתקופת הקיץ. אפשר למצוא בית עם בריכה, במקום בית ליד הים, באחד מיישובי ההמפטונס, בכ-60 אלף דולר לעונת הקיץ. אבל ייתכן שבמקרה כזה עדיף לחסוך את המבטים המזלזלים של החברים לעבודה, ולא לשכור כלל בית בהמפטונס. 

 * חופשות:  חובה לצאת לשתי חופשות בשנה לפחות, בתקופת חג המולד ובחופשת האביב במארס. שבוע של סקי בעיירת הנופש וייל בקולורדו עולה למשפחה בת 4 נפשות פלוס מטפלת 20 אלף דולר. העלות השנתית היא 40 אלף דולר. 

 * גולף:  גבריה של וול סטריט אוהבים לשחק גולף. יש המשחקים בסוף השבוע, אחרים משחקים גם במהלכו. גולף הוא משחק מצוין לעסקים. בהרבה מקרים זה גם תירוץ יעיל להתרחק מהאישה והילדים. מועדון גולף טוב יגבה 50 אלף דולר דמי הרשמה, נוסף על עלות שנתית של 10,000-5,000 דולר. 

 * שונות:  ניקוי יבש הוא חלק בלתי נפרד מהחיים בניו יורק. מישהו הרי צריך לנקות את החליפות, הכותנות ושאר אביזרי הלבוש. ההוצאה לניקוי יבש מסתכמת בכמה מאות טובות של דולרים בחודש. תחבורה בעיר במונית מסתכמת ב-15 דולר ביום, לכל הפחות. חשבון ההוצאות צריך לכלול גם ארוחות ערב במסעדות יוקרה, שהן חלק בלתי נפרד מהחיים החברתיים של מנהטן, מסיבות יום הולדת ומתנות חג המולד. לאלה יש להוסיף את הטיפים לאנשי השירות השונים - כ-1,000 דולר בשנה. 

 עם מיליון דולר בניו יורק אתה מבטיח למשפחתך רמת חיים גבוהה, לא הרבה יותר. לא שצריך לרחם על אנשי וול סטריט. רבים מהם הרוויחו יותר ממיליון דולר בשנות הגאות, והצליחו לחסוך מזומנים שירפדו עבורם גם כמה שנים רעות.