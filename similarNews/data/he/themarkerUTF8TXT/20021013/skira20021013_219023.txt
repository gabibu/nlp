מי שמקשה לא לגחך למקרא הערכות מלומדות של קברניטיהם הדגולים של הבנק העולמי וקרן המטבע הבינלאומית, הספונים לרווחה במגדלי-שן ממוזגי-אוויר ועשן-סיגרים, ולמראה תחזיותיהם המצוצות מן האצבע של פקידי-אוצר אינטרסנטים ובנקאים מרכזיים מרובעים וחמורי-סבר - הערכות ותחזיות המנותקות משמץ של זיקה למציאות - אינו יכול אלא להסיר בהכנעה את מגבעתו הווירטואלית בפני הוועדה שהעניקה את פרס נובל לכלכלה לורנון סמית ולדניאל כהנמן (ולשותפו במחקר, עמוס טברסקי, שמת ב-1996). 

 עיקר גדולתם של חתני הפרס מתמצה בכך, שהעזו להצביע קבל עם ועדה על מה שאך יחידי-סגולה העזו להודות בפומבי לפניהם: שהמלך עירום ועריה; שבוי בדעות קדומות ועתיר-יומרות כרימון. 

 מחקריהם של סמית, כהנמן וטברסקי העוסקים במנגנוני שיפוט וקבלת החלטות כלכליות/השקעותיות בעתות אי-ודאות כופרים, מפריכים ושומטים את הקרקע (אבוי, לא סופית) מתחת להנחת-יסוד, העומדת בבסיסם של אין-ספור תורות ומודלים, המגוונים את הגותם של כלכלנים יודעי-כל ופרופסורים מסבירי-כל: הגות הצחיחה מתודעת-שוק ומאורחות-אנוש. הכוונה לקביעה המקובלת, השגויה לתפארת, שהכרעות כלכליות שכלתניות מעיקרן. 

 לא כך. אליבא דטברסקי וכהנמן, זועקת מופרכותה של תסמונת האדם השכלתן לשחקים בכל כרי הפעילות האנושית. קל וחומר, בתחום הכלכלה, הזרועה משתנים, נעלמים ונסתרים לרוב; והעמוסה בתגובות-בטן, שקרינתן הלא מפוענחת תקפה לאין ערוך מנגלים, ממקובעים וממסתברי-כרס, הגודשים את משנותיהם הסדורות וההזויות של כלכלנים מרובעים ופרופסורים מסורתיים. 

 צחוק הגורל (או שמא צדק פיוטי?), דווקא לפסיכולוג (ולמתמטיקאי) כדניאל כהנמן, שאינו כלכלן, ושמומחיותו תגובות אינטואיטיוויות של בני אדם מן הישוב לתופעות כלכליות, נשמרה הזכות לחלצנו ממלתעותיהם החונקות של מודלים עבשים. 


 דולריזציה: מקסם שווא 


 לרעיון הדולריזציה, הצף לעת מצוא כמרשם-פלא לריפוי מדוויה הכלכליים של ישראל, יתרונות מעטים ומגרעות רבות (שלא כאן המקום לדוש בהם). פניו המפחידים של הרעיון אינם טמונים בחסרונותיו, אלא בכך שמצדדיו רואים בו לתומם תרופה כל-יכולה למצוקות כלכליות. 

 הפולמוס בעניין זה מזכיר, בין השאר, את הפולמוס שניטש בבריטניה לפני כ-30 שנה ויותר בדבר הצטרפותה לקהילייה האירופית - כאילו היה עתידה הכלכלי של הממלכה המאוחדת תלוי בהכרעה זו, לרע או לטוב. 

 מה מרנין לו אכן היה גורלה הכלכלי של אומה תלוי בהכרעות מסוג זה. אבוי, עתידה הכלכלי של ישראל אינו תלוי בדולריזציה או באי-דולריזציה של מטבעה; גם לא במרבצי-נפט או באוצרות-טבע - שבדומה לשווייץ וליפאן, לא התברכה בהם; גם לא בתרגילי-ריבית מתוחכמים, או ברכישות ממשלתיות מאסיוויות של מניות הנסחרות בבורסה. 

 כגורלן הכלכלי של שווייץ, יפאן ושאר מדינות, תלוי עתידה הכלכלי של ישראל (בין אם תאמץ את הדולר כמטבעה, בין לאו) בראש וראשונה בחריצותם ובתפוקתם של תושביה; בתשתיותיה, בתחרותיות יצואה; באיתנות משטרה, ביציבותה המדינית והחברתית, בחלוקה צודקת יותר של משאביה; וכיוצא באלה. 

 כל עוד לא תשכיל ישראל להידרש לסוגיות אלה, וכל עוד לא תחבר רכבת את ירושלים לתל-אביב, קלושים סיכוייה לשגשג - יהיה מטבעה אשר יהיה. 

 מי יודע, אם תשפר ישראל את הישגיה בתחומים אלה, עשויות מדינות הנמנות עם גוש היורו ו/או עם גוש הדולר לאמץ לחיקן את השקל התזזיתי כהילך חוקי או כמרכיב נחשק בעתודות מטבעותיהן - שיופקד לעת מצוא בריבית קוסמת של 9.1% בבנק ישראל, כפי שנוהג בנק ישראל בעתודות המטבע שברשותו. 

 על כך נאמר: די לצרה בשעתה. 

 אגב, אם דנים בהאחדה מטבעית, כלום לא נוח וזול הרבה "לשקל(ל)" את הדולר ו/או להנהיג שקליזציה של היורו, מלעשות דולריזציה או יורוזציה של השקל? האבסורד ברעיון זה נופל אך מעט מן האבסורד שבהטמעת השקל העתיק בתוך מטבע אחר. 


 דירוג ושדרוג 


 בלא לזלזל במלאכת שדרוג מעמדם הכלכלי-פיננסי של מדינות ובנקים, שבה עוסקות סוכנויות-דירוג בינלאומיות כמו מודיס, פיץ' וסטנדארד ופורס, דומה שההמולה התקשורתית ומאמצי השכנוע הקדחתניים של האדונים שלום וקליין למנוע שחיקה בדירוג האשראי המדינתי והבנקאי של ישראל מבוזבזים לעילא. 

 העניין הוא בכך ששוקי-הון, משקיעים-בכוח, שותפי-סחר וכל אלה השוקלים או המקיימים זיקה עסקית כלשהי ליישויות ישראליות, משדרגים דרך קבע, ביוזמתם, את הסיכונים הכרוכים בכך. הנסיגה בשערי אג"ח שהנפיקו גופים ישראליים בחו"ל, והתייקרות האשראי שמקצים זרים ליישויות ולבנקים ישראליים (בעלות של כ-2.5% בממוצע מעל לשער הליבור), התרחשו זמן רב בטרם היה הפיחות בשדרוגם לנושא תקשורתי. 

 כאן המקום להעיר ליעקב אחימאיר, מערוץ 1 בטלוויזיה, שמשמעותה של המלה שדרוג ניטרלית: דירוג מחדש, ותו לא.