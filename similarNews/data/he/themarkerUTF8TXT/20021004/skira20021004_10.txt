מסיבת יום ההולדת של קרן קוזלבסקי  התקיימה לפני כשנה בקוסטה סמרלדה בסרדיניה. עצי תאנה שנשכרו ללילה אחד הניעו ענפים עמוסי פרי מעל השולחנות, ומלצרים לבושי טוגות הסתובבו לצד הבריכה שהוארה בנרות צפים, ומזגו וודקה לכוסות האורחים דרך מבנה קרח ענק בצורת הפסל דוד של מיכלאנג'לו. אחר כך, זמר בתחפושת אלוויס שר "יום הולדת שמח", וזיקוקין די-נור נורו אל השמים. 

 המסיבה הזאת היא רק אחד הסעיפים ברשימת ההוצאות של דניס קוזלובסקי, מנכ"ל חברת טייקו. העלות הכוללת של מסיבת יום ההולדת ה-40 של אשתו הגיעה ל-2.1 מיליון דולר. טייקו שילמה מחצית מהחשבון. לפי דו"ח בן 242 עמודים, שטייקו הגישה לרשות לניירות ערך של ארצות הברית בשבוע שעבר, קוזלובסקי הוציא גם 6,000 דולר מכספי החברה על וילון אמבטיה לדירתו בשדרה החמישית בניו יורק, 17,100 דולר על ערכת רחצה עתיקה, 15 אלף דולר על מעמד למטריות בצורת כלב פודל ו-5,960 דולר על שתי מערכות מצעים. 

 כתבי הרכילות טעו לאורך כל הדרך. כבר שנים שהם מספרים בהתפעלות על בתיהם וחייהם של כוכבי קולנוע, מעצבי אופנה ואמני ראפ. כעת מתברר שאת הסכומים הגדולים מוציאים דווקא אנשי עסקים (לפעמים זה כספם של בעלי המניות, כמובן). העשירים האלה לא פועלים בהכרח כדי לספק טעם יקר או חיבה לפריטים ייחודיים, רבים מהם פשוט מנסים להאפיל על אילי ההון שמעבר לגדר. 


 סגנון צעקני יותר מהסגנון ההוליוודי 


 סגנונם של אילי ההון צעקני יותר מהסגנון ההוליוודי. המפורסמים של הוליווד מנסים להרשים את המעריצים, אבל אילי ההון מנסים להרשים אלה את אלה. החל בעיצוב פנים וכלה במסיבות ראוותניות, הכל מיועד למטרה אחת - שריפת כסף לשמה, לשם השעשוע, אומר ג'וזף אפסטיין, לשעבר עורךAmerican Scholar" "The ומחבר הספר "סנוביזם: הגרסה האמריקאית". "כמה אנשים כבר יראו את וילון האמבטיה שעלה 6,000 דולר?" הוא שואל. "וכמה אנשים יידעו מה היה מחירו של מעמד המטריות, אם לא תשאיר את תווית המחיר? אף אחד. זה יותר עניין של ריגוש חשאי". 

 "המסיבה של קוזולבסקי דמתה למסיבות רבות שהעשירים עושים כדי להרשים", אומרת פולי אונט, מתכננת אירועים מניו יורק, שב-20 השנים האחרונות עבדה בשביל ראשי תאגידים רבים. בתקופות פריחה הוציאו הלקוחות שלה 200 אלף דולר על זיקוקים ו-200 אלף דולר על שכירת טירה באירלנד. כך מחיר ממוצע של חתונה או מסיבת יום הולדת היה מיליון דולר. 

 בסילווסטר 2000 תיכננה אונט מסיבת מים לזוג מנהלים. היא שכרה שחקניות שצפו בבריכה מחופשות לבנות ים, לבושות צדפים וחבלים, וליד כל שולחן פיכה מפל מים משלו. "המסיבה התקיימה באוהל, אז היה צורך להבטיח שלכולם יהיה מספיק חם ונוח", מסבירה אונט. 

 כיום, עם הרעת המצב הכלכלי, עשירים רבים כבר מעדיפים להפגין את עושרם בעיצוב הפנים. ברנרד ג'יי אברס, למשל, לשעבר מנכ"ל וורלדקום, שהואשם השנה בתרמית שערורייתית בניהול חשבונות, התחיל לבנות בית וביתני אורחים על 2 דונמים בבוקה ראטון, בעלות משוערת של 15 מיליון דולר. נראה שהוא לא ייכנס בזמן הקרוב לביתו החדש. 

 סקוט סלוואטור, מעצב פנים מניו יורק, אומר שווילונות האמבטיה של לקוחותיו עולים בדרך כלל 1,000-3,000 דולר, ודלתות מקלחון עשויות לעלות כ-20 אלף דולר. "אין בעיה להגיע גם ל-6,000 דולר לווילון אמבטיה", אומר המעצב הניו-יורקי נואל ג'פרי. "צריך רק להוסיף פס שוליים מיובא ב-600 דולר למטר, בטנה בהזמנה וכמה מאות דולרים לעבודה, ולספק ללקוח אפשרות להתרחץ מאחורי וילון שעולה כמו שכר לימוד שנתי באוניברסיטה אזורית". 


 10 שעות חיפוש אחר פח האשפה המושלם 


 המעצב הניו-יורקי טוד קליין מספר על לקוח שאישר לו להשקיע 10 שעות בחיפוש אחר פח האשפה המושלם. "גם אם בסופו של דבר הייתי מוצא את הפח בחנות לכלי בית במחיר של 13 דולר, הוא עדיין היה משלם לי על 10 שעות עבודה", הוא אומר. "אנשים רבים לא נהנים מקנייה אם הם לא בטוחים שהוציאו עליה הרבה כסף". 

 "סגנון החיים הזה הוא הפגנת כוח חייתית, כמו טווס הפורש את נוצותיו כדי להרשים ולהפחיד את העשירים האחרים", אומר ריצ'רד קוניף, מחבר ספרי טבע שעומד להוציא את הספר "טבעם של העשירים: מגדיר". "זאת התנהגות ראווה. אתה אמור להתרשם ולהרגיש בעמדת חולשה". 

 הסגנון של אילי ההון אינו מתחשב בטעם אישי. קוזלובסקי, לדוגמה, אולי בכלל לא ידע מה הוא אוהב. כדי לבחור יצירות אמנות פנה לחברת ניהול אוספים, חברה שמייעצת לעשירים אילו יצירות אמנות ויינות כדאי לרכוש. האוסף של קוזלובסקי כלל מונה אחד ורנואר אחד. אבל ב2- מיליון דולר הוא קנה גם יצירות של אמנים שכבר לא נחשבים בקרב חוקרים ומבקרים, כמו אדולף ויליאם בוגרו, ג'ון אטקינסון גרימשו או סר אלפרד מאנינגס, נשיא האקדמיה המלכותית לאמנות, שצייר סצינות ציד והכריז ב1949- שפיקאסו ומאטיס הם ציירים חסרי ערך וחסרי חשיבות. 

 בעקבות הגילויים המביכים על סגנון החיים שניהלו מנכ"לים על חשבון החברות שלהם, יש להניח שבעתיד ינסו אילי ההון להיות מאופקים יותר. מנכ"ל ג'נרל אלקטריק ג'פרי ר' אימלט, למשל, קנה ושיפץ דירה ברחוב סנטרל פארק מערב 1, וכעת הוא מציע אותה למכירה. אפילו גברת קוזלובסקי ניסתה להפגין איפוק מסוים. בהזמנה שעיצבה למסיבת יום הולדתה ביקשה מאורחיה בקשה אחת: "המתנה היפה ביותר ליום הולדתי תהיה חברתכם. אז  בלי מתנות, בבקשה".