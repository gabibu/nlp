משרד האוצר יקצר את טווח הגיוס של איגרות חוב בעקבות עליית התשואות שהגיעה לשיאה הזמני ביום שני האחרון בהנפקת איגרות החוב מסוג שחר שנסגרה בתשואה של 12%. ההחלטה לקצר את טווח הגיוס מנוגדת למדיניותו ארוכת השנים של האוצר, להאריך את טווח הגיוס. האוצר חזר בו כדי למזער את הנזק שגורמת עליית התשואות לעלות המימון של החוב הממשלתי. 

 מחלקת ניהול החוב בחשב הכללי החליטה לצמצם את משקלן של איגרות החוב השקליות הלא צמודות שיונפקו באוקטובר 2002. עוד הוחלט שלא להנפיק באוקטובר איגרות חוב מסוג שחר לטווחים של 7 ו-10 שנים, ולהימנע גם מהנפקת איגרת החוב הצמודה למדד מסוג גליל לטווח של 19 שנים. 

 משרד האוצר ינפיק סדרה חדשה של איגרות חוב צמודות למדד מסוג גליל לטווח של 5 שנים. האוצר יגייס 3.5 מיליארד שקל באוקטובר 2002. הנפקת איגרות חוב שקליות בריבית קבועה מסוג שחר תסתכם ב-1.2 מיליארד שקל, כלומר 34% מהגיוס, בהשוואה ל-55% מהגיוס בספטמבר 2002. הנפקת השחר באוקטובר 2002 תתרכז כולה באיגרת לטווח של עד 5 שנים בהשוואה ל-60% מההנפקה של השחרים בספטמבר 2002. 

 האוצר ינפיק גם איגרות חוב שקליות בריבית משתנה מסוג גילון בהיקף של 500 מיליון שקל, כלומר 14% מהגיוס. 

 הנפקת איגרות החוב צמודות המדד תסתכם ב-1.8 מיליארד שקל, כלומר 52% מהנפקת איגרות החוב באוקטובר, בהשוואה ל-30% מההנפקה בספטמבר. האוצר ירכז 65% מההנפקה של איגרות החוב הצמודות למדד בסדרה לטווח של 5 שנים, לעומת ההנפקה בספטמבר ש-83% ממנה היה בסדרה לטווח של עד 10 שנים, והיתרה בסדרה לטווח של 19 שנים.