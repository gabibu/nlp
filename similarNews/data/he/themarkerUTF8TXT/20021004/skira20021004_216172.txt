המהלכים לאישורה של הצעת תקציב המדינה ל-2003 בקריאה ראשונה יואצו בשבוע הבא לאחר שובו מחו"ל של שר האוצר סילבן שלום. שר האוצר ייפגש מחרתיים עם צוות המו"מ מטעם מפלגת העבודה בראשות השר החקלאות שלום שמחון. בהתייעצות שקיים אתמול שמחון עם חברי הצוות הוחלט כי חלק מתביעות העבודה יידונו על ידי הצוותים המקצועיים של משרד האוצר ותביעות אחרות יידונו בדרגים הפוליטיים. במקביל ייערך מו"מ בין שרי העבודה לבין משרד האוצר בתביעתם להפחית את הקיצוץ בתקציב משרדיהם ב-2003. שלום העריך כי יש רצון מצד שני הצדדים, העבודה והאוצר, להגיע להבנה שתאפשר את תמיכת העובדה בתקציב. 

 ההצבעה על התקציב בקריאה ראשונה תיערך במשך קצת פחות מארבעה שבועות, זמן רב במונחים של שעון החול הפוליטי. עד למועד ההצבעה יפעל הליכוד להשיג תחילה את תמיכתה של מפלגת העבודה. 

 זאת, אף שוועידת העבודה לא אישרה השבוע לחברי הכנסת של המפלגה לתמוך בתקציב בקריאה הראשונה, אלא החליטה לגלגל את הסמכות לקביעת עמדת המפלגה למרכז המפלגה. המרכז יתכנס ברגע האחרון ממש לפני ההצבעה. 

 מקורות בכירים המקורבים לראש הממשלה אריאל שרון אמרו אתמול כי המפתח להעברת התקציב בכנסת מצוי בידיה של מפלגת העבודה. שרון ובכירים בליכוד מעריכים כי העבודה תתמוך בסופו של דבר בתקציב, ויהיה ניתן להעבירו בכנסת בקריאה ראשונה. ואולם אם העבודה תתנגד לתקציב, יממש שרון את איומו מלפני חודש להקדים את הבחירות לכנסת. 

 האיום הזה הבהיל באחרונה דווקא כמה שרים מהליכוד, שאמרו בישיבת שרי המפלגה כי אין זה רצוי שהליכוד יקדים את הבחירות על רקע אי העברת התקציב. לדעתם, עדיף לליכוד ללכת לקלפי בשל סיבות מדיניות או ביטחוניות ולא בשל סיבות כלכליות, לנוכח החשש שהבוחר עלול להעניש את הליכוד בשל המצב הכלכלי והחברתי הקשה הפוקד במשק. 

 שרון מצדו אינו מתרגש מהחששות הללו ואינו מודאג מהקדמת הבחירות על רקע אי אישור התקציב. 

 הוא הבהיר כי העברת התקציב בכנסת היא תנאי להמשך קיומה של ממשלת האחדות. לדבריו, האחדות הלאומית חשובה, אך האחריות הלאומית היא תנאי לאחדות לאומית. 

 שר התקשורת ראובן ריבלין, השר המקורב ביותר אל שרון, אמר כי שרון רואה בתקציב מבחן עיקרי לאמינותו ולמנהיגותו, והוא דורש לאשר את התקציב עד לסוף 2002. ריבלין הוסיף כי שרון מבקש שהקואליציה תתמוך בממשלה ולא שהממשלה תדדה ותיגרר אחרי הקואליציה. 

 בכנסת אומרים כי אם הקואליציה הרחבה של שרון אכן תעניק לו גיבוי ותאשר את התקציב בקריאה ראשונה, הרי שלאחר מכן יכולת הסחיטה של המפלגות תהיה פחותה. הטעם לכך הוא פשוט: המפלגות שיתמכו בתקציב בקריאה הראשונה יתקשו להסביר לבוחריהן מדוע הן מתכוונות להתנגד לו  בהצבעה בקריאה השנייה והשלישית ובכך להסתכן בהקדמת הבחירות. 

 החבל של בן אליעזר 

 בליכוד חושדים כי החלטתה של מפלגת העבודה ביום שני להעביר את ההכרעה לקביעת עמדתה בתקציב למרכז המפלגה אינה מנותקת מהפריימריס על ראשות העבודה, שייערכו ב-19 בנובמבר 2002. לפי החלטת ועידת העבודה, יתכנס מרכז המפלגה בסמוך להצבעות על התקציב ויורה לשרים ולחברי הכנסת כיצד להצביע. המרכז המונה 2,200 חברים צפוי איפוא להתכנס בסוף אוקטובר, כלומר כשלושה שבועות לפני הפריימריס בעבודה. 

 לפי מקורות בליכוד, הצעת בן אליעזר, לפיה העבודה תתמוך בתקציב בקריאה הראשונה אך תיתבע להכניס בו שינויים עד להצבעה בקריאה השנייה והשלישית, תסייע לו במאבק הבחירות במפלגתו. הסיבה: כך יוכיח בן אליעזר כי הוא מסייע למשק. מצד שני, קיימת הערכה הפוכה, לפיה הודעה של בן אליעזר נגד התקציב היא שעשויה לגרום לו לגרוף קולות בבחירות על ראשות העבודה. 

 כך או כך, מקורבי בן אליעזר אינם מסתפקים בהכרזה על תמיכה בתקציב. הם מקווים לקבל תמורה נאה לתמיכת המפלגה בתקציב מצדם של ראש הממשלה ושר האוצר. 

 סגן שר הביטחון ח"כ ויצמן שירי (עבודה), ממקורביו של בן אליעזר, כבר הכריז אתמול כי "בין ההצבעה בקריאה הראשונה לבין ההצבעה בקריאה השנייה והשלישית אנו נתקן את התקציב ויש דרישות שלא נעבור עליהן לסדר היום. אם לא יהיו לנו הישגים, לא נתמוך בתקציב בקריאה שנייה ושלישית". 

 בעבודה מעריכים כי בהרכב החדש יש רוב לנאמניו של היו"ר בן אליעזר, ורוב זה יאשר ככל הנראה כל הצעה שהוא יגיש. עוד מעריכים בעבודה כי למרות ההאשמות על רקע מדיני וביטחוני שהוחלפו בימים האחרונים בין לשכותיהם של שרון ובן אליעזר ולמרות הפגישה שנערכה שלשום בין השניים והוגדרה "קשה", הרי ששר הביטחון עשוי בסופו של דבר להכריז על תמיכתו בתקציב, אם יזכה להישג משמעותי. 

 הן בעבודה והן בליכוד מעריכים כי שרון יתן לבן אליעזר את החבל לרדת מהתנגדותו לתקציב גם בקריאה השנייה והשלישית, מאחר שראש הממשלה מעוניין כעת בהמשך כינונה של ממשלת האחדות הלאומית. על שאלת המחיר הם ימשיכו להתווכח עד לרגע האחרון. 

 הזעם של אפי אושעיה 

 ועוד על העבודה: יו"ר הסיעה ח"כ אפי אושעיה זועם על ההחלטה שפירסם ביום ראשון צוות "שרינו", לפיה שרי העבודה החליטו כי המפלגה תתמוך בתקציב בקריאה הראשונה, ותתנה את תמיכתה בקריאה השנייה והשלישית בהנהגת שינויים בתקציב. אושעיה אומר כי החלטתם של שרי העבודה אינה מחייבת את חברי הסיעה בכנסת. חברי הסיעה ריבוניים לקבוע בעצמם את עמדתם ביחס לתקציב - הוא מכריז. זאת ועוד, אושעיה טוען כי סיכם ביום ראשון עם בן אליעזר כי מרכז המפלגה הוא שיתכנס בסמוך להצבעה על התקציב בקריאה הראשונה, והמרכז הוא שיקבל הכרעות בעניין עמדת המפלגה בתקציב. 

 לפיכך, זעמו של אושעיה גבר עוד יותר כאשר החלטת הוועידה להעביר את ההכרעה על התקציב הוגדרה ככישלון של בן אליעזר. לדבריו, בן אליעזר רצה מלכתחילה להעביר את ההכרעה בתקציב את מרכז המפלגה. 

 בישיבת המרכז צפוי מאבק בעניין הפגיעה בגמלאים. יו"ר שדולת הגמלאים במפלגת העבודה, ח"כ יוסי כץ, מתכוון לנהל מאבק קשה נגד החלטת הממשלה לפגוע בגמלאים. כץ נערך לגייס את הגמלאים חברי מפלגת העבודה, כדי שילחצו בישיבת המרכז הקרובה על חברי הכנסת והשרים שלא לפגוע בזכויותיהם. 

 כץ מבהיר כי הפעם הגמלאים לא יישבו בשקט, ומאות גמלאים יגיעו לישיבת המרכז, כדי להסביר לחברים מדוע אין לפגוע בהם. אלא שכץ מודע לכך שקבוצת הגמלאים אינה קבוצה כוחנית חזקה, אנשיה אינם "יושבים על השאלטר", ויכולת ההשפעה שלהם נמוכה. 

 כפיצוי לגמלאים מציע כץ כי מפלגתו תתנה את תמיכתה בתקציב בהכללת האשפוז הסיעודי בסל הבריאות תמורת העלאת דמי הבריאות. לדבריו, אם תתקבל הצעתו זו, תוכל מפלגתו לנפנף בהישג חברתי משמעותי.