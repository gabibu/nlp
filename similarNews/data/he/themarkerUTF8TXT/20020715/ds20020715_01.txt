היום (יום ב', 15 ביולי) עומדת הכנסת לאשר את הצעת החוק להגבלת החקיקה הפרטית. לפי הצעה זו, שתחולתה מוגבלת לתקופת ניסיון של שנה אחת, הצעת חוק שהשפעתה על תקציב המדינה עולה על חמישה מיליון שקל, מצריכה את הסכמת הממשלה או את קולותיהם של 50 חברי כנסת לפחות. המניע להצעה זו הוא הידיעה שחברי הכנסת טובי לב המה, וכל רצונם להייטיב עם העם, אלא שהממשלה מתקשה לנהל מדינה כאשר תקציבה משתבש עקב עודף טוב לב של חברי הכנסת. דברי ההסבר להצעת החוק מתארים זאת בצורה יבשה במקצת: 

 "קבלת חקיקה תקציבית בהיקף ניכר, למרות התנגדות הממשלה, משמעה קביעת הוצאה תקציבית שלא במסגרת סדר עדיפויות המבוסס על מדיניות כלכלית כוללת, כבילת ידי הממשלה בביצוע תקציב המדינה וצמצום שיקול הדעת החיוני, לשם מתן סדר עדיפויות מתאים בנסיבות משתנות ובהתאם למדיניות כלכלית כוללת, המביאה בחשבון את כלל הצרכים והתקציבים ואת המגבלה התקציבית". 

 קל לחוש אמפתיה לכאבם של שר האוצר ושל הממשלה: הם טורחים על בניית תקציב מאוזן לתפארת, והנה באים חברי הכנסת והורסים את המבנה האיתן בחקיקתם שלוחת הרסן. יפה עושה הכנסת בהחלטתה להגביל חקיקה זו, ולתקציב המדינה ינעם. 


 לא רק הממשלה זקוקה להגנה 


 אחרי שהסכמנו שיש להגן על הממשלה מפני חברי הכנסת, כדאי לברר האם רק הממשלה זקוקה להגנה מפניהם. טוב לבם של חברי הכנסת אינו מצטמצם להעברת כספים מתקציב המדינה לכיסי האזרחים. במסגרת דיני העבודה מעבירים חברי הכנסת כסף רב מכיסי המעסיקים לכיסי העובדים, ואין עוצר בעדם. 

 דוגמה אחת תבהיר את דברי: בשנת 1993 אישרה הכנסת את חוק דמי מחלה (היעדרות בשל מחלת ילד), ולפיו רשאי עובד להיעדר בתשלום מעבודתו עד שישה ימים בשנה בשל מחלת ילדו. זהו חוק הומני ומיטיב, אבל יש לו מחיר. אם נניח שרק 5% מציבור השכירים ניצלו רק יום אחד מתוך ששת הימים שהעניק להם המחוקק, וששכרם של כל אלה שווה לשכר המינימום, הרי מדובר בצעד שעלותו למעסיקים עולה על 15 מיליון שקל, כלומר פי שלושה מהתקרה שנקבעה להצעת חוק המשפיעה על תקציב המדינה. 

 יש שיטענו נגדי שחברי הכנסת לא חידשו דבר, הרי הזכות להיעדרות של שישה ימים בשל מחלת ילד היתה מקובלת במקומות עבודה רבים גם לפני חקיקת החוק, וחברי הכנסת פעלו כפי שמתבקש מהם, להגברת השוויון בשוק העבודה. כנגד טענה זו אציין שני דברים. ראשית, גם העובדה שאין כאן חידוש גדול אינה גורעת מהמשמעות הכספית של שינוי זה למעסיקים שלא נהגו כך. יתרה מזו: בשנת 2001, בעקבות הצעת חוק פרטית של ח"כ גנדי ריגר מסיעת "ישראל בעלייה", תוקן חוק זה, והמכסה הנקובה בו הוגדלה משישה ימים לשמונה ימים. בצעד זה לא התבססה הכנסת על נורמה קיימת, אלא יצרה נורמה חדשה, המיטיבה את תנאי העבודה של כל העובדים, על חשבון מעסיקיהם. "לדעת משרד האוצר והמציע לא ניתן להעריך את העלות התקציבית של הצעת החוק", נאמר בדברי ההסבר להצעת החוק. אכן, קשה להעריך את מלוא העלות של הצעת החוק, אך קל לגלות שמדובר בעלות שאינה נמוכה כלל, כפי שמלמד החשבון שערכתי לעיל. 

 רצוי להבין את משמעותה של הצעת החוק של ח"כ ריגר מבחינת יחסי העבודה. במשך שנים רבות הסכימו ארגוני העובדים וארגוני המעסיקים כי די בשישה ימי מחלת ילד בשנה. כעת באו חברי הכנסת, ובחכמתם ובנדיבותם כי רבות הם שקלו ומצאו כי אין די בשישה ימים, ויש להגדיל את המכסה לשמונה ימים. אם שואלים אתם מהיכן צצה הצעתו של ח"כ נחום לנגנטל להפוך את יום ראשון ליום מנוחה, הנה, הצעתו של ח"כ ריגר היא הקרקע הפורייה שעליה נבטה הצעתו של ח"כ לנגנטל. 


 אין זכות להדפסת כסף 


 כידוע, לא רק שר האוצר מנסה לנהל פעילות במסגרת תקציב נתון, גם המעסיקים, במגזר הפרטי ואפילו במגזר הציבורי מנסים לעשות זאת, ולהם, למרבה הצער, לא שמורה הזכות להדפיס כסף כשכלו כל הקצים. 

 הדוגמה שהבאתי אינה קיצונית במיוחד. ח"כ עמיר פרץ שולף מפעם לפעם את הצעתו להעלאת שכר המינימום מ- 45% מהשכר הממוצע ל-70% מהשכר הממוצע. כעת עלולה הצעה זו להיחסם על ידי החוק האוסר חקיקה פרטית, אך קל מאוד לעקוף מחסום זה: כל שעמיר פרץ צריך לעשות הוא להוסיף להצעתו סעיף הקובע שהחוק אינו חל על המדינה כמעסיק. לאחר צעד זה, דבר לא יימנע את אישור ההצעה ברוב של ארבעה חברי כנסת כנגד שניים. 

 את התרופה שמתאימה לממשלה כדי להימנע מפגעי החקיקה הפרטית יש להעניק גם למגזר הפרטי. לא בהכרח באותו מינון, אך כל עוד המגזר הפרטי סובל מאותה בעיה, הוא ראוי לאותו פתרון.