מאת חביאר דיוויד 


 קבלת משרה בענקית טכנולוגיה כמו HP היתה פרס שקווין מרטין קיווה להשיג לאחר סיום לימודיו המייגעים בבי"ס למינהל עסקים. התקוות נמשכו גם במהלך משבר הטכנולוגיה, וגם לאחר שתעשיות אחרות, כמו בנקאות השקעות וייעוץ, נפלו לקרשים. בסיימו את לימודיו באוניברסיטת קליפורניה באירווינג, בתוכנית למינהל עסקים, החלום נראה מרוחק יותר. 

 "חיפשתי עבודה ב-HP, אינטל או ארגון גדול אחר", אמר מרטין. "אולם עם נפילת הטכנולוגיה, המיזוג של HP וגורמים אחרים, נראה כאילו חברות אלה הפסיקו לגייס עובדים מבחוץ". מרטין הצליח להשיג עבודה - לא ב-HP אלא בננוג'ן, חברת טכנולוגיה מסן דיאגו. המשכורות ובונוס ההצטרפות היו "תחרותיים ולמעלה מזה", כמו שמקובל היה עבור בוגרי MBA. 

 אולם המזל שלו פסח על בוגרים רבים אחרים. שוק העבודה הקשה - סימן ההיכר של התאוששות כלכלית מהוססת בארה"ב - מורגש היטב על ידי אלפי בוגרי MBA של יותר מ-350 בתי ספר לעסקים בארה"ב. 

 לפני כמה שנים יכלו סטודנטים כמו מרטין לצפות להצעות עבודה מרובות עם משכורות עצומות ובונוס הצטרפות. הממתקים הללו הוחלפו בשיעור האבטלה הגבוה ביותר בארה"ב מזה שמונה שנים, ושוק מניות הנמצא במדרונה של מאורת דובים. 

 אפילו בוגריהן של התוכניות היוקרתיות ביותר בארה"ב נאלצו להפגין יתר יוזמה ותעוזה כדי למצוא עבודה על רקע הסביבה חסרת הוודאות. 

 בוגרים אחרים מאוניברסיטת אירווין ציפו לקבל משרות מכניסות באזור החוף, שספג בעבר לגיונות שלמים של בוגרים. כדי לעשות זאת הם נאלצים לאלתר. 

 "עמיתי שקלו משרות אפילו בחיל השלום, משרד ההגנה, מס ההכנסה וסוכנויות ממשלתיות או ארגונים ללא כוונת רווח המשלמים בדרך כלל פחות מחברות מסחריות", אמר מרטין. 


 תפנית של 180 מעלות 


 שלהי שנות התשעים היו תור הזהב של שוקי הפיננסים הגלובליים, וקבוצות מעטות בלבד היו בחוד החנית לצד בוגרי תואר שני במינהל עסקים. על בוגרים אלה הורעפו משכורות בנות שש ספרות וחבילות שמנות של אופציות, ואפשרויות עבודה רבות. 

 אך הזמנים השתנו ובוגרי מינהל עסקים חייבים להתאים את עצמם, אמר רנדי ויליאמס ממועצת שירותי הקריירה ל-MBA, קבוצת השמה לבוגרי בי"ס לעסקים. 

 "לפני שנתיים שוק ה-MBA היה חם, אבל הוא עבר תפנית של 180 מעלות. התחרות על משרות לבוגרים קשה מאוד", אמר ויליאמס. 

 וול סטריט, המשואה עבור בוגרי בי"ס למינהל עסקים משך שנות דור, עימעמה את אורותיה. חברות הברוקרים פיטרו המונים ויש חששות מפיטורים נוספים. 

 חברות הייעוץ וראיית החשבון סבלו מהלם משלהן לאחר שהיועץ לאנרון, ארתור אנדרסן, אחת מחמש חברות הייעוץ הגדולות, המעסיקה 85 אלף עובדים, החליטה לחסל את פעילותה בגלל תפקידה בשערורייה הפיננסית. החלטה זו חתכה בבשרו של הענף, שהיה אחד המעסיקים הגדולים ביותר לבעלי תואר MBA, והקטינה אותו בחמישית, למה שנקרא עכשיו "פיינל פור". 

 "מכונת ייצור משרות ה-MBA בשלהי שנות התשעים נעה בכוח דלק הטכנולוגיה, פריחת הדוט.קום, בנקאות ההשקעות והייעוץ. אלה תעשיות שבו זמנית עברו התכווצות", אמר ויליאמס. 

 משרות בתחום בנקאות ההשקעות והייעוץ היו הקורבנות החמורים ביותר של הדימום בשוק העבודה בעקבות התמוטטות הנאסד"ק ב-2000, ובשנתיים של השוק הדובי החמיר המצב עוד יותר. 


 אפילו בוגרי האוניברסיטאות היוקרתיות סובלים 


 יש הטוענים כי תואר מאוניברסיטה יוקרתית יכול להוות מקור משיכה עבור משרות בחברות הטובות. 

 "בתי הספר לעסקים אינם שווים זה לזה", משך בחוטמו בכיר באחת מתוכניות הלימודים היוקרתיות, שביקש לא להזדהות. הוא הוסיף כי בוגרים של בי"ס יוקרתיים "מקבלים יתרונות שלא לכולם יש". 

 בשנה שעברה יותר מ-60% מבוגרי תוכניות MBA בבתי הספר המובילים, כמו קולומביה, הרווארד ואונ' פנסילבניה קיבלו משרות בבנקי ההשקעות וחברות הייעוץ - רחוק מהשיעור בשנות התשעים אולם מספיק כדי להראות שיש להם את הנדרש בזמנים קשים. 

 אולם אפילו מוסדות בכירים מתחילים לסבול מהמצב. "השנה היתה בהחלט קשה יותר מבעבר", אמרה פולה גרינברג, מנהלת שותפה של חטיבת תואר שני בבי"ס לעסקים וורטון של אונ' פנסילבניה. 

 "החברות שפעם הגיעו לגייס עדיין מגיעות ברובן, אולם מספר המשרות שהן מציעות השתנה. כולם היו צריכים לעבוד קשה יותר כדי להשיג משרות לאנשים", היא אמרה, בהתייחסה ל-1,000 ויותר הסטודנטים של וורטון. 

 יש כאלה המוצאים את הדבש בעוקצו של המצב, ואומרים שזה חלק מתהליך הלמידה. סטודנטים הנאלצים להתאמץ כדי למצוא את הג'וב המושלם יצליחו טוב יותר בטווח הארוך, אמר מתיו מריק, מנהל שירותי התעסוקה לבוגרי MBA בבי"ס לעסקים של הרווארד, שהוציא 900 סטודנטים בוגרי תואר שני במינהל עסקים בשנה שעברה. 

 "רמת המחשבה והיצירתיות שנדרשה מאנשים בחיפוש העבודה שלהם תשתלם במהלך הקרירה", הוא אמר. "אנשים אמרו כי הם יצרו הרבה קשרים טובים". 


 החשכה שלפני הזריחה 


 למרות השפעתם של קשיי וול סטריט, הזדמנויות עתידיות עבור בוגרי MBA עדיין נראות מבטיחות, אפילו במגזר הטכנולוגיה, לפי מחקר שערכה מחלקת הסטטיסטיקה של משרד העבודה. 

 למעשה, מרבית הפירמות יוצאות מגדרן כדי להדגיש את החשיבות שהן מייחסות לגיוס כשרונות בולטים, ביודען כי קיצוצים עלולים לפגוע במוניטין שלהן בקרב מחפשי עבודה. 

 "מאמצינו להעסיק בוגרי MBA לא הושפעו מההאטה", אמר דובר של מריל לינץ'. "זהו צינור חשוב מאוד עבורנו, ואפילו בשוק יורד הוא חזק. הוא לא משתנה כל כך משנה לשנה". 

 אולם עתה מסתמנת מגמה בהעסקת בוגרי MBA שאולי יהיה קשה לשבור אותה כאשר שוק העבודה יתאושש. מקצועני השמה מציינים כי בוגרי התואר נוטים יותר לפנות לענפים מסורתיים ונמנעים מהזוהר שבבנקאות השקעות ומשרות ייעוץ. 

 "במהלך החודשיים-שלושה האחרונים נראה גידול משמעותי בהשמה בחברות קטנות ובינוניות", אמר מריק. 

 "זה מעניין מכיוון שחברות קטנות ובינוניות הן אלה שמובילות את האומה מהמיתון והלאה, ויש פעילות רבה בקירבן, הרבה יותר מאשר אצל השחקניות הגדולות", הוא הוסיף.