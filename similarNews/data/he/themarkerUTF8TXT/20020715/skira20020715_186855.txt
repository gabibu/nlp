קשה להיזכר, אבל לפני זמן לא רב, ארבעה חודשים ליתר דיוק, היללו כל הכלכלנים את הפיחות בשער השקל מול הדולר. כאשר נגיד בנק ישראל, דוד קליין, הוריד את הריבית ב-2% בדצמבר 2001, באותה מסיבת עיתונאים הזכורה היטב, שבה אמר שר האוצר כי הוא הגיע לאירוע כדי לוודא שהריבית אכן יורדת, מיהר שלום להלל את ירידת השקל כ"פיחות ריאלי" חשוב, שיגביר את רווחיות היצוא ויביא להאצה במשק כולו. 

 זמן קצר לאחר מכן יצא שוק מטבע החוץ מכלל שליטה, המטבע האמריקאי רץ במהירות ל-5 שקלים, ציפיות האינפלציה טיפסו לשמיים, שוק איגרות החוב הממשלתיות החל להתמוטט, אזרחים מיהרו להוציא כספים לחו"ל, והמלה "ארגנטינה" החלה להיות חלק מהז'רגון הכלכלי. אף אחד כבר לא דיבר על פיחות ריאלי מבורך, אלא רק על העלאת הריבית הדרושה כדי לעצור את הדולר ולייצב את המערכת הפיננסית. 

 אלא שהיום עושה השקל את הבלתי יאומן, וכנגד כל הציפיות הוא מתחזק מדי יום. אתמול בבורסה, למשל, שיקפו מחירי חוזי האופציות שער יציג של 4.72 שקלים לדולר, ובמקביל הולכים ומתרבים המומחים הקובעים שגורל הדולר הוא להמשיך לרדת. רף ה-4.6 שקלים לדולר כבר מוזכר באופן מפורש על ידי מוסדות פיננסיים, וישנם לא מעט חזאים ואנשי עסקים שלא פוסלים חזרה אל רמה של 4.5 שקלים לדולר כבר בשבועות הקרובים. אפילו נתוני המסחר תומכים בתחזיות אלה ומצביעים על רגיעה משמעותית. סטיות התקן בשוק האופציות, נתון המשקף את הציפיות לעוצמת התנודתיות, ירדו לרמות של 7.5%, בהשוואה ל-13% בימי הבהלה מלפני חמישה שבועות, ואילו מחזורי המסחר צנחו ל-800-600 מיליון דולר ליום, לעומת יותר ממיליארד דולר בימי הפיחות - ירידה של 30% המיוחסת בעיקר לירידת עניין בקרב הבנקים הזרים בנעשה בשוק הישראלי. 

 אלא שאם אכן יירד הדולר לרמה של 4.7-4.6 שקלים, יתברר אז לאוצר ולבנק ישראל שהפיחות הריאלי, שכה נחוץ לטענתם למשק ולניסיונות לחלצו מהמיתון העמוק שבו הוא נמצא, נמחק לחלוטין. את 2002 פתח הדולר ברמה של 4.42 שקלים, ואם בסוף השנה יעמוד ברמה של 4.7 שקלים, יתברר כי השנה הסתיימה בפיחות נומינלי של 6.5%. 

 מה יהיה אז שיעור הפיחות השנתי במונחים ריאליים?  לאחר העליות החדות שנרשמו במדד המחירים לצרכן עד כה, ואשר במחצית הראשונה של השנה צפויות להסתכם ב-5.5%, אין כיום הרבה חזאים הסבורים שהשנה תסתיים בעליית מחירים של פחות מ-7%. 

 מי שמאמין כי הדולר עומד לשמור על ערכו הנוכחי עד לסוף השנה, חושב גם ש-2002 תסתיים לא בפיחות, כי אם בייסוף ריאלי של השקל 

 התוצאה: מי שמאמין כי הדולר עומד לשמור על ערכו הנוכחי עד לסוף השנה חושב גם ש-2002 תסתיים לא בפיחות, כי אם בייסוף ריאלי של השקל. אמנם, כאשר רוצים לבדוק את הפיחות הריאלי הכלכלי נכון יותר לבחון את ביצועי סל המטבעות, ולא את ביצועי הדולר, וכאן המצב מעט שונה. מאז תחילת 2002 עלה סל המטבעות מול השקל בכ-9.5%, כך שאם שערו יישאר עד סוף השנה ללא שינוי, תסתכם 2002 בפיחות ריאלי של 2.5% - יותר מאשר בדולר, אך עדיין פיחות ריאלי לא מרשים. 

 תסריט זה אינו מהווה חדשות טובות במיוחד עבור היצואנים ועבור הכלכלה, וספק אם מקבלי ההחלטות במשרד האוצר ובנק ישראל יתלהבו ממנו. משמעותו של התסריט היא שבמקרה ששער הדולר ישמור על יציבות או אפילו ייחלש, יתחילו מחדש באוצר לרמוז על הצורך בהורדת ריבית. 


 התנהגות מניה-דיפסרסיווית 


 בהתאם להתנהגות המניה-דיפרסיווית המאפיינת את השווקים שלנו, לא נתפלא אם כבר בעוד חודשיים-שלושה ישכחו רבים את המשבר הגדול של מאי-יוני ויבחרו להתרפק על קומץ מדדים שליליים ועל יציבות מחירים בשוק איגרות החוב השקליות. האוצר, התעשיינים, הסוחרים, ההסתדרות - כולם עלולים שוב לפתוח בריטואל המוכר של ביקורת נגד "הריבית הרצחנית של הנגיד" ולדרוש מבנק ישראל להורידה מיד. 

 אלא שספק אם הפעם ימצאו אוזן קשבת אצל דוד קליין. לאחר שנכווה בעסקת החבילה שרקח עם האוצר ועם ראש הממשלה בדצמבר, לא יסכים הפעם הנגיד לסכן את היציבות השברירית שהשיג, לא עבור "פיחות ריאלי" וגם לא עבור הבטחות או הקלות בסעיפים הנוגעים אליו אישית בחוק בנק ישראל. על רקע העננים השחורים שעדיין מרחפים מעל הכלכלה הישראלית, שאליהם הצטרפו בשבועיים האחרונים גם חששות להתפשטות המשבר מארגנטינה אל מדינות מתפתחות אחרות, כמו ברזיל ומקסיקו, ספק אם יסכים הנגיד להוריד את הריבית באופן משמעותי בחודשים הקרובים.