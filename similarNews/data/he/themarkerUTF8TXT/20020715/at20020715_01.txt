עם פרסום תוצאותיה של קופת הגמל "עוצמה" של בנק לאומי סיימו חמשת הבנקים הגדולים לדווח על התשואות של קופות הגמל לחודש יוני ולמחצית הראשונה של 2002. נתוני לאומי מצטרפים לתמונה העגומה המשקפת את מצבן הקשה של קופות הגמל בשנת 2002. במהלך המחצית הראשונה של השנה התכווצו נכסיהן של הקופות המובילות המנוהלות על ידי חמשת הבנקים הגדולים בכ-7.1% בממוצע והסתכמו בכ-36.9 מיליארד שקל, לעומת 39.6 מיליארד שקל בתחילת השנה. מנהלי הקופות המוצגות כאן הפסידו עבור עמיתיהם לא פחות מכ-2.7 מיליארד שקל מכספי חסכונותיהם. 

 מדוע הציגו קופות הגמל הפסדים כבדים כל כך במחצית הראשונה של 2002? 

 תיק נכסי קופות הגמל מתחלק בין מספר אפיקי השקעה המפוקחים על ידי המדינה באמצעות פקודת מס הכנסה. נכון לתום שנת 2001 כ-37% מתיק נכסי הקופות הושקעו באפיקים לא סחירים בהם התשואה היא קבועה ולא מושפעת מתנודות השוק. את יתרת התיק (63%) משקיעים מנהלי הקופות באפיקים סחירים. מתוך האפיקים הסחירים רק 18% מושקעים במניות או אג"ח קונצרני, והיתרה מושקעת באפיקי אג"ח ממשלתי סחיר בהן הסיכון הוא נמוך עד אפסי, לכאורה. אך לא כך היה במחצית הראשונה של 2002 בכלל ובחודש יוני בפרט. 

 במהלך ששת החודשים הראשונים של 2002, מלבד הסערות הפוליטיות והבטחוניות, חווינו גם סערה מסוג אחר - סערה פיננסית בה איבדו האפיקים הסולידיים את הגדרתם חסרת הסיכון. חודש יוני היווה את עין הסערה ונרשמו בו ירידות חדות כמעט בכל אפיקי האג"ח. 



 ביוני רשמו איגרות החוב צמודות המדד ירידות חדות בשיעור של 2.1%. הירידות הבולטות נרשמו בטווח הבינוני - 4.3%-4.4%. מנגד, באג"ח הצמוד לטווח ארוך נרשמו עליות מתונות של כ-0.4%. איגרות החוב השקליות (שאינן צמודות) הציגו ירידות שערים מתחילת השנה, ובחודש יוני התחזקו הירידות ל-0.9%. הירידות החדות ביותר נרשמו בשחרים שירדו בכ-2.1% בחודש יוני. לעומת זאת, בגילונים נרשמה עלייה קלה של 0.6%. 

 קופות הגמל, אשר מחזיקות כ-44% מנכסיהן באפיקי אג"ח אלו, היו הראשונות להיפגע. נכון לסוף 2001 החזיקו הקופות כ-29% מנכסיהן באג"ח מדינה סחיר צמוד מדד ו-8.6% באפיקים שקליים. אלו היו שני אפיקי האג"ח שסבלו מעיקר הירידות. לעומת זאת, באפיק צמוד דולר, קרי אג"ח מסוג גילון, החזיקו הקופות כ-1.8% בלבד, ולפיכך הפסידו את התשואה שניתן היה להשיג באפיקים אלו בעקבות הפיחות המואץ בשקל מול הדולר. 

 גם שוק המניות לא סיפק נחת לקופות הגמל במהלך המחצית הראשונה של 2002, אך כאן אין שינוי ניכר ביחס לשנת 2001 כולה, בה ירדו מדדי המניות בשיעור של כ-6.6% במונחים נומינליים. 


 האם כדאי להמשיך ו"לחסוך" באמצעות קופות הגמל או לחפש אפיק בעל תשואה גבוהה יותר? 
 בעשר השנים בין 1992 ל-2001 הציגו קופות הגמל תשואה ריאלית ממוצעת של 4.5% לשנה, כאשר רק בשנת 1994 רשמו תשואה שלילית של 7.7%. אין ספק כי מבחינת השקעה זה לא אפיק מזהיר, אך על התשואות יש להוסיף את הטבת המס. מדינת ישראל, כדי לעודד חיסכון ארוך טווח, מאפשרת לחוסכים לקזז את הכנסתם השנתית החייבת במס בגובה הסכום אשר הופרש לקרן פנסיה (כולל קופות גמל), עם תקרה של 27.7 אלף שקל בשנה. 

 הבוחר להפריש את מלוא הסכום האמור יקבל הטבת מס שנתית בגובה של 9,900 שקל. את ההטבה הזו יש להוסיף לחישוב התשואה כדי להגיע לתשואה אפקטיווית לאפיק החיסכון ארוך הטווח. לפיכך, החוסכים לפנסיה מקבלים תשואה של 5.6% לפני התערבות מנהלי הקרנות, אשר מצידם יכולים להקטין תשואה זו, כפי שעשו מנהלי קופות הגמל בשנת 1994, וכפי שיעשו קרוב לוודאי ב-2002. 


 המסקנה 
 חוסך אשר לא מפריש לפנסיה באמצעות מעסיקו (בעיקר עצמאיים) יעדיף להפריש לקופת גמל סכום זה על מנת ליהנות מהטבת המס. כמו כן, זה המפריש לקרן פנסיה, זו או אחרת, סכום הנמוך מ-27.7 אלף שקל בשנה יעדיף להפריש את היתרה לקופת גמל אותה יוכל לפתוח באופן עצמאי. העמית הבוחר להפריש סכום גבוה מ-27.7 אלף שקל בשנה יקבל על כספו העודף רק את התשואה שתציג קופת הגמל בשנה זו, ללא הטבת מס נוספת. נוכח התשואות הנמוכות אותן מציגות הקופות בהתמדה לאורך השנים אין סיבה נראית לעין לעשות כן. 

 התשואה האפקטיווית של קופות הגמל מורכבת מהתשואה המוגשת לאזרח על ידי המדינה בדמות הטבות המס והתשואה שמוסיפים מנהלי הקופות. מאחר שמרכיב הטבת המס הוא מובטח ורמת התחרות בין הקופות היא נמוכה, כפי שמאפיין את כל המגזר הפיננסי בישראל, קשה לראות תמריץ משמעותי מבחינת מנהלי הקופות לשפר את ביצועיהם בעתיד.