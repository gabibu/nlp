לאחרונה אנו עדים לגל צמצומים נוסף בחלק מחברות ההיי-טק הישראליות המובילות, ובהן  אמדוקס  (  DOX  [10]  : NYSE)  ו  קומברס (  CMVT  [11]  : NASDAQ)  , ונראה שגל זה יגיע לחברות נוספות. 

 גל פיטורים זה משקף את המהפך בשוק התקשורת העולמי. אין שום ספק כי עולם התקשורת, לאחר צמיחה חסרת תקדים בשנים האחרונות, עובר תהליך מקיף של רה-קונסולידציה שעדיין לא הגיע לשיאו, ושבסופו של דבר יגרום ליצירת מבנה חדש בענף. מספר החברות הפועלות יצטמצם כאשר כל חברה, אשר בסופו של דבר  תצליח לשרוד, תצא מחוזקת עם היקף פעילות רחב יותר מזה שהיה עד היום תוך התאמת המודל העסקי שלה למציאות החדשה. 

 תהליך זה מכאיב ומלווה בפגיעה בגורם הייצור המרכזי - שהוא הגורם האנושי. חברות שרוצות לשרוד חייבות לבצע את ההתאמות במהירות כדי שיצליחו בסופו של דבר להמשיך ולהתקיים. אין ספק כי חברות כמו אמדוקס וקומברס ייצאו בסופו של דבר מהמשבר מחוזקות וימשיכו להיות מובילות בתחומן. העובדה כי לכל אחת מהן יתרות מזומנים בסכומי ענק תאפשר להן לבצע את ההתאמה בצורה יחסית חלקה. 

 העובדה כי לא רובצים עליהן חובות בסכומי ענק כפי שרובצים על חלק מחברות התקשורת האחרות, יחד עם יתרות המזומנים, היא נקודת אור בפעילותן. למנהליהן מגיע על כך צל"ש כיוון שבסופו של דבר, מי שלא נמצא במצב הזה, לא יוכל להחזיק מעמד. הבעיה המרכזית היא מה עושים עם היקף המפוטרים הגבוה בענף, שלאור המשבר הכללי בהיי-טק, ולאור צמצום ההשקעות בחברות סטארט אפ חדשות, הרי האלטרנטיבות הקיימות בפניו מתמעטות אף הן. 

 מי שחושב שענף ההיי-טק עבר מהעולם, חי בטעות ויחטיא בסופו של דבר את גל הצמיחה הבאה 

 זוהי פגיעה קשה ביותר בעתיד הענף, והיינו מצפים מקברניטי המדינה שינסו לבוא עם פתרונות יצירתיים כיצד לבצע הסבה או כיצד ליזום פעילויות בהן כל הידע והניסיון שהצטבר אצל מפוטרי חברות ההיי-טק לא יילך לאיבוד, לא יביא לירידתם מהארץ וימשיך להוות הבסיס לשינוי ולצמיחה - שיבואו בשלב זה או אחר. 

 בעבר, עם תחילת העלייה מרוסיה, הוקמו החממות הטכנולוגיות אשר באו בין היתר לתת פתרונות לאנשים בעלי רקע וידע טכנולוגי. ייתכן שצריך לפתח תוכנית חדשה כדוגמת החממות לגבי סטארט אפים, או לבנות תוכנית תמריצים להעסקת עובדי היי-טק בחברות סטארט אפ כדי שהמשאב המרכזי הזה יישאר בארץ וימשיך להיות מנוצל בצורה אופטימלית. 

 כבר היינו בתקופות קשות, ותמיד עלו רעיונות יצירתיים בנושא. לאור המשבר הקיים וההיקף הגדול של הפיטורים, זה  הזמן לבוא עם תוכניות חדשות בנושא. העלות של תוכניות מסוג זה בטלה בשישים בהשוואה לאובדן הפוטנציאל הקיים של אותם עובדים אשר כאמור יעברו לסקטורים אחרים, או אפילו יעזבו את הארץ. 

 כמובן, המשבר העולמי בסקטור ההיי-טק לא עוזר לפתרון, אבל ראייה לטווח ארוך הכרחית בשלב זה. שכן מי שחושב שענף ההיי-טק עבר מהעולם, חי בטעות ויחטיא בסופו של דבר את גל הצמיחה הבאה. אם מדינת ישראל רוצה להיות מוכנה לקראת הצמיחה המחודשת שתבוא, חייבים לנקוט באמצעים כדי לשמר את המשאב האנושי היקר הקיים בה, שהינו היתרון היחסי המרכזי שלה בפעילויות הנ"ל.