השבוע אתמקד בדו"ח הרבעוני של חברת  סיסקו (  CSCO  [10]  :NASDAQ)  , שיתפרסם היום לאחר סיום המסחר. למרות שמעטים בלבד מצפים לבשורות פיננסיות גדולות, חשיבותו של הדו"ח גדלה לאור ההערכות שהחברה תודיע על התפטרותו של סמנכ"ל הכספים לארי קרטר ואולי אף של המנכ"ל ג'ון צ'יימברס. 

 השמועות, שהחלו בשבוע שעבר, הובילו את מניית החברה ביום חמישי לנפילה של 8% למחיר של 12.10 דולר. ביום שישי המשיכה מנייתה וירדה ל-11.89 דולר ואתמול שקעה למחיר של 11.36 דולר. 

 אין ספק שנזק רב נגרם כתוצאה מהשמועות שקרטר, ואולי אף צ'יימברס, מסרבים לכאורה לערוב לדיוקו של הדו"ח לרבעון הפיננסי הרביעי. החברה פירסמה הודעה שהכחישה מכל וכל את השמועות. סיסקו טענה ששני המנהלים מוכנים לערוב לתוצאות הפיננסיות ולשניהם אין כל כוונה להתפטר. אך המשקיעים המבוהלים סירבו להירגע. 

 קיימים פה לפחות שלושה סיפורים. 

 ראשית, לארי קרטר כבר בן 60. הוא התעשר כקורח בסיסקו כך שהוא לא צריך לעבוד עוד יום נוסף בחייו, וכבר זמן מה הוא מעיד על כוונתו לפרוש "במועד עתידי כלשהו". נכון, זהו ניסוח מעורפל, אך לאדם כקרטר יש הרבה להרוויח אם יחזיר את המפתחות בגיל 60. גם אם קרטר יעזוב באחד הרבעונים הקרובים, וגם אם יודיע היום על החלטתו ועל העברת השרביט נטולת התקלות האופיינית לסיסקו, יש כאן משהו המעיד יותר על השכל הישר של קרטר מאשר על בעיות סמויות. למעשה, אם לוקחים בחשבון את נאמנותו לחברה, אני אראה בפרישה של קרטר ידיעה טובה, המאותתת שלדעתו סיסקו כבר עברה את הגרוע מכל. 

 שנית, צ'יימברס, שהוא בן 52 בלבד (ועשיר בהרבה מקרטר), לא הולך כנראה לשום מקום. האיש שופע אנרגיה, אוהב ללא ספק את משרתו ומעוניין בבירור להנהיג את החברה, לפחות עד לסיומו של השפל הנוכחי בתחום השקעות הטכנולוגיה. צ'יימברס הכפיל את הכנסותיה של סיסקו כמעט פי 20 מאז נטל את שרביט המנכ"ל ב-1995. הוא קידם את היוזמה להשתמש באינטרנט לייעול תהליכי עיבוד המידע - מה שהביא לחיסכון כספי. יחד עם קרטר, הוא העלה וקידם את רעיון "ההשבתה החד יומית" בסופו של כל רבעון, המאפשר לחברה לדווח על תוצאותיה זמן קצר לאחר סיום הרבעון. כעת הוא להוט אחר לימודים אלקטרוניים (e-learning) באמצעות רשת האינטרנט, שיהפכו, לטענתו, להצלחה הגדולה הבאה. הוא לא חושב בכלל על פרישה. מלבד זאת, אין לו כל יורש בסיסקו - ובספר של צ'יימברס לא קיימת אפשרות של עזיבה ללא מינוי יורש מוגדר היטב. 

 שלישית, למרות שסיסקו השתמשה בלי ספק באופן יצירתי, ולעתים אף באגרסיוויות, בחוקי החשבונאות המקובלים, מעולם לא הועלתה טענה שספריה מבוססים על זייפנות. ואכן, היה קשה מאוד לפתח שיטה חשבונאית, המיועדת לסגור את הספרים במהירות כה רבה, אם אלה היו מלאים בפינות חבויות להסתרת כספים. אינני חושב שסיסקו היא מהדורה חדשה של קווסט או וורלדקום. 

 הסוגיות האמיתיות שיעלו היום בערב הן למעשה פשוטות למדי: 

 צמיחת השורה העליונה 

 כולם רואים בסיסקו את נושאת הבשורות של תעשיית התקשורת, בה המוטו השולט ללא ערר הוא הגדלת שורת הרווח - וזו אינה בהכרח מחשבה חכמה במיוחד. מה שהציל את סיסקו ממכה קשה, ממנה סבלו ספקיות תקשורת רבות, היא עובדת התמקדותה במגזר העסקי (enterprise systems) ולא בחברות הטלקום. כעת נהנית החברה מפיצול של 20/80 בין לקוחות עסקיים ללקוחות טלקום. 

 אך המשקיעים יחפשו היום צמיחה בשורה העליונה ויקישו ממנה על כלל תעשיית הנתבים (ראוטרים), אם יש בכך היגיון ואם לאו. 

 מזומנים 

 סיסקו יושבת על קופת מזומנים עצומה - למעלה מ-21 מיליארד דולר, הצומחים בכמיליארד דולר נוספים מדי רבעון. הקופה של סיסקו גדולה בלמעלה מכפליים מזו של  אינטל (  INTC  [11]  :NASDAQ)  ובקרוב לפי ארבעה משל  אורקל (  ORCL  [12]  :NASDAQ)  . מובן שחשבון הבנק השמן העניק לסיסקו גמישות בזמנים קשים ושימש, ואף יוסיף לשמש, כלי חשוב ברצף הרכישות שמבצעת החברה - בייחוד כעת כשהיא אינה יכולה להציע תשלום מנייתי זול לחברות אותן היא רוכשת. 

 אך כעת, משהאט קצב הרכישות, מה תעשה סיסקו עם כל הכסף הזה? אחת האפשרויות היא תוכנית אגרסיווית יותר של רכישה מחודשת של מניות; החברה מוציאה כבר כ-3 מיליארד דולר בשנה על רכישה חוזרת, בעיקר על מנת לתמוך בתוכנית אופציות המניות של עובדיה. חלופה אחרת, מאוד בלתי סבירה, תהיה להתחיל ולהעביר לבעלי המניות חלק מן הסכום הזה. חברות טכנולוגיה עם קופות מזומנים שמנות עומדות תחת לחץ גובר להשיב חלק מכספי ביטחונות אלו לבעלי המניות. אולי נשמע משהו על דרך הניהול העתידי של המרשרשים האלה היום בלילה. 

 הדרכה 

 בלי קשר לתוצאות עליהן תדווח החברה היום, ההדרכה שתספק סיסקו לרבעון הפיננסי הראשון של 2003 תעורר תשומת לב רבה. צ'יימברס סירב לאחרונה לפזר תחזיות אופטימיות; הוא נמנע מלספק כל הנחיית רווח עתידיות לרבעון הפיננסי הרביעי, וההודעות שפירסמה החברה לעיתונות לימדו על אי שינוי בשורת הרווח עד צמיחה של 2%-3% אחוזים. 

 רשימת אופציות כהוצאות 

 מכאן יכולה לבוא כותרת גדולה. סיסקו עומדת בלחץ מסוים להצטרף לקבוצה קטנה של חברות, ובראשן קוקה קולה, הרושמות כעת אופציות כהוצאות. זו תהיה גלולה שסיסקו תתקשה לבלוע: הרווח בשנת הכספים 2002 היה קטן ב-55%-60% והרווח בשנת 2003 יקטן ב-40% לפחות. קיים סיכוי גדול יותר לשינוי תקשורתי מאשר לשינוי חשבונאי. במקרה כזה, תציין סיסקו בתוצאותיה הרבעוניות בשנת הכספים 2003 ולאחריה מה היתה ההשפעה של רישום אופציות כהוצאות על שורת הרווח שלה. 

 התחזית של תומסון פירסט קול היא להכנסות של 4.89 מיליארד דולר - קצת למעלה מתוצאות הרבעון הפיננסי השלישי - עם רווח של 12 סנט למניה לפני הוצאות חד פעמיות. אני צופה שהתוצאות יהיו קרובות מאוד לתחזיות.