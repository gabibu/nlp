לאט לאט מכרסמות חברות הכבלים בתוכן המוגש למנויים שלהן, והמנויים ממשיכים להצביע בשלט לטובת יצפאן. רק לפני כמה ימים, הודיעו החברות כי לא יחדשו את החוזה עם ערוץ CNN, לטענתן, בשל עלותו הגבוהה, ופתחו בקמפיין ניחומים לערוץ החדשות פוקס ניוז, "המאוזן" יותר לכאורה. CNN משודר בלמעלה מ-200 מדינות מחוץ לארה"ב. בישראל, שבה הכבלים עדיין מובילים ביחס של 1:3 מול הלוויין במספר המנויים, רוב הצופים יסבלו מצנזורה. מה יש, גם באירן ובסוריה אין CNN, ולא שמענו שמישהו מתלונן. 

 לפני כשנה, כשהעלו את ערוץ הספורט בתשלום 5+, הבטיחו חברות הכבלים למנויים שאירועי הספורט החשובים באמת ישודרו בערוץ 5 הוותיק. המנויים הספקניים נזכרו שאמרו להם אותו דבר כשהכניסו את ערוצי הסרטים בתשלום, אבל כשערוץ 5 הפך לערוץ הבית של תחרויות החלקה על הקרח, הם שלפו את כרטיס האשראי ושילמו 25 שקל נוספים עבור ערוץ 5+. בדיוק כמו שהוסיפו לתשלום החודשי את חבילת ערוצי "סינמה 1,2,3", כשגילו שערוץ 4 הפך למדבר שממה של סרטי טלוויזיה עתיקים. 

 המועצה לשידורי כבלים ולוויין פועלת רק על פי תלונות, ולכן חלף זמן רב עד שהצטברו די תלונות שיצדיקו בדיקה. בשל עומס התיקים המונחים על שולחן המועצה, הבדיקה עדיין נמשכת. בינתיים, המנויים ממשיכים לשלם עבור תוכן שהיו אמורים לקבל בחבילת הבסיס, וחברות הכבלים דורשות מהמועצה להקל עליהן עוד יותר לקראת המיזוג. 


 עזות מצח 


 למרות התוכן המצטמק, ביקשו השבוע חברות הכבלים להסיר את הפיקוח על מחיר חבילת הבסיס, שהוגבל ל-156 שקל, וכן ביקשו לצמצם את סכום הערבויות למדינה ולבטל את הכוונה העתידית לאפשר למפעיל נוסף להשתמש בתשתית שלהן. זאת כבר באמת עזות מצח: הכבלים עומדים להיות אחד מגופי השידור החזקים ביותר בשוק ולאיים על הלוויין בצורה משמעותית, לקבל תוך זמן מה אישור לשידור חסויות במשדרי ספורט ובתוכניות מקור, לייבש ככל הניתן ערוצים בחבילת הבסיס - וגם לנסות לקבל על זה יותר כסף. 

 בישראל, שבה הכבלים עדיין מובילים ביחס של 1:3 מול הלוויין במספר המנויים, רוב הצופים יסבלו מצנזורה. מה יש, גם באירן ובסוריה אין CNN, ולא שמענו שמישהו מתלונן 

 ואם לא די בכל אלה, חברות הכבלים ביקשו מהמועצה לפטור אותן מהחובה להפיק מהדורות חדשות אזוריות, ולשדר בכל יום שני סרטים חדשים. על הצורך בחדשות אזוריות עוד אפשר להתווכח, אבל הרצון לפגוע עוד יותר בערוץ 4, הוא באמת מוגזם. בשנת 1999, לקראת כניסת הלוויין, חתמו הכבלים חוזה עתק בהיקף 90 מיליון דולר עם אולפני קולומביה, וורנר ברדרס ופוקס למשך 5 שנים, והתחייבו לרכוש כל סרט או סדרה שיוצעו להם. ומה עושים כשלא מצליחים לפתוח את החוזים לדיון מחודש? מגלגלים את העלות על המנוי. 

 כדי שלפחות חלק קטן מההקלות יאושרו, גייסו חברות הכבלים את התקציב הנדרש והפיקו עבור ערוץ 4 סדרה של 36 סרטים ישראליים באורך מלא. כך הרגו כמה ציפורים בבת אחת: גם השיגו כלי לבידול מול הלוויין שהסיר את ערוץ 4 ממסכיו לפני כחודש, גם השיבו מלחמה לתדמית הגרועה שנוצרה לערוץ, וגם הורידו מגבם את המועצה שרדפה אחריהם בנושא למעלה משנתיים. זו יוזמה יפה וברוכה, אבל צריך לזכור שהסרטים ישודרו בקצב של אחד לחודש, על פני שלוש שנים. 

 לא במקרה הזמינו הכבלים את יו"ר המועצה, דורית ענבר, ואת שר התקשורת ראובן ריבלין, למסיבת ההשקה של הסרטים הישראליים. זו היתה דרכם לומר, "הנה השתדלנו, ואנחנו מקווים שתזכרו את זה כשנצטרך עזרה". דבריה של ענבר מעל הבמה, "אמרתי לכם שעוד תודו לי", מקבלים משמעות חדשה לגמרי לאור רשימת הבקשות שהונחה על שולחנה השבוע. ענבר וחברי המועצה הם אנשי מקצוע, וזה בהחלט לא אומר שהם יאשרו כל גחמה של הכבלים. אבל אם רק שתיים-שלוש מתוך עשרות הבקשות שהוגשו לאחרונה יאושרו, גם אז זה רווח נקי לכבלים, ועוד הפסד ללקוחות.