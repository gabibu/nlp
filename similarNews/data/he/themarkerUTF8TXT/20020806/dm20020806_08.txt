כביש חוצה ישראל שועט לדרכו, ובלב נחמץ רואים המתנגדים לסלילתו את דריסתם של כל הניצנים של שמירת פיסה אחרונה כמעט של נכסים שלא לנו, שניתנו לנו בהשאלה ולא שמרנו עליהם, פיסות טבע שאין להם תחליף. 

 אין תחליף. לא לשפירית הביצה, כפי שליגלג נחמיה שטרסלר, לא לתן ולא לפרח, לא למינים נדירים ונכחדים ששרדו כמזכרת לימי התנ"ך, לא לאוויר הנקי ולמרחבים. לכביש דווקא יש תחליפים רבים, אבל ערך כלכלי קשה להצמיד לטבע, בעוד שהערך הכלכלי שנוסף לכיסיהם של גורמים שתמכו בסלילת הכביש ברור ונקוב בשקלים. במובנים רבים הוא גולת הכותרת של המדיניות הכלכלית קצרת הרואי וקצרת הטווח שהצליחה להנציח את המיתון במשק ולהביא את האבטלה לשיא - מה שלא נכנס עכשיו לדו"ח הרווח וההפסד, לא נשקל במאזן כלל. 

 בראש סדרי העדיפויות של "הירוקים", כפי שהם מכונים בזלזול על ידי חסידי שלמות הבטון והמלט, נמצאים החיים, חיים טובים עם מידה רבה ככל האפשר של חופש, חיים בשלום עם האדמה עליה אנחנו חיים בחסד, לא בזכות, למשך זמן שאול. חיים שבהם ילדינו ונכדינו לא יסבלו מאסתמה וזיהום ריאות, ומורשת לא תהיה השקיית האדמה ההיסטורית של ישראל בדם, אלא נתינת כבוד לחיים על אדמה הזו ואפשרות שתשגשג בלי התערבות ברוטלית. 

 בחברה שרוצה לכבוש את ההר ולמות, לא לוותר על שעל, לבנות על פערים חברתיים גשרים של זיהום בחסות קרטלים של אנרגיה, רכב ואדמות, לחיים האמיתיים יש משמעות מאוד קטנה. חיים שלא מסתיימים בעוד קדנציה ממשלתית, בעוד מחזור גיוס, בעוד מלחמה ועוד דור שנולד לחיים של "אין ברירה - אי אפשר לקצץ בתקציב הביטחון, אי אפשר להגיע לשלום עם אויבים נחותים כאלה, אי אפשר להתפנות לבניית תרבות כי חרבנו בידינו". 

 פתיחתו של כביש חוצה ישראל היא נקודת מפתח בהיסטוריה של התרבות הישראלית. כולנו עוד נכה על חטא, ודורות רבים עוד יבכו על כך  אולי כדאי ללמוד משהו מהסיפור על האי בוגנוויל. אנשי בוגנוויל היו דייגים וחקלאים פשוטים באוקיינוס ההודי, שהיו מוכנים לקחת את חרבם בידם כדי להגן על החיים הטובים - לא אלה המוקרנים בערוץ בשם הזה בטלוויזיה. 

 בוגנוויל, מקבוצת איי שלמה מצפון לאוסטרליה, הוא אי שקרקעו הפורייה מלאת מחצבים. תאגידי הכרייה האוסטרליים רצו לעשות את הדבר ההגיוני ביותר בסדרי העדיפויות שלהם - להוציא ממנה כמה שיותר נחושת בכמה שפחות זמן. בין 1969 ל-1988 כרתה CRA,  חברה בת של ריו טינטו, נחושת מאדמת האי, תוך נישול הדייגים המקומיים מזכויותיהם, בעלי האדמות - ברובן נשים - מזכותם לגדל את מזונם. מערכת הנהרות של בוגנוויל זוהמה כליל. מכרה הנחושת של בוגנוויל היה הרווחי ביותר בעולם, והיה מקור עיקרי להכנסות עבור ממשלת פפואה ניו גיני, הריבון החוקי של האי. 

 ב-1988 סגרו תושבי האי בכח את המכרה. ממשלת פפואה, בשיתוף ממשלת אוסטרליה, הטילה מצור על בוגנוויל. 2,000 ילדים מתו בשל מחסור בתרופות נגד מלריה בשל המצור, והמלחמה שהכריזה פפואה על אנשי האי גבתה חיים של אלפי אנשים שמתו בלחימה. לפי הערכות הגיע מניינים המתים בעקבות המצור ל-10,000. 

 המצור נמשך יותר מעשר שנים, ובמהלכו התחוללה בבוגנוויל מהפכה נוספת, שקטה יותר. אנשי האי לא יכלו להסיע את המכונות וכלי הרכב שהותירו חברות המכרות באמצעות דלק מאובנים, מכיוון שהמצור שלל מהם אפשרות להביא לאי. לפיכך ערכו שינויים בכלי רכב אלה, והתאימו את מנועיהם, ללא כל עזרה חיצונית, לפעולה באמצעות כוהל שזיקקו - דלק נקי שאינו מזהם את הסביבה. בהיעדר מקורות אנרגיה כפחם או נפט, הקימו מערכות הידרואלקטריות מהמשאבים הפשוטים שנמצאו באי, ומי נהרות זורמים איפשרו להם להקים מערכת חשמל בסיסית. אלמלא המצור, אמרו מנהיגי המרד והמהנדסים בעל כורחם - לא היו מצליחים להגיע להישגים האלו, שסייעו להם לשמור על השלום עם הכח הגדול ביותר שהכירו - הטבע. 

 "אנשי בוגנוויל מסכימים כי ענייני הסביבה לא נפרדים מענייני אנוש. הסביבה כוללת בתוכה זכויות אקולוגיות ותרבותיות; השתיים מוקרבות לעיתים קרובות זו לצד זו" - מרטין מיריורי, ממנהיגי המרד בבוגנוויל. 

 פתיחתו של חוצה ישראל היא נקודת מפתח בהיסטוריה של התרבות הישראלית. כולנו - אלה שביקשו את הדבר ואלה שהתירו לו להתרחש -  עוד נכה על חטא, ודורות רבים עוד יבכו על כך. לבוגנוויל היתה השנה נקודה לא פחות חשובה בהיסטוריה  - לאחר הכרזת שביתת נשק, העביר הפרלמנט של פפואה במארס חקיקה הסוללת את הדרך למתן אוטונומיה מלאה לאי, ומשאל עם על עצמאות תוך עשור.