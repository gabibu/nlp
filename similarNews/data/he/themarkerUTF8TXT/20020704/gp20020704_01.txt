כבר למעלה משנה שהתחרות בשוק התקשורת האלחוטית הולכת וקטנה, וכמעט שאין חדשות מרעישות מהתחום שמצדיקות בכלל לדבר שם על "שוק". החברות נאבקות להציג הכנסות משביעות רצון ולא מצליחות לצמוח, קצב החוזים החדשים הופך לטפטוף בלבד, ובמקרים הגרועים חברות נופלות ונעלמות כליל. 

 גם  אלווריון  (  ALVR  [10]  : NASDAQ)  הישראלית, שנראית כעת כמו אחת החברות היחידות שמצליחות לעבור את התקופה, היא רק "שורדת" - אין מה לדבר בינתיים על צמיחה משמעותית, רווחיות וכל הבשורות שהיא הביאה עימה כאשר נוצרה מהמיזוג של בריזקום ופלוור. גם בכל הנוגע למחיר המניה אין חדשות משמחות, להיפך - המניה נסחרת כיום במחיר של כ-1.9 דולרים ורק פסע בינה לבין רמות שפל של כל הזמנים שנרשמו לאחר אירועי 11 בספטמבר (כ-1.6 דולרים). 

 כל זה לא חדש. יחד עם זאת, התפתחות מעניינת נרשמה דווקא בתקופה האחרונה: בסוף יוני הודיעה ענקית ציוד התקשורת מוטורולה על השקת מוצר חדש שנקרא Canopy - מערכת לאספקת אינטרנט אלחוטי מהיר. ה-Canopy משתמשת בתדר הלא מורשה 5GHz כדי לאפשר חיבור לאינטרנט אלחוטי בפס רחב לקהילות קטנות ומרוחקות ממרכזי הערים, שם השימוש במודם כבלים או DSL אינו כלכלי. המערכת נוסתה מאז 2001 ביותר מ-3,000 יחידות, שכעת מיושמות בכ-40 אתרי לקוחות בצפון אמריקה. 


 חברות יוצאות ומסתבר שאחרות נכנסות 
 אלווריון שולטת כיום בשוק הזה בארה"ב והוא מהווה 30% מההכנסות שלה. החברה ממוקדת כעת בתדר של 2.4 GHz, והיא עתידה להשיק מוצר ללקוח הסופי המתבסס על תדר 5GHz עוד השנה. בינתיים, היא דיווחה על התקדמות בכיוון: השקה מסחרית של ה-BreezeNET DS.5800, מערכת גישור אלחוטית הפועלת בתדר 5.8 GHz שלא דורש רישוי. המערכת מתאימה לחברות ולמפעילים המחפשים אחר פתרונות חסכוניים מנקודה לנקודה ומנקודה למספר נקודות. 

 על החברות שיצאו מן התחום כבר נכתב לא מעט (כמו מרקוני והיבריד), אולם מנגד מוטורולה היא לא היחידה שנכנסה לתחום בתקופה האחרונה. גם חברת Navini - סטארט אפ אמריקאי פרטי - נוחלת הצלחה לא מעטה, וגם מגובה בקופת מזומנים שהיא יותר מסבירה, לא רק בהתייחס לתקופה. 

 בסוף אוגוסט 2001 הודיעה נוויני כי גייסה 35.5 מיליון דולר בסיבוב גיוס פרטי שהובילה Sternhill והשתתפו בו גרנית ונצ'רס (ספין אוף של האמברכט אנד קווסט), אלקטל, אינטל קפיטל וסיליקון ואלי בנק. סיבוב זה נוסף לגיוס של 15.5 מיליון דולר מאוסטין ונצ'רס וסקויה קפיטל - כך שלקופת החברה זרמו 51 מיליון דולר. את ההנפקה הפרטית ביצעה החברה כשהסיפור שהיא מוכרת למשקיעים הוא זה של ה-MMDS - הישג לא מבוטל ובהחלט חריג. החברה מטקסס מספרת על ניסויים שהיא עורכת עם ספרינט (MMDS), ובמקביל יש לה מוצר לתחום של 2.4 GHz. 


 הפרדוקס האלחוטי 
 אז האם יש שוק או אין שוק בשוק האלחוט? ומה ההשפעה על אלווריון? "יש כאן פרדוקס", אומר אהוד איזנשטיין, אנליסט בית ההשקעות אוסקר גרוס, המכסה את אלווריון. "למרות נסיגת שוק האינטרנט האלחוטי בשנה וחצי האחרונות, עדיין קיים בארה"ב ביקוש למערכות זולות הפועלות בתדרים לא מורשים. כך שהייתי אומר שהשוק נעלם, אך בכל זאת יש בו חברות עם טכנולוגיה טובה, וחברות חדשות נכנסות ומתחרות באלווריון. 

 מניית  אלווריון בחצי שנה האחרונה 

 "עבור החברה הישראלית זה שוק בסיסי ביותר. אפשר לומר שהוא ממש מהווה את ה-'Bread  &  Butter' שלה, והוא זה שהוביל את בריזקום להנפקות וגיוסי כספים בעבר. היום השוק נמצא במצב סביר, ואני מעריך שהגיע לתחתית בכל הנוגע לאלווריון. השאלה כאן היא האם התחרות שאנחנו רואים כעת היא אמיתית, והאם היא תיפגע מכך, והייתי אומר שאם באמת מוטורולה תיכנס חזק לשוק האמריקאי - היא במצב להכות באלווריון". 

 בחברה אומרים כי הם מעודדים מהתגברות התחרות, וכי מוטורולה אומנם השיקה מוצר חדש ונוויני איתה, אולם הם רואים אותן כמתחרות כבר תקופה ארוכה בדרך זו או אחרת. "היו הרבה שחקנים בשוק, לחלקם נגמר הכסף והם נעלמו, ואנחנו בהחלט רואים גם שחקנים חדשים שנכנסים לתמונה", אומרת דפנה גרובר, סמנכ"לית הכספים של אלווריון, ומוסיפה כי גם לחברה יש מערכת ל-5GHz שמאפשרת להעביר רוחבי סרט גדולים יותר בתדרים לא מורשים, שתהפוך למסחרית בסוף השנה. 

 לדבריה, הוויירלס LAN זוכה לפריחה, ואלווריון משתמשת בו לצורכי אקסס (גישה) וגישור, וכמוה מוטורולה. גרובר מביאה כדוגמה לאקט חיובי גם את הרכישה שביצעה נטרו של נכסים וטכנולוגיות של AT  וויירלס, שמעידה על כך שחברות מאמינות בשוק. "למרות זאת, הם צריכים לבצע התאמות לטכנולוגיה שלהם, ואנחנו לא מאמינים שנראה את נטרו בשוק כמתחרה עד 2003, לפי מה שידוע לנו". 


 מתכוונים לעמוד בתחזיות לרבעון 
 אם כך, מה היתרון של אלווריון? איזנשטיין מציין את נתח השוק הגדול כיתרון ראשי. גרובר מוסיפה: "יש לנו ברנד חזק. ברור שאפשר להרוס ברנד, אבל הוא חזק ואנחנו מובילים בשוק. בנוסף, יש לנו את היכולת לבוא ללקוחות עם מוצר שאומנם יצא לשוק כעת, אבל יש לנו ערוצי הפצה טובים. ברור שאם היינו מתחרים בשוק שהוא בצמיחה היה קל יותר, אבל אנחנו בטוחים שאנחנו לא נמצאים מבחינה טכנולוגית מאחורי אף חברה בתחום, ויש לנו מוניטין טובים. אם יש שוק, אז יש תחרות, ואנחנו שמחים שהבנו שיש היום צורך במוצרים לתדרים של 5GHz עליהם הכרזנו במאי 2001, ויש לנו מספר התקנות בשוק האמריקאי". 

 לאלווריון יש כיום 179.2 מיליון דולר בקופה (נכון לסוף הרבעון הראשון של 2002), והיא נסחרת לפי שווי שוק של כ-102 מיליון דולר. מה לגבי תוצאות הרבעון השני שיתפרסמו ב-31 ביולי? "לא הודענו משהו אחר וזה כבר טוב. השוק קשה ואנחנו גם עובדים קשה", מסכמת גרובר. 

 ברבעון הראשון של 2002 דיווחה החברה על הכנסות של 22.7 מיליון דולר, והיא צפויה לדווח על תוצאות "זהות או טובות מאלה של הרבעון הראשון", כפי שאמר לנו צבי סלונימסקי, מנכ"ל החברה, בתחילת מאי. הפסדיה התפעוליים של החברה היו 5.7 מיליון דולר, כולל הפחתות הקשורות בנכסים לא מוחשיים, וההפסד הנקי שלה הסתכם ב-5.5 מיליון דולר ברבעון הראשון. בכל הנוגע לרווחיות - אלווריון אינה חברת בשורות, שכן רמת האיזון תגיע רק בהכנסות של 30-32 מיליון דולר, וזה אמור לקרות רק ב-2003 - לפי התחזיות הנוכחיות.