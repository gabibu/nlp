הבעיה הקיימת בשוק ההון הישראלי, בכל הקשור למחויבותן, או נכון יותר חוסר מחויבותן, של חברות רבות בנוגע לפירעון תשלומים למחזיקים באיגרות החוב שלהן, הלכה והחריפה במהלך השנה האחרונה כאשר יותר ויותר חברות הודיעו על דחיית תשלומים, ביצוע תשלומים חלקיים ובמקרים קיצוניים על היעדר כוונה לשלם את מלוא החוב. 

 הראשונים אשר היו אמורים לצאת חוצץ כנגד מגמה זו, הינם "כלבי השמירה" של איגרות החוב הללו - הנאמנים. תפקידו של הנאמן לאיגרות חוב - בד"כ חברה לנאמנות של אחד הבנקים - מוגדר בחוק ניירות ערך, התשכ"ח-1968, הקובע את הכלל הבסיסי כי "הנאמן חייב לפעול לטובת כלל המחזיקים בתעודות ההתחייבות". כמו כן, על פי החוק מחויב הנאמן לנקוט "בכל הפעולות הדרושות" כדי להבטיח את התחייבויותיה של החברה המנפיקה כלפי המחזיקים באיגרות החוב שלה. 

 על רקע זה, צצה השאלה האם נהגו הנאמנים לאיגרות החוב של מספר חברות ציבוריות, כדוגמת  רוגוזין (  רגזין  [10]  : ת"א)  ובולוס גד (  בלגד  [11]  : ת"א)  , כנדרש. סוגייה זו הטרידה גם את רשות ניירות ערך אשר פנתה שלשום לחברה לנאמנות של בנק אינווסטק המשמשת כנאמן לאג"ח של רוגוזין, כמו גם לחברות לנאמנות של בנק  הספנות (  ספבנק  [12]  : ת"א)  ובנק  מזרחי (  מזרחי  [13]  : ת"א)  המשמשות כנאמנים לשתי סדרות האג"ח שהונפקו על ידי בולוס גד, תוך שהיא דורשת מהם להעביר לה, בתוך 48 שעות, הבהרות ותשובות בנוגע לצעדים בהם נקטו הנאמנים בכדי להגן על ציבור המחזיקים באיגרות החוב. 

 כך למשל, ברשות מבקשים לדעת כיצד פעל הנאמן לאג"ח של רוגוזין לאחר שנודע, ב-8 במאי 2002, כי אין בידי החברה מקורות נזילים לפירעון תשלום בהיקף של כ-22 מיליון שקל למחזיקים באיגרות החוב להמרה, פירעון אשר היה אמור להתבצע לפני ארבעה ימים. מן הסתם, יבקשו ברשות לברר מדוע כבר אז לא פתח הנאמן בצעדים הדרושים להעמדה לפירעון מיידי של היתרה הבלתי מסולקת של האג"ח. 


 לסגור את האורווה לאחר שהסוסים ברחו 


 באופן דומה, הרשות מבקשת הבהרות גם מהנאמנים לאג"ח של בולוס גד, כאשר במכתבה אליהם אף הועלה החשש לפגיעה בציבור בעלי האג"ח של בולוס גד, על רקע ההסדרים שהתקבלו בשתי האסיפות שכונסו במהלך השבועות האחרונים. 

 לאור החשש מפגיעה בציבור המשקיעים, הצעד בו נקטה הרשות נראה כמובן מאליו. עם זאת, שאלה נוספת אותה יש לשאול הינה האם רשות ניירות ערך לא התעוררה מאוחר מדי, בבחינת מה שנקרא "לסגור את האורווה לאחר שכל הסוסים ברחו". 

 בעניין זה ניתן להקשות - מדוע הפניה המתוקשרת של רשות ניירות ערך לנאמן לאיגרות החוב של רוגוזין נעשתה דווקא בעיתוי הנוכחי, לאחר שנודע על העברת השליטה ברוגוזין מעזרא הראל ליוחי שניידר ולאחר שחלף עבר לו המועד בו היתה צריכה רוגוזין לשלם למחזיקים באיגרות החוב? 


 לחצו של המשקיע האלמוני 


 ואם כבר עסקינן בשאלה של עיתוי, נראה כי ברשות ניירות ערך צריכים כבר עתה לשאול שאלות נוקבות הקשורות לשוק האג"ח הקונצרני המקומי. כך, לא אחת עלו טענות מצד משקיעים מוסדיים לפיהם "מוסר הפירעון" של חלק בלתי מבוטל מהחברות הציבוריות בישראל, אינו קיים. דוגמה טובה לכך ניתן היה לראות בדבריו של עזרא הראל אשר פורסמו ב"גלובס" לפיהם "אם בעלי האג"ח יהיו רציונליים ולא גרידים ניתן להגיע להסדר". 

 טענה נוספת אשר עלתה יותר מפעם אחת מצד המשקיעים המוסדיים היתה כי מיד לאחר שחברה X או Y מוסרת דיווח על קשיים בפירעון, מה שמוביל לצניחת מחיר איגרת החוב לשפל חדש, מופיע לו משום מקום משקיע "אלמוני" אשר אוסף כמויות אדירות של האג"ח, או ליתר דיוק מעט מעל 25% מאיגרות החוב שבמחזור, במחירים אפסיים. 

 וכך, כעבור זמן קצר, כאשר אסיפת מחזיקי האיגרות מבקשת לקבל החלטה מיוחדת, מנצל אותו "אלמוני" את כוחו בכדי למנוע קבלת החלטות שלא יעלו בקנה אחד עם כוונותיו. בסופו של דבר, המשקיע "האלמוני" יהיה זה שיילחץ על שאר המשקיעים להתפשר ולקבל תשלום נמוך אשר יגרום להם הפסד על השקעתם. והמשקיע האלמוני, הוא הרי נכנס בשיא השפל, אז ברור שהתשלום שיקבל יהווה עבורו בונוס. 

 אז לסיכום, מה יש לנו? - רשות ניירות ערך אחת שמנסה "לעשות סדר", שלושה נאמנים שמתבקשים להבהיר האם הם ניסו "לעשות סדר", מוסר פירעון בלתי נראה ושוק אג"ח קונצרני מקומי חולה, אפילו חולה מאוד... 


 קישורים נוספים 
 עזרא הראל מכר את השליטה ברוגוזין ליוחי שניידר תמורת 100 אלף דולר במזומן ושטרי חוב  [14] 

 משל הריבה ואג  "  ח המריבה  [15] 

 רוגוזין מנהלת מו  "  מ עם בנק אמריקאי להעמדת קו אשראי של 2 מיליון דולר לשם פירעון החוב למחזיקי האג  "  ח  [16] 

 תעשיות רוגוזין משהה ביצוע התשלום למחזיקי האג  "  ח שהיה מיועד להתבצע ב-30 ביוני 2002  [17]