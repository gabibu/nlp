"שידורי הצבא יתחילו מחר ב'התקווה', דבר הרמטכ"ל וקריאה בתנ"ך. התחנה תשדר מדי יום ביומו שלוש שעות, שידורי בידור והשכלה ליחידות הצבא". כך נפתחו בצנעה שידורי גלי צה"ל לפני 52 שנה. החיילים, ועמם אזרחי המדינה, בוודאי האזינו באותה תקופה בדריכות ובציפייה לקול החדש שבקע אליהם מהמקלט, והקול, אם להשתמש במליצה, הוא קולו של הצבא. 

 מאז השתנו כמה דברים. הצבא הפך לקטן וחכם (או לפחות כך מספרים לנו) ושידורי הצבא הפכו לגדולים וחזקים, כפולים ומכופלים, גל"צ וגלגל"צ. שלוש שעות השידור הפכו ל-24 שעות ביממה, השדרנים הפסיקו לקרוא בתנ"ך, ואת "התקווה" משדרים רק אם יש ביצוע ממש ממש חדש. בקיצור, שום דבר כבר לא כמו שהיה. 

 עד כדי כך השתנה המצב, שהתחנה הצבאית התחילה למכור פרסומות. כמה? למה? קשה לדעת, מדובר בסוד צבאי. מהעתירה שהוגשה לבג"ץ בשם ארבע תחנות אזוריות, הטוענות כי הצבא יצא נגדן למלחמה, ניתן היה לקבל מושג מסוים על היקף הכנסותיה של התחנה הצבאית. לעתירה צורף ראיון עם מפקד התחנה לשעבר, זאב דרורי, שבו הוא חושף חלק מהסוד. לדבריו, התחנה הרוויח 20 מיליון שקל בשנים 1998-1999 מפרסומות, או בשמן הצבאי תשדירים וחסויות. 

 העובדה שתחנה צבאית מתחרה בתחנות רדיו פרטיות היא רק קצה הקרחון של הבעייתיות הנובעת מקיומה של תחנה כמו גל"צ, ועוד יותר מקיומה של תחנה בסגנון גלגל"צ, שפונה במובהק לקהל רחב ככל האפשר. גלגל"צ מתחרה היום לא רק על לבם של המאזינים, אלא גם על כיסם של המפרסמים, והופכת למקרה נוסף שבו זרוע אחת של המדינה פותחת את השוק לתחרות והזרוע השנייה מחבלת בכך. 

 "יש היום נציגים של גל"צ שמסתובבים במשרדי פרסום ולמעשה מתחרים ברדיו האזורי", אומר חיים הכט, מנהל רדיו "קול רגע". "המחירים שלהם בוודאי יותר אטרקטיוויים משלנו. תחנה פרטית לא יכולה להרשות לעצמה למכור במחירי הפסד, ולתחנה צבאית אין בכלל מה להפסיד". 

 התחנות האזוריות הוקמו לפני 7 שנים, ורק בשנתיים האחרונות הצליחו לייצב את עצמן. היום משדרות 13 תחנות אזוריות, המתמודדות עם שוק פרסום מצומצם יחסית, עם לא מעט תחנות פירטיות, וכמובן עם התחנות של רשות השידור הפועלות כבר עשרות שנים. הדבר האחרון שהן זקוקות לו הוא עוד תחרות לא הוגנת, הפעם מצד תחנה צבאית. 

 גל"צ נאלצה לחשוף את הנתונים המלאים בעקבות העתירה, והיום מסתבר כי הכנסותיה בשנת 2001 לבדה הגיעו לכ-14.3 מיליון שקל 

 הנתונים שחשף דרורי על הכנסות גל"צ מתייחסים, כאמור, לתקופה של לפני שלוש וארבע שנים. מאז פרחו העסקים בתחנה הצבאית, נתח השוק של גלגל"צ בקרב הצעירים הלך וגדל, הסכומים האמירו והשיטות השתכללו. גל"צ נאלצה לחשוף את הנתונים המלאים בעקבות העתירה, והיום מסתבר כי הכנסותיה בשנת 2001 לבדה הגיעו לכ-14.3 מיליון שקל. 

 אם אתם בין מאזיני גלגל"צ, אתם כבר בוודאי יכולים לזמזם את המשפט "המשדר הוגש בחסות משרד התחבורה, הרשות הלאומית לבטיחות בדרכים". מאחורי השם רב המשמעות, התשדירים המזעזעים שהוכחו לא פעם כלא יעילים, ודיווחי התנועה המבולבלים המבוססים על מאזינים מהשטח ("שתיזמנו"), מסתתר חוזה של 3.3 מיליון שקל לשנה, וזו רק ההתחלה. 

 בשנתיים האחרונות הצטרפו לא מעט חברות פרטיות למעגל המפרסמים ונותני החסויות. פלאפון, דורסל, ולאחרונה התחנה משדרת גם מוועידת העסקים של "גלובס" הנותנת חסות לשידורים. בשנת 2001 הגיעו הכנסות כל תחנות הרדיו האזורי ל-96 מיליון שקל. הכנסות גל"צ, אם כן, מגיעות ל-15% מסך ההכנסות של הרדיו האזורי. 

 בשיחות עם כמה מהמתנגדים הגדולים לשידור הצבאי, כמו סמנכ"ל הרשות השנייה לענייני רדיו, נאוה בת צור, וכמה ממנהלי הרדיו האזורי, הועלו אפשרויות רבות ומגווונות לחומרת הבעיה. "תאר לך", אמר לי אחד ממנהלי הרדיו האזורי, "שסלקום תיתן חסות לשידור אירוע של חיל האוויר, ובתמורה יוצמד כוכב סגול לזנב של F-16. תאמין לי שלמאזינים כבר לא יהיה מוזר לשמוע שהטיסה הוגשה בחסות סלקום". 

 לפרדוקס הטמון בעצם העובדה שתחנת רדיו כפופה לקצין חינוך ראשי או למפקד אכ"א אפשר להוסיף דוגמה חיה. בפברואר השנה הודח בבושת פנים שדרן גלגל"צ, לירון תאני, לאחר שהעז להגיד כמה מלים נגד רה"מ בתוכניתו "עסק שחור" המשדרת בעיקר מוסיקה שחורה. לצערו של תאני, אחד מאנשי לשכת רה"מ הוא כנראה חובב ראפ, ולמחרת בבוקר כבר היה תאני בחוץ. הלו, זה רדיו? 

 גל"צ היא כידוע פרה קדושה, ועוד קודם לכן היא הצלחה אדירה. ובמדינה שבה כלבים שוטים מסתובבים חופשי, איש אינו שוחט פרות קדושות מהר כל כך ובטח לא הצלחות תקשורתיות, או כפי שהגדיר זאת יו"ר ועדת הכלכלה של הכנסת, ח"כ אברהם פורז: "באופן תיאורטי אני נגד תחנה צבאית, אבל עם גל"צ אני חי מצוין. בכל זאת קשה להתווכח עם הצלחה". 

 במקרה של גלגל"צ התמונה שונה לחלוטין, או כפי שהטעים פורז: "גלגל"צ זה הרבה פחות חשוב". ואכן מדובר בסך הכל בעוד תחנה על הסקאלה. היא אומנם הפכה ל"ערוץ 2 של הרדיו", תחנת הבית של רוב נהגי ישראל, אבל בעידן של תחרות חופשית תחנה שלא מצליחה לחדש, עובדת תחת העיקרון "תהיו רגועים ותשתקו" ועוד מעמיסה על המאזינים שלל חסויות ופרסומות - כבר לא מצדיקה את קיומה.