מיד עם פתיחת מושב המקרו בכנס קיסריה לפני שעה קלה הודה נשיא המכון הישראלי לדמוקרטיה, פרופסור אריק כרמון, למשתתפים על האווירה הטובה שהיתה בכנס - "עד עכשיו". 

 זאת היתה הדרך הדיפלומטית של כרמון לומר שנאומו של נגיד בנק ישראל, שהסתיים כמה דקות קודם לכן, היה לוחמני מדי - בוודאי על רקע נאומו של שר האוצר, סילבן שלום, אתמול. היו אומנם כמה קטעים, ביקורתיים במיוחד, שהיו כתובים בנאומו של קליין שהוא בחר שלא לומר אותם, אבל דבריו היו בכל זאת קשים. 

 עמל רב השקיע שלום על הנאום שנשא אתמול. התוצאה היא שמעידה על השינוי שחל בו. הנאום היה מקצועי ולא היה בו דבר שהזכיר את טון דבריו לפני כשבעה חודשים, עם ההכרזה על התוכנית הכלכלית שבמסגרתה בנק ישראל הודיע על הורדת הריבית ב-2%. שלום אמר אז כזכור: "באתי לוודא שהריבית אכן יורדת". 

 הנאום של שלום הפתיע לטובה אפילו את מבקריו החריפים, במיוחד כשהציב את מטרת היציבות הכלכלית והפיננסית בראש סולם העדיפויות של הממשלה וכאשר הכריז על רצונו להביא לקיצוץ עמוק בתקציב הביטחון. 

 אחרי ששלום סיים, לא היה ברור מה צריך לעשות קודם - לשפשף את העיניים או את האוזניים. 

 גם העובדה שהאוצר ביסס את תחזית הצמיחה שלו ל-2003 על תחזיות של תשעה כלכלנים חיצוניים ושבחר דווקא בגבול הנמוך של התחזיות הפתיעה לטובה. 

 אפשר בהחלט לומר שהנאום של שלום היה גם פייסני. מצד אחד זה לא מפתיע, שכן הוא זה שיזם את פגישת הפיוס הראשונה עם קליין לפני כשבועיים ומכיוון שהוא גם זה שהודיע באופן פומבי על הפסקת המלחמה המילולית עם הבנק המרכזי. אבל מצד שני זאת בכל זאת הפתעה. 

 האם אנחנו חוזים בסיומו של פרק א' בכהונתו של שלום כשר אוצר ובתחילתו של פרק ב'? האם שלום באמת מבין סוף-סוף את המציאות הכלכלית ושהוא חייב לבצע קיצוצים עמוקים בתקציב כדי לפנות מקורות לסקטור העסקי וכדי להאיץ את החזרה לצמיחה? האם הוא באמת יפסיק לתת פרשנות אישית לכל ביקורת על צעדיו? האם יחזיר לחיים את מנגנוני קבלת ההחלטות במשרד האוצר שאותם הרס בחצי השנה האחרונה? האם יתחיל להיות קצת פחות פוליטיקאי וקצת יותר שר אוצר? 

 הרוח החדשה הנושבת מכיוונו של שלום, שהמאפיינים העיקריים שלה הם הכרה, מאוחרת אומנם, במציאות הכלכלית ובמה שהיא דורשת, וגם היעדרות נימות אישיות, מציבה גם את קליין כאדם קטנוני, נוטר טינה ובלתי גמיש, ובעוד תכונות שניתן היה להאשים בהן את שלום עצמו עד לאחרונה. 

 אנשים מחוג מקורביו של שלום מעידים על כך שאכן חל בו שינוי. אפשר היה להתייחס לזה בביטול לולא גם אנשים אחרים, שלא בהכרח נמנים עם תומכיו המסורתיים, חשבו כך. 

 ייתכן בהחלט ששלום עובר מטמורפוזה לטובה. בהנחה שהממשלה הנוכחית תמשיך לכהן בטווח הנראה לעין ובהנחה שלא תאורגן מחדש כך ששלום יחדל להיות שר אוצר, לשלום יהיו מספיק הזדמנויות להוכיח שהוא אכן השתנה. זה יתחיל קשה, אפילו קשה מאוד - אווירת הבחירות הממשמשות ובאות מהווה אתגר לכל שר אוצר. אבל אף אחד לא יכול לבחור את המבחנים שלו, מה גם ששלום הוא אחד האחראים הגדולים לקושי העצום העומד בפניו היום. 

 לשידור חי של כנס קיסריה מאתר המכון הישראלי לקיסריה לחץ  כאן  [10]  . 


 קישורים נוספים 
 "  החזרת היציבות הפיננסית מוטלת עלינו - ונעמוד בה  "  [11] 

 קליין לא סולח על עסקת החבילה:  "  האוצר נקט בהרחבה פיסקלית מואצת - בניגוד גמור לסיכום  "  [12]