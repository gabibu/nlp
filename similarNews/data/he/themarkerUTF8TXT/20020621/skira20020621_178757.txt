"אנחנו סבורים שהנגיד צריך להעלות את הריבית כרצונו, ככל הנדרש לשמירה על היציבות" (מנכ"ל האוצר אוהד מראני בראיון ל"מעריב" אתמול). 

 לו שהה מישהו בחודשיים האחרונים מחוץ לישראל והיה חוזר אליה השבוע - בוודאי לא היה מאמין למראה עיניו למקרא ההתבטאות הזאת של מנכ"ל משרד האוצר. 

 קודם כל הוא היה שואל את עצמו: כיצד זה שמראני מציע לאפשר לנגיד בנק ישראל לפעול "כרצונו"? הרי מדובר במנכ"ל משרד האוצר, האיש שהיה אחראי עד לא מזמן לקמפיין יחסי הציבור של סילבן שלום להקמת מועצת נגידים לבנק ישראל, שכל מטרתה היתה למנוע את המצב שבו הנגיד עושה כרצונו. 

 הרי מראני הוא האיש שהסביר לנו שאסור לתת לנגיד לעשות ככל העולה על רוחו, אז מדוע הוא לפתע דוגל בעצמאות מוחלטת של הבנק? 

 ואולם האמת היא שמראני אינו נותן חופש מוחלט לבנק ישראל - הוא מציע לתת לנגיד לעשות "כרצונו" כל עוד מדובר בהעלאת הריבית. וזה כבר מבלבל במיוחד - הרי מראני הסביר לנו כל הזמן שהריבית חונקת את המשק וחייבים להוריד אותה. "באתי לוודא שהריבית יורדת", אמר לנו השר שלו כשקליין נשבר והוריד את הריבית ב-2% ל-3.8% בדצמבר 2001. 

 ואולם שורת המחץ שמורה לסוף דבריו של מראני: "...ככל הנדרש לשמירת היציבות". יציבות? מה פתאום? במשך שנים הסבירו לנו אנשי האוצר שיציבות היא יעד משני שרק הפרופסורים בבנק ישראל מקדשים אותו. היעד החשוב, הם הסבירו, הוא "צמיחה ויצירת מקומות עבודה". לפעמים הם גם ידעו לומר שאותה חתירה ל"יציבות" היא האחראית למיתון ולאבטלה. אז מה קרה לו למראני שהוא לפתע כמה ליציבות? 



 התשובה פשוטה: מראני והשר שלו בלחץ אדיר בחודש האחרון; לאחר תקופה ארוכה של ניהול מדיניות כלכלית זחוחה, שמנותקת מהנעשה במשק הם הבינו שהם עשויים להיות חתומים על אחד המשברים הגרועים ביותר שידעה הכלכלה הישראלית מאז 84'. זה השלב שבו הם ורבים אחרים התחילו להבין מה ערכה של יציבות בכלל ויציבות מחירים בפרט. זהו הרגע שבו הבינו שאינפלציה נמוכה אינה רק גחמה של נגידי בנקים אלא יסוד חשוב בכלכלה בריאה. 

 למזלנו הרע גם נגיד בנק ישראל, האיש שהטיף ליציבות בשנים האחרונות, לא הפנים בעצמו את מלוא החשיבות האדירה של יציבות. כלכלן בכיר שמכיר ומוקיר אותו אמר לא מזמן בעצב כי "קליין למד שיעור על מה שקורה כשסוטים ממדיניות ארוכת השנים". 

 ולכן, הקריאה של מנכ"ל משרד האוצר לממשלה ולציבור לתת לנגיד בנק ישראל לעשות כ"רצונו" מגיעה קצת באיחור, שכן נגיד הבנק המרכזי כבר אינו יכול להפעיל את המדיניות המוניטרית כרצונו - הוא איבד את השליטה עליה. הביטוי הבולט ביותר לכך ניתן אתמול בצהריים כשהמכרז המוניטרי של בנק ישראל נכשל; בריבית המקסימום של 8.1% לא נמצאו בנקים שהיו מוכנים להלוות כסף לבנק המרכזי. הסיבה פשוטה: בבורסה נמשכה אתמול הבריחה מאיגרות החוב של הממשלה, התשואות על אג"ח שחר עלו ל-10%-11% והריבית על המק"מים עלתה ל-2.6% - 9.7% מעל ריבית בנק ישראל הרשמית. 

 מכרזי בנק ישראל לבנקים הם כלי המדיניות העיקרי של הבנק המרכזי, וכישלון בהם מבטא את אובדן השליטה של הבנק המרכזי על המדיניות המוניטרית: הבנק המרכזי הפסיק לקבוע את הריבית במשק, והתוצאה היא קפיצה לא נשלטת בכמות הכסף במשק. 

 הקפיצה בתשואות (ריביות) של המלווים של בנק ישראל ואיגרות החוב השקליות שמנפיק האוצר, והפער הגדל בין הריביות בטווחים הארוכים לקצרים (עקום תשואות שעולה בתלילות משמאל לימין) - מאותת לבנק המרכזי כי הוא צריך להעלות את הריבית ומהר. 

 האם מנהלי קופות הגמל, קרנות הנאמנות, ביטוח הביטוח ושאר השחקנים בשוק ההון שברחו אתמול מהמק"מים והשחרים באמת ביקשו "לאותת" בכך לבנק ישראל? לא - הם פשוט חוששים מהמדיניות המאקרו כלכלית והם מנסים להתגונן על ידי קיצור תיק ההשקעות שלהם. "ההתגוננות" היא שיוצרת את המצב שבו הריביות מזנקות. 

 מראני ושלום אינם צריכים איפוא לתת לקליין חופש לעשות עם הריבית כרצונו, והם יכולים גם לחסוך מעצמם את הצורך לנסות ולנחש מה יעשה נגיד בנק ישראל ביום שני הקרוב. 

 כל שעליהם לעשות הוא להציץ במסופי הבורסה בעמודי איגרות החוב והמלווים שמנפיקים משרד האוצר; נכון לכתיבת שורות אלה המסך אומר לנו, שאם קליין רוצה להחזיר לעצמו את השליטה על גובה הריבית במשק ואת אמונם של המשקיעים ביכולתו לשלוט באינפלציה, הוא צריך להרים את הריבית ביום שני ב-3%-2.5% לפחות. 

 העלאת הריבית החדה היא החלק הקל, ולכן לא בטוח שהיא תספיק; לא מן הנמנע כי אם היא לא תהיה מלווה בצעדים פיסקליים נחושים, אזי נחזור במהירות למצב שבו הריביות בשוק עולות - וקליין ממשיך לרדוף אחריהן.