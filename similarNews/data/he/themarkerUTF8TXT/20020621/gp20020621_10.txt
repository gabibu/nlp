כאשר בבית ההשקעות רוברטסון סטיבנס אמרו שלשום שמניית  אמדוקס (  DOX  [10]  : NYSE)  הפכה ל"שק חבטות" של שוק הטלקום בתקופה האחרונה וכי היא חוותה מכירת יתר מכיוון המשקיעים, הם כנראה לא לקחו בחשבון שהחברה תאבד היום כמיליארד דולר משוויה, לשווי שוק של 2.3 מיליארד דולר בפתיחת המסחר. 

 רוברטסון לא היו לבד. הסיבה לכך היא אולי האופטימיות שהחברה שידרה ביום האנליסטים שקיימה ב-21 במאי, רק לפני חודש - אופטימיות שהדביקה את בתי ההשקעות. אלה חשבו כנראה כי הורדת התחזיות שהחברה ביצעה בסיום הרבעון הראשון של השנה (השני הפיסקלי עבורה) היתה מספיקה וכי לפחות הרבעון השני של השנה יעמוד בתחזיות. ואולי היתה זו התחושה שאמדוקס "נענשת" על שמועות שרצות בשוק שאינן נכונות - כך לפחות סברו ברוברטסון סטיבנס ובקרדיט סוויס פירסט בוסטון, שהתייצבו לימין החברה בימים האחרונים. 

 כך או אחרת, אזהרת ההכנסות והרווח ששיגרה אתמול בלילה החברה לוול סטריט היא חמורה, שכן היא אינה מספקת מקום לאופטימיות בכל הנוגע לשוק הטלקום בו פועלת ענקית הבילינג, והיא אף צופה הידרדרות נוספת ברבעון הבא, השלישי של 2002. זו היתה הפעם השנייה ב-60 יום בה החברה מורידה תחזיות לרבעון השני של השנה. 


 פיטורי 850 עובדים; המטרה - רווחיות 


 אבי נאור, נשיא ומנכ"ל החברה היוצא, ודב בהרב שיתפוס את מקומו החל מעוד שבוע, אמרו אמש בשיחת הוועידה כי מקור הנמכת התחזיות נעוץ במספר סיבות, שהעיקריות שבהן הן ירידה במספר ההזמנות מלקוחות קיימים ובכלל (הזכיות ברבעון הן חצי מהמספר שלו ציפו), התמעטות המכרזים וירידה בהיקפן הממוצע של העסקות. 

 אלה הובילו לירידה בצבר ההזמנות (הפייפליין נותר, לדבריהם, באותה הרמה לפחות), שחיקת הרווחיות וירידה חדה בהכנסות. הפיטורים אף הם הכרח המציאות, לדבריהם, במטרה להישאר רווחיים: החברה הודיעה כי 8%-10% יפוטרו בשני הרבעונים הקרובים, 850 עובדים - בהחלט לא מעט. 

 מניית אמדוקס בחצי השנה האחרונה 

 בהרב מקבל ירושה לא קלה לידיים: זו לא אמדוקס שהפתיעה כל רבעון בתקופות היפות, או אמדוקס שנותרה עמידה יחסית מהמשבר עד תחילת 2002. מדובר כיום בחברה שעדיין אמורה למכור ברבעון הבא 380 מיליון דולר ולייצר רווחים של 20 סנט למניה (פרופורמה) - 45 מיליון דולר. אמנם מדובר עדיין בסכומים לא קטנים, אותם אף חברת טכנולוגיה בעלת אוריינטציה ישראלית אינה מייצרת כיום, אולם המצב קשה ואמור להידרדר אף בהמשך. 

 וכך, ברבעון השלישי של השנה (הרביעי הפיסקלי) אמדוקס תמכור ב-350-360 מיליון דולר (רמה עליה דיווחה בין הרבעון הרביעי של 2000 לרבעון הראשון של 2001), ותרוויח 17-20 סנט למניה - 38-45 מיליון דולר. 

 כעת, ברוברסטון סטיבנס כבר לא מסתכנים: הם אמנם מעריכים כי מספרי הרבעון השני של 2002 יהיו דומים לתחזיות החברה, אולם בנוגע לרבעון השלישי של השנה, הם כבר מדברים על הכנסות של 345 מיליון דולר ורווח של 14 סנט למניה - נמוך מהדרכת החברה. בדויטשה בנק, כך נראה, לא מאמינים לכלום ומעריכים כי ההכנסות יהיו 303 מיליון דולר ברבעון השלישי ("קונסרווטיווי", להגדרתם) וכי הרווח יהיה 16 סנט למניה פרופורמה. 


 אמדוקס - כבר לא רווחית 


 אבל זה רק הפרופורמה. בהכללת ההוצאות החד פעמיות וההפרשות לירידות ערך מוניטין, ובנטרול הכנסות מימון, אמדוקס עלולה להתחיל לייצר הפסדים נקיים כבר ברבעון הקרוב ובאלה שאחריו. 

 ההערכה של האנליסטית מריאן וולק מרוברטסון סטיבנס היא כי ענקית הבילינג תדווח על רווח תפעולי (פרופורמה) של 59.5 מיליון דולר ברבעון השני של השנה, ועל הפסד נקי של 11 מיליון דולר בהכללת הפחתות מוניטין. כלומר, רווח של 45 מיליון דולר פרופורמה עליו מדברת החברה הוא למעשה הפסד נקי של כ-12 מיליון דולר. זה מותיר את צ'ק פוינט ומרקורי לבדן כחברות ישראליות רווחיות.  רווח של 45 מיליון דולר פרופורמה ברבעון השני, עליו מדברת אמדוקס, הוא למעשה הפסד נקי של כ-12 מיליון דולר  ברבעון השלישי אמורות להיות אף הוצאות הקשורות לפיטורי העובדים - פיטורים שנעשים לשם קיצוץ של 10% בהוצאות התפעוליות - ואז המצב יוחרף. לשם השוואה, בהכללת ההוצאות החד פעמיות, החברה דיווחה ברבעון שעבר על רווח של 26.4 מיליון דולר או 12 סנט למניה. 

 "הופתענו", אומר נאור בתשובה לשאלה בשיחת הוועידה על ההידרדרות המהירה, "לא חשבנו שהמצב יידרדר עד כדי כך". כעת, צבר ההזמנות של החברה ירד מ-1.3 מיליארד דולר עליו דיווחה ביום האנליסטים במאי לרמה של 1.15-1.2 מיליארד דולר בכניסה לרבעון השלישי של השנה. בהרב מעריך כי צבר ההזמנות עלול להמשיך לרדת, אך יתייצב על רמה של מיליארד דולר לפחות, ברבעונים הקרובים לפחות. למרות זאת, החברה לא סיפקה תחזיות לשנה הפיסקלית 2003 שמתחילה עבורה ברבעון הרביעי של 2002. 

 "שוק הטלקום יתאושש, השאלה היא מתי", אמר אתמול בהרב בשיחת הוועידה. "תזרים המזומנים שלנו והמאזן נותרו יציבים, ואנחנו מעריכים שנמשיך לייצר מזומנים מפעילות גם ברבעונים הקרובים". לחברה מיליארד דולר בקופה (1.04 מיליארד ליתר דיוק) בסיום הרבעון הראשון של 2002. 


 שיחת ועידה אחרונה לנאור כנשיא ומנכ"ל אמדוקס 


 אלה הנתונים שהחברה משתפת בהם עד כה, ואת הדו"חות המלאים היא תפרסם ב-20 ליוני. ובחזרה לבהרב ונאור: "דיברתי עם דירקטוריון החברה, וחבריו הסכימו לכניסה מוקדמת יותר של בהרב לתפקיד", אמר אתמול נאור. בעבר, החברה דיברה על כך שבהרב ייכנס לתפקידו באוקטובר, אולם כעת המועד הוקדם ל-1 ביולי. בכך יסתיים עידן נאור בחברה - האיש שמזוהה יותר מכל עם אמדוקס ושנמצא בחברה בתפקידים ניהוליים מאז שנת 1982. 

 נאור היה זה שלאחר פרישתו של בעז דותן הנהיג את החברה, והוביל אותה להנפקה ולשווי שוק שנשק ל-19 מיליארד דולר בשיא.  תנאי הפרישה של נאור לא ידועים בשלב זה, ואולם הוא מכר בשנים האחרונות מניות בשווי של למעלה מ-200 מיליון דולר  תנאי הפרישה של נאור לא ידועים בשלב זה, ואולם הוא מכר בשנים האחרונות מניות בשווי של למעלה מ-200 מיליון דולר ויש הערכות בשוק שמדברות אף על 300 מיליון דולר - לפני מס. מקור ההחזקה של נאור באמדוקס הוא תוכניות האופציות הנדיבות שניתנו לו ולבכירי אמדוקס האחרים (כולל דותן) לפני ההנפקה. המניות מוחזקות עד היום בקרן שנקראת TOES, והיא כוללת את עובדי אמדוקס הבכירים. 

 "אנחנו מתחלפים כעת, שכן אין זה הגיוני שאני אבצע צעדים כמנהל החברה שאיתם ייאלץ בהרב להתמודד בעתיד", אמר נאור, בסיום שיחת הוועידה האחרונה בחייו - לפחות כך נראה - תחת כובע נשיא ומנכ"ל החברה. נאור יכהן כעת כיו"ר. 

 "החלפת המנהלים נראית לנו הגיונית", אומרים בדויטשה בנק ומציידים את בהרב בעצה לדרך החדשה: "היינו מעדיפים שהמנכ"ל החדש יקבל יד חופשית בלקיחת צעדים לשם החזרת הצמיחה של החברה".