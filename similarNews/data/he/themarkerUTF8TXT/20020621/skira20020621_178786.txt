ההסדר שמציע צבי יוכמן תפור למידותיהם של הנושים המובטחים של החברה - הבנקים. מעמדם של הבנקים כלפי תבל אינו רע יחסית. הבנקים רואים לפניהם מצב זמני, ותוכניותיהם לגביית חובם מבוססות על תוכניות מיזוג הכבלים. על פי הערכות הבנקים, תוכל החברה המאוחדת לעמוד ללא קושי בחוב של כ-5 מיליארד שקל, ש-2 מיליארד שקל מתוכו תביא עימה למיזוג תבל. 

 בקיזוז סכום זה, יש לבנקים בעיה עם חצי מיליארד שקל בלבד. מכירת חלקה של תבל בחברת הכבלים הממוזגת ובחברות הבנות האחרות עשויה לגשר על הפער. כמו כן, עדיין נותרת בידי הבנקים אופציה נוספת, של המרת יתרת החוב במניות. 

 מצבם של   הנושים   הבלתי מובטחים בעייתי יותר, וקשה לאומדן בשלב זה. האופציה הבטוחה ביותר היא גביית מחצית החוב, וויתור על המחצית הנותרת. רבים מספקי תבל נקלעו לקשיים חמורים, והם אינם יכולים להרשות לעצמם סיכונים נוספים. הם יקחו את אופציית 50% במזומן. באופציה השנייה יכולים לבחור ספקים יציבים וארוכי נשימה יותר; אבל גם עבורם מדובר באופציה בעייתית. 

 שטר החוב המוצע אינו מוגבל בזמן. תקופת הפירעון עשויה להיות ממושכת, ויוכמן אינו מציע ריבית שתפצה על הסיכון. יש גם חוסר בהירות לגבי תנאי המרת האיגרת במניות. ההערכה היא שהספקים ייאבקו באסיפות בעלי המניות להגדיל את שיעור הפירעון של החוב במסגרת האופציה הראשונה, ויאיימו לטרפד את ההסכם כולו. 

 ההערכה היא שהספקים ייאבקו באסיפות בעלי המניות להגדיל את שיעור הפירעון של החוב במסגרת האופציה הראשונה, ויאיימו לטרפד את ההסכם כולו 

 בעלי המניות בחרו שלא להגיב אתמול. הצעתו של יוכמן עשויה לסבך מאוד חלק מתוכניות המיזוג, ואת תוכניותיה של  דסק"ש (  דסקש  [11]  : ת"א)  , המחזיקה כיום ב-48.5% מתבל. על פי ההצעות שהועלו בעבר, עשויה היתה דסק"ש לקבל לידיה את השליטה המוחלטת בתבל בנזיד עדשים. על פי ההצעה הנוכחית, היא עלולה לאבד את מעמדה בתבל ובחברת הכבלים המאוחדת עד כדי 15%-10% בלבד מהחברה המאוחדת. UPC ההולנדית, שלא נטלה חלק במאמצי השיקום, מחזיקה עדיין ב-46.5%, ושומרת על מעמדה הבכיר, בלי שתצטרך להזרים אגורה שחוקה אחת. 

 המכירה הפומבית שמציע יוכמן למניות חברת הכבלים המאוחדת שבידי תבל עשויה להעביר נתח משמעותי מהשליטה בחברה המאוחדת לידי משקיע נוסף, ולהפר איזונים עדינים והסכמות בין בעלי המניות הוותיקים. דסק"ש תתחרה אולי על החבילה שתצא למכרז, ואם תזכה, היא תשמר את מעמדה הבכיר בחברת הכבלים המאוחדת. 

 אבל יוכמן מדבר על מכרז פתוח, ולא מעט גופים חזקים יכולים להגיש הצעות: כל אחת מהשותפות האחרות בחברות הכבלים עשויה לנסות ולהגדיל את חלקה על חשבון דסק"ש, וגם גופים חיצוניים יכולים לנסות לרכוש דריסת רגל. מכירת מחצית האחזקות בנטוויז'ן לגוף חיצוני עלולה לחבל בתוכניות בעלי הכבלים למזג את חברות האינטרנט הקשורות, ברק קווי זהב ונטוויז'ן לחברה אחת.