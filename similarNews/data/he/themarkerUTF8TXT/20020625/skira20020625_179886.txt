לבנק ישראל היו אתמול בהודעה לעיתונות על העלאת הריבית ב-2% נימוקים רבים: העלייה בציפיות האינפלציוניות, אי היציבות הפיננסית, הגירעון התקציבי ואפילו שוק המט"ח. אבל היתה עוד סיבה טובה להעלאת הריבית שלא הוזכרה - לדוד קליין לא היתה לו ברירה. 

 כאשר עוסקים בריבית בנק ישראל כדאי לזכור כיצד הבנק המרכזי קובע את הריבית במשק. כידוע בנק ישראל מפרסם הודעה לעיתונות שבה הוא מכריז על גובה הריבית במשק. לפני שבועיים הוא "הכריז" על 7.1% ואתמול הוא הכריז על 9.1%. 

 אבל הודעה לעיתונות היא רק נייר שנשלח בפאקס, ובשנה האחרונה זה אפילו לא נייר אלא דואר אלקטרוני. האם די לשלוח אי מייל למערכות העיתונים ולאתרי האינטרנט כדי שהריבית "תהיה 9.1%"? 

 כמובן שלא. כדי להוריד ריבית צריך להדפיס כסף וכדי להעלות ריבית צריך לספוג כסף; כדי שבנק ישראל לא רק יכריז על הריבית אלא גם יקבע אותה יש לו שורה של כלים מוניטריים שבעזרתם הוא מדפיס או סופג כסף. 

 פעם הכלי העיקרי היה הלוואות שהבנק המרכזי היה מעמיד לבנקים - שיעור הריבית בהלוואות האלה היה המשתנה העיקרי שהיה קובע את הריבית במשק. בשנים האחרונות, בעקבות עודפי הנזילות הגדולים במערכת הפיננסית, הכלי העיקרי שבעזרתו הבנק הופך הודעה לעיתונות לריבית בפועל בשוק הוא מכרזים-הפוכים: הבנק המרכזי לווה כסף בשוק הפתוח באמצעות הנפקת מק"מים, ולווה כסף ממערכת הבנקאות באמצעות מכרזי פיקדונות הפוכים. 

 אלא שבשבועיים האחרונים קרה משהו שונה: הציבור החל לברוח מאיגרות החוב הממשלתיות וכתוצאה מכך החלה הריבית הקצרה בשוק ההון לזנק מעל הריבית של בנק ישראל. התוצאה היתה שלפני עשרה ימים נכשל באופן חלקי מכרז שבו ניסה הבנק המרכזי לספוג כסף מהבנקים, ובסוף השבוע נכשל מכרז נוסף - הפעם באופן מוחלט: הבנקים לא ניגשו אליו. 

 מדוע הם לא ניגשו? מסיבה פשוטה: הריבית שהציע הבנק, זאת שנגזרה מהריבית בהודעה לעיתונות היתה נמוכה מהריבית שנקבעה בשוק. נוצר מצב נדיר, שבו הריבית הקצרה בשוק ההון לטווח של עד שנה עלתה ל-10%-9%, כלומר 3%-2% מעל ריבית בנק ישראל. 

 ובמלים אחרות: הריבית בשוק החלה להתרחק מהריבית שבהודעה לעיתונות של בנק ישראל. אם המצב הזה מתמשך - אזי בנק ישראל חדל למעשה לקבוע את הריבית במשק. 

 בבנק ישראל היו יכולים להגיד לעצמם: נו טוב, השוק בהיסטריה, המשקיעים בורחים מקרנות הנאמנות, אז הריבית הקצרה עולה, אותנו זה לא מעניין, כי אנחנו מתמקדים רק באינפלציה ובציפיות האינפלציוניות - רק הן קובעות את שער הריבית שלנו. 

 הבעיה היא שבבנק ישראל לא היו משוכנעים שהזינוק בריביות בשוק הכספים משקף רק היסטריה זמנית. הם גם לא יכלו לפסול את האפשרות שהציפיות האינפלציונית שלכאורה התייצבו בימים האחרונים, מבוססות למעשה על הציפייה שבנק ישראל "יתיישר" עם ריבית השוק. 

 ומה שיותר גרוע, בבנק המרכזי הבינו שייתכן שאם הם לא יגיבו במהירות ויעלו את הריבית "הרשמית" לריבית השוק - אזי הפאניקה בשוק האג"ח תתגבר והיא תגלוש גם לשווקים אחרים. במקרה כזה ה"בעיה" בשוק האג"ח עלולה ליהפך לבעיה בשוק המט"ח ומשם לעליות מחירים. 

 העלאת הריבית אתמול ב-2% תאפשר לבנק ישראל לחזור ולספוג כסף מהמערכת הפיננסית ולהחזיר לו את השליטה המלאה במדיניות המוניטרית. אבל כלל לא בטוח שהשליטה הזאת מובטחת לעד. 

 הריבית של בנק ישראל עלתה בחוזקה בשבועיים האחרונים - אבל לא מן הנמנע שהיא כבר קרובה לנקודה שבה היא מיצתה את יכולתה להחזיר את היציבות למשק. הכלי האמיתי, זה שחייב להיכנס לפעולה הוא הפיסקלי. בתחום הגירעון הממשלתי - זה שקובע בסופו של דבר יותר מכל בתנאים הנוכחיים את התוואי שבו נע המשק - לא נעשה הרבה מעבר להכרזות והודעות לעיתונות. 

 היום כבר ברור לכולם כי ה"קיצוץ" התקציבי הגדול שעליו הכריז משרד האוצר היה בלוף: לא רק שרוב "הקיצוץ" הוא הגדלת גירעון והעלאת מסים - אלא שגם לאחר ה"קיצוץ" שכן נעשה, הרי הוצאות הממשלה המתוקצבות לשנת 2002 גבוהות מהוצאותיה בשנת 2001. השוק כבר לא מוכן "לקנות" יותר הכרזות משר האוצר, וספק רב אם האנליסטים של חברות הדירוג יהיו מוכנים לקנות את ההכרזות האלה לאורך זמן. 

 אם ההצהרות של משרד האוצר וראש הממשלה על המחויבות להורדת הגירעון התקציבי יישארו בגדר של הצהרות חלולות - והציבור לא יראה כיצד הן נהפכות למעשים בשטח - אזי מהר מאוד אנחנו עלולים לחזור למצב ששרר בשוק בשבוע האחרון, שבו ההודעות לעיתונות של בנק ישראל על "גובה הריבית" נשארו בגדר הצעה בלבד - בעוד שבשוק מישהו אחר קובע את הריבית.