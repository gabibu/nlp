לפעמים קשה שלא לרחם על הציבור בישראל. לציבור אין מסורת השקעה, שבה הוא יכול לדבוק ולפיה הוא יכול לנהוג בעתות משבר. אין גם מי שידריכו ויסביר כיצד עליו לפעול. לכאורה, מערך הייעוץ בבנקים צריך היה לספק לציבור את התמיכה המקצועית שהוא זקוק לה בתחום ההשקעות, אלא שהתמיכה הזו אינה ממלאת את ייעודה. בין אם הבנקים אינם מספקים לציבור את הייעוץ הנכון, בין אם הבנקים מייעצים כנדרש אבל הציבור מסרב להקשיב - התוצאה היא שפעם אחר פעם שוגה הציבור בהשקעות לטווח קצר ובחוסר יכולת לצלוח משברים בשוק ההון. 

 כך קרה גם במפולת הנוכחית בשוק האג"ח. בימים האחרונים מכר הציבור קרנות נאמנות שקליות במיליארדי שקלים, והמיר אותן בפיקדונות שקליים ובתוכניות חיסכון צמודות בבנקים. במונחים כלכליים, הציבור מכר תשואות שקליות של 12%-10.7% ברוטו (כ-1.5%-1% פחות מכך נטו, בניכוי דמי ניהול ודמי שמירה) וקנה תשואות של 5%. הביטחון של הפיקדונות השקליים שבהם אין עליות ואין ירידות, מפתה את הציבור אליו. בפועל, מדובר באחיזת עיניים: ההפסד החד פעמי שהציבור רשם במעבר מהקרנות לפיקדונות הוא גדול בהרבה מהשחיקה היומיומית בקרנות. 

 תתשוקת הציבור לביטחון מובנת, אבל המהלכים שהציבור עשה בימים האחרונים דווקא מרחיקים אותו מכך. חלק לא קטן מהכספים שהציבור פדה בימים האחרונים הם כספים שהושקעו על ידו בקרנות בינואר. ספק אם חמישה חודשים הם זמן מספק כדי למדוד ביצוע של השקעה. גם כספים ותיקים יותר בקרנות גילו נמהרות בחוסר היכולת להסתגל לירידות שערים, לאחר שלוש שנים רצופות של עליות בקרנות. ספק אם ירידות ראשונות הן סיבה לברוח מהקרנות, ובוודאי שספק אם נכון לעשות כן דווקא כשהירידות מגיעות לשפל של מחיר והציפיות הן להתייצבות. 

 יתרה מכך, השקעה מובטחת יש גם בשוק ההון. ניתן לרכוש סדרות של אג"ח, לטווח קצר או בינוני, ולהמתין עמן עד לפדיון. התשואה השקלית נטו (בניכוי עמלות) שהאיגרות האלו מציעות גבוהה בכ-5% מזו שמציעים הפיקדונות השקליים בבנקים, והיא בטוחה לא פחות. כל שצריך הציבור לעשות הוא להתייחס לרכישת האיגרת כאל פיקדון סגור עד ליום הפדיון ולהתעלם מהתנודות בה במהלך התקופה. 

 אלא שהציבור אינו עושה זאת. את המסר שלפיו ניתן לקבע תשואה גם דרך שוק ההון העביר בנק לאומי ללקוחותיו באחרונה כששיווק להם קרן נאמנות מבטיחת תשואה, שזה בדיוק מה שעשתה. 400 מיליון שקל זרמו לקרן. בירידות הנוכחיות בשוק לא חזרו הבנקים על המסר. 

 לו היה הציבור נוהג כמשקיע לטווח ארוך, סביר להניח שהמפולת הנוכחית היתה פוסחת עליו. ההערכות הרווחות הן שבטווח הבינוני והארוך התשואות בשוק יירדו והקרנות יחזירו לעצמן את מרבית ההפסדים. לו היו הבנקים נוהגים בציבור מנהג של משקיע לטווח ארוך, הם היו מייעצים לו להישאר בקרנות, או לחלופין לרכוש אג"ח לפדיון. 

 אלא שהבנקים טוענים כי אין לכך סיכוי, משום שהציבור מסרב להקשיב להם, ומהרהרים עתה ברעיון של הנפקת תוכנית חיסכון שקלית במקום. הציבור, שיכול היה לבנות לעצמו תוכניות חיסכון כאלה בלי תיווך הבנקים, ישתכנע כנראה לבצע שוב מעבר מהיר שאינו דווקא לטובתו.