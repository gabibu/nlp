אי מייל המזהיר את בריסטול מאיירס, שותפתה האסטרטגית של אימקלון, מפני דחיית הדיון באישור תרופת ארביטוקס, פורסם היום על ידי ה"וושינגטון פוסט". באי מייל, שנשלח מעורך דין בוושינגטון, נאמר כי "בשורה התחתונה, אנו עתידים לקבל מכתב RTF (סירוב לדון בבקשה) ביום שישי", על פי מידע שקיבל העו"ד מחבר במינהל התרופות והמזון בארה"ב (FDA). 

 הניסוח המלא של המכתב פורסם רק עתה, לאחר שקיומו של האי מייל המחשיד נחשף בדיוני הקונגרס לפני שבועיים. אימקלון ומנהליה נחקרים עתה בחשד לכך שידעו על הדחייה טרם פירסומה, ועל סמך מידע פנים זה מכרו מניות לפני שהציבור ידע עליה. אימקלון טוענת כי לא היה בידיה מידע לפני קבלת מכתב הדחייה הרשמי מה-FDA ב-28 בדצמבר. 

 החשוד הראשי בחקירת הקונגרס הוא סם וקסאל, לשעבר מנכ"ל אימקלון. וקסאל נעצר בתחילת יוני בחשד למסחר על סמך מידע פנימי. וקסאל המליץ, לכאורה, לבני משפחתו למכור את מניות אימקלון שברשותם משום שידע כי צפויות לחברה חדשות רעות, שיפילו את המניה. בפועל מכרו וקסאל, ואחיו הרלן וקסאל, המנכ"ל החדש של אימקלון, מניות בשווי של כ-150 מיליון דולר בשבועות שקדמו לדחיית הבקשה לאישור הארביטוקס בחודש דצמבר האחרון. בתו של וקסאל, אליזה, מכרה מניות של אימקלון בשווי 2.5 מיליון דולר ב-27 בדצמבר. 

 על פי החשדות ביצע וקסאל ביצע מספר שיחות טלפון לאביו ולבתו ב-26-27 בדצמבר, והאיץ בהם להיפטר ממניות אימקלון. רק ב-28 בדצמבר שלח ה-FDA את המכתב הדוחה את בחינת האישור לתרופה החדשנית של אימקלון. וקסאל ניסה למכור גם את החזקותיו באמצעות החשבון של בתו, אך הדבר לא עלה בידו. אם יורשע, עלול וקסאל לקבל עונש מאסר של 3-5 שנים. 



 בפרשה זו הסתבכה גם ידידת המשפחה מרתה סטיוארט, כוהנת העצות לבית הידועה.  סטיוארט נחקרת עתה בחשד כי מכרה מניות על סמך הדלפה מסם וקסאל, אשר בעבר יצא עם בתה של סטיוארט. 

 המעורבים מכחישים את הטענות, כמובן. אולם עדויות סותרות שמסרו מרתה סטיוארט ומספר ברוקרים של מריל לינץ' מעוררים תמיהה רבה אם גירסתה של סטיוארט נכונה. סטיוארט טוענת כי נתנה פקודת מכירה למניית אימקלון עבור מחיר של 60 דולר ומטה חודשים קודם לנפילת המניה. ברוקר של מריל לינץ' אמר כי ההוראה למכור את המניות התקבלה באמצע דצמבר, כאשר וקסאל כבר מכר מניות בעצמו וייתכן שידע על הדחייה. 

 לאחר שמריל לינץ' השעה שני ברוקרים שהיו מעורבים במכירת המניות של סטיוארט, סתר עוזר לברוקר בחברה את עדותם של סטיוארט ושל הברוקר שלה כאחת. העוזר טוען כי לא היה כל הסכם קודם בין הברוקר לסטיוארט, והמכירה התבצעה על סמך פקודה שנתנה סטיוארט באותו יום. 

 הכתם שדבק בסטיוארט פגע קשות במניית חברה המדיה שבבעלותה, מרתה סטיוארט ליווינג אומנימדיה (סימול MSO). אתמול, לאחר פרסום דבריו של העוזר ממריל לינץ', צנחה המניה ב-21.4%. 


 החברה נחקרת בחשד להטעיית הציבור 


 מעבר לחשד בסחר על פי מידע פנימי, חוקרת עתה ועדת האנרגיה והמסחר של הקונגרס, שדנה גם בפרשת ענקית הסחר באנרגיה אנרון, אם בכירים באימקלון ובריסטול מאיירס הטעו את המשקיעים והציבור הרחב בהבטחות לגבי אישור תרופת הארביטוקס - בשעה שידעו כי ה-FDA ידחה אותה. 

 הוועדה חשפה רישומים של דניאל לינץ', הסמנכ"ל של אימקלון, המתעדים שיחה בינו לבין בריסטול מיירס, בנוגע להחלטה הצפויה של ה-FDA לדחות את הארביטוקס. ב-27 בדצמבר, יום לפני שה-FDA דחה את התרופה, כתב לינץ': "לא תהיה הודעה לעיתונות מטעם בריסטול.... ההודעה לעיתונות מטעמינו תהיה מעורפלת ככל האפשר". 

 מספר בוחנים מטעם ה-FDA העידו בפני ועדת הקונגרס כי התריעו מספר פעמים בפני אימקלון על הליקויים בבקשה שהגישה לאישור תרופת הארביטוקס. אחת ההתרעות שרמזה על הדחייה הצפויה של התרופה התקבלה יומיים לפני שהרלן וקסאל מכר מניות של החברה בשווי של 50 מיליון דולר. ב-28 בדצמבר, היום בו המיועד לקיום הדיון בתרופה, ה-FDA סירב אפילו לבחון את הבקשה לאישור הארביטוקס. בעקבות הסירוב, צנחה מניית אימקלון במסחר. 


 תרופה מבטיחה לסרטן 


 הסחרור שעברה אימקלון, כוכבת ביוטכנולוגיה קטנה ומבטיחה לשעבר מקורו בהבטחה לא ממומשת להביא לשוק את ארביטוקס (Erbitux),  תרופה חדשה לסרטן המעי הגס. במשך חמש שנים טיפחה אימקלון את הציפיות להבאת ארביטוקס לשוק. עיקר התקוות נתלו באחד הניסויים הקליניים של החברה, בו הפגינה חולה בת 28 התאוששות מדהימה לאחר שטופלה בתרופה. תוך מספר שבועות הצליחו הרופאים לצמק שני גידולים בממדים של תפוז ואשכולית לגודל של אפונה, ואלו סולקו בניתוח. ד"ר סמואל וקסאל, מנכ"ל החברה, סיפר בוועידות רפואיות כי החולה שבה לעבודה תוך חודשיים, והמקרה הפך לשיחת היום. 

 במהלך 10 החודשים שאחרי כן הגיעו לאימקלון בקשות מעשרת אלפים חולים לקבל טיפול בתרופה בהליך שקבע מינהל התרופות והמזון (FDA) עבור חולים במצב קשה במיוחד המבקשים טיפול בתרופה שטרם אושרה. 

 בין המשקיעים הנלהבים היתה בריסטול מאיירס סקוויב, מחברות התרופות הגדולות בעולם. לקראת סוף 2001 רכשה בריסטול 19.9% ממניות אימקלון תמורת 1.2 מיליארד דולר, והתחייבה להשקיע 800 אלף דולרים נוספים. המחיר למניה היה 70 דולר - 20 דולר יותר ממחיר השוק, ושיקף שווי שוק של 6 מיליארד דולר עבור החברה, שלא רשמה רווח ב-17 שנות פעילותה. כל זאת היתה מוכנה בריסטול לשלם תמורת 40% מזכויות השיווק לארביטוקס. במהלך עסקה זו גרפו סם והארלן וקסאל 111.3 מיליון דולר, כשמכרו 20% מניותיהם. 

 סם וקסאל תקע בשופרות הארביטוקס ללא לאות. שיעור התגובה החיובית לניסויים - 22.5% מהמקרים הפגינו ירידה ניכרת בגודל הגידולים הממאירים - והעדרן של תופעות לוואי היו מספיקים כדי להרשים את ה-FDA כדי להבטיח לחברה מסלול ביקורת מהיר בפברואר 2001. מסלול מהיר מבטיח בדיקה של המוצר תוך ששה חודשים לאחר הגשת הבקשה לאישור המוצר. כך יכלו מנהלי אימקלון לחזק את הבטחתם להבאת המוצר לשוק במהירות: הם הבטיחו כי הבקשה לאישור המוצר תוגש ביולי, למרות שהנתונים מהניסויים פורסמו רק במאי, ולמרות שהכנת בקשות לאישור ה-FDA ידועה לשמצה כתהליך ארוך ומייגע. 


 התנהגות מעוררת פליאה 


 המנהלים הבכירים חיזרו במרץ אחר המשקיעים, עד כדי כך שקבלת ההחלטות במינוי מנהלים ואנשי מקצוע התבססה על שיקולים שלא שיחקו בהכרח לטובת קידום המוצר. במקום לבחור אנשי מקצוע המכירים מקרוב את נוהלי ה-FDA, בחרו לדירקטוריון שמות ידועים מתחום הרפואה במטרה להרשים את המשקיעים. רק שניים מחברי הדירקטוריון הגיעו מענף התרופות. היו"ר עצמו היה שותף בחברת ניהול הכספים קונקורד אינטרנשונל פרנטנרס. 

 לא מעט גבות הורמו גם לנוכח התנהגותם של סם וקסאל ואחיו בחברה ומחוצה לה. וקסאל, 53, נודע בזכות קשריו החברתיים והמסיבות הפזרניות שקיים.  הוא התרועע עם ידוענים כאשת המדיה מרתה סטיוארט והשחקנית לורן בראקו (סופרנוס), ופתח מסעדה בשותפות עם השחקנית מריאל המינגוויי. האחים ואסקל יישמו את קלישאות הנהנתנות של הכלכלה החדשה גם בקופתה של אימקלון, ונטלו הלוואות של מיליוני דולרים כדי לממש את האופציות למניות שמכרו לבריסטול מאיירס בעסקת הענק. למרות ההפסדים המתמשכים של אימקלון, קיבלו סם והארלן שכר בשווי 2.7 מיליון דולר במהלך שנת 2000. 


 דחיית הבקשה 


 על סף הגשת הבקשה לאישור שלב הניסוי הקליני היו המשקיעים נכונים להתעלם מהחיפזון בהכנת הבקשה, או מהבעייתיות שבגודלו הקטן יחסית של מידגם הניסוי - 120 חולים בלבד. ההשקעה של בריסטול מאיירס נתפסה בעיני מנהלי כספים רבים בתור גושפנקא לתוקף הניסוי, ולקשרים של אימקלון עם ה-FDA. חלק נכבד מיתרת ההשקעה של בריסטול באימקלון, סך 300 מיליון דולר, היה מותנה בהגשת הבקשה ל-FDA, ומכיוון שמספר הדחיות לבקשות מסוג זה היה זעום, ראתה אימקלון את הכסף כמונח בכיסה. 

 ב-28 בדצמבר, כאמור, זרק מינהל התרופות פצצה: הוא הודיע על סירובו לקבל את הבקשה מידי אימקלון. סם וקסאל הזדרז להסביר כי הסירוב נובע מסיבות טכניות, וכי אימקלון תוכל ספק ל-FDA א הנתונים החסרים כדי לאפשר קבלת הבקשה. לתהייה מדוע לא הגישה אימקלון את הנתונים במועד הדרוש הצטרף במהרה מידע נוסף שהטיל צל מאיים על אימקלון: מכתב סודי של ה-FDA, המפרט את הסיבות לדחייה, הודלף לתקשורת. המינהל, כך עולה מפרסומים בקהילייה הרפואית, אמר כי הניסויים הקליניים לא היו נאותים וכי יידרשו ניסויים חדשים לפני שניתן יהיה לאשר את התרופה. גרוע מכך, המכתב של ה-FDA אמר כי אימקלון, בניגוד להצהרותיו האופטימיות של וקסאל, קיבלה אזהרות חוזרות ונשנות לגבי הבעיות בניסויים בתרופה.