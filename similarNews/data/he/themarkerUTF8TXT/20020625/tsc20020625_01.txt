נפילתו החדה של הדולר בשבועות האחרונים, למרות שנראתה מפחידה, איננה צפויה לעורר בריחה המונית משוקי המניות והאג"ח בארה"ב, אומרים מומחים. 

 במקביל לרשימת שפל בן 27 חודשים מול היורו ביום שני, הגיע הדולר לרמה הנמוכה ביותר מזה שבעה חודשים מול הין, לנוכח החולשה המתמשכת בכלכלת ארה"ב ובשוק המניות. 

 הדולר נפל ל-98.11 סנט ליורו, רמתו הנמוכה ביותר מאז 29 בפברואר 2000, בעוד שהין נסחר ב-121.21 ין לדולר, למרות התערבות הבנק המרכזי של יפאן בפעם החמישית בשבועות האחרונים. 

 הדולר התרומם מעט מרמות שפל אלו ונסחר מאוחר יותר ב-97 סנט ליורו ו-121.68 ין לדולר, לאחר שמדדי המניות בארה"ב התאוששו מנפילתם בתחילת היום. 


 הולכים הביתה 


 הנפילה בדולר עוררה חששות כי משקיעים יוציאו את כספם מנכסים הנקובים בדולר, מכיוון שירידה בערך הדולר מקטינה את ערך המניות והאג"ח עבור המשקיעים הזרים. 

 "הדאגה האמיתית שלי היא שהכסף הזר יתחיל לעזוב ותיווצר בעיית נזילות", אמר ג'ון יוז, אנליסט שווקים בשילדס. 

 החששות הללו מבוססים. ברבעון הראשון נפלו ההשקעות הזרות במניות בארה"ב ל-25 מיליארד דולר מ-33 מיליארד דולר ברבעון הרביעי של 2001, וגם מכירותיהן של אג"ח תאגידיות וממשלתיות נפלו חדות. 


 בבית לבן וקטן 


 דיוויד גילמור, אנליסט של פוריין אקסצ'יינג' אנליטיקס, אמר כי יציאה סיטונאית של משקיעים זרים עלולה להיות בעלת השפעה הרסנית, מכיוון שהמשקיעים הזרים הם בעיקרון מי שמממן את גירעון הסחר. גירעון זה הגיע לשיא של 35.9 מיליארד דולר באפריל, בשל זינוק של כמעט 5% ביבוא. 

 ובכל זאת, גילמור מציין כי הכסף המשיך לזרום לארה"ב מחו"ל, גם אם בקצב נמוך יותר, וכי כלכלת ארה"ב מתקדמת "יפה למדי". "המעבר ממימון הגירעון התקציבי והשקעה בארה"ב ליציאה ממנה יהיה תפנית של 180 מעלות, ויש תחום אפור גדול בין לבין", הוא אמר. 

 אנליסטים אחרים מסכימים כי הגירה המונית מנכסים פיננסיים בארה"ב איננה תרחיש סביר, מכיוון שכלכלות אירופה ויפאן ממשיכות להיאבק, למרות התחזקות המטבעות שלהן. 

 שוקי המניות של אירופה מתנדנדים סביב שפל של תשעה חודשים, בעוד שמדד הניקיי ביפאן עלה ב-3.5% בלבד מתחילת השנה, כתוצאה מחולשת הדולר. 

 "כל הגורמים שהחלישו את היורו מלכתחילה עדיין קיימים, אולם השוק מסתכל מעבר להם כעת", אמר ג'יימי קולמן, אנליסט של IFR/תומסון פייננשל. 

 קולמן מאמין כי היורו יוכל לעלות ל-1.05 דולרים, אולם סביר כי הקיץ הוא ייסוג מכיוון שמחירי היצוא הגבוהים יבלמו את ההתאוששות הכלכלית התחילית. 


 חוסר סובלנות 


 לעת עתה, מאמינים אנליסטים רבים כי יו"ר הבנק הפדרלי, אלן גרינספאן, לא יהיה נכון לסבול בריחה מנכסים דולריים אם המטבע האמריקאי ימשיך בירידתו. "חולשה מתמשכת בדולר לא תתקבל על ידי הרשויות המוניטריות בארה"ב וגם באירופה", אמר מייקל פולנוף, אנליסט של 2Mstrategies.com, שהוסיף כי השווקים "צריכים להתכונן לראות התערבות בדולר בקרוב". 

 הדולר נפל ב-9% מול היורו מתחילת השנה, וב-7% מול הין היפאני. 

 כמו כלכלנים רבים, לארה ריים מבראון ברדרס הארימן איננה מצפה שהיורו יגיע לשוויון עם הדולר השנה, ואומרת כי קרוב לוודאי שרשם כבר את שיאו לתקופה הקרובה. "אף אחד לא קונה את היורו בגלל שהצמיחה בגוש היורו כל כך מרהיבה או בגלל שהוא מאמין שהמטבע יפגין ביצועים טובים. הרבה אנשים פשוט לחוצים מספיק כדי לרצות לשמור את כספם בבית", היא אמרה. 

 "אם ירידת הדולר תמשיך להיות בסגנון השחיקה האיטית שראינו במאי, היא לא תוביל את המשקיעים הבינ"ל למכירת דולרים רק לצורך מכירתם", הוסיפה.