שנתיים מהרגע שעלתה לאוויר, כינסה היום חברת הלוויין YES את העיתונאים לסכם, להשמיע, אך בעיקר לאותת למתחרים - חברות הכבלים - איך נכון יותר לנהל את התחרות בשוק הטלוויזיה הרב ערוצית. 

 מנכ"ל חברת הלוויין, שלמה לירן, יכול להיות שבע רצון מההישגים הבלתי מבוטלים אליהם הצליחה החברה להגיע מאז היווסדה, ובעיקר מאז שהוא עצמו נכנס לתפקידו, לפני כשנה וחצי. 

 YES הגיעה בתוך שנה ו-4 חודשים לנתח שוק של כ-20% מסך מנויי הטלוויזיה הרב ערוצית בישראל, והיום - עם כ-350 אלף מנויים וירידה עקבית בשער הדולר - מצהירה הנהלת החברה על הגעה לאיזון ב-EBITDA ברבעון הראשון של 2003, אחרי 11 רבעונים בלבד מאז החלה בפעילותה. 

 ההישג של YES בהגעתה ל-350 אלף מנויים בתוך שנתיים של פעילות הוא חסר תקדים, כמו גם הדרך האסטרטגית בה נקטה YES כשפנתה, באמצעות המהפיכה הדיגיטלית שהובילה, לפלחי שוק מוגדרים - בעיקר צעירים, הנוטים לקנות יותר ערוצים ולהתנסות ביותר שירותים. 

 כך הצהיר היום לירן כי YES, עם 70 אלף מנויים פחות מערוצי זהב, הצליחה לחלוף ביוני על פניה במונחי הכנסות חודשיות. 

 לירן בדבריו היום מיהר להתענג על ההצהרה ש-YES היא חברת הטלוויזיה הרב ערוצית הגדולה בישראל, שכן הוא יודע שלהצהרה זו לא יהיה תוקף בעוד מספר חודשים. בעלי המניות בחברות הכבלים כבר סיכמו את פרטי המיזוג ביניהן, וכעת ממשיך מיזוג חברות הכבלים להתנהל בצל ההסדר המתגבש בתבל ולמול הבנקים. 

 חברת הכבלים הממוזגת, שתקום עוד השנה או בראשית 2003, צפויה להחזיק בכ-75% משוק הטלוויזיה הרב ערוצית ולשנות את כללי המשחק בשוק. 

 התחרות שהתנהלה עד לאחרונה בשוק תודלקה גם ממאבק ה"אגו" של מנכ"לי כל החברות, כשמנכ"לי הכבלים ידעו שהצלחתם בתחרות מול YES תבטיח את מעמדם בחברת הכבלים הממוזגת 

 עד לאחרונה ידעה התחרות בשוק הטלוויזיה הרב ערוצית מאבקים עיקשים על כל לקוח, שנבעו בעיקר מכך שחברת הלוויין היתה בעיצומו של מאמץ לבסס ולשריין את מעמדה בשוק וחברות הכבלים ניסו להילחם בפלישת חברת הלוויין למאגר מנוייהן שנגס בעקביות בשורת ההכנסות שלהן. 

 כמו כן, התחרות שהתנהלה עד לאחרונה בשוק תודלקה גם ממאבק ה"אגו" של מנכ"לי כל החברות, כשמנכ"לי הכבלים ידעו שהצלחתם בתחרות מול YES תבטיח את מעמדם בחברת הכבלים הממוזגת ולירן, מצידו, חייב היה להוכיח ש-YES לא נרתעת מלהתחרות בענק הכבלים. 

 בחודשים האחרונים מורגשת ירידה בעוצמת התחרות בשוק הטלוויזיה הרב ערוצית והחברות עוברות תהליך של "הפסקת אש", לאחר שבשלהי 2001 ידעה התחרות בשוק שיאים שיותירו את רישומם בדו"חות החברות עוד זמן רב. 


 לירן: YES מעדיפה שלא להיגרר לתחרות אגרסיווית 


 לירן החליט לנצל היום את מסיבת העיתונאים ואת דפי העיתונים כדי להעביר מסרים לראשי חברת הכבלים הממוזגת ולמי שצפוי לעמוד בראשה, רם בלינקוב, כיצד כדאי ונכון לשני הצדדים לנהל את התחרות ביניהן מעתה. 

 הממונה על ההגבלים העסקיים, דרור שטרום, לא הוזמן למסיבת העיתונאים, אך סביר שאם היה מוזמן הוא היה נאלץ לנוע, לא אחת, במושבו באי נוחות ולהעלות אגלי זיעה על מצחו לאור חלק מהאיתותים שהשמיע לירן באוזני העיתונות - הן אוזניו של בלינקוב. 

 לירן אמר "אם בלינקוב יחליט שהוא רוצה לגרור את שוק הטלוויזיה הרב ערוצית לחובות והפסדים, אנחנו ערוכים לכך, וביום ההולדת השלישי שלנו נהיה עם 500 אלף לקוחות, אך הנהלת YES מעדיפה שלא להיגרר לתחרות אגרסיווית מול חברת הכבלים הממוזגת. 

 "זה לא מה שהשוק צריך ולא מה שאנחנו רוצים. עד כמה שאופי התחרות העתידית בשוק תלוי ב-YES, הכוונה היא להתמקד בצמיחה פנימית ובהשקעה בשירות ובטיב המוצר הניתן ללקוחות הקיימים בחברה, ולא במאמץ לגרום נזק למתחרים". 

 לירן ציין כי אם חברות הכבלים לא יציתו את אש התחרות בשוק, YES תגיע לכ-440 אלף לקוחות בתוך שנה, משמע גידול של כ-8 אלף מנויים בממוצע בחודש, לחברה שידעה גיוסים חודשיים של כ-20 אלף מנויים. 

 לירן באמירותיו לימד היום פרק ב"הליכה על חבל דק" ובאמנות התחום האפור. לירן אומר, למעשה, לבלינקוב שהתחרות, או כדבריו הצמיחה, צריך שתיעשה פנימה בתוך מנויי החברות בדרך של שיפור השירות ללקוחות הקיימים. 

 נכון שאחד הפרות מקיומו של מתחרה בשוק היא הצורך של כל אחד משני השחקנים בשוק להתייעל, לשפר את שירותיו ולהציע ללקוח מחיר הוגן, אך לב התחרות וההבטחה הגדולה שבה - טמונה ביכולת של הלקוחות בשוק למצוא חלופה אמיתית במתחרה ולרצות במעבר בין שני המתחרים. 

 כעת, ממעמד של חברת הטלוויזיה הרב ערוצית הגדולה בישראל, מגובה בתמיכת חברי הדירקטוריון, רומז לירן לחברת הכבלים הממוזגת - די לי ב-440 אלף מנויים 

 את לב התחרות, מציע לירן לבלינקוב לעקור. ייאמר שגם במהלך החודשים האחרונים, בהם שככה עוצמת התחרות בשוק, דאגו מנהלי חברות הכבלים והלוויין להחליף ביניהם מסרי הרגעה מעל דפי העיתונים. בעיקר לירן ידע להעביר מסרים אלה, למרות שבפועל הוא המשיך לעקוץ את חברות הכבלים בתחרות ברכישת תכנים ובסבסוד ממירים. 

 כעת ממעמד של חברת הטלוויזיה הרב ערוצית הגדולה בישראל, מגובה בתמיכת חברי הדירקטוריון, רומז לירן לחברת הכבלים הממוזגת - די לי ב-440 אלף מנויים. 

 האם ירים בלינקוב את הכפפה שמשליך לעברו לירן? 

 נדמה, שלחברות הכבלים, הנמצאות בעיצומו של תהליך מיזוג לא פשוט, סובלות עדיין מהפסד גולמי ומשורת EBITDA משברית, נלחמות על הדרך לקצץ את הסכמי התוכן הנוראיים עליהן חתמו, ובעלי המניות שלהן עסוקים, בין היתר, בחשש מהצנחתו של משקיע חדש בתעשיית הכבלים - יכולה אסטרטגיית הייצוב של השוק המוצעת על ידי לירן, להתאים. 

 עם זאת, הסיכוי שנראה בשוק דואפול קלאסי, לא מתיישב לגמרי עם האסטרטגיה של חברות הכבלים ובטח לא אם זו של בזק, שלא תתן לכבלים מנוחה עד שתתיש את "סכנת הטלפוניה" מצדן ותרחיק אותה מעליה. 

 לירן התייחס היום לצפוי במחירי השוק, ואמר כי הוא לא צופה מהפיכות במחיר אלא התאמה אישית במחיר ובחבילה לכל לקוח. עם זאת, גם בהקשר זה דאג לירן לרמוז לכבלים שלא תזיק העלאת מחיר בשוק, "גם אם המחיר יעלה בכ-10%-15% עדיין התמורה לכסף בשוק הטלוויזיה הרב ערוצית היא לאין שיעור טובה ממה שהיתה לפני תחילת התחרות. אגורה לדקת צפייה בטלוויזיה זה מחיר סביר או מתחת לזה", הוא אמר. 

 בחצי השנה האחרונה עלו מחירי הלוויין והכבלים בכ-5%-8% בממוצע וחבילת הבסיס התייקרה ל-156 שקלים בחודש, כשהחברות דואגות לרוקן את חבילת הבסיס מתוכנה ולהעביר את התכנים ה"אמיתיים" לערוצים בתשלום. מגמה זו צפויה להתרחב, כשהעומדים בפרץ - המועצה לשידורי כבלים ולוויין - מודה, בשיחות סגורות, שייקשה עליה להתמודד עם לחצי החברות. 

 סביר שהבידול בין שתי החברות - הלוויין והכבלים - יצטמצם. בתכנים יהיה שינוי קל, אריזת הערוצים תיראה מעט שונה בעיקר כתוצאה מהבידול בהפקות המקור, והתחרות בין שני השחקנים בשוק תיסוב, לפרקים, במחיר (שמגמתו בכל מקרה תהיה כלפי מעלה). 

 כל שיוותר לנו להתנחם בו יהיה השיפור המובטח בשירות, שמקומתו הרדודה ייראה השיפור כמאמץ עילאי מצד החברות.