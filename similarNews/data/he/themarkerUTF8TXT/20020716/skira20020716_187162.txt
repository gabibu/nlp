הוועדה לרפורמה במס הכנסה בראשות יאיר רבינוביץ' הגישה לפני חודש את המלצותיה לשר האוצר סילבן שלום בקול רעש גדול. משרד האוצר הפעיל מיד מכבש לחצים כדי להאיץ את אישורה, והיא אכן אושרה מיד בממשלה ועברה בקריאה ראשונה בכנסת. 

 אז מה עשו שלשום כל חברי הוועדה במשך 8 שעות במשרדו של רואה החשבון יאיר רבינוביץ' בתל אביב? 

 שאלה טובה והתשובה פשוטה: הוועדה אמנם הגישה את מסקנותיה, אך מתברר שהן היו מלאכת מחשבת של חורים וקפלים. לא הסתיימה מסיבת העיתונאים להצגת מסקנותיה, וכבר התברר כי בכמה תחומים יש לשנות את ההמלצות, ובתחומים אחרים היא הותירה מקום רב לפרשנות. 

 מה רבה היתה אתמול ההפתעה של כמה חברי כנסת כאשר בעיצומם של הדיונים על הרפורמה הניח משרד האוצר על שולחן ועדת הכספים את דו"ח רבינוביץ' עם למעלה ממאה תיקונים, תוספות והשמטות. לפתע התברר כי הוועדה, שלכאורה סיימה את תפקידה לפני חודש, ממשיכה להתכנס במשרדו של רבינוביץ' במקביל לדיונים בוועדת הכספים. 

 אם יש כל כך הרבה שאלות לא פתורות עולה השאלה מדוע הוגשו המלצות הוועדה בבהילות? כמובן - כדי ששר האוצר יקבל כמה שיותר מהר את מסיבת העיתונאים שלו, ויוכל להכריז על רפורמה שתהיה חתומה על שמו. זה הרי היה הרעיון המקורי של הקמת הוועדה הזאת - לקחת את דו"ח ועדת בן-בסט, לערוך בו שינויים, לשנות את השם לרבינוביץ' ולשייך אותו לסילבן שלום. 

 השאלה המעניינת היא האם ועדת רבינוביץ' ויאיר רבינוביץ' בפרט נהפכים מעתה והלאה ל"מועצה מייעצת" שליד אגף מס הכנסה במשרד האוצר 

 ואולם, הימשכות עבודת הוועדה לאחר שהגישה את מסקנותיה מעלה שאלות מעבר לשיטת העבודה, האי ודאות השוררת כבר חודשים בתחום המיסוי או טקטיקת יחסי הציבור של שר האוצר. 

 השאלה המעניינת יותר היא האם ועדת רבינוביץ' בכלל ויאיר רבינוביץ' בפרט נהפכים מרגע זה והלאה ל"מועצה מייעצת" שליד אגף מס הכנסה במשרד האוצר - מועצה קבועה שעוסקת בתיקונים ובפרשנות לפקודת מס הכנסה? 

 הרכבה של ועדת רבינוביץ' היה בעייתי מיום הקמתה: בעוד שבראש ועדת בן-בסט עמד איש נטול פניות ואינטרסים בתחום המיסוי - הרי רבינוביץ' הוא מלך ניגודי האינטרסים מתוקף היותו יועץ לענייני מיסוי ומתכנן המס של הרבה חברות ואנשי עסקים, שכל עניינם הוא למצוא את החורים בפקודת מס הכנסה. 

 בעוד שבראשה של הוועדה הקודמת עמד פרופ' אבי בן-בסט, מהכלכלנים החשובים במשק, והיה בה רוב לאנשי מקצוע, הרי שמבין 13 חברי הוועדה של סילבן שלום 8 הם בכירי מייעצי תכנון המס בישראל - שיעור כפול מוועדת בן-בסט. 

 לוועדת רבינוביץ' כשל יסודי ביותר - היא ביססה את המלצותיה על תחזיות צמיחה אופטימיות שאם לא יתממשו לא ניתן יהיה לבצע את ההפחתה המתוכננת במיסוי העבודה 

 לא מפתיע איפוא לגלות שרבים מהנישומים ורואי החשבון חוששים כי המלצותיה של ועדת רבינוביץ' תפורות לא רק למשק הישראלי אלא גם ללקוחות העשירים והכבדים ביותר של רבינוביץ' וחבריו. 

 הנימוק למינויו של רבינוביץ' היה הצורך להפוך את הוועדה לכזאת שמסקנותיה "ישימות", בעוד שהוועדה הקודמת הואשמה בכך שהיתה מדי פרפקציוניסטית, ולכן לא היה סיכוי להעביר את מסקנותיה. 

 הנימוק הזה לא מחזיק הרבה מים: ראשית, כדי לעקוף את רוב המכשולים הפוליטיים הגבוהים לא היה צורך להקים ועדה חדשה - כל מה שצריך היה לעשות זה שינויים בהמלצותיה של הוועדה הקודמת. 

 שנית, בשלושת השבועות שחלפו מאז הוגשו מסקנותיה של ועדת רבינוביץ' התברר שיש שורה ארוכה של נושאים בתחום מיסוי ההון שעדיין לא ברור כיצד ניתן יהיה ליישם אותם ומתי. כלומר, הסיפורים על כך שרבינוביץ' וחבר עורכי הדין ורואי החשבון שישבו בוועדה הם אנשים פרקטיים יותר - התגלו כתיאורטיים בלבד. 

 בעיות טכניות איפיינו גם את ועדת בן-בסט; לעומת זאת, לוועדת רבינוביץ' יש כשל אחר יסודי יותר - כמו היוזם שלה סילבן שלום כך גם היא ביססה את המלצותיה על תחזיות צמיחה אופטימיות שאם הן לא יתממשו לא ניתן יהיה לבצע את ההפחתה המתוכננת במיסוי העבודה, שהוא לב לבה של הרפורמה. 

 הסיטואציה שבה כל משטר המס והפרשנות שלו במדינת ישראל מצויים בידיים של עורכי דין ורואי חשבון, שבבוקר משחקים אותה ממלכתיים ובצהריים מייעצים ללקוחות שלהם איך להימנע מתשלום מס, היתה מיותרת מלכתחילה; הימשכות דיוני הוועדה לאחר שהגישה את המלצותיה גורמת נזק אדיר למערכת המס וללגיטימיות שלה בעיני ציבור הנישומים. 

 ועדת רבינוביץ' הגישה את מסקנותיה לפני חודש. הגיעה השעה להודות לרואה החשבון ויועץ המס יאיר רבינוביץ', כמו גם לשאר עורכי הדין ורואי החשבון של עשירי המשק, על תרומתם למשק - ולהשאיר את מלאכת סגירת הפרצות, התיקונים והפרשנות לדו"ח הוועדה לאנשי אגף מס הכנסה.