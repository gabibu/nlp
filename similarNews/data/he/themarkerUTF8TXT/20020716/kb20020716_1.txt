גם השנה, ואפילו יותר מבקודמותיו, מילא פסטיבל קאן לפרסום את ייעודו החשוב, הן במישור הפונקציונלי-שיפוטי למצוינות בפרסום והן כמקור השראה ועידוד לשיפור היצירה. 

 השנה ניחן הפסטיבל במעין קלילות יצירתית משופעת בהומור ומופשטת מאוד, אשר נעה ברובה בגבולות הז'אנרים המוכרים. על אף שהגבולות בין הז'אנרים השונים מיטשטשים, ניתן היה לראות השנה, לדוגמה, את הפרסום הבריטי בסגנון לא שגרתי עם מספר סרטים חזקים - ליווי'ס, מיקרוסופט וריבוק. סרטים אלו שמים דגש רב על הארט תוך שימוש באפקטים מיוחדים היוצרים בולטות רבה והמחפים במידה מסוימת על היעדר רלוונטיות למסר הפרסומי עצמו. 

 היעדר רלוונטיות והיעדר אסטרטגיה פרסומית מובהקת בלטו בחלק לא מבוטל מן העבודות הזוכות. מחד, אפשר להתייחס לסוגייה זו בחומרה ולהלין על שימוש יתר בגימיקים, אך מאידך קשה להתעלם מהצלחתם של קמפיינים רבים בעלי תוכן בידורי שתרומתם למותג היתה גבוהה. כמו כן, אסור לשכוח שהקריאייטיב המצוין בפסטיבל קאן המסוגל לפצות על היעדר תכנון אסטרטגי מתייחס לאחוז קטן מכלל עבודות הפרסום בעולם, ולכן מן הראוי לבחון למעלה את הסוגייה לעומק ולבדוק מה עולה בגורלם של אזובי הקיר. 


 TAG 


 את מירב תשומת הלב בפסטיבל ואת הפרס הראשון (grand prix) בקטגוריית הטלוויזיה קיבל סרטון הפרסומת המצוין של נייקי, "TAG", שנראה כי מגלם בתוכו שפה פרסומית חדשה ומרתקת, שאינה מגיעה מבית מדרשם המוכר של אבות הפרסום המיתולוגיים אוגילבי, ריווס ואחרים. 

 הפרסומת עצמה הופכת את העיר התחתית של טורונטו למגרש משחקים אורבני, בו נראה בחור צעיר המנסה לרדוף אחר העוברים ושבים ולגעת בהם, כחלק ממשחק התופסת המוכר בו לוקחים חלק כל תושבי העיר. נראה שהמשחק ועימו הסרטון עומדים להסתיים ברציף הרכבת התחתית בו כמעט נתפס נוסע צעיר המתהלך לו באדישות, אולם הוא שועה לאזהרותיהם האילמות של נוסעי הרכבת העומדת לעזוב את הרציף, מתעשת ובורח, וכך ממשיך המשחק. למרות שהסצינות ברובן מוגזמות, הן נשארות אמינות וחינניות. 


 PLAY 


 למרות הפלצנות שטומן בחובו הטייטל (פוסט אוגילביזם), אין מנוס מלהזכיר כי יש משהו פוסט מודרני בעבודה הנ"ל, שאינה נופלת תחת שום מסגרת מוכרת. אין פה הומור מיוחד, פיי-אוף מדהים בסיום, או לחלופין איזו מלודרמה מרגשת. 

 מלבד עובדת היותה אחת הפרסומות המהנות ביותר שצפיתי בהן בשנים האחרונות, ניחנה הפרסומתבלוקיישן מקורי - מטרופולין בזמן ה-rush hour, בניגוד גמור לעולם התוכן הספורטיבי המאפיין את הפרסומות של החברה. עובדה זו מעניקה תחושת אסקפיזם מסוימת ומהווה קריאת תיגר על האורבניות החונקת, מה שהופך את הסלוגן של הקמפיין - "play" - לרב שכבתי. 

 אפשר גם למצוא אלמנט פילם נוארי בסרטון, המגיע מאותה בריחה המונית של תושבי העיר תוך אי ידיעה לגבי גורלו של הנתפס. 

 מלבד כל אותם מסרים סאבלימינליים, קיים חיבור מושלם בין המותג "נייקי" לבין התסריט. למעשה, קשה לדמיין מותג אחר שהיה מביא לתוצאה טובה כל כך. אם מחפשים מפתח להצלחה במסעות הפרסום של נייקי לאורך השנים, הרי שזוהי יכולתו של משרד הפרסום המצוין ווידן  &  קנדי, המלווה אותה מתחילת דרכה, להעניק זווית חדשה ומרעננת למותג, בכל פעם ופעם. 

 יש לציין שבאותו קמפיין היו שני סרטונים נוספים טובים שבעצמם זכו במדליות ותקפו את רעיון ה-play תוך שימוש במוטיבים ספורטיביים אופייניים, להבדיל כאמור מהפרסומת המדוברת שהעבירה את הקונספט באופן משכנע יותר. ייתכן שראוי שלאחר עשרות שנים בהן חככנו ידינו בסיפוק אל מול גאוניותם של אוגילבי, ריווס ואחרים, נשכיל למצוא לנו גיבורים חדשים. אין ספק שיוצריה של הפרסומת הנ"ל הינם התחלה טובה.