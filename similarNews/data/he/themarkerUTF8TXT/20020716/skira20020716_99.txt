במשרד האוצר הבינו אתמול לפנות ערב, לאחר שהלשכה המרכזית לסטטיסטיקה פירסמה את מדד יוני הגבוה, כי השקט בחזית יחסי העבודה הסתיים. הבוקר נראה שהתחזית של האוצר תתממש, כאשר צמרת ההסתדרות תתכנס להכריז על מאבק חדש, לתוספת יוקר לציבור העובדים השכירים. 

 בחודשים האחרונים דווקא נרשם שקט בחזית השכר. בכנס קיסריה, שנערך לפני כשבועיים בירושלים, אף ניגשו כמה בכירים במשק לממונה על השכר באוצר, יובל רכלבסקי, ובירכו אותו על השקט הכמעט מוחלט. הערכתם היתה כי יו"ר ההסתדרות, ח"כ עמיר פרץ (עם אחד), נח על זרי הדפנה של נצחונו בבחירות לראשות ההסתדרות, ובאותה עת שומר את כוחו לקראת 2003, שתהיה שנת בחירות. ההיסטוריה מלמדת כי את עיקר הישגיו בענייני שכר השיג פרץ בשנים של בחירות לכנסת. 

 אתמול, בעקבות העלייה המפתיעה של מדד יוני ב-1.3%, שמסכם את המחצית הראשונה של 2002 באינפלציה של 6.3% (שיא של 5 שנים), הודיע פרץ כי הפסקת האש הסתיימה. כתוצאה, המשק עומד בפני מאבק שבו עשויים לקחת חלק שלושת השותפים הגדולים - העובדים, המעסיקים והממשלה. כל זה מתרחש בעת מיתון ארוך וקשה, כאשר החזית הביטחונית משוועת לפתרון מדיני ושלושת השותפים אומרים "אין לי". השאלה עכשיו היא האם ירצו ויצליחו להגיע להבנה? או שיילחמו זה בזה במטרה לכופף את היד זה לזה. 

 העובדים, מצידם, מרגישים חנוקים. בתוך חצי שנה שכרם נשחק ביותר מ-6%; האבטלה הגיעה לרמה של 10.6%, ולפי כל הסימנים היא רק תחמיר ב-2003. המדד הבא, של חודש יולי, צפוי להיות גבוה גם כן, בשל התייקרויות ממשלתיות (חשמל, מים, אוטובוסים ורכבות) ואחרות (עמלות הבנקים, ריבית), שמכבידות עוד יותר על הציבור. בנוסף, הממשלה שוחקת את קצבאות הביטוח הלאומי, כולל קצבאות הילדים. גם הקיצוץ בתקציבי הממשלה השונים יפגע, בחשבון סופי, בכיסו של כל אזרח. בעבר, במקרים דומים של שחיקה בשכר והרעה במצב הכלכלי, היה מנגנון של תוספת יוקר. השאלה היא לאן פרץ חותר הפעם. 

 המעסיקים, מצידם, גם אומרים "אין לנו", ובמידה רבה של צדק. המיתון פגע גם בהם. יש תעשיות וענפים, שעובדים על שולי רווח צרים. לדברי המעסיקים, כל תשלום שייכפה עליהם, עלול להביא לסגירת מפעלים לצד פיטורי אלפי עובדים ואולי יותר במפעלים קיימים. 

 הממשלה, השותף השלישי במשק הישראלי, מרכזת את עיקר העניין בהיותה המעסיק הגדול במשק. גם היא טוענת בכל הנוגע לכספים ותוספות שכר בתקופה הנוכחית כי "אין לה". אמנם, בכל תקציב ממשלה נשמרת רזרווה של כמה מאות מיליוני שקלים, לפעמים יותר, למקרה שבו תידרש לתת תוספת שכר למגזר כלשהו. התקווה של פקידי האוצר, תמיד, היא שהכסף יישאר בכספת. לעתים באמצע השנה, או לקראת סופה, הם מעבירים את הכספים לסעיפים אחרים. כך נהגה הממשלה גם לקראת 2002. אולם עם כל קיצוץ בתקציב - ובחודשים האחרונים הם באים בשרשרת - הרזרווה לשכר הצטמצמה. 

 היום, ערב הקיצוץ הנוסף בתקציב, בהיקף של 9 מיליארד שקל, אומרים באוצר, אין לנו כסף לשכר. ניתן להאמין לפקידי האוצר, וניתן שלא להאמין, אולם מצב הקופה היום באמת קשה. ועוד אומרים באוצר: "ההסתדרות, כלומר העובדים, יודעים כי כסף שהיה יכול לעבור לשכר הולך לביטחון ובשנתיים האחרונות הצמיחה במשק היתה נמוכה מאוד, האינפלציה קרובה לאפס, ובכל זאת, במנותק מהמציאות הכלכלית, השכר הממוצע במשק עלה, ובמגזר הציבורי יותר מאשר במגזר הפרטי, בין 2.5% ל-3.0% בשנה". לדברי אנשי המשרד, "אי אפשר לקחת בחשבון רק את חצי השנה האחרונה, ולדרוש תוספת שכר. צריך להסתכל על השנתיים וחצי האחרונות. ובהן השכר לא נשחק". 

 לפני חצי שנה, כאשר הממשלה, ההסתדרות והמעסיקים, ניסו להגיע לעסקת חבילה, הדבר לא עלה בידם. מאז המציאות הכלכלית רק הורעה וערב המאבק על תוספות השכר עמדות הפתיחה של הצדדים אינן נוחות. היום ייערכו שני דיונים משמעותיים הקשורים לכך: בבוקר תחליט ההסתדרות על דרכה בשבועות הקרובים ובערב יסכמו ראש הממשלה ושר האוצר את מדיניות הממשלה בשנה וחצי הקרובות. ההחלטות שיקבלו היום פרץ, שרון ושלום יכריעו כיצד יראו יחסי העבודה במשק  הישראלי בתקופה הקרובה.