פמל"ה אינה פרי הדר. פמל"ה היא פיקדונות מיועדים למתן הלוואות. פעם, בעבר הלא כל כך רחוק של שוק הכספים הישראלי, הפמל"ה היתה חלק בלתי נפרד מהז'רגון של השוק. היא היתה אחד המכשירים שבעזרתם כיוונה הממשלה את שוק האשראי הישראלי. באותם ימים חלק גדול מהאשראי היה אשראי מולאם, שהממשלה כיוונה אותו וגם מימנה אותו (חלקית או באופן מלא) באמצעות ערבויות וריביות מסובסדות. הבנקים היו אז רק מתווכים בשירות המדינה, שהעבירו את האשראי מהאוצר ליעדים הסופיים שאליהם הוא כוון. כל תפקידם היה לטפל בהעברה הטכנית של הכספים. הסיכון והעלות נפלו ברובם על כתפי המדינה. 

 הרפורמה בשוק הכספים בהנהגת בנק ישראל, והרפורמה בשוק ההון בהנהגת האוצר, מחקו את הפמל"ה ודומותיה מהז'רגון. בעידן גלובלזציה וליברלזציה, המונחים של הימים ההם מצטיירים כמעט כפרהיסטוריה או לפחות כך היה נדמה, עד לאחרונה. בשבועות האחרונים עלו מהאוב מושגים שלא הוזכרו כבר 20 שנה, כשהתחדשה הדרישה כי המדינה תערוב לאשראי שמעמיד המגזר הפרטי למגזר התשתיות. 

 זאת אינה דרישה סתמית. שר האוצר עומד להיפגש השבוע עם ראשי הבנקים, כשעל השולחן הצעה כזו בדיוק: המדינה תערוב לסיכונים בפרויקטי התשתית (סיכוני הקמה) ובתמורה יסכימו הגופים המוסדיים של הבנקים (או של חברות הביטוח) להעמיד אשראי לאותם פרויקטים. 

 המצב כיום הוא שהבנקים, בשל שחיקת הונם העצמי ובשל מצוקת מקורות מט"ח, מוכנים למממן את פרויקטי התשתית במידה מוגבלת. כך, הם מוכנים להעניק אשראי בהיקף של 60% מהפרויקט, אבל דורשים ביטחונות על מלוא הפרויקט. היזם מביא בדרך כלל הון עצמי של עוד 10%. נותרת בעיית המימון של 30% הנותרים - שאין כבר מה לשעבד כנגדם. ניתן לדאוג להעמדת בטוחות חלופיות, כמו ערבות ביצוע שתעמיד חברת ביטוח פרטית. אלא שחברות הביטוח לא ששו עד כה להיכנס לתחום. אז היזמים באים למדינה, שתעמיד היא את הערבות בעצמה. 

 הבעיה עם העמדת ערבות כזו היא משולשת. האחת, אם המדינה ערבה כבר למרבית הסיכונים בפרויקטי התשתית - אז בשביל מה היא נדרשת למגזר הפרטי שיבצע אותם (B.O.T)? אם הסיכון בכל מקרה עליה, אז אולי עדיף כבר שהפרויקטים האלו יבוצעו מכספי התקציב, וגם הרווח יישאר נחלת המדינה. 

 השנייה, אם המדינה חוזרת להעמיד ערבויות למתן אשראי, מדוע רק למגזר התשתית? מחר יבואו הקבלנים ויבקשו ערבות כזו ("ענף הנדל'ן, הקטר של המשק, במשבר.."), מחרתיים יצטרפו אליהם מנהלי קרנות ההון סיכון ("העתיד של המשק"), והנה חזרנו לימי הפמל"ה - המדינה מכווינה את האשראי במשק. 

 השלישית, מהי הזכות המוסרית לגלגל לפתחה של המדינה את כשליו של המגזר הפרטי. מצוקת האשראי בתחום התשתית, אם היא קיימת, היא תולדה של שני דברים. האחד, חוסר ניסיון של הגופים המוסדיים, שאינם משתדלים מספיק להיכנס להשקעות בתחום חדש ולא מוכר להם. השני, השחיקה בהונם של הבנקים כתוצאה מאשראי לא זהיר שהעמידו הבנקים למימון העסקות הממונפות, וכתוצאה ממשיכה גדולה של רווחים (דיווידנדים) על ידי הבעלים. המדינה אינה אחראית לאף לא אחד מהכשלים האלו, וספק אם ביכולתה לתרום למניעתם בעתיד. אם כך, מדוע היא צריכה לשאת במחיר בעבורם?