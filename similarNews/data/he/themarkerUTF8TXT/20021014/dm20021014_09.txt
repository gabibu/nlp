שוק ההנפקות הראשונות לציבור התעודד מהצלחתן של ארבע חברות לגייס הון בשבוע שעבר, לאחר בצורת של חודשיים. השבוע מתוכננות ארבע הנפקות, של חברת קמעונות, ביטוח, אנרגיה ובנקאות. 

 בשבוע שעבר התעורר שוק ה-IPO מהתרדמה הממושכת ביותר מאז 1976, עם ארבע הנפקות שהצליחו להתקיים על רקע המפולת בשוקי ההון. חברת המסחר באנרגיה אנברידג' אנרג'י מנג'מנט (סימול EEQ) גייסה 351 מיליון דולר; נצ'ורל ריסורס פרטנרס (סימול NRP), המתמחה בניהול מאגרי פחם, גייסה 90 מיליון דולר; ניוקאסל אינווסטמנס, קרן נדל"ן ניו יורקית, גייסה 91 מיליון דולר; מונטפלייה, חברת ביטוח משנה, גייסה 190 מיליון דולר. 

 השבוע מתוכננות ארבע הנפקות: 

 דיק'ס ספורטינג גודס (סימול מוצע DKS), רשת חנויות מוצרי הספורט, מתכננת לגייס ביום שלישי כ-120 מיליון דולר בהנפקה אותה יובילו מריל לינץ' וגולדמן סאקס. לרשת 143 חנויות ברחבי ארה"ב, והיא נחשבת לאחת הרווחיות ביותר מבין קמעוניות הספורט בארה"ב. במחצית השנה שהסתיימה ב-3 באוגוסט רשמה דיד'ס רווח של 16.5 מיליון דולר על הכנסות של 586.8 מיליון דולר. היתה זו צמיחה של 100% ברווח לעומת התקופה המקבילה. 

 USI הולדינגס (סימול מוצע USH), סוכנת המפיצה פוליסות ביטוח ושירותים פיננסיים, מתכננת לגייס 110 מיליון דולר ביום רביעי. במחצית הראשונה של השנה רשמה הפסד של 24.7 מיליון דולר על הכנסות של 157.5 מיליון דולר. 

 חברת חיפושי הנפט פליינס אקפלוריישנס (סימול מוצע PXP), תופרד מהחברה האם פליינס ריסורסס (סימול PLX) בהנפקה שמתוכננת ליום חמישי. החתם הראשי גולדמן סאקס ינסה לגייס עבורה 65 מיליון דולר. 

 השבוע מתוכננת גם, בתאריך שטרם נקבע, הנפקה של טיילור קפיטל גרופ (סימול מוצע TAYC), חברת אחזקות בנקאית. טיילור תנסה לגייס 53 מיליון דולר. 

 בטווח הבינוני, מתוכננות מספר הנפקות בעלות פרופיל גבוה יותר: 

 וין ריזורטס (סימול מוצע WYNN), מפעילת בתי הקזינו של סטיב ווין, יצאה בשבוע שעבר לרוד שואו. 

 שיקגו מרכנתיל אקסצ'יינג (סימול מוצע CME), בורסת הסחורות של שיקגו, מקווה לקבוע תקדים עם הנפקה ראשונה לציבור. לנוכח התחממות השוק הודיעה הנהלת שיקגו כי תמשיך במאמציה לבצע את ההנפקה. בשבוע שעבר אישר דירקטוריון החברה תשלום דיווידנד תקופתי לבעלי המניות. 

 צ'יינה טלקום, חברת הטלקום הסינית הממשלתית, מתכננת לבצע הנפקת ענק גלובלית, שתגייס לכיסה 3.7 מיליארד דולר. 

 יצרנית הכוננים למחשבים, סיגייט טכנולוג'י, הודיעה כי בכוונתה לגייס מיליארד דולר בהנפקה ראשונה. סיגייט היתה בעבר חברה בורסאית, אולם בנובמבר 2000 הפכה לחברה פרטית על ידי קבוצה של משקיעים פרטיים. 

 ולקינוח, פיצה. חברת ההון הפרטי ביין קפיטל אישרה את כוונתה להנפיק את רשת דומינו'ס פיצה.