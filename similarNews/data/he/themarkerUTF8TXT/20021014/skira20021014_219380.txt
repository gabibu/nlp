פעילי הבנקים בשוק מטבע החוץ ובעיקר הסוחרים בחדרי העסקות של הבנקים הזרים, היו השבוע תחת התקפה תקשורתית ונאלצו להיכנס למגננה. החל מתחילת שבוע שעבר דאגו כמה פעילים בשוק ההון לפתח את תיאוריית הקונספירציה הבאה: הבנקים הזרים העלו את הדולר בשוק המט"ח, כדי ליצור היצעים בשוק איגרות החוב השקליות מסוג שחר ולהפיל את מחירן - וכך "לעקוץ" את השוק. על פי אותו תסריט, התכוונו הזרים לרכוש 

 בזול את השחרים בהנפקה של האוצר ואז למכור את הסחורה ביוקר ימים בודדים לאחר שרכשו אותה בזול. 

 התיאוריה, שכאילו נלקחה הישר מבית מדרשו של שר האוצר סילבן שלום, הדואג מדי כמה שבועות להאשים את הבנקים הזרים בכל התפתחות שלילית בשוק המט"ח, אפילו נתמכה על ידי ההתפתחות בשווקים. שוק המט"ח אכן עלה לפני הנפקת השחרים, וגם העובדה שהבנקים הזרים היו בין רוכשים בהנפקה השחרים היא כנראה נכונה. לא רק זאת: היום יתקיים מכרז נוסף של המדינה לאיגרות מסוג שחר, ואתמול שוב נשמעו תהיות אם העוקץ יחזור על עצמו. 

 אלא שבדיקה נוספת של האירועים מעמידה בספק את התיאוריה. ראשית, הסוחרים בשוק המטבע מסכימים כי כמה בנקים זרים השתתפו בהנפקה, אבל את רוב הסדרה רכש דווקא גוף מוסדי מקומי המסונף לאחד מחמשת הבנקים הגדולים, ולא בנק זר. שנית, התנועה של הדולר ושל השחרים כלפי מעלה החלה ביום ראשון שעבר, יום שבו הבנקים הזרים כלל אינם מגיעים למשרד, ולכן אינם משתתפים במסחר. שלישית, בתיאוריה עצמה יש כשל בסיסי. שוק איגרות החוב הישראלי מצומצם מאוד, או כמו שאמר אתמול נגיד בנק ישראל דוד קליין: "סובל מחוסר נזילות ומחירים תנדותיים המאפיינים שוק רדוד". ואילו שוק המט"ח הוא השוק הנזיל והעמוק בישראל עם מחזורים של בין חצי מיליארד למיליארד דולר ביום. 

 התוצאה מנתונים אלה היא שכדי להזיז את שוק המט"ח בשיעור של כ-0.5% יש להשקיע ולסכן מאות מיליוני דולרים, וזו פעולה שאינה נראית הגיונית, כשהמטרה היא השתתפות במכרז שבו היקף כל הסחורה העומדת למכירה מסתכמת בפחות מ-70 מיליון דולר. הרעיון של מניפולציה בשוק עמוק ונזיל כדי להזיז שוק אחר בכמה אחוזים בודדים, מבלי שתהיה הזמנות לרווחים יוצאי דופן על ידי אופציות ונגזרים, נראה לא רציני. באסטרטגיה הזו, התשואה הפוטנציאלית פשוט אינה מצדיקה את הסיכון הכרוך בה. כך גם לגבי החששות לתרגיל עוקץ דומה בהנפקת איגרות החוב שתתקיים היום. הפעם, אפילו לא נרשמו ערב ההנפקה תנודות מחירים מיוחדות, ושער השקל כמו גם מחירי השחרים הבורסה דווקא עלו אתמול. 

 כל זה אינו אומר שהבנקים הזרים והישראליים אינם עוסקים לעתים במניפולציות קטנות של השווקים. לבנקים יש מגוון רחב של שיטות שבעזרתן מנסים השחקנים הגדולים להזיז מדי פעם את השוק לכיוון זה או אחר על פי האינטרס שלהם, אך מדובר בתזוזת מזעריות הנמשכות לתקופות זמן קצרות מאוד. בעבר היו לא מעט מקרים שבהם השוק עלה באופן מפתיע כמה דקות לפני קביעת השער היציג, ודווקא בימים שלשער הזה היה משמעות מיוחדת, כגון בפקיעה של אופציות מעו"ף או בעת פקיעה של סדרה גדולה של איגרות חוב צמודות לדולר. 

 לא מעט פעילים בשוק המט"ח התרעמו אז נגד התופעה, בעיקר כשהיו בצד הנפגע שלה, ואף דרשו חקירות של רשויות הפיקוח. אלא שנכון להיום לא בטוח שיש בסיס חוקי מוצק נגד תופעות אלה, שהן נפוצות גם בשוקי המטבע בכל העולם. בישראל עוד לא היה תקדים לחקירה רצינית, ובוודאי לא כתב אישום בנוגע למניפולציה בשוק המטבע. 

 סיפורי המניפולציות והעוקצים סיפקו אמנם מעט פלפל לשוקי והכספים, אך בשוק המט"ח נרשם בסופו של דבר שבוע רגוע שהתאפיין במסחר בטווח מחירים לא גדול ובמחזורים בינוניים ומטה. לפעילי שוק המט"ח לא כדאי לכן לפתח ציפיות לתנודות מחיר משמעותיות כתוצאה מאירועים כאלה, ובמקום זאת מומלץ להם להתמקד בגורמים הידועים והמשעממים הקובעים את כיוונו של השקל. 

 התקציב הקרוב הולך להיות אחד הגורמים האלה. למרות הבטחותיו של שר האוצר, עדיין לא החלו הדיונים בכנסת על אישור התקציב, ואילו ראש הממשלה כבר הודיע לתושבי הגליל והנגב שחלק מהקיצוצים בתקציב 2003 לא יחולו עליהם, החלטה שעל פי מנכ"ל משרד האוצר אוהד מראני לא ידועה למשרדו. 12 החודשים הבאים הם שנת בחירות, והדרך לאישור מלוא הקיצוץ בתקציב עשויה להיות ארוכה מאוד.