מאת מייק קאסידי 


 הדבר היחידי שעלינו לפחד ממנו הוא הפחד עצמו. 

 ומאיבוד מקום העבודה. והבתים שלנו. והנישואים שלנו. 

 המיתון הזה הוא רע. הוא היה אמור כבר לחלוף. המומחים אמרו במשך חודשים שהרבעון הבא ישתפר. או הרבעון שאחריו. או זה שאחריו, הכי מאוחר. 

 אולם זה לא קרה. ואין סיבה לחשוב שזה יקרה. 

 כאילו תעינו בדרך מתפתלת העוברת ביערות חשוכים. אנחנו יודעים מתי יצאנו, אולם איננו יודעים בדיוק לאן אנחנו הולכים או מתי נגיע לשם. אין מפה. אין שלטים. ומה שהיה פעם מהמורה בדרך נראה עכשיו כמו תהום. 

 "אין שום אפשרות להרגיש טוב במצב כזה", אומר ארתור רוק, איש ההון סיכון שסייע להקים את פיירצ'יילד סמיקונדקטור ולייסד את עמק הסיליקון ב-1957. הוא ראה כבר תקופות טובות ורעות. מה דעתו על המיתון הזה? 

 "הוא הגרוע ביותר". 

 תוך שנתיים השתנתה המציאות של עמק הסיליקון מזו המתוארת בפסקה ב"נערי הסיליקון", בה נרכשו בקבוקי חומץ בלסמי ב-1,500 דולר, לזו ששיקף בחור אחד שראיתי בתור למזנון במסיבה בפאלו אלטו. 

 "אין שום עבודות. אין. אפס", הוא אמר. 

 הוא צודק, חלקית. 88 אלף משרות נעלמו בשנתיים האחרונות במחוז סנטה קלרה לבדו. 

 המיתון הזה היה מסקרן בתחילה. משהו שונה. איזה תיקון שישיב את השפיות. באותם ימים בהם נכנסנו ליער האפל לראשונה, זה היה כמו שריפה מבוקרת. דרך לטהר את הצמחיה היבשה. אולם עכשיו יש לאש הזו ממדים של בעירה המכלה כל דבר בדרכה. היא מרפה ידיים, מדכאת ומפחידה. 


 "תקופה מפחידה עבור כולם" 


 "פחד הוא לא מילה שהייתי משתמשת בה לתאר את מה שקורה בחיי", אומרת קתרין גונזלס, 51, שקיפלה דוט.קום לפני שנתיים ופתחה חנות רהיטים מקסיקאיים בסן חוזה בשנה שעברה. "אבל התקופה הזו היא מפחידה עבור כולם. גונזלס ביטלה את אפשרויות המשלוחים כדי להקטין את המלאי וצמצמה את שעות הפתיחה כדי להקטין את התקורות שלה. "זו תקופה קשה עבור כולם", היא אומרת. 

 עבור כמה מאיתנו היא קשה יותר מאשר לאחרים, למרות שנדמה כי אין מי שמחוסן. מי שלא פוטר מכיר אנשים שפוטרו. אלה שפרשו בנוחות מגדלים ילדים שלא יכולים למצוא מקום להתחיל בו קריירה. אלה שתכננו לפרוש בנוחות לא יכולים לעשות זאת. השקעותיהם התבלו. 

 בטחון הצרכנים ירד. שוק המניות סיים זה עתה את הרבעון הגרוע מזה 15 שנה. סקר חדש של "ניו יורק טיימס" ו-CBS הראה כי מחצית מהאמריקאים חוששים כי מישהו במשק ביתם יאבד את עבודתו תוך שנה. 

 "לכל מקום שתלכו, הנושא עולה. הכלכלה", אומרת פוניטה פנדיי, מנכ"לית נטקונסומר, חברה המספקת טכנולוגיה לתמיכה בלקוחות. היא מפגינה אופטימיות טיפוסית למנכ"לים: תקופות שפל מייעלות את העבודה וממקדות אותה. אולם בין השיטין היא מפגינה חרדה. 

 "מעולם לא ראיתי משהו כזה, ואני בעמק הסיליקון מאז 1987", אומרת פנדיי בת ה-39. "אני חושבת שכולם נבהלו ממה שקורה". 

 זוכרים את ימי ה-IPO הסוערים והפינוקים לעובדים? הם נגמרו. פנדיי טסה בטיסות מוזלות, והעובדים בחברה שלה מוציאים את הזבל החוצה בעצמם. 

 בכל יום נתון החדשות רק מחמירות, ולפחות לא משפחות. אנשים שקולים מתחילים לאבד את שיקול הדעת 

 "זה מפחיד", אומרת לואיז מאייר, אשר זכויות האבטלה שלה עומדות להגיע לקיצן. "אני אצטרך לשרוף חסכונות. ויש הרבה כמונו עכשיו". מאייר פוטרה מחברת אג'ילנט במאי 2001. היא חשבה שתמצא עבודה תוך חצי שנה, לכל היותר. היא הצליחה לקבל עבודה כקבלנית משנה, ותו לא. "השלב הבא יהיה לעבוד במרכול או משהו כזה", היא אומרת. 

 בכל יום נתון החדשות רק מחמירות, ולפחות לא משפחות. אנשים שקולים מתחילים לאבד את שיקול הדעת. 

 "אתם תופסים אותי בנקודת השפל הגרועה ביותר ב-42 שנותיי על האדמה", אומר קן ניומן, אשר חברה לתיכון אתרים שלו נפלה בשלהי 2000. "אני חולה. אני רב עם אשתי. בקרוב לא אוכל לשלם את החשבונות". 

 ניומן אומר שזה לא רק הכסף, או העדרו, למרות שזו נקודת הפתיחה. הוא מובטל מזה שנתיים. הלחץ הכספי גורם למתח בבית. חברים מסתכלים עליו בצורה שונה - כמי שאינו יכול לפרנס את משפחתו. הוא מתחיל לחשוב שאולי הם צודקים. 

 "אתם תופתעו לדעת עד כמה זה מכניס אתכם לפינה", אומר ניומן, שעבר מעמק הסיליקון לליברמור ומשם למחוז סקרמנטו במטרה לקנות בית, בדיוק לפני שהעסק שלו קרס. 

 עכשיו הוא מוצא עבודות מזדמנות בתור איש תמיכה טכנית, עבור שכר שהוא מתבייש להזכירו. יש לו ילד צעיר. הוא מפגר בתשלומי המשכנתא וחושש כי יאבד את ביתו. ניומן משתדל לא לחשוב על הפחדים שלו, אלא על הימים שבהם כלכלת הטכנולוגיה אולי תחזור להמריא. הוא אומר שזה יקרה. זו רק שאלה של עיתוי. 

 זו אכן שאלה של עיתוי. נכון? או שיש לנו באמת ממה לפחד?