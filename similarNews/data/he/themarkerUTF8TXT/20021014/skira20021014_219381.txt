א. PFI.  די בראשי התיבות הלועזיים הללו כדי להרתיע את מרבית הקוראים, אך לא את שרי ממשלת ישראל. השרים מצאו בראשי התיבות הללו קסם רב משמעות. קסם עקיפת מגבלות תקציב המדינה, או "איך אני מבזבז כמה כסף שמתחשק לי, בלי שאני נדרש לשלם את המחיר על כך". 

 שיטת PFI הומצאה במדינות מתוקנות, כדרך להפריט את היוזמות הקבלניות של הממשלה. במקום בניית פרויקטים על ידי המדינה, בדרכה הבזבזנית והמגושמת, המגזר הפרטי בונה את הפרויקטים עבורה, מפעיל אותם ומקבל תשלום מהמדינה עבור השימוש בהם. כך חוסכת המדינה את העלות הגדולה של ההקמה, פורסת את ההוצאה על הפרויקטים על פני שנים, ובסופו של דבר גם מקטינה את ההוצאה - בהנחה שהמגזר הפרטי יבנה את הפרויקטים ביעילות גדולה הרבה יותר מזו של המדינה ויוכל להסתפק בדמי שימוש נמוכים. 

 במדינות המתוקנות שבהן הומצאה השיטה לא חשבו על היתרון הנוסף הגלום בה: האפשרות להסתיר הוצאה תקציבית בלתי נחוצה על ידי כך שמגלגלים אותה לדורות הבאים. במקום להיאבק עם משרד האוצר על קבלת אישור לבניית אלפי כיתות לימוד חדשות, או לחלופין בניית מקוואות, אפשר להעביר את הבנייה למגזר הפרטי. הצ'ק עבור הבנייה יגיע רק בעוד 7-5 שנים לפחות, כלומר אחרי תום כהונתם של השרים הנוכחיים. מכאן שזו כבר לא תהיה הבעיה שלהם. 

 ממשלת ישראל תצטרך אמנם לפרוע את הצ'ק הזה, בהגיע מועד פירעונו, ואז זאת כבר תהיה בעיה של מדינת ישראל. אך ממתי שרי ישראל מטרידים את עצמם בזוטות שכאלה? 

 ב. 170% פיצויי פיטורים.  זהו שיעור הפיצויים שיקבלו עובדי הבנק לפיתוח התעשיה אם יפוטרו במהלך השנתיים הקרובות. מו"מ מתקדם על סיכום כזה מתנהל בין ועד עובדי הבנק להנהלת הבנק. 

 הסבירות כי התרחיש על מתן פיצויי פיטורים לעובדים יתממש היא גבוהה במיוחד. הבנק, כזכור, נמצא על סף קריסה. החולשה הפיננסית של הבנק נובעת מהניהול הכושל שהיה בו במשך שנים, שאחד מסממניו היה הסכמי שכר חריגים שנחתמו בו - מהנדיבים ביותר במערכת הבנקאות בישראל. גם כיום, כשהבנק ניצב על סף קריסה, ממשיכה הנהלתו לגלות נדיבות. העובדים, העלולים לאבד בקרוב את עבודתם, לפחות יעשו את דרכם החוצה כשהם זוכים לפיצויים מוגדלים. 

 כשיגיע צ'ק פיצויי הפיטורים לפירעון, הנהלת הבנק כבר לא תהיה שם. בנק ישראל עדיין יהיה שם, עם 2 מיליארד שקל מכספי המסים שבעזרתם הוא מנשים את הבנק. אך מדוע שהנהלת הבנק תטריד את עצמה בזוטות שכאלה? 

 ג. ההנהלה מעדיפה לעסוק בריבית של 12.1%  שבנק ישראל גובה מהבנק עבור הזרמת הכספים אליו. שלושה מחברי הדירקטוריון של הבנק - רואי החשבון אריאלה זוכוביצקי ופאר נדיר, ועו"ד יהושע נאמן - טוענים כי הריבית הזאת היא המביאה לקריסתו של הבנק, ובעטיה הם פרשו מהדירקטוריון. 

 ההחלטות שקיבל הבנק בתחום האשראי, שלא עמדו בפרמטרים כלכליים בסיסיים, עלויות השכר בבנק, תנאי הפרישה הנדיבים שהוענקו למנהלי הבנק הפורשים, ואפילו ההחלטה למנות ליו"ר הבנק פוליטיקאי החסר כל רקע בנקאי בדמות רענן כהן - אף אחד מאלה לא הביא להערכת השלושה, שכדירקטורים ותיקים היו שותפים לכל ההחלטות שהתקבלו בסוגיות הללו, לקריסת הבנק, אלא רק ההתעקשות של בנק ישראל להשית על הבנק ריבית של 12.1%. כידוע, זו אותה ריבית שמשלמת כעת ממשלת ישראל בשוק ההון, על אף שממשלת ישראל היא לווה בטוח הרבה יותר מהבנק לפיתוח התעשיה. עובדה, היא זו שמממנת עתה את המשך קיומו. 

 ד. "אני מזדהה עם כל מלה במכתבם של שלושת הדירקטורים",  אמר יו"ר הבנק, רענן כהן. אם כך, יש מקום לקרוא לכהן להצטרף לשלושה ולהתפטר מתפקידו. מדינת ישראל רק תצא נשכרת מכך.