ישנם יזמים שנחים שנים רבות על זרי הדפנה של הצלחה עסקית אחת גדולה, אבל ישנם אחרים, כמו גידי ברק ועמית הלר, שהצלחה אחת רק שימשה מנוף להצלחות נוספות. 

 ברק והלר הקימו בעבר את חברת באטרפליי, שעסקה בפיתוח טכנולוגיות תקשורת אלחוטית לטווחים קצרים ונמכרה ב-1999 לטקסס אינסטרומנטס, תמורת 50 מיליון דולר. מאז הם מנצלים את הידע הנצבר שלהם בתחום התקשורת האלחוטית והמוניטין והקשרים שרכשו, כדי להוביל מיזמים חדשים, שמצליחים להשלים גיוסים גדולים למרות המשבר החריף של תעשיית ההיי-טק העולמית. 

 באוגוסט 2000 הקימו השניים את חברת IXI מובייל, שהודיעה היום על השלמת סבב גיוס הון שלישי בהיקף 15 מיליון דולר. קרן ההון סיכון האירופית Tlcom קפיטל פרטנרס הובילה את הגיוס, אבל השתתפו בו גם המשקיעים הקודמים בחברה, הקרנות דרייפר פישר וג'מיני, וכמובן טקסס אינסטרומנטס. 

 ברק והלר, שעזבו את באטרפליי מספר חודשים לאחר שהפכה למרכז פיתוח בישראל של טקסס אינסטרומנטס, שמרו על קשר הדוק עם יצרנית השבבים האמריקאית, טקסס אינסטרומנטס, שגם מספקת את השבבים למערכת הטכנולוגית שפיתחה IXI. 

 הקשר המתמשך של ברק עם הלר, לא מנע מברק, לשעבר מנכ"ל חברת די.אס.פי.סי (DSPC) להיות מעורב באופן עצמאי גם בפעילות של חברות נוספות. אחת מהן, חברת הסטארט אפ הישראלית אנוורה (Envara), המפתחת פתרונות עבור שוק רשתות התקשורת המקומיות האלחוטיות, גייסה השבוע סכום כ-6.5 מיליון דולר נוספים ממשקיעים אירופיים ואסיאניים. בכך השלימה החברה סבב גיוס הון שלישי בהיקף של 22 מיליון דולר. 

 אנוורה היא חברת שבבים ללא ייצור (Fabless) המפתחת ומשווקת ערכות שבבים מלאות לתקשורת אלחוטית, התואמות את שני תקני התקשורת האלחוטית הנפוצים ביותר - IEEE802.11a ו-IEEE802.11b. 

 ברק גם חבר לאבנר דיבון, שאיתו ייסד במשותף של חברת ווקט (Voquette), להקמת חברת הסטארט אפ הישראלית RFWaves. החברה, המפתחת רכיבי תקשורת אלחוטית בקצבים בינוניים ליישומים צרכניים, השלימה באוגוסט האחרון גיוס של 8 מיליון דולר. קרן סקויה קפיטל ישראל, הובילה את הגיוס עם השקעה הנאמדת בקרוב ל-6.5 מיליון דולר. 

 החברה מאור יהודה פיתחה שבב המשולב במוצרים הפונים לשוק הצרכני כמו מקלדות, סנסורים, צעצועים ומשחקים. היתרון התחרותי שלו טמון באיכות ואמינות הביצועים, עלותו הנמוכה יחסית וצריכת מתח קטנה. 

 גיוסים בהיקף כולל של 45 מיליון דולר בשנה, אחת לשלוש חברות צעירות יחסית, מהווה הישג חריג בכל קנה מידה. אבל האתגר הגדול שניצב עדיין בדרכם של הלר וברק, הוא לא רק להציג קבלות מבחינת היכולת להקים חברות סטארט אפ בעלות טכנולוגיות חדשניות, שזוכות לאמון המשקיעים - אלא לנצל את הפוטנציאל הטכנולוגי של אותן חברות להצלחה עסקית גורפת. 

 המשבר הנוכחי במגזר הטכנולוגי העולמי, הופך את המשימה של להוביל את אותן חברות בדרך הקשה להשגת דריסת רגל משמעותית בשוקי היעד שלהן, למורכבת אולי יותר אפילו מאשר זו של באטרפליי. 


 קישורים נוספים 
 אנוורה גייסה כ-6.5 מיליון דולר נוספים ממשקיעים אירופאים ואסיאתים; השלימה סבב גיוס שלישי של 22 מיליון דולר  [10] 

 סקויה קפיטל הובילה גיוס של 8 מיליון דולר לחברת הסטארט אפ RFWaves  [11]