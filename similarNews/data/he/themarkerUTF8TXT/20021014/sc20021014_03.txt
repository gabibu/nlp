בעוד חורף אפור וגשום מנסה להגיע, והקיץ החם והלח מנסה בכל כוחו להישאר, נפל דבר בכנסת ישראל. באוקטובר 2004 קבעה היום הכנסת בקריאה ראשונה, יחויבו בעלי השליטה הגדולים באמצעי התקשורת, דהיינו אליעזר פישמן, נוני מוזס ועופר נמרודי, להיפרד מחלק מאחזקותיהם בענף. אוקטובר 2004, כל כך מעט זמן ועם זאת כל כך הרבה. 

 מוזס, פישמן ונמרודי הם השחקנים המרכזיים בענף התקשורת הישראלי, לכל אחד מהם אחזקות בעיתונות, בטלויזיה ובכבלים. מוזס ופישמן בעיתון של המדינה "ידיעות אחרונות", בזכיינית רשת  ובחברת הכבלים ערוצי זהב (ובקרוב בעלי האחזקות הגדולות ביותר בחברת הכבלים הממוזגת). לנמרודי יש את השליטה ב"מעריב", חלק קטן בחברת הכבלים מתב (בקרוב בעלת המניות הקטנה ביותר בחברת הכבלים הממוזגת) ואחזקה בזכיינית הערוץ השני טלעד. 

 במשק הישראלי, שבו מספר הקלפים קטן ממילא ומספר הידיים האוחזות בהם מצומצם גם הוא, כל תנועה קטנה של אחד ממחזיקי הקלפים משנה את תמונת המשחק כולה. אם אכן ייאלצו נמרודי, פישמן ומוזס להוריד קלף אחד אל השולחן, השאלה איזה קלף זה יהיה ואילו קלפים יישארו בידיהם, עשויה לשנות את מהלך המשחק. 


 פישמן ומוזס 


 אליעזר פישמן ושותפו נוני מוזס הם הכוח המוביל בחברת הכבלים הנמצאת בשלבי מיזוג מתקדמים. פישמן הקדיש מאמצים גדולים לשנות תהליכי חקיקה ורגולציה שהעיקו על הכבלים, והוא זה שמינה את המנכ"ל המיועד רמי בלינקוב. קשה להאמין שפישמן ואיתו מוזס ייפרדו היום מחברת הכבלים בה הם שקועים לטוב ולרע עד הצוואר. 

 פישמן הגדיל את חלקו בחברה (בעסקה בה רכש לפני כשלוש שנים את מניות עורק בערוצי זהב) במחיר אסטרונומי של 2,200 דולר למנוי. פישמן יעדיף ללא ספק להמשיך ולהחזיק במניותיו בכבלים כשהוא מקווה לראות את חברת הענק החדשה מתאוששת ומגיעה להנפקה שתוכל להחזיר לו את השקעתו בחברה בתוספת רווח מסוים. 

 לעומת המעורבות העמוקה בכבלים, המעורבות של פישמן בערוץ השני היא מעורבות עקיפה, למרות שההחלטה אם ומה למכור תהיה בידיו כפי שתהיה בידיו של שותפו לעסקי התקשורת, נוני מוזס. "ידיעות אחרונות", בו מחזיק פישמן ב-38%, מחזיק 30% בזכיינית רשת באמצעות ידיעות תקשורת. למרות הרווח שמספקת ברבעונים האחרונים רשת, עתידן של זכייניות הערוץ השני אינו זוהר. ייתכן מאוד שהיא תמשיך להרוויח אבל בסכומים נמוכים בהרבה מבעבר. ובכלל, מבחינתם של פישמן ומוזס ההשוואה בין חברת הכבלים לבין רשת, היא כמו השוואה בין פומלה לקלמנטינה, הם אולי מאותה משפחה אבל מדובר בעסקים שונים לגמרי. חברת הכבלים עשויה להבטיח הכנסות גדולות ואולי הנפקה בענק. 


 נמרודי 


 מבחינתו של נמרודי הקלפים צמודים יותר לחזה, והשאלות מגוונות בהרבה. נמרודי הוא בעל אחזקת מיעוט במתב ובעל 24% מטלעד. בעלי המניות של מתב, דהיינו משפחת דנקנר בעלת השליטה ואיתה השותפים הקטנים, יהפכו לבעלי המניות הקטנים ביותר בחברת הכבלים הממוזגת, ויחזיקו במשותף 20% מהמניות, לכן ספק אם מעריב של נמרודי תקבל נציג כלשהו בדירקטוריון החברה הממוזגת. 

 לטלעד נמרודי מקורב מעט יותר והוא בעל השפעה גדולה יותר על החברה. נמרודי, שכמו כל אנשי העסקים הגדולים, זקוק היום בדחיפות למזומנים לשיפור מאזן ההלוואות שלו, עשוי לבחור להיפרד מחלקו בכבלים, אבל כאן מצטרפת סוגיית המחיר. 

 השאלה כמה שווה היום חברת כבלים ומה המחיר שניתן להשיג למנוי בעת מכירת האחזקות בחברת הכבלים היא שאלה פתוחה, אלא שבניגוד לעבר כשהשמיים היו הגבול, היום הגבול העליון ברור לכולם. איש אינו מאמין שיהיה מי שיקנה היום חלקים בחברת הכבלים במחיר שעולה על 1,500 דולר, אבל יש רבים שסבורים שגם 800 דולר למנוי היא עסקה שקשה להשיג, אם אתה בצד המוכר. 

 האם נמרודי ימכור את מניותיו בחברת הכבלים ובכמה, היא שאלה שקשה לענות עליה, במיוחד שלפניו עומדות מספר אפשרויות. אחת מהן, שכבר הועלתה בעבר והוכחשה על ידי נמרודי, היא מכירת קבוצת מעריב כולה. 


 המציאות 


 כמו בכל משחק פוקר המציאות האמיתית לא תמיד ניבטת מפניהם של השחקנים. אוקטובר 2004 נמצא אומנם עוד שנתיים מכאן, אבל שנתיים במונחי ישראל הם הרבה יותר מסך החודשים שמרכיבים אותם. טילים יפלו, ממשלות יתחלפו והצעת החוק שאך זה נולדה בקריאה ראשונה, עשויה עוד לעבור גלגולים רבים. אחד מהם, כפי שקרה פעמים כה רבות בעבר, הוא התאדות מוחלטת. 


 קישורים נוספים 
 החל מאוקטובר 2004:  "  מעריב  "  ו  "  ידיעות אחרונות  "  יידרשו לוותר על אחזקותיהם בכבלים או בערוץ 2  [10]