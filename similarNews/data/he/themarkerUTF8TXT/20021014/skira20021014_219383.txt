מבנה הביקורת החשבונאית הפנימית בחברת  ביוטכנולוגיה כללית  (  BTGC  [10]  : NASDAQ)  מהווה "חולשה מהותית", בדגש על עסקי החברה בארה"ב - כך אמרה פירמת ראיית החשבון KPMG בדיווח ששלחה לרשות ניירות ערך האמריקאית, SEC. הפירמה דיווחה באחרונה כי חדלה מלבקר את דו"חותיה המאוחדים של ביוטכנולוגיה. 

 בדיווח ל-SEC מתחה KPMG ביקורת מרומזת על ביוטכנולוגיה, באומרה כי "ביקורת הדו"חות אינה כוללת בחינה של האפקטיוויות של הביקורת הפנימית בחברה", וכי תחזוקת הביקורת נמצאת "באחריות ההנהלה". 

 אף ש-KPMG טורחת לציין כי הבקרה על הביקורת בביוטכנולוגיה אינה מתפקידה, היא נדרשת לעניין. לטענתה, מחסור ברו"ח ובחשבים בה מהווה "חולשה מהותית". ב-KPMG אומרים בשפה משפטית נקייה שחולשה מהותית נוצרת כשפעילות מסוימת בביקורת הפנימית לא מצליחה למנוע מצב שבו יש סיכון שטעויות או הונאות יתבצעו - מבלי שיתגלו. 

 KPMG טוענת כי מהטעויות שנתגלו בעריכה מחדש של הדו"חות ל-2001-1999 עולה כי על החברה לחזק את מבנה הביקורת החשבונאית הפנימית שלה. לטענת KPMG, דבר זה מתחייב לאור העובדה שסמנכ"ל הכספים של ביוטכנולוגיה שוהה בארה"ב לפרקי זמן קצובים בלבד, ולאור העובדה שבחברה אין חשב. 

 את הביקורת על פעילותה הישראלית של ביוטכנולוגיה מבצע מאז היווסדה משרד סומך-חייקין, המייצג את פירמת KPMG בישראל. בסוף השבוע שעבר הבהירו בביוטכנולוגיה כי הבעיות שהביאו את החברה לתקן את דו"חותיה אינן קשורות כלל לביקורת שביצע סומך-חייקין.