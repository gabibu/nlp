לא אינפלציה, לא גירעון, לא תקציב ואפילו בקושי זכר לפלפולי ריבית - כל המרכיבים הבסיסיים והמוכרים מנאומיו של נגיד בנק ישראל ד"ר דוד קליין נעדרו מהדברים שנשא באסיפה הכללית של איגוד הבנקים שהתקיימה אתמול בתל אביב. 

 ואין זה מפתיע במיוחד: לראשונה מזה 10 או 15 שנה - עלה מצבה של מערכת הבנקאות הישראלית לראש סדר היום הכלכלי - ליד האינפלציה, הגירעון התקציבי, הצמיחה והאבטלה. לראשונה מזה שנים הופכת יציבות המערכת הפיננסית בישראל לנושא מרכזי בדיון הכלכלי. 

 כמחצית מהדברים שאמר אתמול קליין בנאומו ידועים כבר זמן רב - הוא חזר על עמדותיו הידועות בנושא מבנה מערכת הבנקאות. המחצית השנייה של דבריו הם כיוונים חדשים שבאחרונה החלו להתגבש בבנק ישראל, עלו בחודשיים האחרונים בראיונות שהוא העניק, ואתמול הם עשו צעד נוסף בדרך להפוך להחלטות אופרטיוויות או לעמדות רשמיות: 

 1.  מסר ראשון  : המשבר במשק רחוק מסיומו והבנקאים צריכים להיערך לכך. קליין מנצל את ההזדמנות כדי להגיד שבפיקוח על הבנקים בבנק ישראל ראו את הנולד, והקדימו ודרשו מהבנקים לנקוט בהפרשות שמרניות ובהלימות הון גבוהה. אבל, וזה המסר החשוב, קליין מזהיר שזה לא מספיק: בנק ישראל עשוי לדרוש הלימות הון גבוהה אף יותר, להמשיך להתנגד לחלוקת דיווידנדים בבנקים, ולהתחיל להתעניין יותר בנורמות התגמול של המנהלים והעובדים. 

 אלו כמובן חדשות רעות לכל המנהלים של הבנקים, אבל הן יטרידו במיוחד את בני משפחת דנקנר שזקוקים בדחיפות לדיווידנדים מבנק הפועלים כדי לשרת את ההלוואה שנטלו למימון הרכישה מבנק לאומי. 

 2.  מסר שני:  בניגוד לדעה הרווחת בסקטור העסקי ובשוק ההון שלפיה הבנקאים הישראלים איבדו את הצפון בשנים האחרונות וחילקו אשראי בצורה לא אחראית - הרי בעניין זה הם מוצאים את קליין כסניגור הראשי שלהם. נגיד בנק ישראל חוזר ואומר שהם נהגו באופן אחראי ומקצועי ואין להאשימם במפולת בהיי-טק, בתקשורת, בנדל"ן ובתיירות. 

 האם קליין נחלץ להגנת הבנקאים משום שהוא בוחן את הביצועים שלהם בהשוואה לעמיתיהם בחו"ל או שמא הוא מגן עליהם משום שאם היה מותח עליהם ביקורת אזי בעקיפין הוא היה גם פוגע בפיקוח על הבנקים? 

 3.  מסר שלישי:  למרות שקליין סבור שהבנקים פעלו באחריות ובמקצועיות כנראה שגם הוא שותף לחשש שבדו"חות הכספיים של הבנקים עדיין מסתתרים הפסדים שהם לא ממהרים להציג. קליין מציע, לראשונה, לשקול את האפשרות שרואי החשבון של הבנקים ישמשו גם כזרועו הארוכה של הפיקוח של הבנקים. האם קליין רומז בכך שרואי החשבון חוששים היום מלהתעמת עם מנהלי הבנקים והם צריכים יד מכוונת מבנק ישראל? 

 4.  מסר רביעי:  צריכים היו ליפול שני בנקים בישראל כדי שבנק ישראל יודיע סוף סוף בצורה רשמית שצריך להנהיג במהירות ביטוח פיקדונות. כבר עשרים שנה, אולי יותר, מדברים על הצורך להפעיל ביטוח פיקדונות - אבל בישראל, כידוע, שום דבר לא קורה בלי משבר. עכשיו בנק ישראל מאיץ את התהליך. ביטוח פיקדונות, מזכיר תמיד קליין, מוגבל בדרך כלל לסכום של עד 100 אלף דולר - כלומר מגן בעיקר על מפקידים קטנים. 

 5.  מסר חמישי:  בנק ישראל עושה תפנית של 180 מעלות מעמדתו המסורתית בנושא מבנה מערכת הבנקאות. תיאוריית כמה שיותר בנקים-יותר טוב - נגנזה סופית. המבנה החדש: 3 עד 4 קבוצות בנקאיות. כלומר מרגע זה והלאה מיזוגים בין הבנק הבינלאומי, דיסקונט, המזרחי, איגוד ומרכנתיל - יתקבלו בשמחה, במידה והבעלים ירצו לבצע אותם. עוד מיזוג שעשוי להישקל בחיוב - בנק המזרחי יחד עם חברת הביטוח מגדל או כל קומבינציה אחרת בין חברת ביטוח גדולה לבנק קטן. 

 6.  מסר שישי:  צריך לפרק במהירות את פצצת הזמן ששמה בנק  דיסקונט (  דסקנט  [10]  : ת"א)  . קליין הצהיר שהבנק עובר תהליך הבראה - אבל יותר מכל הוא רוצה לראות הזרקת הון לבנק באמצעות הנפקה, וגם אם זה יבוא על חשבון דילול המדינה ופגיעה ביכולת שלה לקבל תמורה הוגנת עבור מניותיה. קליין רוצה לחזק את דיסקונט בכל דרך, במהירות הגדולה ביותר - התמורה למדינה לא מעניינת אותו. 

 7.  מסר שביעי:  קליין מחסל חשבונות עם משרד האוצר ומשרד ראש הממשלה. הוא מגלגל את כל האשמה עליהם לקריסתו של בנק לפיתוח תעשיה: אתם ניהלתם את הבנק, אתם פיקחתם עליו, אתם מיניתם את הדירקטורים, אתה אחראים למחדלי הניהול ואתם אחראים לעיכובים בתהליך הצלתו. אנחנו בנק ישראל הזהרנו, התרענו ולבסוף גם הצלנו את הבנק. 

 8.  מסר שמיני  : שימו לב מה קרה בארצות הברית בשנתיים האחרונות, "כיום שוררת (בארה"ב) הרגשה כי גניבות, הונאות, שחיתויות ברמות הבכירות ביותר, ניצול חסר מעצורים של מידע פנים, דיווחים שקריים - פשטו כמגיפה...הסתבר שהמודל של סופרמרקט פיננסי...הרעיון של בנקאות אוניברסלית - סובל מחסרונות משמעותיים". 

 המסקנות לגבי ישראל פשוטות לדידו של קליין: חומות סיניות כמו שנבנו בארה"ב ובישראל - לא עובדות. אי אפשר למנוע את ניגודי האינטרסים באמצעות חומות מלאכותיות ולפיכך צריך לחסל את האפשרות של ניגודי אינטרסים ולנתק את הבנקים מקופות הגמל, קרנות הנאמנות, הפנסיה והחיתום. 

 9.  מסר תשיעי:  הבנקים לא יכולים לתת פתרון למימון הסקטור העסקי - צריך ליצור מערכות של תיווך פיננסי חוץ בנקאי שבראשן יעמדו המשקיעים המוסדיים כמו קרנות הפנסיה. אשר לקרנות הפנסיה ההסתדרותיות - אלה נמצאות במסלול ברור לפשיטת רגל. הכתובת על הקיר, ואף אחד לא עושה בעניין דבר וחצי דבר. 

 10. בואו נפעל, עכשיו, ביחד: קליין חוזר ומציע להקים מסגרת משותפת למשרד האוצר ולבנק ישראל אשר תוביל את הרפורמה האמורה במערכת הבנקאות. השאלה היחידה שנותרה פתוחה היא האם ניתן לבצע רפורמה בשווקים הפיננסיים בלי משבר גדול, בלי פיחות ענק, בלי שיקרוס עוד בנק.