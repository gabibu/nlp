כאילו לא די בכל הצרות שנחתו על ראשה של ישראל 10, זכיינית ערוץ 10, עתה נפתחה לה חזית חדשה מכיוון שותפתה הפוטנציאלית, שידורי עדן. בין השתיים נחתם הסכם עקרוני למיזוג בדצמבר 2001, כחודש לפני תחילת השידורים בפועל. אז, כששידורי עדן עוד רכבה על גל ההצלחה במאבק המשפטי הארוך ורב התהפוכות שניהלה על הפעלת הערוץ, נזרקו הרבה מלים יפות באוויר על שיתוף פעולה וחלוקה שווה של ההוצאות בין הזכייניות. 

 פחות מחצי שנה מאוחר יותר, כבר ברור ששידורי עדן אינה מתכוונת לשדר לעולם. לא במקרה היא לא לקחה את הזיכיון הממתין לה במשרדי הרשות השנייה. מאז עלה הערוץ לאוויר והתברר גודל הכישלון, הקפיאה החברה את כל ההפקות שהציעה במכרז, ולפני מספר חודשים אף שלחה את ארבעת בכיריה, בהם המנכ"ל, מוטי קירשנבאום, ומנהל התוכניות, יואב צפיר, לחופשה ללא תשלום. 

 עיתונאים וכוכבים שנשכרו על ידה הבינו כבר מזמן שאין למה לחכות, ופרשו לחפש את דרכם במקומות אחרים. חלקם, כמו למשל העיתונאי רינו צרור, עדיין מלקקים את הפצעים. צרור, שהיה אמור להתמנות למנהל מחלקת התעודה והאקטואליה בזכיינית עדן, הצליח להשיג צו עיקול זמני על 1.2 מיליון שקל מכספי שידורי עדן על חשבון שכר שהובטח לו, אך במצבה הנוכחי של הקבוצה, ייקח עוד זמן רב, אם בכלל, עד שיראה את הכסף. 

 לשידורי עדן יש הרבה סיבות לשבת על הגדר - לא להצטרף לשידורים בתקופת שידורי הניסיון מצד אחד, ולא להצהיר על הכוונה לא להצטרף לערוץ גם כשיושק מחדש. פתרון הביניים שנמצא הוא להצהיר על הכוונה להצטרף לערוץ 10, אבל רק לאחר המיזוג, כלומר, כחלק אינטגרלי מקבוצת ישראל 10. גם זה, כנראה, כבר לא יקרה. שני הצדדים מכינים את הקרקע לפרידה סופית, ולא כידידים. 

 הטענה הרשמית של בעלי המניות בשידורי עדן היא שהערוץ במצבו הנוכחי רחוק שנות אור מהפלטפורמה היוקרתית שהובטחה להם ערב המכרז. את הטענות הללו הם מפנים בעיקר אל הרשות השנייה, שאיפשרה, לדבריהם, את עליית הערוץ לאוויר באמצעות זכיינית אחת בלבד - ישראל 10- שלא היתה ערוכה להתמודדות עם לוח שידורים של שבעה ימים בשבוע. את האש לא חסכו ראשי עדן גם מישראל 10, אותה הם מאשימים במיצוב ובפרוגרמינג כושלים, ובאופן כללי בהריסת המוניטין של הערוץ. "זה לא לגמרי באשמתה", אמר לנו אחד מבכירי המניות, "אבל אנחנו לא מוכנים לשאת בתוצאות, ובטח שלא לחלוק בהוצאות האדירות שנגרמו לערוץ עד עכשיו שווה בשווה". 

 מדו"חות חברת אוסיף, המחזיקה ב-20% ממניות עדן, עולה כי בעלי המניות חשופים להפסדים בגובה של 140 מיליון שקל אם אכן לא יממשו את זיכיונם. בעלי המניות טוענים שהרשות השנייה לא הגדירה בבירור את שלבי תוכנית ההיערכות מחדש - שתימשך עד ספטמבר לפחות - עובדה המקשה עליהם להשקיע מאמץ וכסף בתנאים של אי ודאות. 

 בישראל 10 מאוד לא אהבו, בלשון המעטה, את הביקורת שהוטחה בהם מכיוונם של השותפים (אם בכלל) לעתיד. הם לא נשארו חייבים: "בעלי המניות בשידורי עדן יצרו תקדים מדהים בממלכת האבסורד: הרשות רודפת אחרי הזכיין על מנת לשדלו לקחת את הזיכיון", אמרו בכירים בקבוצה, וזה רק טפח ממה שבכירים בזכיינית חושבים על עמיתיהם בעדן. 

 יוסי מימן, יו"ר דירקטוריון ערוץ 10 ובעל 40% מישראל 10, פועל ללא לאות למציאת שותף אסטרטגי חדש שיסייע לו לפזר את הסיכונים ולהרים את הערוץ על הרגליים. המגעים עם קאן ווסט וצ'אם טי.וי הקנדיות לא נשאו פרי לפי שעה, אבל מימן ממשיך לנסות. הוא מאמין בערוץ בכל מאודו, כך אומרים מקורביו, והוא אף ערב לקיומו בפני בנק לאומי בסכום של 15 מיליון דולר מכיסו. המקורבים מכחישים כי הספק החל לנקר אפילו בו, אבל לכל הצדדים ברור שיש דברים שלא אומרים בקול רם. 

 מימן לפחות מנסה. הרשות השנייה לעומת זאת, עושה כל מאמץ להדוף את הכישלון הרחק ממנה, עדיף אל פיתחה של שידורי עדן, בין השאר באמצעות האיום לשלול את הזיכיון. לרגע, כשהיה חשש שהיוצרים והמפיקים לא יקבלו את התשלומים שהובטחו להם, ירתה הרשות גם לכיוונה של ישראל 10 ואילצה את יוסי מימן לכתוב מכתב נזעם לשר התקשורת. בכך אולי אפשר להסיט את הדיון משרשרת הטעויות שלה עצמה לכמה חודשים, אבל אם אכן יקרוס הערוץ, לא תוכל הרשות השנייה להימלט מאחריותה לכישלון עוד שנים רבות. 


 קישורים נוספים 
 ישראל 10 משיבה מלחמה: מאיימת לבטל את הסכם המיזוג העקרוני עם שידורי עדן  [9]