"עד כמה וול סטריט מושחתת"? שואלת הכותרת של כתבת השער בגיליון "ביזנסוויק" האחרון. כאשר מגזין העסקים המוביל בארה"ב מנסח את הדברים בצורה כה בוטה - ברור שמשהו בסיסי משתנה בימים אלה ביחס של ארצות הברית לשווקים הפיננסיים שלה. 

 אנחנו מוכנים להציע תשובה קצרה לשאלה הזאת: "מאוד". 

 ראשית, איפה שיש כסף של אנשים אחרים תמיד יש שחיתות כי הפיתויים הם גדולים. 

 שנית, וזה אולי חשוב יותר, בחמש שנות הגאות הגדולה בוול סטריט רוב התעשייה השתגעה, והגורמים האמורים לפקח עליה - רואי החשבון, רשות ני"ע, הקונגרס, הדירקטורים, העיתונות והמשקיעים עצמם - העדיפו במקרים רבים להתעלם מכל הסימנים שהיו על הקיר. 

 הביטוי הבולט לשחיתות שפשתה בוול סטריט היא אנרון: חברה שגייסה מיליארדים, זכתה לגיבוי של רוב הבנקים להשקעות הגדולים, זייפה בסיוע רואי החשבון את הדו"חות שלה - ונהפכה בתוך פחות משנה מאחת מעשר החברות "המצליחות" בבורסה האמריקאית לפושטת רגל. 

 אבל אנרונייטיס היא לא המחלה הכרונית היחידה שבה חלתה וול סטריט; יש עוד שורה ארוכה של מחלות שמגדילות כיום מאוד את הסיכון בהשקעה בשווקים הפיננסיים בארה"ב, והן ימשיכו ללוות אותנו עוד כמה שנים טובות: 

 וול סטריט מלאה בחברות שבהן אין קשר של ממש בין ביצועי החברה לבין משכורות המנהלים; משכורות הענק שהם מושכים מבטיחות להם כי גם אם החברה תיפול - הם, ילדיהם וניניהם לא יצטרכו לדאוג לפרנסה  אי-טריידיטיס  : מנכ"ל חברת הברוקרים האינטרנטית אי-טרייד, קריסטוס קוטסקוס, הודיע בסוף השבוע כי בעקבות הביקורת של המשקיעים על שכרו ב-2001 הוא מתכוון להחזיר לחברה 21 מיליון דולר. 

 כמה נשאר אחרי שמחזירים 21 מיליון דולר? לא מעט - עלות שכרו של קוטסקוס הסתכמה בשנה שעברה ב-77 מיליון דולר, והחברה הסבירה כי מטרת חבילת השכר היא "להשאיר אותו בחברה". 

 אי-טרייד היא אחת ההצלחות הגדולות בוול סטריט בשנים האחרונות: קוטסקוס הביא את החברה תוך 7 שנים מהכנסות של 70 מיליון דולר ל-1.3 מיליארד דולר ב-2001 - גם לאחר קריסת האינטרנט והשווקים הפיננסיים. 

 מניית אי טרייד ב-5 השנים האחרונות 

 ואולם מהדו"חות הכספיים של אי-טרייד בחמש השנים האחרונות עולה דבר מעניין: לחברה מעולם לא היה תזרים מזומנים חיובי מפעולות, ולמעשה כל פעילותה מומנה בגיוסי הון באיגרות חוב ובמניות מהציבור. כלומר, מה שמימן את המשכורת המשוגעת של קוטסקוס הוא הנפקות ולא רווחים. הטענה כאילו צריך לתגמל את קוטסקוס על הביצועים של החברה מופרכת מאחר שכיזם שלה הוא עדיין מחזיק ב-5% ממניותיה. 

 וול סטריט מלאה בחברות מהסוג הזה - חברות שבהן אין קשר של ממש בין ביצועי החברה לבין משכורות המנהלים; משכורות הענק שהם מושכים מבטיחות להם כי גם אם החברה תיפול - הם, ילדיהם וניניהם  לא יצטרכו לדאוג לפרנסה. 

 וורלדקומייטיס:  לפני שנתיים וורלדקום היתה אחד הסמלים הבולטים בוול סטריט לתוצאות המרהיבות שיכולה להניב חברה אגרסיוויות בתחום התקשורת. מנכ"ל וורלדקום, שהביא את החברה בשיאה לשווי שוק של 200 מיליארד דולר, נחשב לגאון ניהול. כיום וורלדקום, חברת השיחות הבינלאומיות השנייה בגודלה בארה"ב, עומדת בפני פשיטת רגל. 

 וורלדקום חולה במחלות רבות, ובאחרונה אף הועלו חשדות לאנרונייטיס, דו"חות כספיים מזויפים, אבל המחלה החמורה מכולן היא חובות של 30 מיליארד דולר שהיא העמיסה על עצמה בימי הגאות. 



 מחלת החובות היא אולי הגרועה ביותר בוול סטריט כיום: בשנות הגאות נטלו חלק גדול מהחברות הלוואות בהיקפים עצומים, ובגיבוי של תיאוריות מימוניות שגרסו כי כמה שיותר חוב - יותר טוב. הגדלת החובות איפשרה לחברות לצמוח במהירות ולהגדיל את הרווחים - אך הביאה איתה הגדלה ניכרת של הסיכונים במקרה של מחדל ניהולי או שינוי לרעה בשוק. 

 למנהלים היה אינטרס גדול להגדיל את הסיכון שאליו נחשפות החברות, מכיוון שרוב החברות היו נגועות באי-טריידיטיס: המנהלים משכו משכורות עתק ככל שעסקי החברות גדלו, ומאחר שלא מדובר בכסף שלהם - האינטרס שלהם היה להגדיל כמה שיותר את ההימור. אם זה יצליח - הם ימשכו משכורות ענק; אם הסיכון יתממש והחברה תיפול - זה לא בעיה שלהם, אלא של המשקיעים ובעלי החוב. 

 במקרה של וורלדקום, השילוב בין אי-טריידיטיס לוורלדקומייטיס הגיע לשיאים מטורפים, כאשר באחרונה התברר שהחברה הילוותה למייסדה רבע מיליארד דולר כדי להציל אותו מפשיטת רגל לאחר שמישכן את מניותיו בחברה לטובת השקעות אישיות שביצע במיזמים כמו חוות בקר בקנדה. 

 סיסקואיטיס  : ענקית ציוד התקשורת הנערצת  סיסקו  (  CSCO  [9]  :NASDAQ)  לקתה בכמה מחלות בימי הגאות בוול סטריט - מה שבא לידי ביטוי במחיקות המלאי האדירות שהיא ביצעה בשנה שעברה. ואולם סיסקו היא חברה בריאה יחסית, ובמקרה שלה המחלה היא לא של החברה אלא של המניה. 

 מניית סיסקו ב-5 השנים האחרונות 

 הכוונה היא למחיר המניה: גם לאחר הקריסה של נאסד"ק והתפכחות המשקיעים מחלומות האינטרנט עדיין נסחרת סיסקו בשווי שוק של 110 מיליארד דולר, שהם פי 5 מההכנסות השנתיות שלה ופי 100 מהרווחים שלה, וזאת למרות שהחברה אינה צומחת. סיסקו היא חברה מצוינת, אבל עם שווי שוק כזה היא צריכה להפגין ביצועים נדירים - שבאקלים הכלכלי הנוכחי ספק רב אם היא תצליח לעשות. 

 וזאת אולי הבעיה החמורה ביותר בוול סטריט: המשקיעים שברחו מהחברות שאיכזבו או רימו נוהרים לחברות שממשיכות לייצר רווחים. התוצאה היא שחלק גדול מהחברות שלא חולות באנרונייטיס, אי-טריידיטיס או וורלדקומייטיס, סובלות מסיסקואיטיס - המניות שלהן פשוט יקרות מדי.