התנהגות שעריהם של שווקים ניתנת להצגה גרפית בדרכים מגוונות: 

 (1) בעקומי שערים, המחברים בקו רצוף שערי נעילה - המשורטטים בין על פי קנה מידה רגיל, בין על פי קנה מידה לוגריתמי (המבוסס על שינויים באחוזים). 

 (2) בעקומי עמודות, כשכל עמודה מייצגת יחידת זמן אחת (שעה, יממה, שבוע וכדומה); כשפסגתה מייצגת את השער הגבוה שנרשם באותה יחידת זמן; תחתיתה מייצגת את השער הנמוך שנרשם באותה יחידת זמן; כשקו אופקי קטן לשמאלה מתעד את שער פתיחתה באותה יחידת זמן; וקו אופקי קטן לימינה מתעד את שער הנעילה באותה יחידת זמן. 

 ההבדל בין תצוגת עקומים לתצוגת עמודות, כששתיהן מעוגנות בנתונים זהים (המובאים בטבלה המצורפת). מומחש בשני תרשימים שכותרותיהם תצוגת פמוטים ותצוגת עמודות. 

 (3) בתרשימי עיגולים וצלבים, שבהם נרשמת תמורה, בצורת צלב או עיגול, רק כשמתרחשת תנודת שערים מינימלית-שרירותית (שאותה עלינו לקבוע מראש). 

 (4) בתרשימי פמוטים יפאניים. אלה דומים לתרשימי עמודות, אך מתמקדים יותר בטווח המסחר החוצץ בין שער הפתיחה לשער הנעילה: שני שערי-מפתח (שטווח המסחר ביניהם מיוצג על ידי גוף הפמוט), המיטיבים, לדעת רבים, לייצג את תחושות הציבור בתחילת המסחר ובסופו. 




 גלוח ראש וגלוח עכוז 


 פמוט (או נר) יפאני הוא עמודה המתעדת את היחס בין ארבעה נתונים: שער פתיחה, שער נעילה, שער גבוה ושער נמוך שנרשמו ביחידת זמן אחת. פסגתו של הפמוט מתעדת את השער הגבוה; תחתיתו - את השער הנמוך; גופו של הפמוט, וחלקו החשוב (המלבן היותר עבה בעמודה) - את הפער בין שער הפתיחה לשער הנעילה. 

 כשגבוה שער הנעילה משער הפתיחה, נצבע גוף הפמוט לבן (ריק); כשנמוך שער הנעילה משער הפתיחה, נצבע גוף הפמוט שחור. הקווים הדקים המתנוססים מעל או מתחת לגופי פמוטים מכונים פתילים או צללים, כשפסגת הפתיל העליון מתעדת את שער הפסגה היומי ותחתית הפתיל התחתון מתעדת את שער השפל היומי. כשחסר פמוט פתיל עליון, (כשמקביל שער הנעילה לשער השיא היומי) מכונה הפתיל גלוח-ראש. כשחסר פמוט פתיל תחתון (כשמקביל שער הנעילה לשער השפל היומי), הוא מכונה גלוח-עכוז. 

 מבחינים בין תבניות פמוטים פריות, תבניות פמוטים דוביות ותבניות פמוטים היפוכיות. במדור זה נדגים (ראו תרשימים) תבניות פריות אחדות. 


 כוכב בוקר ואיש תלוי 


 * פמוט ארוך-גוף: כשקרוב שער הפתיחה היומי לשער הנמוך היומי, בעוד שער הנעילה היומי קרוב לשער היומי הגבוה. ראו: פמוט פרי. 

 * פמוט פטישי: תבנית זו נחשבת פרית, בייחוד כשהיא נוצרת בתום מהלך נסיגה משמעותי. (כשהיא נוצרת בתום מהלך עלייה, היא נודעת בשם "האיש התלוי"). בתבנית זו קטן גופו של הפטיש - הטווח המפריד בין שער הפתיחה לשער הנעילה - בהשוואה לצל הארוך (הפתיל) שהוא מטיל מתחתיו (או מעליו). במלים אחרות: השער היומי הנמוך נחות הרבה גם משער הפתיחה, גם מן השער הגבוה, גם משער הנעילה שנרשמו באותה יממת מסחר. 

 * פמוט פולשן: תבנית דו-פמוטית, המורכבת מגוף שחור ארוך ביממת המסחר הראשונה, מלווה בגוף לבן ארוך ביממת המסחר הבאה, כששער הפתיחה ביממת המסחר האחרונה נחות מן השער הנמוך שנרשם ביממת המסחר הקודמת, וכששער הנעילה האחרון ממוקם מעל, לפחות, מחצית גופו של הפמוט הקודם. 

 * פמוט מתארך: תבנית מהפך פרית דו-פמוטית, המתעצבת כשטווחו של גוף פמוט שחור קצר מכותרת משני ציריו על ידי גוף פמוט לבן ארוך ממדים הבא אחריו. 

 * פמוט כוכב בוקר: תבנית תלת-פמוטית העשויה לבשר על תפנית שערים משמעותית (בכיוון מעלה), הזקוקה לאישור. 

 * כוכב דוג'י פרי: תבנית דו-פמוטית, שבה מאותת "כוכב" (הפמוט השמאלי) על תפנית קרבה, בעוד דוג'י (הפמוט הימני, שבו זהה שער הפתיחה לשער הנעילה), מצביע על הססנות. גם תבנית זו זקוקה לאישור.