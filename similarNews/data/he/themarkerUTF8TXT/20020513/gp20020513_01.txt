"נגיע למכירות של 100 מיליון דולר תוך 3 שנים", מכריז אודי זק, סמנכ"ל התפעול של  מטאלינק (  MTLK  [9]  : NASDAQ)  , "יש לנו את היכולת הפיננסית והמיקוד לשרוד את התקופות הפחות טובות שאנחנו חווים היום ולהגיע למצב של עלייה בשוק". 

 האם מטאלינק לא למדה מניסיונו של דב מורן, מנכ"ל  אם סיסטמס  (  FLSH  [10]  : NASDAQ)  הישראלית ומנסיונן של חברות אחרות שלפני שנתיים שיחררו הצהרות מדהימות על שווי השוק בו הן פועלות ויעדי ההכנסות, ומאוחר יותר הסתבכו עם הכרזות שהתבררו כאמירות אומללות לאור ביצועי החברה בשטח? קשה לדעת בשלב זה. מנהלי מטאלינק משוכנעים כי השיפור נמצא "מעבר לפינה" (כדברי עופר לביא, סמנכ"ל הכספים) וכי החברה הישראלית תהפוך לשחקנית דומיננטית בשוק ה-VDSL (וידיאו על גבי DSL). 

 היום, לא תתפסו את מורן משחרר הצהרות אופטימיות כאלה. בתור אחד שדיבר על מכירות של 100 מיליון דולר בשנה ולא הצליח להגיע אליהן מעולם (אם כי התקרב), ומאוחר יותר קיווה גם להכנסות של מיליארד דולר עד 2005 ונכווה ברותחים, הוא נזהר היום בצוננים, ואינו מוכן להתחייב. כל שהוא מוכן לומר הוא כי החברה מכפר סבא שייסד, המתמחה בזכרונות פלאש קשיחים, תגיע למכירות של כמה מאות מיליוני דולרים בשנים הקרובות. מתי? לא תוכלו לחלץ ממנו מספר מדוייק או מועד. 


 זינוק של 600% בהכנסות ב-3 שנים 


 אם כך, מה גורם למטאלינק, שמכרה ב-2.1 מיליון דולר "בלבד" ברבעון הראשון של השנה והפסידה 3.5 מיליון דולר (הכנסות של 14.1 מיליון דולר ב-2001 על הפסד תפעולי של 15.7 מיליון דולר) להאמין שעד 2003 היא תצמח ביותר מ-600%? התשובה לכך, לפחות על פי מנהלי החברה, טמונה בשוק בו החברה פועלת. 

 כדי לחזור למה שהיינו בעבר ולהגיע תוך 3 שנים למטרת מכירות של 100 מיליון דולר, אנחנו צריכים לנצל הזדמנויות בשוק התקשורת 

 החברה, הנסחרת בבורסת הנאסד"ק ובבורסת תל אביב, מפתחת שבבים המיועדים למערכות DSL של תקשורת רחבת פס. השבבים של החברה מיוצרים על ידי גורמים שלישיים ומיועדים לחברות ציוד תקשורת ותשתיות המספקות מערכות DSL. פתרון החברה מאפשר העברת מספר ערוצי וידיאו, שירותי טלפוניה וגישה מהירה לאינטרנט על תשתית הנחושת הקיימת. 

 שווי השוק של מטאלינק הוא כ-60 מיליון דולר - פחות מהמזומנים שבקופתה, המסתכמים ב-84.6 מיליון דולר בסיום הרבעון הראשון, כולל השקעות לטווח ארוך. לקראת סוף שנת 2001 רשמה המניה את מחיר השפל שלה, ממנו היא רחוקה כיום ב-4.3% בלבד (במחיר של 3.1 דולרים) ובשיא, החברה נשמה אוויר פסגות בשווי של מיליארד דולר. 

 בעלי המניות העיקריים בחברה הם שני מייסדיה, צבי שוכמן ועוזי רוזנברג, שמחזיקים 25.2% ו-21.1% בהתאמה, ממניות החברה. בעל מניות נוסף הוא זהר זיסאפל, שכיום מחזיק ב-5.7% ממניות מטאלינק. החברה הנפיקה לראשונה בנאסד"ק בדצמבר 1999, אז גייסה כ-55 מיליון דולר, והיתה אחת הישראליות האחרונות שהספיקו להשלים הנפקה שנייה לציבור בוול סטריט לפני המפולת של אמצע מארס 2000. ההנפקה השנייה התרחשה 4 חודשים בלבד לאחר ההנפקה הראשונית של החברה, והיא הצליחה לגייס 135 מיליון דולר לפי מחיר של 45 דולר למניה. 

 ואולם, סכום זה כלל הצעת מכר של בעלי המניות, כך שמטאלינק גייסה לקופתה כ-68 מיליון דולר ברוטו, ושוכמן ורוזנברג מכרו כל אחד מניות בכ-25 מיליון דולר. מי שעוד ניצל את ההזדמנות למכור מניות היה ליאור ברגמן - ששימש באותה התקופה כאנליסט בכיר בבית ההשקעות אופנהיימר (CIBC), ומכר מניות בכ-250 אלף דולר. 


 סימני אופטימיות מבל קנדה וקווסט 


 "חברות היום מתקשות לייצר מודל יציב של הכנסות שיתבסס על דטה בלבד ב-ADSL", אמר אתמול זק, בכנס הרישום הכפול שערכה בורסת תל אביב בשיתוף עם בית ההשקעות CIBC, "ומסתבר שהסכום שלקוחות מוכנים לשלם על שירות כזה הוא נמוך מזה שחברות טלפוניה צריכות כדי להגיע להצלחה. ניסינו לבדוק גם את התחום של קול על גבי DSL, אבל לא נראה שהוא הולך היום לשום מקום. לכן, הווידיאו נראה כ'דבר הבא', בעיקר לשוק הביתי. יש כאלה שמעריכים שה-ADSL יספיק בכדי להעביר שירות לבתים, אבל האיכות תהיה מוגבלת בעיקר במקרים בהם מדובר על יותר מערוץ שיווק אחד", מסביר זק את הסביבה בה פועלת מטאלינק. 

 בשטח, הוא אומר, כבר החלו סימנים ראשונים לרוח אופטימית. "בצפון אמריקה, החברות קווסט ובל קנדה התחילו בהתקנות ראשוניות של VSDL בדנבר פיניקס ומונטריאול, וזה סימן מעודד", מסביר זק. "יש אומנם חברות שמכריזות כי ייקח עוד זמן עד שיתחילו את ההתקנות, ואחרות הפסיקו להכריז ועוקבות מקרוב על הניסויים, אבל אנחנו מעריכים שאם המודלים של קווסט ובל קנדה יצליחו, זה ייגרום לאימוץ רחב יותר על ידי יצרנים אחרים וביניהם בל סאות', ורייזון ואולי אפילו SBC". 

 מבחינה גיאוגרפית, אומר זק, יש כיום פוטנציאל גדול בשוק היפאני ל-VDSL, מאחר שהמדינה מרושתת בסיבים אופטיים, שנקודות הקצה שלהם נמצאות בסמיכות לבתים הפרטיים. המרחק הנוח גורם לדבריו להתעניינות מאיזור גיאוגרפי זה. בשוק הסיני, הוא אומר, התעורר ה-VDSL בעיקר בנגזרת של MTU - כלומר, קמפוסים ובתי מגורים, "אבל אנחנו רואים כבר את הצעד הבא - רשתות ציבוריות". בתחום זה אינפיניון היא החברה המובילה בעולם. 

 אם כך, מיהן מתחרותיה של החברה? מבלי להיכנס יותר מדי לפירוט טכנולוגי, מטאלינק מספקת מה שמכונה QAM VDSL, טכנולוגיה המבוססת על סטנדרט, ושם ניתן למצוא חברות כמו אינפיניון (באמצעות סוואן הישראלית שנרכשה על ידה). לדברי זק, היא אומנם בנתה מוצר VDSL אולם אינפיניון ממוקדת יותר באית'רנט על DSL ופחות בפתרון כולל. 


 החברה מתחרה גם בגלובספאן 


 הסוג השני של מתחרות הוא אלה המתמקדות בטכנולוגיה של DMT-VDSL, מבוססת סטנדרט אחר. "ייקח עוד שנתיים אם בכלל עד שיוחלט על הסטנדרט - האם הוא יהיה QAM או DMT", אומר זק, ומבחינה תיאורטית אין הבדל גדול וממשי. אנחנו מעריכים שההתקנות המשמעותיות נמצאות ב-QAM". בין החברות הנמצאות בסטנדרט הזה מונה זק את איקאנוס וזרליק, שהציגו לדבריו אבי טיפוס לטכנולוגיה. 

 הסוג השלישי של מתחרות הוא חברות המציעות פתרונות ADSL+, כלומר, הרחבה של ה-ADSL הקיים על ידי מספר חברות (אם כי זק אומר כי אלה לא הצליחו להציג היצע אמיתי). הוא מוסיף כי מדובר בטכנולוגיה שהיא אינה סטנדרטית, המספקת קיבולת של 10-16 מגה-ביט, ובעלת ביצועים מוגבלים. 

 כאן נמצאת בעיקר חברת גלובספאן. חברות נוספות: ברודקום, שהיתה לדברי זק החברה הראשונה עם פתרון לא סטנדרטי ל-VDSL ואלקטל, שהיא יצרנית ה-ADSL המובילה בעולם. "ברור היום לחברות המתמחות ב-ADSL שה-VDSL יעשה להם קניבליזציה בחלק מהנגזרות", אומר זק. 


 המלאים אצל הלקוחות יורדים; התאוששות מעבר לפינה 


 לאותם 2 מיליון דולר מכירות ברבעון הראשון של 2002 הגיעה מטאלינק בסיוע שני לקוחות גדולים: נקסט לוול ולוסנט. נקסט לוול, כך אומר זק, נמצאת ביישום אצל קווסט ובל קנדה וטלנור בנורווגיה. למטאלינק יש Design Win אצל לוסנט, וזק מעדכן כי החברה נמצאת עימם בניסויים במקומות נוספים בעולם. 

 "אנחנו מתכוונים להרחיב את האימוץ של ה-VSDL בעולם על ידי טלקוס, יצרני שבבים ו-OEM אחרים ולהרחיב את הפער בינינו לבין טכנולוגיות אחרות", אומר זק. שוק נוסף בו פועלת החברה הוא זה של תעבורת המידע (E1/T1). "זה שוק לא סקסי אבל יציב, שממשיך לצמוח ב-20% לשנה", אומר זק. 

 החברה מגלה אופטימיות זהירה לגבי הטווח הקרוב: "המלאים אצל הלקוחות יורדים ואנחנו מאמינים שההתעוררות וחידוש הדרישה נמצאת ממש מעבר לפינה", אומר סמנכ"ל הכספים של מטאלינק, עופר לביא, "אנחנו לא יודעים עוד כמה רבעונים זה יקרה, והרבה תלוי בהזמנות מזדמנות כך שאין לנו צבר הזמנות ידוע. אנחנו רואים שיפור אבל לא מתעלמים מהירידה בשוק". 


 החברה מקווה לשוב לרווחיות בקרוב 


 "כדי לחזור למה שהיינו בעבר ולהגיע תוך 3 שנים למטרת מכירות של 100 מיליון דולר", אומר זק, "אנחנו צריכים לנצל הזדמנויות בשוק התקשורת - כולל הצרכים החדשים שמתעוררים מירידת התקציבים המיועדים לרכישות ציוד - ולהסתכל על שווקים עם סינרגיה לשלנו ולנצל הזדמנויות לרכוש חברות בשוויים נמוכים מבעבר". 

 אבל קודם לכן, לפני שמטאלינק דוהרת בסערה קדימה, עליה לשוב לרווחיות, שכן מאז הרבעון השני של 2001 היא מייצרת הפסדים. שולי הרווח הגולמי של החברה הסתכמו ב-54% ב-2001, ולביא מדבר על פוטנציאל שיעור רווח גולמי של 60%. ברבעון השלישי של 2001 שולי הרווח הגולמי היו 32.5%, ברבעון הרביעי הם הסתכמו ב-46.5% מההכנסות וברבעון הראשון של 2002 הידרדרו ל-41%. "אנחנו במסלול לשוב לרווחיות", הוא אומר, "אם נשיג את מטרות ההכנסות שלנו להמשך ושולי הרווח הגולמי, הרווחיות תהיה אוטומטית", הוא סבור.