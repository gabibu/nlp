UBS ורבורג הוציא המלצת מכירה בשבוע החולף על מניית חברת התעופה ג'טבלו (סימול JBLU). המלצת מכירה היא אירוע נדיר בנוף בנקי ההשקעות הגדולים. המלצות אלה מהוות היום פחות מ-2% מכלל ההמלצות שמוציאים אנליסטים, לעומת כ-1% בתקופת הגאות של השוק, לפי נתוני חברת המחקר פירסט קול. אולם המלצת מכירה גרידא לא היתה עילה להרים ולו גבה, אילולא היתה זו המלצת מכירה על מניה ש-UBS ורבורג עצמו סייע להנפיק לראשונה לפני חודש בלבד. 

 פרופסור ג'יי ריטר, מומחה להנפקות מאוניברסיטת פלורידה, בדק ומצא כי במדגם של 1,611 הנפקות בשנים 1996-2000, לא הוציא ולו אנליסט אחד המלצת מכירה על מניה שהמעסיק שלו היה חתם בהנפקה שלה. נתונים של סטארמיין, שירות העוקב אחר המלצות אנליסטים, מראים כי בין 1994-2000 לא ניתנו המלצות מכירה על הנפקות טריות, והגרועות שבהמלצות כאלו היו 8 המלצות "החזק". 

 ג'טבלו החלה להיסחר ב-12 באפריל בבורסת הנאסד"ק, בהופעת בכורה מוצלחת. מניות החברה נסקו ב-73% ביומה הראשון בנאסד"ק. ג'טבלו מכרה לציבור 5.87 מיליון מניות במחיר של 27 דולר למניה, וגייסה 158 מיליון דולר. החתמים הראשיים היו מורגן סטנלי ומריל לינץ', אולם גם UBS ורבורג השתתף בייעוץ להנפקה. 

 המניה המשיכה להיסחר במחיר גבוה יותר ונסגרה ביום שישי האחרון ב-47.3 דולר למניה - תשואה של 75% מאז ההנפקה. אולם סמואל באטריק מ-UBS הוציא ביום שלישי שעבר המלצת "הפחת" - השקולה ל"מכירה", ואף העניק למניה מחיר יעד של 38 דולר בלבד. 

 אם היו אנליסטים שהיו יוצאים בהכרזות דומות בתקופת העליות בנאסד"ק, האם היה נמנע מפח הנפש של בועת הטכנולוגיה? האם המשקיעים המסוחררים מהעליות היו שועים להם? 

 כידוע, נתונים האנליסטים של וול סטריט היום תחת מבול של ביקורת קשה, לא רק מצד המשקיעים ששעו להמלצות והפסידו כסף, אלא מצד רשויות החוק. התובע הכללי של מדינת ניו יורק מנהל היום מערכה קשה נגד מריל לינץ' ובנקי ההשקעות האחרים, לאחר שחשף גישה דו פרצופית ומוטה של אנליסטים בכירים כלפי מניות עליהן המליצו. 

 ההאשמות נוגעות לכך שמחלקות המחקר של בנקי ההשקעות פעלו תחת ניגוד עניינים והמליצו על מניות לא כשטובת המשקיעים לעיניהן, אלא במטרה לגרוף עסקות חיתום ורכישה מכניסות לטובת חטיבות של בנקאות השקעות. 

 ההמלצה הנדירה של UBS לא רק שמתבלטת על רקע המלצות לא כנות שנפוצו בשנים הקודמות, אלא שהיא מזכירה כי בנקי ההשקעות נמצאים עדיין תחת חקירה בנושא הקצאות להנפקות ראשונות. מעניינו של חתם כי המניה אותה סייע למכור תמשיך להפגין ביצועים טובים גם בשוק המשני. בהתאם לכך, פעלו בנקים כמו CSFB לחייב משקיעים להמשיך ולהחזיק במניות שקנו בהנפקה ראשונה ולא להזדרז למכור אותן תוך ימים מההנפקה. CSFB שילם 100 מיליון דולר כדי ליישב תביעה שכזו, אולם תביעות אחרות מאיימות עליו בשעה זו ממש. 

 אם כך, האם ניתן לייחס ל-UBS ורבורג יושר מופלג על המלצתה יוצאת הדופן? האם באטריק יוצא נגד זרם השחיתות שפשה בוול סטריט בהמלצה אמיצה? 

 או שאולי כדאי להתמקד בעובדה ש-UBS ורבורג מכרה למשקיעים מניה שלדעת מחלקת המחקר שלה יש להיפטר ממנה עתה. אולי האנליסט התכוון לומר כי אף על פי שהחברה מוצלחת, מנייתה המריאה יותר מדי ועתה כדאי למכור אותה? אולי הוא אומר, חברים, עשיתם את הבוכטה שלכם, קחו את הכסף הביתה? 

 אם היו אנליסטים שהיו יוצאים בהכרזות דומות בתקופת העליות בנאסד"ק, האם היה נמנע מפח הנפש של בועת הטכנולוגיה? האם המשקיעים המסוחררים מהעליות היו שועים להם? בדוגמה הפוכה בדיוק למה שקרה במגזר הטכנולוגיה, מתבלט פוטנציאל חוסר תום הלב של בנקי ההשקעות בהתנהגותם כלפי הנפקת גולדמן סאקס. 

 בנק ההשקעות הידוע היה אחד מההנפקות הבודדות שקיבלו המלצות פושרות מבנקי ההשקעות שסייעו לביצועה. מתחרי גולדמן, בר סטרנס, מריל, סלומון ומורגן, שכולם סייעו לחיתום ההנפקה של גולדמן ב-1999, העניקו למניה המלצת "נייטרלי" כאשר "התקופה השקטה" הסתיימה. אולם מניית גולדמן היכתה מאז ההנפקה את ביצועי המדדים בוול סטריט. 


 קישורים נוספים 
 מניות חברת התעופה ג'טבלו נסקו ב-73% ביומה הראשון בנאסד  "  ק  [9]