הצרות של  דסק"ש  (  דסקש  [9]  : ת"א)  ותבל לא מפסיקות להכות. היזם הירושלמי עבר זוסמן, הנמנה על מייסדי חברת הכבלים תבל ב-1988, לא מתכוון לשבת בצד ולראות כיצד בעלות המניות הגדולות בתבל - דסק"ש  ויו.פי.סי  (  UPCOY  [10]  : NASDAQ)  - רוקחות עם הבנקים עסקה, בעוד הוא נותר בחוץ. 

 זוסמן דאג בראשית דרכה של תבל להכניס את חברת UCTV כשותפה בחברה, עד שב-1990 נמכרה UCTV לחברת UPC ההולנדית, והאחרונה הפכה למחזיקת המניות בתבל. זוסמן, שדאג להפגיש בין דסק"ש ו-UPC, מרגיש, ולא בפעם הראשונה, שהוא "נשאר בצד" בשל אחזקתו הסמלית בתבל - 5% בלבד ממניותיה. 

 בפעם הקודמת שזוסמן הרגיש שהוא נשלח אל מחוץ לגדר הוא נקט בצעד חריף של הגשת תביעות נגד שותפיו לאחזקת תבל ונגד דירקטורים ומנכ"ל החברה, יוסי דואר. אז איימו עליו שצעדו זה עלול לפגוע בתבל ועסקיה, אך זוסמן לא נבהל ותבע את שותפיו. 

 מאז, כידוע, הידרדרו עסקי תבל וענף הטלוויזיה הרב ערוצית בכלל, רק שלזה לא היה שום קשר עם הגשת התביעות, ההידרדרות נבעה מהניהול הכושל של החברה והרגשת ה"יהיה בסדר" שהגיעה גם לחדרי מקבלי ההחלטות בחברות הכבלים. 


 תביעה על גביית דמי ייעוץ ללא כל הצדקה 


 זוסמן תבע ביוני 1999 את קבוצת  אי.די.בי  (  אדבא  [11]  : ת"א)  (דסק"ש) ואת יו"ר UPC באותם ימים, מארק שניידר, בטענה ששתי בעלות המניות הבכירות בתבל גבו דמי ייעוץ בסכום של 100 מיליון שקל ללא כל הצדקה. לטענת זוסמן, בוצעה משיכת דיווידנד סמויה, והוא, כבעל מניות מיעוט, קופח. 

 זוסמן, שאינו משותף בקביעת החלטות בתבל, לא ידע על החלטת דסק"ש ו-UPC לגבות דמי ייעוץ מתבל, וגילה עובדה זו באיחור. זוסמן טען באותם ימים כי גם אם ניתנו שירותי ייעוץ, הרי שהיקפם מעורר תמיהות, ועל כן האשים את שותפיו בחלוקת דיווידנד סמויה בניגוד לטובת תבל. 

 על כן, מבקש זוסמן לבטל את הסכמי הייעוץ של דסק"ש ו-UPC עם תבל, ודורש שבית המשפט יצווה על השתיים להחזיר את כספי הייעוץ לחברה, או, לחילופין, להעניק לו את חלקו היחסי בדמי הייעוץ. 

 אתמול אמר אדם המקורב לזוסמן כי תביעותיו שרירות וקיימות, וכי בכוונתו להמשיך ולפעול למיצויין. אמירה זו דומה להפליא לתגובתו של זוסמן ביום הגשת התביעות נגד שותפיו, אז אמר ל"הארץ" שהוא מקווה שהצליח באמצעות התביעה להעביר לבעלי המניות מסר ברור. 


 אז נקלט המסר היטב - ועכשיו? 


 אז, בשנת 2000, המסר נקלט היטב בקרב הנהלות דסק"ש ו-UPC, ואלה הבינו כי עליהן לרכוש את המניות של זוסמן מידיו. רק שאז, כמו היום, זוסמן לא מוכן לוותר על נתח המניות שלו. זאת על אף, כאמור, שהוא אינו משותף בנעשה בתבל, ושאם מיזוג הכבלים ייצא אל הפועל, יקטן חלקו היחסי בהתאמה. 

 זוסמן, ככל הנראה, האמין בזמנו בתעשיית הכבלים, ורצה ליהנות מרווחיה, כמו גם מפרי עמלו בהקמת השותפות בין דסק"ש ל-UPC, שהצעידה עד לפני כשנתיים את תבל קדימה, שכן אחרת לא ניתן להבין את סירובו למכור את מניותיו במונחי השווי למנוי ששלטו בענף בשנים 1999 ו-2000.  היום מצטער זוסמן על כך שלא השכיל לנצל את זכויות הסירוב שלו, ועל כן הפעם - במשבר הנוכחי - הוא מתכוון להיות מעורב בפרטי ההסדרים המתגבשים ולנצל את מעמדו בהסכמות שיידרשו מכל בעלי המניות.  זוסמן תובע מקבוצת אי.די.בי להעביר לידיו ולידי תבל את כל המסמכים והמידע הנוגעים להזדמנויות עסקיות בתחום הכבלים והטלקומוניקציה מדצמבר 1993 ואילך, אותן ניצלה, לטענתו, אי.די.בי שלא במסגרת פעילותה בתבל. זוסמן סבור היום כי אם היה מממש ב-1998 את זכויות הסירוב הניתנות לו - הוא היה מרוויח כסף רב. 

 היום מצטער זוסמן על כך שלא השכיל לנצל את זכויות הסירוב שלו, ועל כן הפעם - במשבר הנוכחי - הוא מתכוון להיות מעורב בפרטי ההסדרים המתגבשים ולנצל את מעמדו בהסכמות שיידרשו מכל בעלי המניות. 

 אתמול הסתבר שהסדרים אלה אינם שוליים, והם כוללים, בין השאר, שינוי במבנה האחזקות בחברה והקצאת מניות לבנקים. הרעיון של הקצאת מניות לבנקים עלה באחרונה כאחת האפשרויות להגעה להסדר מול הבנקים על מסגרות אשראי חדשות לחברת תבל, הפועלת תחת נאמן וצו הקפאת הליכים למשך חודשיים. 

 הבנקים עודם חלוקים בדעתם, אך נראה שהפתרון למשבר בתבל יהיה כנראה מחילת חובות בדרך של הפיכת חוב להון באמצעות הקצאת מניות לבנקים. 

 כדי שזוסמן לא יערים קשיים שעשויים לעכב את הליך המיזוג ואת ההסכם עם הבנקים, הוא מבקש לעצמו תמורה, מבינים היטב בדסק"ש וב-UPC, רק שהפעם התמורה לא יכולה להיות בצורה של הצעה נדיבה לרכישת המניות, אלא, ככל הנראה, בקבלת תביעותיו בהליך הגישור המתנהל בעניין תביעותיו. 


 בעלי המניות הקטנים מרימים ראש 


 במצב משברי כפי שתבל נתונה בו, יכולים בעלי מניות חלשים להרים את ראשם ולהרגיש לפחות שווים לבעלי המניות הגדולים. כך הצליחה UPC, חברה על סף פשיטת רגל, להכתיב לדסק"ש שהיא לא תדולל למרות שאינה מזרימה כסף לתבל ולגרור את דסק"ש לדרוש צו הקפאת הליכים לתבל. 

 וכך גם זוסמן הבין והפנים את שיטת הפעולה של UPC, ומעמדת בעל המניות שבהשוואה לשותפיו, "אין לו מה להפסיד" מכינוס נכסים אפשרי של תבל, הוא שואב את כוחו המחודש. 

 אם תתעכב נוסחת הפשרה בהליך הגישור שמנהל בימים אלה עו"ד רם כספי בעניין תביעותיו של זוסמן מאי.די.בי, הרי שזוסמן עשוי ל"חבל" במאמצי דסק"ש להגיע לנוסחה שתוציא את תבל ואת תעשיית הכבלים כולה לדרך חדשה. בינתיים, בכל מקרה, מקפידה דסק"ש להודיע בדו"חותיה השוטפים כי אין לה כל כוונה לבצע הפרשה בגין התביעה של זוסמן. 


 קישורים נוספים 
 עבר זוסמן, המחזיק ב-5% ממניות תבל, ידרוש תמורה בעד אישורו להקצאת מניות תבל לבנקים  [12]