כל הגופים הכלכליים העוקבים אחרי חברות הדירוג הבינלאומיות מסכימים היום: בתוך שבועות בודדים, אולי אפילו עוד החודש, תודיע חברת הדירוג האמריקאית סטנדרד אנד פור'ס (S  ) על הורדת הדירוג של מדינת ישראל, מ-A מינוס ל-BBB. 

 בימים האחרונים עושים אנשי החשב הכללי באוצר, בראשות ניר גלעד וסגנו אלדד פרשר, מאמצים ניכרים לשכנע את הכלכלנים של חברת הדירוג להשאיר את הדירוג ללא שינוי, אך הסימנים מפגישות אלה אינם מעודדים. ללא מהלך כלכלי או מדיני מפתיע - הדירוג ככל הנראה יירד. הסיבה היחידה לדחייה אפשרית של ההורדה היא העובדה כי היקף איגרות החוב של ישראל הנסחרות בחו"ל מאוד מוגבל, ולכן אין לחץ רב מצד המשקיעים המוסדיים לקבל עדכונים מהירים על טיב האיגרות. 

 השאלה היא איך תשפיע הורדת הדירוג על שוקי ההון והכספים בישראל, ועל שוק המט"ח המקומי בפרט. לדעת רבים מפעילי השוק הישראלים, לא תהיה להודעה של S  השפעה משמעותית כי השוק ממילא כבר תימחר אותה. שער הדולר בישראל, הם אומרים, כבר משקף מציאות של אי-ודאות עצומה, גם בתחום המדיני-בטחוני וגם במישור הכלכלי, לכן הורדת הדירוג תהיה לא יותר מאשר צעד המתאר מצב ידוע ומובן מאליו. 

 אלא שפעילי שוק המט"ח הישראלים לא קובעים בימים האחרונים את המגמות בשוק המט"ח. מי שקובע אותם הם דווקא הבנקים הזרים, ובעצם חבורה קטנה של דילרים צעירים בכ-5 בנקים גדולים, שקיבלו מאות מיליוני דולרים והוראה לגלגל אותם בכל מדינה שיחפצו, ובלבד שיביאו רווח לבנק. אם בשבועות האחרונים היו עוד חילוקי דעות בקרב הפעילים לגבי משקלם של המוסדות הפיננסיים הזרים, הרי שנתוני בנק ישראל על שוק המטבע מהימים האחרונים מסירים את הספק. 

 ביום שישי שעבר, לדוגמה, הסתכם חלקם של הבנקים הזרים מסך המחזור היומי בשוק המט"ח ב-219 מיליון שקל (כ-26%) לעומת 121 מיליון דולר בלבד של הבנקים המקומיים. ביום חמישי, היה חלקם של הזרים 23% מסך המחזור, בדומה לעמיתיהם מישראל. מתחילת החודש היה חלקם הממוצע יותר מ-20% מהמחזור. 

 עם הכסף הגדול שברשותם, הדילרים העובדים עבור הבנקים הזרים בלונדון ובתל אביב קובעים את סדר היום, בעיקר כאשר הבנקאים המקומים הרבה יותר זהירים 

 עם הכסף הגדול שברשותם, הדילרים העובדים עבור הבנקים הזרים בלונדון ובתל אביב קובעים את סדר היום, בעיקר כאשר הבנקאים המקומים הרבה יותר זהירים מהם בדפוסי פעולתם, ומעדיפים להתמקד בעשיית שוק מול לקוחותיהם העסקיים מאשר בהימורים חד צדדיים בכספי הבנק. 

 לעתים קרובות הדילרים הזרים מנתחים את התמונה באופן מעט שונה מהפעילים הישראלים, אלא שהבדל זה או האמצעים הכספיים הגדולים העומדים לרשותם - אינם מבטיחים להם רווח בשוק המקומי. כמו כל ספקולנט, הם לפעמים מרוויחים ולפעמים מפסידים. 

 לפני שבועיים רובם הרוויחו. לאחר שקנו דולרים במבצע "חומת מגן", הם קראו את הכותרות על סיום המבצע ועל שחרור ערפאת ומיהרו למכור את הדולרים שקנו ברווח נאה. בדרך הם גם היו האחראים העיקריים לצניחת הדולר מ-4.9 שקלים ל-4.83 שקלים, ירידה של 1.5% ששווה לא מעט כסף כאשר מכפילים אותה במאות מיליוני דולרים. 

 הבוקר, לעומת זאת, ייתכן מאוד שהם יהיו בין המפסידים. מאז הפיגוע בראשון לציון הוצפה העיתונות הבינלאומית בכותרות על ההכנות לקראת מבצע צבאי גדול ברצועת עזה, והבנקים הזרים קנו דולרים ברמה של 4.9 שקלים ואפילו מעבר לכך, בציפייה לעוד סיבוב של פורענות צבאית ואי-ודאות מדינית. פעילי מט"ח ישראלים חדי עין, לעומת זאת, הבינו כבר באמצע השבוע שעבר שקיים ספק לגבי היקף המבצע, וכי דווקא הכותרות על ועידות שלום הן המשמעותיות, ובחרו למכור דולרים. לפחות בנק ישראלי גדול אחד החליט להמר ביום חמישי שעבר על התחזקות השקל ומכר דולרים בכמויות גדולות. 

 כעת, לאחר שהמבצע הצבאי נדחה ולאור מה שנראה כלחץ בינלאומי לריסון הטרור, צפוי הדולר שוב לרדת במהירות, על חשבון הזרים שקנו ביוקר. כבר אתמול במסחר באופציות הדולר-שקל בבורסה ירד שער הדולר ל-4.90 שקלים לעומת יותר מ-4.93 שקלים ביום שישי. אם הבוקר יצטרפו למגמת מכירות זו גם הבנקים הזרים, אולי בניסיון לצמצמם הפסדים, ייתכן מהלך מהיר של התחזקות השקל. 

 כמו בכל התקופה האחרונה, גם בימים הבאים ימשיך שער הדולר להיקבע מדי יום בהתאם להתפתחויות הבטחוניות-מדיניות, אבל על פי הפרשנות של הבנקים הזרים. ומה יקרה כאשר S  יורידו את דירוג האשראי של מדינת ישראל? בשוק איגרות החוב הבינלאומי יירדו ככל הנראה מחירי איגרות החוב המזוהים עם ישראל, אלו שהנפיקה המדינה ואלו שהנפיקו חברות עסקיות כמו חברת חשמל ובזק. 

 לא מעט חברות ישראליות כבר ממתינות בקוצר רוח להורדה זו כדי לקנות אג"חים של מדינת ישראל בחו"ל בהנחה עצומה ביחס למחירי האיגרות הדולריות הממשלתיות הנסחרות בישראל. גם על שוק המט"ח תהיה להורדת הדירוג השפעה שלילית, היא אולי לא תתבטא מיד ביום ההורדה, אבל כאשר הדירוג של מדינה יורד ל-BBB, בנקאים בחו"ל מעדיפים בדרך כלל להמר נגד המטבע שלה.