

אתר האינטרנט "מעאלים אל-ג'יהאד" המזוהה עם ארגון "אל קאעדה", פירסם היום אגרת המיוחסת לאוסאמה בן לאדן, ובה קרא לתומכיו לחטוף אזרחים ישראלים ואמריקנים, ולבצע פיגועים בשגרירויות ושדות תעופה.

באגרת, המופנית ללוחמי הג'יהאד בארגון "אל-קאעידה", מפורטים היעדים להתקפות טרור.

בהודעה נכתב "להלן מקצת היעדים אשר יש לפעול להשגתם - מתן מקלט לפעילי אל-קאעידה, הידוק הקשר עם האחים במקומות שבהם מתנהל הג'יהאד, שימת דגש על הג'יהאד בפיליפינים, באינדונזיה ובטורקמניסטאן", נאמר באגרת.

באגרת נקראו עוד פעילי הארגון "לשמר את האימה בלב האויב באמצעות המשך הצבת איום לפגוע בשדות תעופה ובסוכנויות נסיעות ישראליות ואמריקניות,וניסיון לחטוף בני ערובה, אחד או שניים, אמריקנים וציונים. יש להתמקד בחטיפת עיתונאים ואנשים מפורסמים לשם הפעלת לחץ על ארה"ב וישראל ולהביא לשחרור אסירים".

"יש לפגוע בשגרירויות השייכות למדינות הכפירה המרגלות אחר המוסלמים, בכל מקום בעולם. תקיפתן תתבצע בשיטות הבאות - שיגור מכוניות תופת הנשלטות בשלט רחוק.

פעולות התאבדות בהן ישתתפו מספר מתאבדים. השגת יצירתיות בפיצוץ... מטרת פעילותנו צריכה להיות השגת יצירתיות בתעשית המוות ושימוש בכל אמצעי העולה על הדעת והמסייע להשגת המטרה, כגון שימוש בטילים... ובפרט לאור העובדה כי חלק מהשגרירויות נמצאות במקומות המתאימים לתקיפה באמצעות טילים", נאמר עוד באגרת.
