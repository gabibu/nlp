

לראשונה מאז החלה תעמולת הבחירות מעמיד הליכוד את בנימין נתניהו בקדמת הבימה. במשך כל תקופת מסע הבחירות הוא היה שרוי בשתיקה, ועתה הוחלט "להוציאו מההקפאה" ולהציגו בתעמולת הבחירות בטלוויזיה וברדיו. בשידורי התעמולה אמר בנימין נתניהו כי יש לבחור בליכוד כדי לאפשר לממשלה בראשות שרון לבצע את מדיניותה בעצמה, ללא צורך במפלגות קטנות. נתניהו הדגיש כי הכרזות מצנע כי יתחיל במו"מ עם ערביי הרש"פ במקום שבו הפסיק ברק הן מסוכנות לישראל.

מנחם רהט, הכתב הפוליטי של "מעריב", אמר לערוץ 7 כי בליכוד ניכרת שאננות, וכי שאננות זו היא אויב הניצחון, מפני שהיא גורמת לתחושה שהניצחון מונח בכיס, ומביאה לבטלנות אצל הפעילים. המפלגות המתחרות, לדבריו, מנצלות את חוסר העשייה ומנסות לנגוס בנתח הבוחרים. שאננות, הוא מוסיף, היא אויב של כל מי שמקבל מהסקרים את מתנת הניצחון בטרם עת.

רהט מציין כי מפלגת "העבודה", המודעת לכישלון הצפוי, מנסה בכל זאת להשיג כמה שיותר מנדטים.
לדבריו, הכישלון יירשם כאות קין על מצחו של מצנע וייתכן שהוא אף יודח.

עוד מוסיף רהט כי המאבק האמיתי בבחירות אלו אינו בין הליכוד לעבודה אלא דווקא בעולם החרדי, החושש דווקא מהעלייה בכוחה של "חירות", שברוך מרזל מוצב בה כמספר שתיים.

לדברי רהט, מרזל נחשב בעולם החרדי כאדם שמוצא מסילות ללבם של אדמו"רים חשובים. סיעת "חירות" אף הפקידה בידי אותם אדמו"רים מכתב התחייבות כי בכל העניינים החשובים היא תישמע להוראות הרבנים. מרזל, לדברי רהט, בהיותו יהודי חרדי בעל דעות ימניות לאומיות, נחשב בעיני רבים מהחרדים אופציה לבחירה, וזאת מפני שקצה נפשם מהרשימות הממוסדות, שמזה זמן רב לא השתנו. סומכים עליו גם שהוא ישיב מלחמה שערה לטיבי ובשארה, ציין.
