

בתגובה על טענות שהושמעו בציבור, כאילו ישיבתו של נתנאל עוזרי הי"ד במקום מבודד הקשתה על השמירה עליו אמר יורי שטרן מ"האיחוד הלאומי" לערוץ 7: "זוהי בושה וחרפה. חובתו של הצבא להגן על כל יהודי במכל מקום ולמצוא פתרונות", הוא המשיך. גם יהודים, לדבריו, המתגוררים במקומות מבודדים הם יהודים, ונחשבים אזרחי המדינה. בכל מצב צריך לדון עם האנשים בשטח מהן הדרכים הנאותות לאבטח אותם.

שטרן סיפר על מיזם חדש, ובו קבוצה של כאלף חיילים וקצינים ששירתו בצבא הסובייטי והרוסי נערכים להציע פתרונות יעילים לשמירה על היישובים. מדובר, לדבריו, בחיילים בעלי ניסיון צבאי בהתמודדות מול כוחות גרילה. את ניסיונם הם צברו במלחמות נגד לוחמים מוסלמים במקומות כמו אפגניסטן וצ'צ'ניה. בניגוד לנהוג בצה"ל, מוסיף שטרן, בצבא הרוסי הכשירו כוחות מיוחדים מקצועיים שעסקו באבטחה, ולחיילים פשוטים לא אפשרו לעסוק בכך. אנשי הגדוד משתלבים, לדבריו, במערך האבטחה של צה"ל, והוא מקווה כי הם יצליחו לשנות את התפיסה. הוא ציין כי אנשי הגדוד שומרים ביהודה ושומרון בהתנדבות, וכי לאחרונה הצליחו לגייס כספים בעבורם לכיסוי הוצאות הדלק.

מקורות ערביים מסרו כי צה"ל הטיל עוצר על העיר שכם והחל לפעול בשכונת רפידייה שבדרום העיר. על פי מקורות אלה, כוחות רבים של צה"ל נכנסו לשכונת רפידייה, ובמקום התפתחו עימותים, שבעקבותיהם נפצעו שישה ערבים. קודם לכן נמסר מצה"ל כי מטען הופעל לעבר כוח צה"ל ממזרח לעיר שכם. לא דווח על נפגעים, ולא נגרם נזק. במקום עצרו כוחות הביטחון ערבי "דרוש חקירה".

בכפר פרעון, מדרום לטול-כרם, עצר כוח מג"ב "דרוש חקירה" נוסף. ערבים פתחו באש לעבר בתי היישוב היהודי בחברון. כתבנו קובי פינקלר מסר כי נזק נגרם לאחד הבתים, אך איש לא נפגע.
