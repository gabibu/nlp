

הרכב השופטים של בית המשפט המחוזי בתל-אביב, בראשותה של השופטת שרה סירוטה, דחה את טענותיו של רב המחבלים מרואן ברגותי כי לבית המשפט בישראל אין סמכות לשפוט אותו, וקבע כי משפטו יתנהל בבית המשפט המחוזי בת"א.

מרואן ברגותי, מפקד התנזים של הפאתח' ביהודה ושומרון, המואשם ברצח עשרות ישראלים ובפציעתם של מאות אחרים בפיגועי טרור שיזם, שתכנן ושהוציא אל הפועל, טען כי אין לבית משפט בישראל סמכות לשפוט אותו.

הרכב השופטים, בראשותה של השופטת שרה סירוטה, והשופטים אברהם טל וד"ר עמירם בנימיני, דחו את בקשתו של ברגותי שלא להישפט בבית משפט ישראלי. הם קבעו כי אין לו חסינות משפטית.

בכניסתו לאולם הוא צעק כהרגלו: "האינתיפאדה תנצח", ובתגובה צעקו לעברו ההורים השכולים שהגיעו לאולם המשפט: "רוצח!" ו"טרוריסט!".

ברגותי לא נותר חייב וצעק לעברם "הכיבוש הוא הרוצח, אני לוחם שלום!".

ברגותי פנה לשופטת סירוטה בדרישה כי לא תאפשר את הקריאות נגדו בעודו כבול באזיקים וכתוצאה הוסרו אזיקיו, והקהל שקרא קריאות נגדו פונה מאולם בית המשפט.

עם הודעת השופטים כי הם דוחים את הטענות של ברגותי באשר לסמכותם לשפוט אותו הגיב ברגותי: "כתב האישום של בית המשפט אינו מעניין אותי. אני מנהיג פוליטי, לוחם חופש וחירות למען העם שלי נגד הכיבוש האכזרי. אני לא אשתתף בדיונים ושום עורך דין לא ייצג אותי".

השופטת שרה סירוטה הורתה לסניגוריה הציבורית לייצג את ברגותי. בסיום הדיון קבעו השופטים תאריכים להתחלת שמיעת העדים, מאמצע חודש אפריל ועד חודש מאי.
