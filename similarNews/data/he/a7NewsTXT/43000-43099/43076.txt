

צה"ל יזם השתלמויות לחקלאים פלשתינים, כך נמסר באתר של דובר צה"ל.

בהודעה נאמר כי 570 טונות תות שדה יוצאו במהלך החודשיים האחרונים דרך מעבר קרני לאירופה. חקלאים פלשתינים, תושבי עזה, מגדלים את הפרי על פני 1,000 דונמים ברצועת עזה. כ- 2,500 פועלים בעונה מועסקים בענף תות השדה.

"מנהלת התיאום והקישור שבמחסום ארז יזמה השתלמויות לחקלאים ואגרונומים פלשתינים מעזה בנושאי גידול תות שדה, טיפול בפרי ובקרת איכות, מתוך הכרה בחשיבותה של התוצרת החקלאית לכלכלה העזתית ותוך הפרדה בין האוכלוסיה הפלשתינית שאינה מעורבת בטרור לבין הטרור הפלשתיני", נאמר בהודעת דובר צה"ל.

עוד נאמר בהודעה כי "ענף תות השדה, ובמיוחד הייצוא, ממשיך להוביל את שאר ענפי החקלאות ופותח שערים בפני הצרכנים באירופה המכירים את איכות התוצרת הפלשתינית ונהנים מהיתרון היחסי של חקלאי עזה ומזג האוויר הנוח".

468 טונות פרי הדר יוצאו בשבוע שעבר דרך מעבר קרני וגשר אלנבי למדינות המפרץ הפרסי. חקלאים ערבים פלשתינים, תושבי עזה, מגדלים את הפרי על פני 20,000 דונמים ברצועת עזה. חלק ניכר מתושבי בית חנון שברצועת עזה, מתפרנסים בעיקר מענף פרי ההדר.
