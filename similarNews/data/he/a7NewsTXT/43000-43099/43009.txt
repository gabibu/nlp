

משימתה של "קולומביה" ממשיכה להתבצע ללא תקלות.

המשימה המדעית של המעבורת "קולומביה", שהיתה היום, (ראשון), ביומה הרביעי בחלל, המשיכה להתנהל ללא תקלות ואחת הבעיות הבודדות התעוררה כשאחת האסטרונאוטיות סירבה למסור דם לבדיקה.

האסטרונאוטית לורל קלארק, שסבלה מדקירות מחטים רבות לפני הטיסה, החליטה לשים לזה סוף.

"אני חושב שזה לא היה הפסד גדול", אמר טייס המעבורת ווילי מקול.

קלארק, שהיא רופאה מוטסת בצי האמריקני, תנסה שוב לתת דם, ביום שני.

פרט לכך, עשרות הניסויים המדעיים בוצעו בצורה חלקה.

מדעני נאס"א מסרו, כי עכברי המעבדה בריאים, הנמלים חופרות מנהרות בקדחתנות והטחב שאינו יכול לצמוח בשום מקום בכיוון צפון, צומח בצורה מעגלית.

העדר כוח המשיכה בחלל חיוני לרוב הניסויים של ה"קולומביה".

האסטרונאוטים, המתפקדים גם כחוקרים וגם כנסיינים, תורמים דם, רוק ושתן.

האסטרונאוט הישראלי אילן רמון לא הצליח לצלם סופות חול לניסוי הישראלי, כי הראות היתה לקויה בשל עננים, אך היתה לו הצלחה רבה יותר במחקר על פיצוץ בכוח משיכה אפס.

המדענים ראו את הלהבות בוערות בחלל, שמו לב כי הן פלטו פחות פיח וניצלו פחות דלק, והם רוצים לדעת את הסיבה.

"חלקיקי פיח אחראים למקרי מוות רבים יותר מאשר כל חומר מזהם אחר הנפלט כתוצאה מבעירה. בארצות הברית לבדה מתים מידי שנה כ-60 אלף אנשים בשל שאיפת חלקיקי פיח", אמר ג'רארד פיית', המדען הראשי בפרוייקט הבעירה.

משימתה של ה"קולומביה" אמורה להסתיים ב-1 בפברואר בנחיתתה במרכז החלל קנדי שבפלורידה.
