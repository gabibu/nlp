

"ריטואל שקובר את המפלגה ואת מצנע עוד יותר עמוק" כך כינה היום בכיר במפלגת העבודה את הדרישה להחליף את עמרם מצנע בשמעון פרס. ח"כ בן אליעזר, אמר כי קמפיין העבודה מתנהל בטירוף שלא מוביל לשום מקום.

"ריטואל שקובר את המפלגה ואת מצנע עוד יותר עמוק", כך כינה היום בכיר במפלגת העבודה את הדרישה להחליף את עמרם מצנע בשמעון פרס, כפי שעלתה בישיבת מטות הבחירות של מפלגת העבודה בת"א בבוקר.

כתב עתי"ם מוסר, כי את הדרישה כי מצנע "יסיק מסקנות" מכשלונו לשפר את עמדת מפלגת העבודה לקראת הבחירות, העלה חבר הכנסת וייצמן שירי, מתומכיו של בנימין בן אליעזר. יחד עם זאת, לא זכתה ההצעה לתמיכתם של בכירי המפלגה שנכחו בישיבה.

הטונים בישיבה היו צורמים, במיוחד לאור הסקרים האחרונים שפורסמו בעיתון "מעריב" כאילו לשמעון פרס יש סיכוי טוב יותר לנצח כראש גוש השמאל את שרון וגוש הימין.

פרס עצמו נמצא בביקור ברומא ולא התבטא עד עתה בנושא.

במפלגת העבודה סבורים רבים, כי הדרישה להחלפת מצנע בפרס, כמו הדרישה להחליף את ברק בפרס בבחירות הקודמות, היא ריטואל שלא רק שאינו מסייע למפלגת העבודה, אלא מציג כיושב הראש שלה ככלי ריק ואת המפלגה כמי שאינה יודעת לאן לפנות לאחר שנכזבה גם תקוותה האחרונה ללקט קולות - בהכרזתה התמוהה והבלתי מובנת כי לא תשתתף בשום פנים ואופן בממשלת אחדות שראשה אריאל שרון.

בישיבת ראשי המטות החל ויכוח בין בנימין בן אליעזר ובין אברהם בורג יו"ר הכנסת, כי בשל שותפותה של מפלגת העבודה בממשלת האחדות אין המפלגה מסוגלת עתה להסביר את הכרזתה כי לא תשתתף בממשלת אחדות עם שרון. בנימין בן אליעזר אמר כי אינו חוזר בו מהשותפות בממשלה אליה הוביל את מפלגת העבודה וכי שותפות המפלגה בממשלה בלמה מגמות קשות של קיצוניות שמקורה בראש הממשלה אריאל שרון ובמדיניותו כלפי הפלשתינים.

במפלגת העבודה הגיעו למסקנה בעקבות הישיבה הסוערת כי פורום ראשי המטות לא יתכנס עד לבחירות. נכון לעכשיו אין למפלגת העבודה מרשם ליציאה מהמשבר המשתקף בכך שאינה מצליחה לעבור את גבול ה-20 מנדטים ותקבל בבחירות אולי אף פחות מכך.

בתוך כך אמר יו"ר המפלגה הקודם, ח"כ בנימין (פואד) בן אליעזר, כי קמפיין העבודה מתנהל בטירוף שלא מוביל לשום מקום. פואד הוסיף: "צריך להפסיק עם הטירוף הזה ולחשוף את המפלגה וחבריה".

ח"כ ויצמן שירי אמר בישיבה: "זו צריכה להיות יוזמה של אדם אחד בלבד, מצנע. הוא צריך לבוא ולומר 'הציבור לא הספיק להכיר אותי ולכן אני מציע שפרס יחליף אותי'. אם פרס זוכה לכזו תמיכה בסקרים סימן שהציבור בכל זאת תומך בדרכה של המפלגה".

שירי הציע כי בימים הקרובים ייערכו בדיקות נוספות על ידי גופים מוסמכים במפלגה לראות אם הצבת פרס אכן מגבירה באופן משמעותי את כוחה של העבודה. "ביום שאחרי אנשים יזכרו שאני הייתי היחיד שדיבר על זה, אני לא הייתי שותף למועדון שתיקת הכבשים", אמר שירי".
