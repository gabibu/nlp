

בפסק דין תקדימי קבע בית הדין הארצי לעבודה כי הטבות רכב וטלפון יגולמו בשכר גם בחישוב הפנסיה. בית המשפט קבע כי יש לחשב הטבה של מתן רכב וטלפון לעובד כחלק מהרכיבים לשכר הקובע לצורך תשלום הפנסיה. כך קבע הרכב השופטים אלישבע ברק, עמירם רבינוביץ ונילי ארד, מבית הדין הארצי לעבודה.

פסק הדין ניתן בערעור שהגיש גרא קורן, היועץ המשפטי של הקרן הקיימת, על הרכיבים שאמורים להיכלל בשכר הקובע לצורך חישוב הפנסיה.

בית הדין הארצי קבע כי יש לכלול כרכיבים לשכר הקובע גם את הרכיבים שווי טלפון ושווי שימוש במכונית צמודה.

לדברי השופטים, תוספת רכב וטלפון שמקבל עובד נחשבות כהטבה החייבת במס הכנסה. קק"ל גילמה את מס ההכנסה בגין ההטבות, ובכך הגדילה את שכרו של המערער. תוספות אלו שולמו לו בקביעות ולכן הן מהוות חלק מהשכר הקובע.

יחד עם זאת נדחה ערעורו באשר לתוספות נהיגה עצמית, דמי שתייה ואשל, וזאת מכיוון שלדברי השופטים מדובר בתוספת מותנית, ששולמה לעובד רק כשעמד בתנאים לקבלתם. כך, למשל, תוספת אשל שולמה לעובד רק תמורת הצגת חשבוניות.

בית הדין קבע כי על קק"ל לגלם את הטבות הרכב והטלפון, כך שיהיו חלק מהשכר הקובע לצורך תשלום הגמלה. בית הדין חייב את קק"ל להחזיר למערער למפרע את הסכומים הללו מיום פרישתו, בספטמבר 1996, בתוספת ריבית והצמדה.

יצוין כי עד היום רכיבים אלו לא נחשבו בשום מקרה לצורך פנסיה או לצורך חישוב פיצויים, ולפיכך פסק דין זה יש בו משום תקדים, העשוי להביא למהפכה בתחום גובה הפנסיה של עובדים בכירים אשר החזר הוצאות למיניהן היווה רכיב ניכר בשכרם.
