

בערב חגיגי שנערך היום בירושלים, לציון 35 שנים לפלוגת מג"ב - איו"ש אמר מפכ"ל המשטרה רב ניצב שלמה אהרונישקי, בהופיעו בפני 2000 חיילי מג"ב איו"ש ולוחמיו, "אתם, לוחמי מג"ב,
מתאפיינים באומץ לב, אחריות ונחישות וההכרה שאם אתם לא תעשו זאת, איש לא יעשה זאת במקומכם. אתם עושים את העבודה הכי טוב שאפשר. מה שמייחד אתכם זו היכולת להתאים את עצמכם למציאות המשתנית ותמיד להיות צעד אחד לפני הטרור".

השנה מציין משמר הגבול יובל להקמתו, ו-35 שנים מאז נכנס החיל לפעילות שוטפת בשטחי יהודה ושומרון לאחר מלחמת ששת הימים. מאז התרחבה פעילות החיל בשטחי יו"ש, וכיום משרתים בשטחים 1900 חיילים ולוחמים, הפזורים ב-18 יחידות מבצעיות ברחבי הגדה המערבית, רובם בערים המרכזיות. בכך מהווה מג"ב איו"ש כרבע מגודלו של מג"ב כולו.

הגזרה השניה בחשיבותה בחיל, שגודלה שווה כמעט, היא הגיזרה החמה לא פחות של ירושלים, בה משרתים 2000 שוטרי מג"ב, המאבטחים באופן יומיומי ושוטף את העיר המערבית, העיר העתיקה ואת קו התפר.

כ-20 אחוזים מחיילי מג"ב הם דרוזים ובדואים, המהווים מאז ומעולם חלק בלתי נפרד, לא רק ממבנה החייל ומהרכבו הדמוגרפי, אלא גם מההווי היחידתי ומתרבותה, והדבר ניכר ברשימות חללי החיל.

404 לוחמי משמר הגבול נפלו מאז הוקם החיל ועד היום. 22 מהם נפלו במהלך האינתיפאדה הנוכחית, שפרצה בשנת 2000 ו-800 חיילים נפצעו במהלכה. פלוגות איו"ש לבדן איבדו עד היום 64 לוחמים, מהם 11 שנהרגו באינתיפאדה האחרונה.

לפני שנפתח הערב אמר מפקד גזרת מג"ב איו"ש, תת ניצב איטח אברהם, לכתב עתי"ם, כי הוא נועד להצדיע ללוחמי מג"ב, בגזרה המורכבת ביותר, אשר בפעילותם מונעים ומסכלים פעולות טרור ופח"ע מדי יום.

"אנחנו פועלים בכל איו"ש, מסכלים פיגועים, תופסים ועוצרים מבוקשים, נלחמים בטרור בכל יום ובכל שעה, ובתוך כל זאת אנו מבצעים פעולות שיטור ולחימה בערים וביטחון שוטף. שאיפתנו היא לקבל אחריות על גזרות ולממש אותה במלואה", אמר תת ניצב אברהם.

השר לבטחון פנים עוזי לנדאו אשר נכח בערב, הצדיע אף הוא ללוחמי החיל ושיבח את נחישותם ואומץ ליבם בעבודתם השוטפת. "מג"ב משמש ככוח הלוחם העיקרי של משטרת ישראל, רבים מהמפקדים המובילים של המשטרה מגיעים ממג"ב", אמר השר.

כן הזכיר השר את פלוגת "מתמי"ד", הכוללת למעלה מ-6,000 אזרחים לובשי מדים, המבצעים בהתנדבות משימות שמירה ביישובי הספר וביישובים הכפריים ברחבי הארץ, אשר נמנים אף הם על יחידות מג"ב השונות.
