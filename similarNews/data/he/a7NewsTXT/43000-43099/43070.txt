

ועדת החקירה הפרלמנטרית בנושא תאונות הדרכים תגיש מחר את מסקנותיה לנשיא המדינה משה קצב.

הוועדה הוקמה, כזכור, ב-4 בפברואר 2002 נוכח עלייה של 18% במספר ההרוגים בתאונות דרכים בשנת 2001. בראש הוועדה עמד ח"כ נחום לנגנטל וחברים בה היו חברי הכנסת מרדכי משעני, נחמה רונן, נעמי חזן, מוחמד בראכה אורי אריאל, יאיר פרץ, אברהם הירשזון ואיתן כבל.

הוועדה קיימה 20 ישיבות, אך בשל הקדמת הבחירות החליט יו"ר הוועדה להפסיק את עבודתה ולהגיש את הדו"ח, מוקדם מכפי שתיכנן.

בין הנושאים שבדקה הוועדה היו מצב חוקי התעבורה ואכיפתם על ידי המשטרה, מערך ההסברה למניעת תאונות דרכים של הרשות הלאומית לבטיחות בדרכים, מצב תשתיות הכבישים תוך התמקדות בכבישים האדומים, התייחסות מערכת החינוך לנושא הבטיחות בדרכים וכן בחינה מחודשת של תוכניות המגרה הקיימות במשרד התחבורה בענין הטיפול בגורם האנושי, הכשרת הנהג הצעיר ושינוי שיטת הניקוד.

בשנת 2002 נהרגו בכבישי הארץ 558 בני אדם, ירידה של 1.8 אחוז ובהשוואה ל-2001. בשנת 2002 נפצעו קשה 2557 בני אדם, ירידה של 10.3% ונפצעו קל 35,541, עלייה של 0.1% . יצויין, כי בשנת 2002 ארעו 489 תאונות קטלניות שזו ירידה של 2% לעומת 2001, 2072 תאונות דרכים קשות, ירידה של 7.2% ו-16,272 תאונות דרכים קלות שזו עלייה של 1.7% .
