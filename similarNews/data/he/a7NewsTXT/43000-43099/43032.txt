

המשימה המדעית של המעבורת "קולומביה", ממשיכה להתנהל ללא תקלות, ונכנסת ליומה הרביעי ,ועשרות הניסויים המדעיים מבוצעים בצורה חלקה. יש לציין כי העדר כוח המשיכה בחלל חיוני לרוב הניסויים של "קולומביה".

נמסר כי המדענים ראו את הלהבות בוערות בחלל ושמו לב כי הן פלטו פחות פיח וניצלו פחות דלק. לדברי ג'רארד פיית', המדען הראשי בפרוייקט הבעירה, "חלקיקי פיח אחראים למקרי מוות רבים יותר מאשר כל חומר מזהם אחר הנפלט כתוצאה מבעירה. בארצות הברית לבדה מתים מידי שנה כ-60 אלף אנשים בשל שאיפת חלקיקי פיח".

האסטרונאוט הישראלי אילן רמון לא הצליח לצלם סופות חול לניסוי הישראלי, כי הראות היתה לקויה בשל עננים, אך היתה לו הצלחה רבה יותר במחקר על פיצוץ בכוח משיכה אפס.

משימתה של ה"קולומביה" אמורה להסתיים ב-1 בפברואר בנחיתתה במרכז החלל קנדי שבפלורידה.

