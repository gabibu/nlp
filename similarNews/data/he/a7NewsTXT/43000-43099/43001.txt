

הציבור חושש להעיר למעשנים.

51 אחוזים מקרב הלא מעשנים מעדיפים שלא להעיר למישהו שמעשן בסביבתם, בשל פחד מאלימות.
22 אחוזים מתביישים להעיר.
10 אחוזים סבורים שאין זה מתפקידם ו-10 אחוזים נוספים סבורים, כי ממילא זה לא יעזור.

כך עולה מסקר שערך מכון דחף בהנהלת ד"ר מינה צמח, עבור משרד הבריאות, שבדק את האפקטיביות של התקנות האוסרות עישון במקומות ציבוריים, במלאת שנה ליישומן.

ממצאי הסקר הוצגו היום (ראשון), במסיבת עיתונאים שכינס שר הבריאות ניסים דהן בלשכתו בירושלים, בהשתתפות ד"ר צמח וראשי משרד הבריאות האחראים למניעת העישון.

מן הסקר עולה עוד, כי 57 אחוזים מעדיפים מסעדות עם אזורי עישון נפרדים.
54 אחוזים סבורים שצריך להגביל את העישון במקומות ציבוריים פתוחים כמו קניונים.
65 אחוזים תומכים בהגבלת העישון בבתי קפה ובמסעדות ו-93 אחוזים סבורים שיש לאסור עישון בבתי חולים ובמרפאות.

על האפקטיביות של הצווים למניעת עישון במקומות ציבוריים מלמד הנתון, לפיו 59 אחוז חשים שמעשנים פחות במקומות ציבוריים ו- 42 אחוזים מהמעשנים אמרו שהפחיתו את מספר הסיגריות שהם מעשנים.

שאלה נוספת שנשאלה בסקר, הייתה זכותו של מי חשובה יותר: זה שמעשן או זה שאינו מעשן.

מסתבר כי מחצית מהמעשנים הקבועים הכירו בזכותם של הלא מעשנים כחשובה יותר.

הסקר מצביע על כך, כי היום נוח יותר להעיר למעשנים במקומות עבודתם, ובמשרד הבריאות מייחסים זאת לתקנות החדשות.

שר הבריאות ניסים דהן אמר, כי היום ברור לכולם שעישון מזיק לבריאות.

"זהו הרוצח השקט האמיתי של האנושות, וכולם מודעים אליו", אמר.
"הלוואי שאפשר היה לחוקק חוק שיאסור עישון כמו שאסור לעשן סמים".

השר דהן הביע שביעות רצון מתוצאות הסקר, שמוכיח לדבריו כי תופעת הפסקת העישון במקומות ציבוריים מתרחבת, אך לדעתו המאבק צריך להימשך.

הוא מתח ביקורת על הרשויות המקומיות שאינן אוכפות די הצורך את התקנות, וציין כי בכוונתו לפעול
לשינוי החוק כך שהאכיפה תועבר למשרד הבריאות.

ב-12 בינואר השנה נכנסו לתוקף תקנות חדשות שהתקין שר הבריאות ניסים דהן, המחייבות כל מודעת פרסומת בעיתון ודבר דפוס אחר לכלול את אחת מ-13 אזהרות ברשימה שפורטה בתקנות.

באזהרות האלה יש להשתמש ברוטציה מדי חודשיים.

להזכירכם, עד כה הייתה רק אזהרה סתמית וכוללנית אחת, בנוסח "משרד הבריאות קובע כי העישון גורם למחלות חמורות".

האזהרות החדשות מצביעות על הקשר בין סיגריות למחלות שונות, וכן מזהירות מפני הפגיעה הסביבתית שגורם העישון.

בימים אלה פועלים במשרד הבריאות להגדלת שטח האזהרה על גבי קופסאות הסיגריות, מ-5 ל-30 אחוזים בשטח הקופסה, אולם משרד הבריאות מודאגים מההתנגדות שיש לצעד כזה מצד חברות הסיגריות וגורמים בעלי עניין אחרים.
