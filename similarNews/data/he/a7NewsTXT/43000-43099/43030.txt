

ביום ראשון בלילה נסגר חלק מבית החולים בבסיס אנדרוס של חיל האוויר האמריקני במשך יותר משעתיים, וזאת לאחר שהגיעה אליו חולה שהתסמינים שלה דמו לאלה של אבעבועות.

לאחר שלמקום הגיע מומחה מהמרכז הרפואי "וולטר ריד" ובדק את החולה, התברר שהיא חולה באבעבועות רוח במצב קשה.

התסמינים של אבעבועות ואבעבועות רוח יכולים להיות דומים. יצוין כי התקרית אירעה בתקופה של חששות רבים מפני מתקפת טרור ביולוגית.

בהודעתו של דובר הבסיס נאמר כי החולה הגיעה לחדר המיון ב 18:00 והתלוננה על חום ועל קשיי נשימה. החולה, ששמה לא נמסר, התלוננה גם על הופעתה של פריחה פתאומית.

בית החולים מסר כי כאמצעי מנע נלקחו החולה ושלושת אנשי הסגל שאתם היא באה במגע לבידוד, וכי חדר המיון נסגר מ 18:00 עד 20:15. כל אדם שבא באותה עת וביקש טיפול, כך נמסר עוד מבית החולים, נשלח לבית חולים אחר.

בהודעה נאמר כי הצוות הרפואי נקט "את כל הצעדים הדרושים משום שהתסמינים היו דומים מאוד לאלה של אבעבועות".

שר החוץ האמריקני קולין פאוול אמר: "יתכן שארצות הברית תתקוף את עירק בלי החלטה נוספת של מועצת הביטחון" .

פאואל הוסיף כי עד סוף החודש תספק ארה"ב הוכחות לעולם כולו שעירק מוליכה שולל את העולם כולו.

הבוקר עברו חמש ספינות ציוד של הצי האמריקני בתעלת סואץ, ככל הנראה לכיוון המפרץ הפרסי. כך דיווחו הבוקר סוכנויות הידיעות. לפי שעה סירב צבא ארה"ב להגיב לידיעה.

ראש פקחי האו"ם הנס בליקס אמר כי בעירק נמצאו ארבעה ראשי חץ כימיים ריקים נוספים, שלטענת בכירים עירקיים "נשכחו לפני כן".

בליקס וראש הסוכנות הבינלאומית לאנרגיה אטומית מוחמד אל באראדי נפגשו בבגדד עם בכירים עירקיים, וזאת במסגרת חלק ממאמץ של הרגע האחרון להשיג שיתוף פעולה עירקי מלא עם פקחי הנשק, לפני שהם ימסרו את הדוח שלהם למועצת הביטחון של האו"ם ב 27 בינואר.

בראיון ברשת C.N.N. אמר בליקס כי במהלך השיחות הם דנו עם הבכירים העירקיים על ראשי החץ הכימיים שנמצאו בעירק בשבוע שעבר. "הם אמרו כי הם בעצמם הופתעו" מראשי החץ "וציינו כי זו הייתה השמטה לא מכוונת, כי הם מחפשים ראשי חץ נוספים, וכי כבר מצאו ארבעה ראשי חץ כאלה ואולי עוד ימצאו ראשי חץ נוספים בעתיד".

בראיון אמר בליקס כי אין באפשרותו לומר אם את ראשי החץ והמסמכים, שהפקחים מצאו בביתו של מדען עירקי, אפשר לכנות "אקדח מעשן" העלול לגרום למלחמה, אך הוא הוסיף: "אלה נושאים חמורים".

"השאלה שאנחנו שואלים היא האם אלה שרידים של תוכנית מהעבר או שהם קצה הקרחון, חלק מתוכנית שלפיה הם שמרו תחמושת שבתוכה הם יכולים להרכיב נשק כימי בעתיד", שאל בליקס.

לדבריו, הם הזהיר את העירקים כי הם "בסכנה גדולה", כי המצב מתוח מאוד, וכי לכן עליהם לשתף פעולה עם פקחי הנשק. "איננו אומרים שיש לנו הוכחות כי יש להם נשק להשמדה המונית. אחדות מסוכנויות הביון, מהצד הבריטי והאמריקני, טוענות כי יש להן הוכחות כאלה, ואולי הן יכולות להניח אותן על השולחן. אנחנו איננו יכולים".

עם זאת, ציין, הפקחים עוררו מחדש שאלות בעניינים שלא הוסברו כיאות בעבר. לדבריו, במהלך חיפושיהם נתקלו הפקחים במכשולים, שכללו בין השאר השגת ראיונות עם מדענים עירקיים.

בתשובה לשאלה אם הפקחים ימשיכו בעבודתם גם אחרי 27 בינואר ענה בליקס: "מועצת הביטחון היא שצריכה להחליט לאן הם ילכו. המועצה היא שתחליט מה נחשב הפרה מהותית".
