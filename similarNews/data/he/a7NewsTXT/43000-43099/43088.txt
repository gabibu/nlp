

פרקליטות מחוז הדרום הגישה היום לבית המשפט המחוזי בבאר שבע, כתב אישום נגד אזרח ישראלי. הנאשם הוא יחיא יוסוף אבו ריאש בן 25 מהיישוב הבדואי חורה שבין באר שבע לערד, שנחשד במגע עם סוכן זר וניסיון לקנות נשק ולהעביר אותו לארגון "חמאס" ברצועת עזה.

התביעה טוענת, כי בחודשים פברואר ומרס אשתקד הוא היה בקשר טלפוני עם עזאת אבו סוויח משכונת נוסייראת בעזה, אף שידע כי האיש פעיל ב"חמאס".

על פי כתב האישום, בחודש ספטמבר ביקש אבו סוויח מהנאשם לעזור לו בקניית אקדח, וכן רובה "קלצ'ניקוב" או רובה אם-16. לשם כך הוא העביר אליו 8,000 ש"ח, למימון הרכישה. התביעה טוענת, שאבו ריאש פנה למספר אנשים והתעניין ברכישת כלי הנשק בסיועם, עד שנעצר.

יחד עם הגשת כתב האישום, ביקשה התביעה מבית המשפט לעצור את הנאשם עד לסיום המשפט.

הסניגור הודיע, שהוא טרם ראה את חומר הראיות וביקש לאפשר לו את לימוד החומר, ולשם כך הוא ביקש את דחיית המשך הדיון. השופטת ורד מרוז נעתרה לבקשת הנאשם, דחתה את המשך הדיון וציוותה להחזיק עד אז את הנאשם במעצר.
