

לשכת היועצים העסקיים, החליטה להקים מרכז מיוחד למתן ייעוץ למובטלים המבקשים להקים עסקים עצמאיים ולהשתלב בעולם העסקים.

ההחלטה על הקמת המרכז באה על רקע העלייה משמעותית במספר העובדים המפוטרים, בעיקר כאשר עליהם נמנים מפוטרים שכירים רבים שהיו בתפקידי מפתח בחברות גדולות בשכר גבוה ובעלי כישורים מקצועיים גבוהים, דוגמת עובדי הבנקים המסחריים שפוטרו באחרונה ועובדים בכירים בחברות היי טק ואחרים.

כתב עתי"ם מדווח כי לדברי נשיא לשכת היועצים העסקיים, רו"ח יעקב קופרברג, למפוטרים הללו אין כיום כמעט אלטרנטיבה תעסוקתית כשכירים, והם מסוגלים להקים עסקים עצמאיים בתחומי ההתמחות שלהם, מה גם שיש להם בסיס כלכלי להקמת עסקים בעקבות קבלת פיצויי פיטורים גבוהים ותנאים נלווים. אולם, עליהם להכיר את עולם העסקים וכללי ההנהגות שלו , תוך בחינה מקיפה של המציאות והצרכים ואת אלה מסוגלים להעניק להם היועצים העסקיים.

לדברי קופרברג, יעניק המרכז ייעוץ ראשוני ללא תמורה וללא התחייבות למפוטרים אשר יבקשו להקים עסק עצמאי. הלשכה תקשר בין הפונים לבין אחד מ-400 חברי לשכת היועצים העסקיים לבחינת התוכנית של הפונה וגיבושה לקראת הקמת העסק. "עד היום נעשו פניות פרטניות רבות של מפוטרים ליועצים עסקיים לגבש תוכניות הקמה ועתה הוחלט למסד את הנושא באמצעות הלשכה. בקרוב תפנה לשכת היועצים העסקיים לכל המעסיקים הגדולים במשק ותציע להם להפנות אליה את המפוטרים לקבלת ייעוץ בתחום זה.
