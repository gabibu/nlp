

"הפלשתינים יהיו חייבים להילחם בטרור עד חרמה, כמו כן יהיה עליהם לאסוף את כל מאגר הנשק הבלתי חוקי ולהשמידו, ולפעול למען חינוך הדור הצעיר לערכי שלום. אם יקרה כל זאת נכיר במדינה פלשתינית נטולת צבא, גם אם לא נצליח לפתור את סכסוך הגבולות",דברי שרון.

במסיבת עיתונאים שערכה לשכת העיתונות הממשלתית הופיע ראש הממשלה שרון בפני עיתונאים זרים. הוא הביע את שאיפתו להשגת "הסדר" עם ערביי הרש"פ אך אמר כי הדבר מותנה בהסתלקותו של ערפאת מהזירה ובסדרת דברים שעל הרשות לבצע.

"הפלשתינים יהיו חייבים להילחם בטרור עד חרמה, לרדוף את המחבלים ולהוציא את ארגוני הטרור אל מחוץ לחוק. כמו כן יהיה עליהם לאסוף את כל מאגר הנשק הבלתי חוקי ולהשמידו, ולפעול למען חינוך הדור הצעיר לערכי דו קיום ושלום ולשכנות טובה. לצד כל אלה נרצה לראות המשכיות. "אם יקרה כל זאת נכיר במדינה פלשתינית נטולת צבא, גם אם לא נצליח לפתור את סכסוך הגבולות", אמר שרון.

באשר למתקפה הקרבה של ארה"ב בעירק אמר שרון כי ממשלת ישראל תומכת בה, וזאת בשל חשיבותה במסגרת המערכה העולמית נגד הטרור.

"המשטר העירקי מחזיק בנשק להשמדה המונית, נשק כימי וביולוגי. בעבר כבר השתמש המשטר בנשק זה נגד האוכלוסייה העירקית והשמיד מאות אלפים. לעירק היה כבר ידע בייצור נשק אטומי, ואלמלא הפציצה ישראל את הכור בידי ממשלת מנחם בגין הייתה היום לעירק פצצה אטומית.
עירק, לדבריו, מעורבת בטרור מעורבות ניכרת: היא משלמת 25,000 דולרים לכל משפחה ברש"פ שמקרבה יוצא מחבל מתאבד. "המלחמה נגד עירק היא מלחמה נגד הטרור", אמר שרון.

על "רצונן" של מדינות אירופה "לעזור בפתרון הסכסוך" אמר שרון: "הלוואי והיה כאן שקט ורגוע, כך שיכולנו לסייע לכם, האירופים, בפתרון בעיותיכם. אני באמת מעריך את רצונם ואת נכונותם של האירופים לסייע, אבל אמרתי שיש לי תנאי אחד. התנאי הוא, שהגישה שלכם כלפי הישראלים והפלשתינים תהיה מאוזנת. אבל יחסכם אינו מאוזן. אני חושב שיש לנו הזכות לבקש מכם יחס הוגן", אמר.

עוד אמר שרון: "האירופים עוד לא הבינו שערפאת הוא סכנה, וכי יש לסלקו. האמריקנים תומכים בכך בפה מלא, ובמובנים רבים גם הרוסים", אמר.

בתגובה על התנאים שמציב שרון להקמת מדינה פלשתינית אומר יו"ר חרות ח"כ מיכאל קליינר כי כאשר ראש הממשלה מדבר על הקמת מדינה פלשתינית הוא פועל נגד האינטרסים של העם היהודי, נגד רצון העם היהודי ונגד השכל הישר. "שרון לא יהיה הבלפור של הפלשתינים, כי כל מי שישים את המאכלת על צווארה של ארץ ישראל לא ישרוד מבחינה פוליטית".
