

כ 20% מקציני הים המועסקים כיום בצי הסוחר הישראלי הם עולים ממדינות חבר העמים, כך עולה מנתונים חדשים על הספנות הישראלית, שהוצגו לראשונה בפני שר התחבורה צחי הנגבי.

מהנתונים מתברר כי רוב הקצינים הישראלים המועסקים בצי הסוחר הישראלי הם עולים חדשים, שנקלטו בישראל בשנים האחרונות. רובם הגדול מועסקים כקציני ים בדרגות גבוהות.

לאחרונה גדל מספרם של העולים החדשים מקרב מדינות חבר העמים המתגייסים לצי הסוחר הישראלי בתפקידי קצונה. מדובר בימאים בעלי מוטיבציה גבוהה ורמה מקצועית גבוהה, והם מהווים חלק חשוב מהקצונה הישראלית החדשה.

באמצעות הרשות להכשרה וחינוך ימיים מקיים מינהל הספנות והנמלים במשרד התחבורה מערכת גיוס והכשרה ימית שנועדה להכשיר קציני ים ישראלים לצי הסוחר ולשמר את התשתית של הספנות הישראלית.

מהנתונים מתברר כי מתוך 50 צוערים שהחלו את הכשרתם בשנת 2002 כקציני ים ישראלים, מחציתם הם עולים ממדינות חבר העמים.

בשנת 1999 אישרה הממשלה רפורמה בענף הספנות, שנועדה להבטיח את כושר ההובלה הימי באוניות ישראליות. על פי הרפורמה, חברות הספנות הישראליות התחייבו להחזיק בבעלות ישראלית כ 30 אוניות ישראליות, וזאת כדי לאפשר את קיומה של תשתית ספנות ישראלית.

כמו כן צומצמה החובה להרכיב את הצוות של האניות מעשרה ימאים (רב חובל ותשעה ימאים). לשבעה (רב חובל ושישה קצינים).

לצורך יישום הרפורמה הקצתה הממשלה סיוע לענף הספנות הישראלי בהיקף של כ 20 מיליון שקל לשנה, לתקופה של ארבע שנים. נוסף על כך הקצתה הממשלה סכום נוסף של שמונה מיליון שקל לשנה, לתקופה של ארבע שנים "לתמיכה בהעסקת ימאים ישראלים בשתי אוניות להובלת נפט ושתי אוניות להובלת פחם".
