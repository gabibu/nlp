

ירידה חדה נרשמה באחרונה, במספרם של הצבאים ברמת הגולן. בספירת צבאים שערכו פקחי רשות הטבע והגנים אתמול נספרו 202 צבאים בלבד ברמת הגולן, וזאת לעומת 357 צבאים שנספרו בשנה שעברה. מספרם הדל של הצבאים מצביע על מחסור ניכר בצבאים צעירים בקרב אוכלוסיית הצבאים בגולן, ויש המעלים חשש כי יעלמו מחבל ארץ זה.

ממצאים ראשוניים מעלים, כי הירידה החדה במספרם של הצבאים נובעת מריבוי מספרם של הטורפים, כתנים וזאבים, הפוגעים בעיקר בוולדות ברמת הגולן. גורם נוסף ורב משמעות הוא הצייד הבלתי חוקי, המחסל פרטים רבים בשנה בחבל ארץ זה.

מרשות הטבע והגנים נמסר לכתב עיתי"ם כי בשנים האחרונות ניכרת מגמת ירידה מדאיגה
באוכלוסיית הצבאים בגולן. בשנות ה-90 מוקדמות נספרו למעלה מ-4,000 צבאים בגולן, לעומת כ-202 בלבד שנספרו בתחילת השבוע.

בעקבות הממצא המדאיג פתחה רשות הטבע והגנים במחקר על הסיבות להצטמצמות אוכלוסיית הצבאים ברמת הגולן, בשיתוף חוקרים ממוסדות אקדמיים בארץ.

לאחרונה נתפסו ציידים ללא רישיון, וברשותם נמצאו גוויות ירויות של צבאים. נגד החשודים יוגש כתב אישום והם יועמדו במשפט.
