

בית משפט צרפתי החליט על סגירת תיק של תקיפת נערה שהותקפה בידי אנטישמים. הוריה של תלמידה יהודייה תבעו את מנהלת בית ספר תיכון בצרפת על אי-מניעת פשע. התביעה הייתה על כך שהמנהלת ומורים נוספים היו עדים לתקיפה של קבוצת תלמידות יהודיות ממניעים אנטישמיים, ולא נחלצו לעזרתן כדי למנוע את התקיפה.

ביום שישי האחרון התקיים דיון בתביעה נגד מנהלת בית הספר בפני בית המשפט המקומי של "איברי", פרבר של פאריס.

בדיון טענה התובעת כי ב 27 ביוני 2002 ניגשה קבוצה של תלמידות מבית הספר התיכון לבנות "בית רבקה" לבית הספר התיכון הצרפתי ע"ש אלבר קאמי בפרבר איברי, שם הן היו אמורות לגשת לבחינות הגמר של חטיבת הביניים.

מיד לאחר כניסתן למתחם בית הספר ספגו התלמידות היהודיות, כבנות 15, מטח של גידופים, התבטאויות אנטישמיות ואיומים. בתוך זמן קצר, טענה התובעת, החלה קבוצה של צעירים לתקוף את התלמידות פיסית, ואחת מהן הוטחה על הארץ. התלמידה, שהגישה את התביעה, טענה שהוכתה במשך דקות ארוכות, בעודה שרועה חסרת אונים על הארץ.

התלמידה הגישה מסמכים רפואיים המעידים על כך שהיא סבלה מזעזוע מוח, וכי הייתה זקוקה להתקין על צווארה צווארון אורטופדי ולקבל טיפולים רפואיים במשך שישה שבועות.

עורך דינה של התלמידה אלכס בושינגר אמר כי תלמידות נוספות נזקקו לטיפולים רפואיים, והגישו מסמכים שיעידו על כך. "במהלך כל האירוע היו מנהלת בית הספר ומורים נוספים עדים לנעשה, אך לא התערבו, והתנהגות זו היא העומד בבסיס החלטתם של הורי התלמידה להגיש תביעה על אי-מניעת פשע, עבירה הקבועה בחוק הצרפתי", אמר עו"ד בושינגר.

הנהלת בית הספר מחתה על האופן שבו הוצגה השתלשלות האירועים, וטענה: "אין מדובר אלא בוויכוח אשר פרץ בין שתי תלמידות" וכי "התובעים מנסים להפיח רוח דרמטית באירוע שאינו אלא עימות של מה בכך בין שתי תלמידות בחצר בית הספר".

עו"ד בושינגר השיב על כך ואמר: "בשל האירועים הללו לא הצליחו התלמידות של 'בית רבקה' לגשת לבחינות, ולמחרת שלחה המשטרה שוטרים כדי לאבטח אותן. התנהגות זו של המשטרה מעידה על כך שגם היא לא סברה כי מדובר באירוע תמים".

עם כל זאת החליט בית המשפט ב"אברי" לסגור את התיק "מחוסר עניין לציבור".
