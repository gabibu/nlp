

בישיבת הממשלה דיבר שרון על האפשרות שתפרוץ מלחמה בין ארה"ב לעיראק ואמר כי גם במצב כזה "האפשרות שישראל תותקף היא נמוכה". שרון הוסיף כי צה"ל, פיקוד העורף ומערכת הביטחון נקטו את כל האמצעים כדי למנוע פגיעה באזרחי ישראל.

בישיבת הממשלה הוסיף על כך שר הביטחון מופז כי הנחת העבודה של מערכת הביטחון היא שעל ישראל להיות מוכנה לאפשרות של פתיחת מתקפה אמריקנית בעיראק בשבועות הקרובים. לדבריו, בתחילת חודש פברואר תעשה מערכת הביטחון הערכת מצב נוספת. שר הביטחון הרגיע את הנוכחים בישיבה ואמר כי בשלב זה נקטה ישראל את כל הפעולות הדרושות, וכי אין צורך בנקיטת פעולות נוספות.

במסגרת ההכנות, כך הסביר שר הביטחון, נפרשו שתי סוללות חץ באזור פלמ"חים ובקיבוץ עין-שמר, וכי מוכנותם טובה מאוד. "אין מדינה בעולם שיש לה הגנה אקטיבית נגד טילים כמו לישראל", אמר מופז. הוא הוסיף כי בימים הקרובים ישלח פיקוד העורף לכל אזרח חוברת הסברה בנושא התגוננות. לדבריו, הוקם גם מערך הסברה לאומי. זאת, כלקח מדוח מבקר המדינה. תפקידו של גוף זה יהיה לתאם את פעילות ההסברה של כל משרדי הממשלה, כך שאל התושבים יגיע מסר אחיד.

נקבע כי בזמן חירום יוכלו השרים להתראיין לתקשורת בנושא המלחמה רק באישורו של ראש הממשלה.

בעיתון "מעריב" פורסם כי ירדן עומדת להציב סוללות נגד מטוסים בשטחה כדי למנוע מישראל לטוס מעל שטחה בדרך לעיראק. כך אמר המלך עבדאללה בסוף השבוע.

עבדאללה אמר לעיתונאים כי הוא מנהל מו"מ עם מדינה אירופאית לרכישת סוללות נ"מ כדי לחסום את הדרך של ישראל להשתתף במלחמה. עוד נמסר כי לפני כמה שבועות ביקשו הירדנים לרכוש מרוסיה מערכות מתקדמות להגנה אווירית.

רוסיה הסתייגה מן הצורך להיענות לבקשה, והודיעה בנימוס כי בשלב זה החליטה לדחות את ההחלטה בעניין. העיתון הערבי "אל-חיאת", היוצא לאור בלונדון, דיווח שלשום מירדן כי בשבועות האחרונים נשאה ונתנה עמאן עם גרמניה על פיתוח מערכת להגנה אווירית.

הירדנים חוששים כי ישראל תנצל את המלחמה בעיראק לגירוש מאסיבי של ערביי הרש"פ. מלך ירדן אמר: "ירדן קיבלה הבטחות ברורות מישראל וארה"ב, ולפיהן אם תפרוץ מלחמה בעיראק ישראל לא תסלק פלשתינים לירדן".
