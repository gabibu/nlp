

סכנת הסגירה ופיטורים של מאות עובדים שאיימו על מפעל SCI בפתח תקווה הוסרה לאחר שההסתדרות והנהלת המפעל הגיעו להסכם הבראה. במסגרת התכנית חתמו הצדדים על הסכם קיבוצי מפעלי שתוקפו שנתיים, כך מדווח דובר ההסתדרות.

הדובר הוסיף כי בעקבות משבר ההיי טק העולמי נקלע המפעל לקשיים חמורים ועמד בפני סכנת סגירה ופטורי מאות עובדים.

תכנית ההבראה שנחתמה היא תכנית קשה הן לעובדים והן להנהלה כיוון שהיה צורך דחוף להוזיל עלויות כדי לשרוד בשוק תחרותי ולהימנע מסגירה. התכנית כוללת הוצאת מספר עובדים לפרישה מוקדמת (פנסיה), קיצוץ שכר לחלק מהעובדים וכן ויתור על חלק מהתנאים הסוציאליים שהיו לעובדים במשך שנים (אחזקת רכב, ימי מחלה ללא אישור ועוד.

מזכ"ל הסתדרות עובדי המתכת והאלקטרוניקה , דורון עזרא, אמר עם חתימת ההסכם כי "ההסכם שנחתם הוא דוגמא מצוינת וברוכה לשיתוף פעולה בין עובדים להנהלה שמצילים ביחד מפעל במצוקה שהוא מקור פרנסתן של מאות משפחות." עזרא הוסיף ואמר כי הוא "מציע לבנק הפועלים ללמוד כיצד אפשר להוזיל עלויות ולחסוך וזאת ללא פיטורים של מאות עובדים והשלכתם למדורת האבטלה".

יו"ר מרחב פ"ת בהסתדרות אמר כי "לאחר לילות ארוכים ללא שינה ומו"מ מתיש הגענו סוף סוף לסיום מוצלח מאוד של הפרשה. הוכחנו שכאשר אין אטימות ויש רצון כן ואמיתי ניתן לעשות את הדברים גם אחרת."

מפעל SCI, שהיה אחד ממפעלי ECI נרכש ע"י חברת הענק האמריקאית SANMINA שמרחיבה בהתמדה את השקעותיה בישראל כשרק לאחרונה רכשה גם את חברת "אלסינט".
