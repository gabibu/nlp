

שגריר ארה"ב בדרום קוריאה תומס האבארד אמר כי ארה"ב מצדדת בשיתוף פעולה כלכלי עם צפון קוריאה, אך זאת בתנאי שפיונגיאנג תוותר על תוכניתה הגרעינית.

בתוכנית שיחות בתחנת הטלוויזיה הדרום קוריאנית K.B.S. אמר האבארד: "אנחנו מוכנים ללכת מעבר לסיוע במזון".

הוא תיאר את תוכניתה הגרעינית של צפון קוריאה כאיום "לא רק לארצות הברית, אלא גם כאתגר לכל המערכת הבינלאומית".

הוא חזר על הצעתה של ארה"ב לחדש את הסיוע לפיונגיאנג, ואמר: "אנחנו מוכנים לשקול גישה נרחבת, שתכלול שיתוף פעולה כלכלי, אולי בתחום האנרגיה".

עם זאת הדגיש האבארד כי צפון קוריאה תצטרך קודם כל לחדול מתוכניתה הגרעינית.
לדבריו, הבעיה היא בינלאומית בעיקרה, ותוכל להיפתר בסיוען של המדינות השכנות לצפון קוריאה. "איננו רואים את צפון קוריאה כבעיה אמריקנית בלבד", אמר.
