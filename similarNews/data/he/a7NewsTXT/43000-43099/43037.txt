

כנופיית זייפני עתיקות, המורכבת מערבים ויהודים ומתמחה בזיוף עתיקות ארכיאולוגיות יהודיות, היא העומדת מאחורי ניסיון מכירת לוח האבן שיוחס למלך יהודה יהואש, כך טוען בשיחה עם כתב האינטרנט של ערוץ 7, גדול אספני העתיקות היהודיות בעולם, המיליונר שלמה מוסאיוף.

כנופיית זייפני עתיקות, המורכבת מערבים ויהודים ומתמחה בזיוף עתיקות ארכיאולוגיות יהודיות, היא העומדת מאחורי ניסיון מכירת לוח האבן שיוחס למלך יהודה יהואש, כך טוען בשיחה עם כתב האינטרנט של ערוץ 7, שמעון כהן, גדול אספני העתיקות היהודיות בעולם, המיליונר שלמה מוסאיוף.

לטענתו של מוסאיוף הוא אף מכיר את המזייף. האבן המדוברת הוצעה לו לרכישה אולם בבדיקה פשוטה נמצא קשר ברור לסוג הכתב שנמצא על פריטי עתיקות מזויפים אחרים שהוצעו לו לרכישה בעבר. בשיחה זו קבע מוסאיוף כי כמו לוח אבן זה, גם את קבר האבן שנמצא לאחרונה ויוחס לאחיו של ישו, יעקב, ניסתה כנופיית הזייפנים למכור לו, אולם הוא נבדק במעבדות שהוכיחו כי מדובר בתרמית. לקביעתו זו של מוסאיוף אודות קבר האבן המדובר שזעזע לאחרונה את עולם העתיקות הבינלאומי חוברים מאמרי מומחים מהעולם כולו הקובעים נחרצות כי מדובר בזיוף.
זיוף מביש וגרוע
- רוברט דויטש
מוסאיוף סיפר כי בחבורת הזייפנים שותפים חמישה: מדען, החוקר את התקופה לה "שייך" הפריט, מנסח, המתאם את הניסוח למחקרו של המדען, אדם נוסף המתמחה בכתיבה על אבן או כל חומר אחר ממנו עשוי פריט העתיקות המזייף. כמו כן שותף לחבורה אדם ישראלי העומד מאחורי הפרוייקט כולו, וערבי תושב הר חברון בשם עמלא המציג את עצמו בפני הרשויות כבעל הפריט המוצע למכירה.

חבורה זו ניסתה בעבר למכור למוסאיוף גם מנורה "מבית המקדש" שגם עליה כתב דומה מאוד לכתב שעל לוח האבן שהתפרסם לאחרונה כאילו נמצא בחפירות הר הבית ושהנוסח שעליו נכתב בגוף ראשון כמסכם את עבודות בדק הבית בבית במקדש. עמלא וחברו היהודי ניסו למכור למוסאיוף חותם שיוחס למנשה מלך יהודה בסכום של שמונה מאות וחמישים אלף דולר. מוסאיוף שקיבל חוות דעת ראשונית שלילית באשר לאותנטיות של החותם מרוברט דויטש, מנהל המרכז הארכיאולוגי ביפו ואחד המומחים הגדולים בעולם לחקר עתיקות יהודיות, חתם על חוזה עם עמלא לפיו יישלח החותם לבדיקה בלונדון ובמידה ויימצא שהוא מזויף תבוטל העסקה. החותם נשלח ואכן נמצא מזויף.

עם זאת קובע מוסאיוף כי כמי שמצוי בעסקי העתיקות כשישים שנה, הוא אינו יכול להתחייב במאת האחוזים באשר לקביעת הזיוף הנוגעת ללוח האבן, שכן בתחום האבנים אין כל אפשרות להחליט ולקבוע באופן גורף, שהרי כל אבן קיימת מאז בריאת העולם. באשר להערכת המכון הגיאולוגי כי הלוח כמו גם הקבר אותנטי, אומר מוסאיוף כי כל מכון יכול לקבוע קביעות הפוכות מחברו ואין להתייחס להערכות הללו כקביעות מוחלטות.

לקביעתו זו של מוסאיוף הצטרף גם החוקר וסוחר העתיקות רוברט דויטש שאמר אף הוא לכתבנו, כי על פי מבט ראשוני בצילום האבן בעיתונים ובאינטרנט הוא קובע כי מדובר ב"זיוף מביש וגרוע", דויטש הוסיף ואמר כי עבודתו של מבצע הזיוף גובלת בחובבנות.

מהמכון הגיאולוגי טרם נמסרה תגובה לקביעות אלה.
