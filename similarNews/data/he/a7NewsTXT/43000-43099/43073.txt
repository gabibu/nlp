

מניין קורבנות גל הקור הפוקד את דרום אסיה מזה חודש, עמד על יותר מ-1,400 ביום שני, והחזאים אומרים כי יש רק סימנים מעטים לסיומו של החורף הקשה ביותר מזה עשרות שנים.

רוב הקרבנות היו קבצנים וחסרי בית. הרשויות בהודו פתחו מקלטי חירום, והציתו בצדי הדרכים מדורות-חימום, אולם רבים מהעניים וחסרי הבית טענו כי הסיוע אינו מספיק.

ערפל כבד שירד על צפון הודו, גרם לעיכובים בתנועת הרכבות והמטוסים היום.

מקורות רשמיים דיווחו ביום שני על 73 מקרי מוות נוספים לפחות ב-24 השעות האחרונות, מספר המעלה את מניין הקרבנות ל-1,409.

בשעות הלילה נעה הטמפרטורה הממוצעת בצפון הודו באזור אפס מעלות צלזסיוס, והשפעת המצב קטלנית, כיוון שמיליוני בני אדם באיזור חיים ללא קורת גג.

בכיר במכון המטאורולוגי של הודו אמר היום כי "המצב מחמיר ומזג האוויר הקר מתמשך בעיקר בשל הרוחות הקרות המגיעות מאזור ההימלאיה". לדבריו, לא נראים סימנים לסיומו של גל הקור.

מבנגלאדש נמסר כי יותר מ-530 בני אדם מתו מקור, אולם בימים האחרונים התחמם מזג האויר ולא דווח על קורבנות נוספים.
