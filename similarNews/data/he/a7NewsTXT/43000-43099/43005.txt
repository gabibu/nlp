

המשטרה מתקינה מערכות מידע ממוחשבות ב- 1,000 ניידות. עלות השדרוג 40 מיליון .

"זהו אירוע דרמטי במשטרה, הממקם אותנו בחזית הטכנולוגיה ומשפר באופן ניכר את השירות לאזרח. זו היא רק ההתחלה, ואנו מצפים להרחיב את השימוש לכל היחידות בשטח. הפרוייקט הוא ההמחשה הטובה ביותר שמי שחולם חלומות יודע גם להגשימם", כך אמר היום (ראשון), מפכ"ל המשטרה רב ניצב שלמה אהרונישקי, בטקס סיום שלב ההתנסות של מערכות מידע ממוחשבות בניידות משטרת מחוז ירושלים.

הטקס התקיים במיתקן יהודאי של משמר הגבול בעיר.

במהלך השבועות הקרובים תושלם התקנתן של 1,000 מערכות מידע ממוחשבות של חברת מוטורולה, ב-1,000 ניידות משטרה, רובן בירושלים וכן בשאר חלקי הארץ.

בכך יגיע לסיומו השלב הראשון בתוכנית השדרוג של משטרת ישראל, והעברתה למחשבי תקשורת דיגיטלית מתוחכמים.

בשלב השני של המיזם, צפויה להתרחב התקנת מערכות המחשוב לשאר חלקי הארץ.

עלותה של כל יחידת מידע, הכוללת מסוף המותקן בניידת ומערכת הנמצאת במוקד, היא כ-40,000 שקלים. לפיכך תגיע עלות ההתקנה של 1,000 יחידות מחשוב, לכדי 40 מיליון שקלים.

בכל יחידה מותקן מסך מחשב לחיץ ושטוח בתוך הניידת.

במסך יכולים השוטרים, למצוא את כל המידע הנחוץ להם אודות כל אדם או רכב הנקרה בדרכם.

כך, למשל, יכולים השוטרים המקישים מספר רישוי רכב מסוים, לדעת במדויק מהיכן הרכב, האם הוא גנוב, מיהם בעליו החוקיים, כתובת הבעלים, פרטיו האישיים, האם יש לו תיקים פליליים במשטרה וכדומה.

בנוסף, יכולים השוטרים לקבל בזמן אמת ובכל רגע נתון, את כל המשימות בהן עליהם לטפל או להיות דרוכים להגיב.

שוטרי הניידת הממוחשבת יוכלו גם לקבל בכל רגע רשת של מפות המציגות את מקומם המדויק של זירות ההתרחשויות השונות, וכן את מיקומן של הניידות בשטח ואת הדרכים המהירות ביותר להגיע למקום שאליו עליהם להגיע.

את המידע יקבלו המסופים מהמחשב בתחנת המשטרה שלהם, הניזון מהמסופים שבשטח ומהמוקדים השונים.

מערכת המחשוב המשטרתית החדשה היא אחת המשוכללות בעולם בתחומה, המסוגלת למגוון יישומים שאין באף מערכת מחשוב משטרתית אחרת.

הרעיון לשדרג את מערכת המידע בניידות המשטרה החל במטה הארצי לפני כחמש וחצי שנים.

אז עלה רעיון לפתח מערכות טכנולוגיות מידע מתקדמות, אשר יקלו באופן משמעותי על עבודת השוטרים בניידות, בעיקר בהיבטים של ניידות המידע, זמינותו, קצב העברתו והיקפו. זאת, מתוך הבנה כי השימוש במכשירי הקשר המשטרתיים מוגבל ואורך זמן מיותר.

משטרת ישראל גם למדה על המתרחש בנושא המחשוב במשטרות ברחבי העולם, באירופה ובארה"ב בעיקר.

חברת מוטורולה זכתה במכרז לפיתוח המחשוב המשטרתי המתקדם, והשלימה את המיזם בתוך חמש שנים של למידה ופיתוח, עד התקנת המערכת ב-28 ניידת בירושלים, שנבחרה להיות המחוז המשטרתי בו ינוסו המערכות לראשונה.

"כאשר נתבקשתי לאפשר את שידרוג מערכות המידע לניידות ירושלים הסכמתי מייד", אמר ניצב מיקי לוי מפקד מחוז ירושלים.

"אבל השיקול שלי, אני מודה, כלל לא היה המערכת עצמה. מה שראיתי לנגד עיני הייתה הזדמנות נדירה להחליף את כל הניידות בתוך כמה חודשים", התלוצץ.

ניצב לוי החמיא למערכות החדשות.

"זהו כלי בלתי רגיל לשוטרים בשטח. השוטר פשוט עובר שידרוג עצמי. זו גם מהפיכה מבחינת המפקד, שיכול לדעת בכל רגע נתון היכן בדיוק נמצאות כל הניידות שלו", אמר.

"המערכת מצמצמת למינימום את מעבר המידע ברשת הקשר הקולית, הכל עובר דרך המחשב" אמר ניצב לוי, "זוהי מהפיכה של ממש".

גם השר לביטחון פנים עוזי לנדאו, החמיא למערכת החדשה ואמר, כי היא משפרת באופן משמעותי את השירות לאזרח.

"בעבורי ניידת כזאת היא שלוחה של תחנת המשטרה בשטח. זוהי תחנת משטרה מקומית ממש, שתתן שירות טוב יותר לאזרח בשטח", אמר.

בשלב הראשוני שודרגו כאלף ניידות המשרתות את מרחב ירושלים, ואילו בחודשים הבאים בכוונת המשטרה לבצע שידרוג כללי של המערכת כולה, הכוללת בין השאר כ-12,000 ניידות ברחבי הארץ.
