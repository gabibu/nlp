

חתאם עבד אל קאדר, אחד מבכירי הפאתח' וחבר במועצה המחוקקת של הרש"פ, אמר אמש כי שלטונות סוריה הבטיחו לו שיתמכו במוסדות ובתושבים הערבים אזרחי המדינה שבירושלים.
פירושה של התמיכה המובטחת, לדבריו, היא הזרמת כספים וקידום ענייני הערבים בירושלים בקרב הקהילה הבינלאומית ומדינות ערב.

חתאם עבד אל קאדר, תושב ירושלים, המחזיק בתעודת זהות כחולה, ביקר באחרונה בדמשק ונפגש שם עם בכירי שלטון וכן עם בכירים בארגוני המחבלים היושבים בסוריה. עם זאת הוא סירב לגלות עם מי נפגש, אך ציין כי מדובר ב"בכירים ביותר בשלטון הסורי", ובבכירים בארגוני המחבלים בסוריה בחזית הדמוקרטית ובחזית העממית ועוד.

עבד אל קאדר טוען כי רבים מתושביה הערבים של ירושלים פונים אליו בבקשות לסיוע בענייני רווחה, כסף ופרנסה.

יצוין כי יציאה לסוריה, ארץ אויב, היא עבירה על החוק: "על פי דין חל איסור על אזרח או על תושב ישראל להיכנס בכל דרך שהיא למדינות הנמנות בחוק למניעת הסתננות (עבירות שיפוט) תשי"ד-1954, אלא אם קיבל היתר לכך משר הפנים. יצוין כי עם המדינות הללו נמנית סוריה. יציאה ללא היתר, כאמור, יש בה משום עבירה פלילית".

לסוגיה זו התייחס בזמנו משרד הפנים לאחר שקבוצה בת 30 אנשים שארגן עזמי בשארה ניסתה להגיע לסוריה דרך גשר נהר הירדן.

בהקשר זה אמר שר הפנים אלי ישי כי משרד הפנים יפעל למניעת התופעה של יציאת אזרחי המדינה למדינות אויב.
