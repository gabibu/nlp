

תלמידים בת"א לומדים לפתור סכסוכים בדרכי גישור.

יוזמה של הנהלת בית הספר היסודי 'החי"ל' בתל-אביב, יחד עם צוות המורים, התלמידים וההורים, הביאה לפתיחת תכנית גישור בבית הספר, בשיתוף עם 'מרכז גבים לגישור'.

היוזמה היא תוצר המצב הרווח בכל מערכת החינוך של אלימות וקשיים בתקשורת בין התלמידים בכל הגילים.

נמסר, כי מטרת התכנית - יישוב סכסוכים בין תלמידי בית הספר והפחתת רמת האלימות היא:

- להפחית את רמת האלימות בין התלמידים.

- לעודד תקשורת והידברות בין התלמידים, מורים והורים.

- הקמת מנגנון שיאפשר פתרון סכסוכים בין התלמידים במקרים בהם ההידברות הישירה בין התלמידים אינה אפשרית.

התכנית, אשר פותחה ע"י 'מרכז גבים לגישור', מיושמת כבר בהצלחה באופנים ובהיקפים שונים בגני ילדים, בבתי-ספר יסודיים, בתיכונים ובמוסדות השכלה אחרים בכל רחבי הארץ.

התכנית הנוכחית ייחודית בהיקפה - כלל בית הספר על כל תלמידיו ומוריו.

הגישור משמש אמצעי אלטרנטיבי ליישוב סכסוכים וככל שמתחזקת האופציה של הגישור בבתי הספר כך נחלשות האופציות האחרות האפשריות במצבים של קונפליקטים כדוגמת אלימות.

תהליך הגישור מאפשר הדברות והקשבה גם בין פרטים וקבוצות עם מאפיינים שונים ומרקע שונה.

הוא מבוסס על כבוד לפרט, לתרבותו ולצרכיו, ללא צורך לוותר על זהותו האישית, החברתית והתרבותית.

הגישור שונה מתכניות חינוכיות-חברתיות רבות, מאחר והוא מציע תפיסת עולם יחד עם לימוד מיומנויות וכלים ספציפיים ליישום בתפיסה בחיי היום-יום של הארגון והקהילה.

בהתאם לכך, התלמידים בבי"ס 'החי"ל' רוכשים כישורים אותם הם מיישמים בחיי היום יום.

לדברי עמרי גפן, מנכ"ל 'מרכז גבים לגישור': "בבתי ספר אחרים בהם יושמה תכנית גישור נמצא כי ירד המתח בין מורים ותלמידים, מרבית התלמידים בחרו בדרכים של משא ומתן במצבי קונפליקט במקום איומים ואלימות, עלתה רמת לקיחת האחריות והיכולת של התלמידים והצוות לקיים דיאלוג על בסיס כבוד הדדי והקשבה, וחל שיפור רב באקלים הכללי בבתי הספר".

"נקודה חשובה בפרוייקט היא הטמעת עקרונות הגישור דווקא בקרב אוכלוסיית ילדים צעירה מאד. מדובר בגיל בו ניתן עדיין לעצב את דרכי החשיבה של הילדים והשקפת עולמם במטרה שהדבר יבוא לידי ביטוי גם בחייהם הבוגרים".
