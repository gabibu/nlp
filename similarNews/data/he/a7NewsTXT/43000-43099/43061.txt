

במכתב ששלח מציג עו"ד דן אבי יצחק תקנה שהתקבלה כחלק מחוקי המדינה ועל פיה לא יוכל לכהן כפטריארך מי שאינו "בעל התנהגות ואופי הנקיים מכל שם רע". זאת בשעה בה מתנהלות ביוון חקירות
נגד אירינאוס בחשד לפלילים.


במכתב ששלח לראש הממשלה, ליוע"מ לממשלה ולשר הדתות מציג עו"ד דן אבי יצחק בפני המכותבים את תקנה מספר 13 לתקנות העותומאניות משנת 1875. בתקנה זו מפורטים הכללים החלים על הפטריארכיה של ירושלים, ביניהם הכלל הקובע כי רק "אדם שהוא בעל התנהגות ואופי הנקיים מכל שם רע" יוכל לקבל את תפקיד הפטריארך. אבי יצחק מציין בפני ראש הממשלה כי תקנות השלטון העותומאני הנוגעים לכנסייה היוונית התקבלו ע"פ פסיקת בית המשפט העליון כחלק מחוקי המדינה.
רק בעל התנהגות ואופי הנקיים משם רע יוכל להתמנות לפטריארך
- בית המשפט העליון
את מכתבו של אבי יצחק הוא מכוון כלפי מינויו, המעוכב לעת עתה, של המטרופוליט אירינאוס לפטריארך היווני האורתודוכסי. במכתב מציין אבי יצחק כי באפשרותו להציג בפני רה"מ ובפני היועץ המשפטי לממשלה אליקים רובינשטיין עדויות באשר לחשדות לפלילים שנבדקו במהלך התקופה בה כיהן אירינאוס כשליח הכנסייה ביוון.

בשיחה עם כתב האינטרנט של ערוץ 7, שמעון כהן, פירט אבי יצחק והוסיף כי אירינאוס נחשד ביוון בעבירות שונות וביניהם שבועת שקר, עדות כוזבת והטעיית בית המשפט היווני בענייני נכסים שבהם מעורבת הכנסייה. מציאות זו שבה המועמד לתפקיד הפטריארך חשוד בפלילים, אינה מאפשרת את אישור מינויו ע"פ החוק.

אבי יצחק ציין עוד כי על אף שבניגוד לחוק הישראלי ולתקנות הכנסייה שולט בפועל אירינאוס "שלטון מלא וללא מיצרים או מעצורים בכנסייה היוונית האורתודוכסית ובסינוד שלה", עובדה המחדדת את דחיפות החקירה בעניין, טרם התקבלה תגובה ממשרדי ראש הממשלה והיועץ הממשלתי. היחיד שהגיב למכתב הוא שר הדתות אשר אוחנה, שהודיע כי העניין הועבר לטיפולו של אחד מאנשי משרדו.

עו"ד אבי יצחק אף הציע במכתב את עצמו כמתווך עם הגורמים שיוכלו להציג את העדויות הפליליות והאנשים המעידים נגד אירינאוס, אולם גם להצעתו זו לא זכה לתגובה ממשרדי רה"מ והיוע"מ.

לחשדות פליליים אלה, מוסיף עו"ד אבי יצחק במכתבו, גם את הפרסומים האחרונים על תמיכתו של אירינאוס בטרור הערבי, תמיכה המוסיפה להרחיק את אירינאוס מדמות האדם "הנקי מכל שם רע" כמתחייב מהחוק לתפקיד הפטריארך.

כאן המקום להזכיר גם את דבריו של דוברו של אירינאוס בכנס שהתקיים לפני ימים אחדים בחיפה ובו הביע הדובר עטאללה חנא תמיכה בטרור המתאבדים ואמר כי "הלוחמים הם גיבורי האומה הערבית... אלה אינם מתאבדים כפי שיש מי שטוען, ואינם טרוריסטים, הם מתנגדים לכיבוש. אנחנו תומכים בפעולות ההקרבה הללו ללא כל סייג, זאת בלי קשר לדברי המתנגדים או מסופקים בסוג זה של גבורה".
הלוחמים אינם מתאבדים או טרוריסטים. הם מתנגדים לכיבוש ואנחנו תומכים בפעולות ההקרבה הללו
- עטאללה חנא, דובר הפטריארך
גם בדרשה שנשא ביום ראשון בקתדרלה היוונית בירושלים לרגל "חג ההתגלות" הנוצרי הוצג חנא כדובר רשמי של הכנסייה. הוא אמר כי "ליהודים הציונים, הזרים בארץ הזו, אין שום זכות להתגורר כאן. שילכו למקום אחר בעולם כדי להקים את מדינתם ואת ישותם המזויפת".

"איננו מאמינים במה שנקרא 'השלום עם ישראל' כי לא יכול להיעשות שלום עם השטן", אמר חנא. עוד אמר "... אנו מעודדים את נערינו להשתתף בהתנגדות, לבצע פעולות של מסירות נפש ולהשתתף בסילוק הכיבוש".

נציין כי מאז עומדת שאלת אישור מינויו על שולחן הממשלה מנסה אירינאוס להתנער מקישור פומבי בינו לבין חנא. נזכיר כי בכדי להבטיח את שתיקתו בסוגיות לאומיות העניק אירינאוס לחנא שעון יוקרתי. ככל הנראה לאחר ההתנגדות החריפה שגילו שרי ממשלה, בפני ראש הממשלה, לאישור המינוי, התנגדות שדחתה את העלאת המינוי למועד בלתי ידוע, החליט חנא להתנער ממחויבויות זו ולהתבטא באופן חופשי בעניין תמיכתו בטרור.

נציין כי במכתבו של עו"ד דן אבי יצחק הוא מזכיר לראש הממשלה שרון את הוראת בית המשפט העליון, בעקבות עתירה שהוגשה, כי במידה ותחליט ממשלת ישראל לאשר את מינויו אירינאוס, תהיה חייבת הממשלה להשהות את המינוי למהלך שבוע ימים וליידע אותו בכך. זאת בכדי לאפשר לאבי יצחק את השהות להגיש עתירה חדשה לבג"צ.
