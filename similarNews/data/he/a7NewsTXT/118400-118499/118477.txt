

שוטרים מכים, תקשורת מעוותת ואב שמאבד את אשתו ובתו בפיגוע חבלני הם חלק קטן מהנושאים שמובאים בסרטו של יחזקאל לנג, "הסיפור המלא".

יחזקאל לנג, בוגר בית הספר "מעלה" ו"ניסן נתיב" למשחק שמשמש ככתב כלכלי ב"ג'רוזלם פוסט", החליט, "למלא את הוואקום" כדבריו, הקיים בעולם הסרטים העלילתיים ולביים סרט בעל מסרים ימניים מובהקים. "יש תחושה המלווה אותי כבר זמן רב, שלמרות שיש במאים ויוצרים רבים בעלי השקפות עולם ימניות כמעט ואין הפקה של סרטים ימניים, והיוצרים מעדיפים להישאר בנישה לא מזוהה, או בהצפת בעיות שונות בחברה הדתית, בניגוד לבמאים המשתייכים לשמאל הישראלי היוצרים סרטים בעלי גוון פוליטי שמאלי מובהק, כאשר דיברתי עם יוצרים רבים בנושא זה אמרו לי שהם מעדיפים שלא ללכת כנגד הזרם בנושא זה, ולכן הרגשתי שצריך ליצור אלטרנטיבה ימנית לכך".

לנג מספר לכתבנו ידידיה הכהן על קשיים רבים שנתקל בהם במהלך הפקת הסרט, "הסרט מומן כולו מכיסי הפרטי בעלות של אלפי דולרים, וביום הצילומים שנערך בפרדס ליד ירושלים, עצרה לידינו מכונית משטרה שטענה שהסרט מצולם בשטח צבאי האסור בצילום. למקום הגיעו כוחות משטרה נוספים שעיכבו אותנו לחקירה, ולאחר שהשתכנעו שאין מדובר באירוע בטחוני שחררו אותנו לאחר עיכוב של ארבע שעות מה שגרם לכך שרוב הסרט יצולם בלילה, אך למרות הקשיים הללו המשכתי בהפקת הסרט שנערך באולפנים בקנדה, ואני מקווה שהוא יהיה הראשון לסרטים רבים שיופקו סביב הנושאים הללו שמעסיקים רבות היום את החברה הישראלית".

בסרט 'הסיפור המלא' במלואו ניתן לצפות דרך עמוד הבית של אתר ערוץ 7.
