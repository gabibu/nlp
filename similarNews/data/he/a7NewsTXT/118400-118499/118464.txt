

חבר הכנסת אלדד מתריע מפני אפשרות שבה תחליט המשטרה לפצל את המפגינים ואז "איש לגורלו ואחריותו ומה שיקרה יהיה בראשם של קברניטי המדינה שאינם נותנים להפגין ולמחות". אלדד גם מאשים את המשטרה בפרובוקציה.

(צילום: שמוליק פלדמן)

10,000 מהחיילים נותרו לכיתור המפגינים. השאר הועברו לכיסופים. מג"ד: אם לא נבלום המפגינים בכיסופים נודיע לממשלה שכשלנו במשימה. נכשל נסיון לביתור כפר מימון. רמיזות על מיסוך סלולארי מכוון של המשטרה.


חבר הכנסת אריה אלדד מספר על אירוע אותו הוא מגדיר כפרובוקציה של המשטרה שנועדה לעורר אלימות מצד המפגינים בכפר מימון. "השוטרים עברו כאן בבוקר בסיור אלים בתוך הקהל הצפוף ולא נפלה משערות ראשם ארצה", מספר אלדד לכתבנו משה פריאל.

אלדד מוסיף וקובל על הפרת ההבטחה של המשטרה שהתקבלה אמש במסגרת המשא ומתן בין בכירי המשטרה וראשי מועצת יש"ע ומנהיגי הצעדה. "הבטחנו שלא נפתיע אותם, וכך גם הם, אבל הם הפרו את ההבטחה וכיתרו אותנו". לדבריו כעת לא מתקיים משא ומתן בין הצדדים, ולהערכת אלדד "בשעות אחר הצהריים ככל הנראה יחודש המשא ומתן".

באשר לצפוי להתרחש בהמשך מזהיר ואומר אלדד כי "יש שתי אפשרויות, או שיתנו לנו להמשיך ולצעוד כקבוצה ואז נוכל להיות אחראים למה שמתרחש, או שינסו למנוע מאיתנו להמשיך וללכת ויפצלו את הציבור לחוליות חוליות, ואז איש איש לגורלו ולאחריותו. במקרה כזה מה שיקרה הוא בראשם של קברניטי המדינה שלא נותנים להפגין ולמחות".



צה"ל חילק את כוחותיו בגבולות רצועת עזה לשני כוחות. עשרת אלפים חיילים נותרו לכתר את המפגינים שבכפר מימון ואילו שאר החיילים נשלחו למחסום כיסופים.

לכתבנו נודע כי החיילים ששוגרו למחסום כיסופים נשלחו מצויידים באלות מתוך מגמה למנוע כל אפשרות להמונים להמשיך ולהגיע לגוש קטיף.

מפקד גדוד שחייליו נשלחו לביצוע משימת הבלימה והחסימה במחסום כיסופים הודיע לחייליו שעליהם להיות נחושים ביותר מול גלי המפגינים הצפויים להגיע במהלך הבוקר. המג"ד אמר לחייליו שבמידה ולא יצליחו החיילים לבלום את המפגינים במחסום כיסופים הרי שייאלץ להודיע לדרגים שמעליו על הכישלון והצבא יצטרך להודיע לממשלה שנכשל בתפקידו מול המפגינים.

דיווחים המגיעים מנקודות רבות ברחבי הארץ מספרים על רבים הצועדים ונוסעים בדרכם לגוש קטיף כשעימם ציוד לשהייה ארוכה בשטח. כאן המקום להזכיר את קריאתה הבוקר של מועצת יש"ע להמוני מפגינים להמשיך ולהגיע לכפר מימון.

עוד נודע כי המשטרה ניסתה לבתר את כפר מימון למספר חלקים על מנת להקל על פיזור המפגינים. בעקבות נחישות המפגינים שלא לאפשר את הביתור נסוגו השוטרים ועזבו את הכפר למעטפת שסביבו.

בתוך כך רומז מפקד מחוז הדרום של המשטרה ניצב אורי ברלב על מיסוך מכוון של המשטרה את האזור מפני שיחות סלולאריות. כתבנו בדרום משה פריאל שאל את ניצב ברלב מדוע לא ניתן לבצע שיחות טלפון סלולאריות. ברלב הגיב בחצי חיוך "אנחנו דואגים לבריאות שלך שלא תדבר הרבה בסלולארי".
(ש)
