

בחפירה ראשונית בתל יבנה נתגלו חרסים מימי בית ראשון ועד ימינו, פריטים ארכיטקטונים עשויים אבן שיש השייכים ככל הנראה למצודה צלבנית וחדר מהתקופה הצלבנית ובו חרך ירי.

בדיקות מדעיות מצביעות על ממצאים מתקופות שונות, החל מימי הכנענים ועד המאה האחרונה. ראש עיריית יבנה, צבי גוב-ארי: "תל יבנה יהפוך לאתר תיירותי ארכיאולוגי וחינוכי אשר יהווה אבן שואבת לכל מבקר ותלמיד בארץ ישראל. זהו אחד מהיעדים המשמעותיים שהצבתי בפניי".

את העבודות שהחלו בשבועות האחרונים מובילה עיריית יבנה וארגון FOUNDATION STONE כצעד ראשון לפיתוח האתר כמקום תיירותי-חינוכי. את החפירות מנהל פרופ' דן בהט, ארכיאולוג בעל שם עולמי מאוניברסיטת בר אילן.

תל יבנה הוא אתר עתיק בן למעלה מ- 4,000 שנה, בעל חשיבות ארכיאולוגית רבה. מדובר בתל הגדול ביותר במישור החוף אשר טרם נחשף. בספר יהושע ובדברי הימים מוזכרת יבנה כעיר גבול יהודה (יבנאל) וכעיר פלישתית מבוצרת אשר נכבשה ע"י עוזיהו מלך יהודה. בדברי חז"ל מוזכרת יבנה כעיר בה ישבו החכמים והסנהדרין לאחר חורבן בית המקדש השני. ההתרחשויות בתקופה זו עיצבו את פני היהדות ע"י רבן יוחנן בן זכאי, רבן גמליאל, רבי אליעזר, רבי יהושע ורבי עקיבא, עד ימינו אנו.

יצויין כי פרופסור בהט שימש כארכיאולוג מחוז ירושלים ובין היתר אחראי כיום על החפירות במנהרות הכותל ובעבר באתר הלאומי מצדה יחד עם יגאל ידין. פרופ' בהט נחשב למומחה עולמי בענייני ירושלים והר הבית וכעת הוא מקדיש את כל כולו לחשיפת ההיסטוריה הטמונה ביבנה והפצת מורשתה. רשות העתיקות העניקה רשיון לארגון FOUNDATION STONE לביצוע החפירות בתל ועוקבת בעניין אחר הממצאים. החפירות הראשוניות מתבצעות במימון קרן משפחת ישראל קושיצקי מקנדה.

פרופסור בהט מבהיר ש"חשוב להבין מה קרה לעם ישראל לאחר חורבן הבית, חורבן ירושלים, ולדעת מדוע נבחרה יבנה ע"י רבן יוחנן בן זכאי וכיצד נוסדה כאן מערכת של לימוד יהודי. יש לדבר זה חשיבות רבה הואיל ורבן גמליאל מיבנה היה גם מורהו של פאולוס שהוא בעצם הסמכות הדתית העליונה של הנצרות. אני מעריך שחשיפת המבנים השונים על התל יעלו את יבנה על מפת התיירות הארצית. חשיפתו של המבצר הצלבני, של הכנסיה הצלבנית ומפעל המים מימי הבית הראשון עשויים להוות מוקד משיכה למבקרים בעתיד".






ראש עיריית יבנה, צבי גוב-ארי, רואה בתל-יבנה אתר תיירות ארכיאולוגי חשוב למורשתה של העיר ובכוונתו להפכו למרכז תיירותי המאגד בתוכו אירועי פולקלור עברי כגון שירה ומחול עברי. גוב-ארי: "בימים אלה נחשפים סודותיו ההיסטוריים של המקום ואני מאמין כי חפירת תל יבנה תשפוך אור על פרקים חשובים בהיסטוריה היהודית ותהווה בסיס ללימוד ערכי ותולדות היהדות".
(ש)
