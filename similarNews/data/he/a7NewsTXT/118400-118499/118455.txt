

באום אל פאחם קיימו עשרות אלפי תומכים ופעילים של התנועה האיסלאמית לעצרת תמיכה וחגיגות לשחרורו של מנהיג הפלג הצפוני של התנועה השיחח' ראאד סלאח שהבהיר: "לא נזוז מחיפה, עכו וירושלים".

ההמונים הריעו למנהיגם ראאד סלאח ששוחרר מכלאו במפתיע בראשית השבוע, יום לפני התאריך שנקבע לשחרורו.

כזכור, סלאח נכלא לתקופה של שנתיים בעקבות קשר שיצר עם סוכן זר וגורמים עויינים למדינה. המשטרה החליטה לשחררו יום לפני המועד שנקבע לכך על מנת למנוע אפשרות למהומות סביב חגיגות השחרור. משפחתו והוא עצמו קבלו על כך וטענו שהמגמה הייתה למנוע שמחה מבני משפחתו ולשם כך התנהגה המשטרה כגנב בלילה.

אתמול קיימו אנשי הפלג הצפוני של התנועה האיסלאמית באום אל פאחם כנס קבלת פנים לסלאח. באירוע השתתפו עשרות אלפי פעילים ותומכים שהריעו לדבריו של סלאח ששב והבהיר כי אין בכוונתו לקבל על עצמו את המגבלות שהושתו עליו עם שחרורו. המגבלות האמורות מתייחסות להר הבית. בית המשפט קבע כי חל על סלאח איסור להתקרב לאזור הר הבית, אולם כאמור אין בכוונתו של סלאח להתייחס למגבלות הללו.

במהלך האירוע שב סלאח על טענותיו בתקופה האחרונה שמסגד אל אקצה מצוי בסכנה מול כוונותיה של ישראל. סלאח אמר שייעודה של התנועה האיסלאמית הוא להמשיך את פעילותה עד ש"הכיבוש הישראלי לא יצא מירושלים וממסגד אל-אקצה". עוד אמר סלאח לקול מצהלות ההמונים: "לא נזוז מאדמתנו. זה הבית שלנו. לא נזוז מחיפה, מהגליל ומירושלים".
(ש)
