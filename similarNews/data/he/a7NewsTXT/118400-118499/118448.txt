

עשרות אלפי המפגינים שלנו בעיר האוהלים שבכפר מימון התעוררו הבוקר כשהם מוקפים באלפי חיילים, שוטרים ולוחמי מג"ב המבקשים למנוע מהם את המשך הצעדה. ולרשטיין: קוראים להמונים להמשיך ולהגיע.

(צילום: שמוליק פלדמן)

כחמישים אלף מפגינים לנו הלילה בעיר האוהלים שבכפר מימון.

אם אינך מצליח לראות את סרטון הוידאו המצורף - לחץכאן להורדה




על ההגעה למקום הוסכם בין ראשי המשטרה וראשי מועצת יש"ע. על פי הסיכום התאפשרה כניסת המפגינים מנתיבות לכפר מימון ובמהלך השעות הקרובות צפויים הצדדים לקיים מו"מ לקראת המשך הצעדה כשהיעד הבא הוא קיבוץ רעים.

יו"ר מועצת יש"ע בנצי ליברמן אומר שכיתור המפגינים נועד להעלות את המפגינים על אוטובוסים ולהשיבם צפונה. לדבריו מעשה שכזה יהיה מנוגד לכל ההסכמות שאליהם הגיעו הצדדים.

"עברנו הלילה את אחת החוויות הגדולות והמרגשות שאני זוכר. מדובר בסדרי גודל חסרי תקדים של אנשים. המשטרה הייתה זחוחה בעקבות תרגיל האוטובוסים שעשו לנו. קצין בכיר אמר לי בבוז 'עכשיו יגיעו רק 6,000 או 7,000 איש' ובסופו של דבר בין שבעים אלף למאה אלף מפגינים צעדו בנחישות, בבריאות, עמדו על שלהם, עמדו על הקרקע בעוז". כך מספר יו"ר מועצת בנימין פנחס ולרשטיין לכתבנו שמעון כהן.

וולרשטיין מדגיש כי מאפיין את המפגינים הוא שלא רק בני נוער מצויים במקום אלא בני משפחות שלמות על כל ציודן, "נשים, ילדים תינוקות..."

כעת קורא וולרשטיין לרבים נוספים להגיע. "זו קריאה חד משמעית לעוד עשרות אלפים שיגיעו למקום כדי לנצח במאבק הזה. אני קורא למרות שהציבור מודע לצורך הזה באנשים נוספים וכבר צועד ומגיע מכל רחבי הארץ דווקא בעקבות תעלולי המשטרה".

באשר לסיכומים עם המשטרה אומר וולרשטיין כי סוכם שהמו"מ יימשך בשעות הבוקר ובניגוד לכל הסיכומים לוחמי צה"ל והשוטרים מכתרים את המפגינים, ומידע מגיע על כוונה להוסיף ולהדק את המצור. "כפר מימון הוא ישוב דרומי רגיל ושליו. אין כל סיבה שהמשטרה תעז לפנות אזרחים מישוב שכזה, ובוודאי לא שצבא יעשה מעשה שכזה".

להערכתו של וולרשטיין "המונים נתקעו אתמול בדרכים בעקבות מעשי המשטרה. אין לי מושג כמה אבל המונים הורדו מהאוטובוסים ופתחו בצעידה רגלית. הרב צפניה דרורי התחיל ללכת ברגל מקרית שמונה...". לדבריו "המשטרה מאבדת נקודות בדעת הקהל הציבורית. חוסר האמון גדול. יש לנו סבלנות. יחד נעמוד מולם כמה שרק צריך.



עוד יצויין כי היום תקיים המשטרה חשיבה מחדש באשר להתנהלותה מול האוטובוסים שנבלמו ברחבי הארץ. זאת לנוכח הביקורת החריפה בה התקבלה החלטת הבלימה. לדברי מועצת יש"ע למעלה משלוש מאות אוטובוסים נבלמו ברחבי הארץ ונוסעיהם הורדו מהם. המפכ"ל הסביר את החלטתו לבלום את האוטובוסים בחששו שהמפגינים מבקשים להישאר בגוש קטיף עד למועד העקירה תוך נסיון למנוע את המהלך.

החלטת הבלימה של האוטובוסים קיבלה ביקורת גם מהאגודה לזכויות האזרח. לדבריהם מדובר בפגיעה בחירות האדם להפגין. לדברי האגודה מדובר בהתנהגות שמדרדרת את הדמוקרטיה הישראלית למציאות של עולם שלישי.

היום יצטרכו שופטי בג"ץ להכריע אם יהיה על המשטרה לאפשר את נסיעת האוטובוסים להפגנה.


בוקר בעיר האוהלים: (צילום - שמוליק פלדמן ערוץ 7)












(ש)
