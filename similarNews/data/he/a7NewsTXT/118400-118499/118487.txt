

21 שגרירי מדינות הבטיחו השתתפותם בכנס חרום להצלת בתי העלמין היהודיים באירופה שיתקיים מחרתיים בבריסל.

אסיפת חרום להצלת בתי העלמין היהודיים באירופה יתקיים ביום ד' הקרוב בבריסל, בירת האיחוד האירופאי, בהשתתפותם של דיפלומטים ו-21 שגרירי מדינות אירופה שאישרו את השתתפותם באסיפה.

את האסיפה יזם האגף לשיקום ושימור בתי עלמין ב'מרכז רבני אירופה' וסגן השר חבר הכנסת הרב שמואל הלפרט, והיא נועדה להעמיק את הפעילות בנושא למען גידור ושיפוץ בתי עלמין יהודיים באירופה. "באסיפה, בו יטלו חלק קבוצת רבנים, דיינים, עסקנים ואישי ציבור וכן נציגים רשמיים של מדינות אירופה, יידונו הדרכים לסייע למצבם החמור של בתי העלמין היהודיים במדינות אירופה". כך מסר הרב מנחם מרגולין, מזכ"ל 'מרכז רבני אירופה'.

בפני נציגיהן הרשמיים של מדינות אירופה יושמעו דברים אודות החשיבות הרבה של סוגיית כבוד המת, ערך חשוב במעלה בסולם הערכים של העם היהודי, לצד המצב הנורא השורר באלפי בתי עלמין מוזנחים באירופה וידרשו מהם לדאוג לתקציבים ממשלתיים לצורך שימור בתי העלמין. הרב מנשה בורקיס מנהל האגף לשיקום ושימור בתי עלמין באירופה, יציג בפני המשתתפים את התוכנית לשיקום, שימור, גידור, שיפוץ ואחזקת כ-50 בתי עלמין באירופה בשנה הנוכחית.

יצויין, כי באירופה יש כ -20 אלף בתי עלמין יהודיים, שחלקם הגדול אינו בשימוש. ברבים מהם שוררת עזובה מזעזעת. אין גידור, אין שער, אין שבילי גישה, מצבות מנותצות מפגעי מזג האוויר, אנטישמיות ושאר מעשי בריונות, הצמחייה פראית. בחלק מהם הפכו בתי עלמין מקום לינה לחסרי בית ובמקומות רבים משמש בית העלמין היהודי אתר האשפה העירוני.

חבר הכנסת הרב הלפרט יציג בפני השגרירים את החוק שהצליח להעביר בממשלת רומניה, ולפיו חייבת הממשלה לשמור על בתי עלמין יהודיים ולא לאפשר סלילת כבישים בשטח בתי העלמין. במהלך האסיפה יתבעו הרבנים מהשגרירים לפעול להעברת חוק דומה במדינותיהם, ולהחמיר את עונשם של מחללי בתי העלמין. כמו כן יתבעו הרבנים המשתתפים מנציגי המדינות, לפעול בקרב מנהיגיהם להקצאת תקציבים לשיקום, שימור ושיפוץ בתי עלמין במדינותיהם.

"אני מאמין שבכוחות משולבים של רבני אירופה, אישי ציבור אירופאים ועסקנים מארץ ישראל, ניתן לפעול על ממשלות מזרח אירופה ולרתום אותם למען המטרה הנעלית", אומר הרב משה גרליק, מנכ"ל 'מרכז רבני אירופה'.
(ש)
