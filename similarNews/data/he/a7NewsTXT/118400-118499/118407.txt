

יו"ר ש"ס אלי ישי אמר כי "הורדת האזרחים מן האוטובוסים ובלימתם הוא דגל שחור מעל הדמוקרטיה הישראלית". "האגודה לזכויות האזרח": הגבלות התנועה שהטילה המשטרה על המפגינים אינן חוקיות.

מסיכום הנתונים ממטה ההסעות בחמ"ל של מועצת יש"ע נמסר כי מתוך 620 אוטובוסים שהוזמנו להסעת המפגינים בוטלו בהוראת המשטרה 320 אטובוסים עוד לפני יציאתם לנקודות האיסוף באמצעות ביטולם בחברות האוטובוסים. 300 אוטובוסים בלבד יצאו בסופו של דבר לכיוון נתיבות וכל יתר המפגינים נאלצו לנסוע בתחבורה ציבורית ברכבם פרטיים ובטרמפים. חלק גדול מ 300 האוטובוסים עוד לא הגיע לנתיבות בשל עיכובי המשטרה מאז הצהרים, ובשל הפקקים.

על פעולתה של המשטרה נמתחה ביקורת חריפה. פנחס ולרשטיין, מראשי מועצת יש"ע, יו"ר מועצת מטה בנימין וממובילי המאבק בהתנתקות, מסר לכתבנו משה פריאל כי היה צפי שהמשטרה תעשה מניפולציה אבל הם לא ציפו שהתרגיל יהיה כה מהיר, עוד לפני תחילת הצעידה.

ח"כ פרופ' אריה אלדד אמר לכתבנו כי המשטרה לא נהגה בצורה הוגנת.

יו"ר ש"ס, ח"כ אלי ישי, תקף בחריפות את הצעד 'המשולל כל יסוד דמוקרטי ואשר מזכיר ימים אפלים ממשטרים אפלים'. ישי הוסיף כי "הורדת האזרחים מן האוטובוסים ובלימתם הוא דגל שחור מעל הדמוקרטיה הישראלית. הגבלת חופש התנועה מהווה פגיעה אנושה בזכויות יסוד. האם הצעד הבא הוא החלפת השרים בקציני צבא או הכרזת משטר צבאי? "

ישי מדגיש כי החלטות אומללות נוספות שכאלו מהוות "גפרור בודד שהודלק ויש בכוחו להבעיר תבערת שווא. בזה המשטרה גרמה שאנשים, יתפצלו לקבוצות קבוצות ולא יהיו קבוצה אחת ומדרך הטבע, כשיש פיצול בקבוצות, קשה יותר להשתלט עליהם. על כן, שלא יתפלאו אם אלימות שאולי תפרוץ. כולנו מקווים שלא, אבל אם תפרוץ, הרי זה במעשה המניפולטיבי של משטרת ישראל".

ח"כ גילה פינקלשטיין מהמפד"ל אמרה כי מפכ"ל המשטרה ניצב משה קראדי אינו יותר מאשר 'בובת מריונטה של שרון'. "קראדי הוא המפכ"ל הפוליטי ביותר בתולדות המשטרה", אמרה.

האגודה לזכויות האזרח הודיעה במכתב ששיגרה היום בדחיפות אל מפכ"ל המשטרה קראדי, כי הגבלות התנועה שהיא הטילה על מפגינים ברחבי הארץ אינן חוקיות.

במכתבה כותבת האגודה: "קראנו בדאגה רבה את הדיווחים בתקשורת אודות הצעדים הדראקוניים והפוגעניים, אשר ננקטו בידי המשטרה, כדי למנוע ממפגינים נגד תוכנית ההתנתקות להגיע לעיר נתיבות היום בצהריים. על פי כתבה באתר Ynet ("המשטרה חסמה האוטובוסים בדרך להפגנת הימין"), המשטרה הניחה את ידה על אישורי ההזמנה להסעות ועצרה את כל האוטובוסים שאמורים היו להביא מפגינים לעיר; פרשה כוחות גדולים סביב העיר ועיכבה אוטובוסים, עליהם נוסעים מתנגדי ההתנתקות; ובחלק מהמקרים אף החרימה מהנהגים את רשיונותיהם כדי שלא יוכלו להסיע את רכבם. עוד מתואר בכתבה, כיצד איים שוטר על נהג שהגיע לצומת מגידו, שאם ימשיך בנסיעתו ייעצר בצומת הבאה ויקבל קנס.

אף אם קיים יסוד לסירוב המשטרה להעניק אישור לצעדה המתוכננת בידי מתנגדי ההתנקות - ואין אנו נוקטים עמדה בשאלה סבוכה זו   הרי שכאשר בפעולות מחאה עסקינן, על רשויות אכיפת החוק לנקוט משנה זהירות כדי להבטיח, כי הפגיעה בחופש הביטוי ובזכויות אדם לא תעלה על הנדרש. השימוש באמצעים קיצוניים ומחוסרי סמכות שכאלה כדי לסכל מראש קיומה של הפגנה   אף הפגנה לא חוקית   מזכיר משטרים, שלא היינו רוצים להידמות להם.

הניסיון למנוע מקבוצה של אזרחים לנסוע מעיר אחת במדינת ישראל לעיר אחרת, אינו חוקי ומהווה פגיעה חמורה בזכות האדם לחופש תנועה. יגענו ולא מצאנו כל הוראת חוק, המסמיכה את המשטרה לעכב אוטובוסים, אך משום החשש שנוסעיהם מבקשים להתקבץ במקום מסויים. אם תתפתח בנתיבות התקהלות לא חוקית, למשטרה נתונות סמכויות רבות ומגוונות כדי להתמודד עם המצב; אולם אין כל הצדקה או הרשאה בחוק למנוע מראש את הנסיעה לשם.

לאור כל האמור לעיל, הננו פונים אליך בקריאה דחופה לבטל כל פקודה לעצור אוטובוסים בדרך לנתיבות, וכן לפעול על מנת להבטיח, כי לא יימנע מאזרחים המבקשים זאת להגיע לעיר".
