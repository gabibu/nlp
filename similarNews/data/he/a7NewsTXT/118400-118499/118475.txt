

חניכים מקורס מכי"ם הודיעו למפקדם שלא יוכלו לחסום המפגינים. 12 מילואימניקים הודיעו: לא נגיע לשירות מילואים להחליף לוחמי מג"ב שיצאו למשימות עקירת הישוב. לראשונה שוטר מצטרף לסירוב למשימות העקירה.

"אמרתי למפקד שלי שלא אוכל במצב הנוכחי להמשיך בקורס, כשהקורס שמייעד אותנו להיות מפקדים בצבא שתפקידם להגן על המדינה משמש לחסימת מחאה ולגירוש יהודים מבתיהם", כך אומר היום חניך הקורס, תושב אלון מורה.

חניך הקורס תיאר את האווירה השוררת כרגע בקרב החיילים, "הגענו אתמול בלילה לכפר מימון במטרה לחסום את המפגינים מלצעוד לגוש, ההרגשה בקרב החיילים הייתה קשה, ורבים מהם ביקשו ממפקדיהם לא להשתתף בפעולה, וכרגע הם עושים משימות שונות שלא יצריכו אותם להשתתף בפעולה כמו תורני אוכל, אם נאלץ לחסום את המפגינים יהיו רבים שיאמרו למפקדיהם במפורש שלא יוכלו להשתתף בכך".

בתשובה לשאלת כתבנו ידידיה הכהן בדבר יחס המפקדים לחניכי הקורס, ציין חניך הקורס לטובה את יחס המפקדים אליו ואל שאר החיילים, "אני חש שהמפקדים עושים מעל ומעבר כדי להתחשב בנו, הם כרגע פטרו אותנו מכל המשימות שיכולות לסייע לפעולה, ומבינים את הקשיים שלנו, כולנו מקוים שלא נגיע למצב שיהיה לנו קשה לעמוד בו".



פלוגת חיילי המילואים אמורים היו לקבל צו גיוס לתקופה שאחרי החגים, אולם לפני כחודשיים הוקדמה תקופת המילואים שלהם לימים אלה. בירו קצר שערכו העלה שמשימתם תהיה החלפת לוחמי משמר הגבול שיועברו לביצוע עקירת הישובים ברצועת עזה והשומרון.

קבוצת חיילי המילואים דנה בינה לבין עצמה כיצד לנהוג ושישה מהם הודיעו באופן אישי למפקדם שלא יוכלו להגיע בתואנות כאלה ואחרות. לעומתם שישה הודיעו בגלוי למפקדם שלא יגיעו לשירות המילואים על מנת שלא לסייע לעקירת הישובים.

מפקד הפלוגה הבהיר גם לששת החיילים שהעדיפו לפנות באופן פרטני כי הוא מבין את מניעיהם האמיתיים ולכן, כמו ששת החיילים האחרים, גם עליהם לצפות לצעדים משמעתיים נגדם.

לפי שעה, מדווח אחד החיילים לכתבנו, ממתינים שנים עשר הלוחמים לתגובת מפקדיהם באופן מעשי. עד כה לא נענשה קבוצת הלוחמים.


לראשונה שוטר ממחוז ירושלים הודיע למפקדו שלא יסייע בפעילות נגד תוכנית העקירה. הוא סירב להצטרף לחבריו והחליט שלא לעלות על האוטובוס. נמסר כי המשטרה תפתח בהליכים נגדו.


בנוסף מדווח כתבנו על נהג משאית צבאית שקיבל הבוקר (ג') פקודה להגיע לגוש קטיף כדי להעביר ציוד אך הודיע למפקדיו שלא יבצע פקודה זו המהווה חלק מתכנית העקירה.


עדויות המגיעות הבוקר למערכת ערוץ 7 מספרות על חיילים שאיפשרו במודע למפגינים לחדור את השרשרת האנושית שנועדה לבלום אותם מלהגיע לכפר מימון. מעדויות אחרות נודע על חיילים שנאלצו לבצע את הפקודה תוך שהם בוכים.


בנוסף נודע על רוב מוחלט בפלוגת חיילי גולני, שהוצבה במעטפת חסימת הכבישים לדרום, שהודיעו למפקדיהם כי לא יוכלו לבצע את הפעילות וכי "לא לשם כך גוייסנו". על מנת שלא להתעמת עם החיילים הוחלט להעבירם למשימות אחרות כשמירות וכיוצא באלה.



כמו כן, נודע כי חייל מ-890 סירב אתמול להשתתף בסיור באזור כפר מיימון.

(ש)
