

באנטוורפן נמשכות כבר מספר ימים מהומות מוסלמים. הרקע להתעוררות המתיחות הוא מותו של מהגר ממוצא מרוקני שנורה ביום שלישי. בשבת השליכו אלמונים בקבוק תבערה לעבר בית כנסת בעיר.


באנטוורפן נמשכות כבר מספר ימים מהומות מוסלמים. הרקע להתעוררות המתיחות הוא מותו של מהגר ממוצא מרוקני שנורה ביום שלישי על ידי אזרח בלגי.

ביום שישי הגישו שלטונות בלגיה כתב אישום כנגד מתסיס ערבי שגרם למהומות ולאי סדר.

בשבת השליכו אלמונים בקבוק תבערה לעבר בית כנסת בעיר. התקשורת הבלגית דיווחה כי איש לא נפגע, וכי האירוע התרחש בשעות הבוקר המוקדמות של שבת. בקבוק התבערה גרם לנזק מועט וכוח כיבוי השתלט במהרה על האש.

יצויין כי באנטוורפן חיים כ-30 אלף ערבים מתוך 450 אלף תושבים.
באנטוורפן חיה גם קהילה יהודית חרדית המונה כ -20 אלף איש. רבים מאנשי הקהילה עוסקים בתחום היהלומים.

דיווח על המתרחש באנטוורפן מצרף עיר זו לבריסל בה חיה קהילה מוסלמית גדולה. בריסל לפי דו"ח של ועדת חקירה פרלמנטרית בלגית שפורסם בסוף יולי 02, הפכה למרכז טרור והיא משמשת מרכז גיוס טרוריסטי של ארגון אל-קעידה וכבסיס לתכנון וליציאה לפיגועים באירופה.

מכון "אימרה" שהביא את המידע על המתרחש בבריסל דיווח כי אל בלגיה נוהרים מהגרים רבים הזוכים לאזרחות כמעט אוטומטית דבר המאפשר לפושעים ולטרוריסטים מוסלמים לקבל אזרחות בלגית ללא קושי ובלבד שהם דוברי צרפתית.

הדו"ח מוסיף כי בין בלגיה לבין ארגון טרור טוניסאי נחתם הסכם סודי המאפשר לאותו ארגון לפעול משטחה באין מפריע בתנאי שלא יפגע במטרות בלגיות. עדות לעיסקה זו נמצאה בהצהרה שחתם עליה הארגון הטוניסאי ושמצאה את דרכה בטעות לשגרירות צרפת בבלגיה במקום למלך אלברט השני.

בלגיה מסרבת באופן שיטתי לשתף פעולה עם יתר מדינות אירופה במאבק בטרור.

עוד קבעה ועדת החקירה הבלגית כי השירותים החשאיים נכשלו במניעת חדירתם של גורמים מוסלמים פונדמנטליסטים לתוככי הקהילה המוסלמית בבלגיה המונה 350 אלף מוסלמים. חלק מהמסגדים בבלגיה כך עפ"י הדו"ח מנוהלים ע"י אנשי דת השייכים לאיסלם הקיצוני. בתי החולים, בתי הספר, מרכזי הספורט ובתי הסוהר משמשים כר נרחב לגיוס מועמדים לג'יהאד, מציין הדו"ח.

הדו"ח אף מזהיר כי בתוך בלגיה צומחת מדינה מוסלמית פונדמנטליסטית.
לרשות המסגד הגדול בבריסל שנבנה בכסף סעודי על גבי קרקע שניתנה למלך פייסל במתנה על ידי המלך בודואן בשנת 67, עומדת משטרה מוסלמית המסיירת בשכונות מסוימות בבריסל בהן יש רוב מוסלמי גדול.
