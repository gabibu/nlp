

כתם נפט ענק הכולל כ --11,000 טונות של נפט גולמי, מתקרב בהתמדה לעבר איזור גליסיה שבצפון-מערב ספרד, אזור המתכונן כעת להתפתחות החמורה.

מדובר בנפט שדלף מהמיכלית MS פרסטיז' שטבעה, ולפי דברי השלטונות, הנפט ממשיך כנראה לדלוף מהמיכלית הטבועה.

שר הדגה האיזורי אנריקה לופז וייגה, אמר כי "הטבע מתנכל" לגליסיה, כאשר גלי ים עצומים מונעים מ-7 ספינות אירופיות למלחמה בזיהום לשאוב את הנפט מעל פני הים.

הכתם החדש מכיל כמות הרבה יותר גדולה של נפט מאשר בפעם הראשונה. הוא דלף כנראה
מהמיכלית אחרי שהיא טבעה עם שארית מטען הנפט שלה ב-19 בנובמבר. וייגה אמר כי "משהו גרוע יותר" מהפעם הראשונה עלול לקרות, כאשר הנפט זיהם יותר מ-140 חופים, השמיד מאות עופות ים, הרג כמויות ענקיות של צדפות, והותיר אלפי דייגים ללא פרנסה.

התושבים המקומיים מרגישים "נואשים וחסרי אונים", אמר רפאל מוצו, ראש כפר הדייגים קורקוביון. "כל מה שאנו יכולים לעשות הוא להמתין לבואו של האסון".

היומון "אל מונדו" מסר שהנפט שדלף מהמיכלית פרסטיז' רעיל במיוחד. בדיקת מעבדה שבוצעה על ידי המרכז הצרפתי למניעת זיהום, גילה שלנפט זה תכולה גבוהה במיוחד של גופרית, והוא עלול לגרום לסרטן אצל בני האדם.

דוברת גרינפיס אמרה שכל העובדים הבאים במגע עם הנפט שדלף חייבים לעטות מסיכות מיוחדות.

מפלגת הירוקים האשימה את השר לאיכות הסביבה, ג'ומה מאטס, ואת שר העבודה פרנצ'יקסו אלורז קאסקוס, ב"חוסר אחריות" בטיפולם באסון.

הממשלה גרמה להתבקעותה של הפרסטיז' אחרי שהורתה על גרירתה לים הפתוח במקום להביאה למקום מבטחים, אמר דובר המפלגה חוסה מאריה מנדילוצ'ה.
