

מפקד משטרת מוריה סנ"צ מנחם נידן, הוציא במוצאי-שבת צו סגירה לאיצטדיון טדי בירושלים, כדי למנוע משחק כדורגל שהיה צפוי להתקיים ביום ראשון בין הקבוצות בית"ר ירושלים וקבוצת אשדוד.

צו הסגירה הוצא לאחר שאל המשטרה הגיעו התרעות חמות על כוונת מחבלים לבצע פיגוע במהלך המשחק באיצטדיון. צווי הסגירה הודבקו כבר במוצאי-שבת על שערי האיצטדיון.

כמו כן נמסר כי מתח שרר בין המשטרה לבין יו"ר ההתאחדות לאחר שהיו"ר שינה באופן חד-צדדי וללא כל תיאום עם המשטרה את מועד המשחק, ממוצאי-שבת ליום א'.

במשטרה ציינו, כי אירועי חנוכה הרבים וההתרעות החמות לביצוע פיגועים בירושלים, כמו גם אירועי איד אל פיטר המסיים את חודש צום הרמדאן, בו משתתפים עשרות אלפי מוסלמים בעיר, מחייבים אבטחה על ידי אלפי שוטרים.

לכן, טוענים במשטרה, לא ניתן יהיה לאבטח כראוי את המשחק, שנועד להתקיים ביום א' בשעות הערב באיצטדיון טדי.

במשטרה הציעו להתאחדות הכדורגל לקיים את המשחק במועדו המקורי או לחלופין, במגרשה של קבוצת אשדוד, אך יו"ר ההתאחדות עמד בסירובו להצעה.
