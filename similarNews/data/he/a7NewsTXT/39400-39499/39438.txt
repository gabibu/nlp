

השנה, בעקבות המצב הכלכלי הקשה, יזדקקו משפחות רבות בישראל ליותר מנרות חנוכה כדי לשמוח. אלפי ילדים אינם חולמים על "דמי חנוכה" המסורתיים משום שבביתם חסרים מוצרים בסיסיים הרבה יותר. עמותת "גשר" החליטה להעלות אור בעיניהם של ילדים אלו בעזרת ילדים אחרים המגיעים מבתים מבוססים, ופתחה במבצע התרמה תחת הכותרת "לתרום לחברה - זה משחק ילדים".

תלמידים מ 50 בתי ספר שונים השתתפו בפרויקט, ובמהלכו נאספו צעצועים עבור הילדים הנזקקים. הצעצועים יחולקו היום במקומות שונים ברחבי הארץ.

גם עמותת "אומנות לעם" התגייסה לסייע לילדים שהוריהם מבקשים להעניק להם הנאה וכיף בחנוכה, אך ידיהם אינה משגת לרכוש כרטיסים למופעי חנוכה. באזורי הפריפריה מכרה "אמנות לעם" אלפי כרטיסים מוזלים להופעות אלה. הכרטיסים נמכרו לילדי קריית שמונה, בית שאן, באר שבע, ירושלים ועוד בפחות מחצי מן המחיר המקורי, העומד על 170 שקלים.


כללי בטיחות לקראת חנוכה

חג החנוכה הוא אחד החגים החביבים ביותר על הילדים, וזאת בשל החנוכיות, הנרות, הסופגניות והסביבונים, סממנים המאפיינים אותו, אך עם זאת יש לנקוט בחג זה אמצעי זהירות מיוחדים כדי למנוע תאונות הכרוכות בשימוש באש.
לקראת החנוכה הפיצה החברה למנת"סים הוראות בטיחות מיוחדות:

נרות וחנוכיות:
1. יש להקפיד שהחנוכיות שהילדים מכינים לא יהיו מחומרים דליקים, כגון עץ, פלסטיק, קרטון, ספוג וכו'.
2. הדלקת נרות תתבצע בסיוע מבוגר, ואך ורק באמצעות נר דולק ולא בגפרורים.
3.. בעת הצבת החנוכיות יש להקפיד על משטח יציב ורחוק מחומרים דליקים. בזמן ההדלקה הנרות יעמדו יציב, כך שלא יפלו בקלות.

סופגניות ולביבות:
1. מגע של שמן רותח עם מים עלול לגרום להתזת השמן הרותח לכל עבר. משום כך אין להכין סופגניות ולביבות בידיים רטובות. הורים המבקשים להכין סופגניות עם הילדים צריכים לעמוד לידם במשך כל זמן הטיגון. מומלץ לא לגשת אפילו לרגע למקום אחר ולהשאיר את הילד לבד ליד הסיר החם.
2. חשוב להקפיד על יציבות הסירים והמחבתות. רצוי לחמם את השמן ולטגן את הסופגניות או את הלביבות בלהבת הכיריים הרחוקה מהילדים, וזאת כדי למנוע היתקלות במחבת והתזת שמן רותח.
