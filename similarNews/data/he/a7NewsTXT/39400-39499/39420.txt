

ממשלת ארה"ב הביעה היום צער על פיגוע ההתאבדות במלון פרדייז במומבסה, אך ציינה כי עדיין מוקדם מדי להאשים את ארגון אל קאעידה.

הנשיא בוש, המבלה בחוותו בקרופורד את שבוע חג ההודיה, קיבל מידע מבכירים בקהיליית המודיעין על הפיגוע במומבסה ועל הניסיון לפגוע במטוס ארקיע, אמר אחד מדוברי הבית הלבן.

"ממשלת ארה"ב מצטערת על מעשי האלימות האלה", אמר הדובר גורדון ג'ונדרו. "אנחנו מוכנים להציע לממשלות קניה וישראל את כל הסיוע שיהיה נחוץ בחקירה הזו".

בתגובה להודעותיהן של ממשלות ישראל וקניה, שהטילו את האשמה על ארגונו של אוסאמה בן לאדן, אמר ג'ונדרו: "עדיין מוקדם מדי לומר אם זה מעשי ידיה של רשת אל קאעידה".

ג'ונדרו הוסיף כי הבית הלבן עוקב מקרוב אחר המצב. לדבריו, הנשיא בוש שוחח בטלפון עם היועצת לביטחון לאומי, קונדוליסה רייס, זמן קצר לאחר שנודע לו על הפיגוע בתדרוך המודיעין המוקדם שלו.

סקר שתוצאותיו פורסמו היום, קובע כי רוב הפלשתינים תומכים בהפסקת האלימות מול ישראל.

הסקר, שנערך על ידי המרכז הפלשתיני למחקר מדיני, מציין בנוסף כי רוב הפלשתינים מאמינים שהרשות הפלשתינית אמורה לפעול נגד כל מי שנמצא מפר הסכם הפסקת אש כלשהו עם ישראל.

על פי הסקר, שנערך בין ה-12 ל-22 בנובמבר, 76 אחוזים מהפלשתינים אמרו כי הם תומכים בהפסקה הדדית של הפעולות האלימות. סקר דומה, שנערך באוגוסט, גילה כי רק 48 אחוזים תמכו בהפסקת אש הדרגתית.

בו-זמנית אמרו 56 אחוזים מהנשאלים כי הם סבורים שעל הרשות הפלשתינית לנקוט צעדים כדי למנוע מתקפות נגד ישראל בתחומי ישראל, לאחר שייחתם הסכם בדבר הפסקה הדדית של מעשי האיבה.

בחודש מאי אמרו 86 אחוזים מהנשאלים כי הם מתנגדים מאסר פלשתינים, המתכננים פיגועי התאבדות בתחומי ישראל.

הפופולריות של יו"ר הרשות הפלשתינית, יאסר ערפאת, נותרה בעינה, 35 אחוזים, ואחריו עומד מרואן ברגותי העצור בישראל, בו תומכים 21 אחוזים מהנשאלים.

תנועת הפתח בהנהגת ערפאת, זכתה בתמיכה של 27 אחוזים, בהשוואה ל-25 אחוזים שהוענקו לתנועות האיסלאמיות. 43 אחוזים מהנשאלים אמרו כי אין להם נטיה למפלגת פוליטית כלשהי.

