

אלמונים זרקו בשבת בקבוק תבערה לעבר בית כנסת בעיר אנטוורפן שבבלגיה לאחר שבוע עמוס בהפגנות ומהומות נגד מהגרים. בקבוק התבערה גרם לנזק מועט וכוח כיבוי השתלט במהרה על האש.

סוכנות עיתי"ם מציינת כי המתיחות באנטוורפן גאתה לאחר שמהגר מרוקני בן 27 נורה למוות ביום שלישי. האירוע הוביל לשני ימי מהומות אלימות, בהם השתתפו בעיקר בני הקהילה הערבית בעיר. גבר בלגי בן 66 הואשם ברצח הצעיר המרוקני.

כ-30 אלף אנשים ממוצא ערבי חיים באנטוורפן, שאוכלוסייתה מונה 450 אלף תושבים. מפלגת הימין הקיצוני בעיר זכתה ב-33 אחוזים מקולות המצביעים בבחירות האחרונות לרשויות המקומיות.

אנטוורפן ידועה בנוסף גם כבית לקהילה יהודית חרדית המונה כ-20 אלף איש, שרבים מבניה עוסקים בסחר יהלומים.

(עתי"ם - רויטרס)
