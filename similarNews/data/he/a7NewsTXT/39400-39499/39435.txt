

מטוסי חיל האוויר המריאו לפני שעות אחדות ממומבסה שבקניה, כשבתוכם 253 ישראלים, ביניהם 21 פצועים שאחת מהם במצב קשה. רוב הנוסעים הם מהקבוצה שהיתה במלון בזמן הפיגוע אולם נוספו אליהם גם ישראלים אחרים שביקשו לשוב ארצה בשל הפיגוע. מוקדם יותר המריא מטוס אחר של חיל האוויר עם גופותיהם של 3 הנרצחים בפיגוע.

שניים מן הנרצחים הם דרור ונוי אנטר, אחים תושבי העיר אריאל בני 13 ו- 12, שנסעו לטיול ספארי בקניה. אחותם אדווה נפצעה קל ואמם של השלושה נפצעה גם היא ונזקקה לעבור ניתוח.
משרד החוץ הישראלי דיווח אתמול כי ממשלת קניה העניקה לפצועים הישראלים סיוע ככל שיכלה. דניאל אראפמוי שיגר למומבסה את רופאו האישי היהודי ד"ר דוד סילברשטיין. הוא בדק את הפצועים שביקשו לשוב ארצה ואישר את הטסתם ארצה.

אתמול בצהריים המריא מישראל מטוס אזרחי קטן, ועליו צוות רופאים בכירים מבית החולים הדסה עין כרם וכן אנשי משרד החוץ. בצוות הרפואי סמנכ"ל הדסה פרופ' שמואל שפירא, מנהל המחלקה הכירורגית ויחידת הטראומה פרופ' אבי ריבקינד, מנהל המחלקה לכירורגיה פלסטית פרופ' אריה אלדד וכן פרופ' יואל דונחין, שהוא רופא מרדים בכיר. עמם המריאו אנשי מחלקת הקשר של משרד החוץ וכן עובדת המשרד מרב אלון, ששירתה בין השנים 1997-2000 בניירובי.

עם הגיעם למקום, בשמונה בערב, החלו הרופאים לנתח את 18 הפצועים הישראלים שהזדקקו לטיפול דחוף, ולהכין את יתר הפצועים לפינוי ארצה.

זמן קצר אחר כך המריאו למומבסה ארבעה מטוסי הרקולס של צה"ל, עם צוותים רפואיים וצוות חילוץ, ועל פי הסיכום בין משרדי החוץ והביטחון, צוותי הרפואה הישראלים סייעו במידת הצורך בטיפול גם בנפגעים הלא ישראלים.
