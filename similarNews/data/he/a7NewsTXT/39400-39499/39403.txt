

שני הילדים שנרצחו הבוקר בפיגוע במלון פרדייס במומבסה שבקניה הם האחים נוי ודביר הנטר הי"ד מאריאל. נוי ודביר היו בני 12 ו-13. בפיגוע נרצח גם גבר ממרכז הארץ.

חמשת בני משפחת הנטר, ההורים רחמים ואורה וילדיהם נוי, דביר ואדווה, יצאו אתמול לחופשת חנוכה בקניה. ההורים והבת הקטנה אדווה, בת 8, נפצעו בפיגוע ומאושפזים בביה"ח במומבסה. האב נפצע באורח קל והאם באורח קל עד בינוני. אדווה פצועה באורח קל.

לבית הספר היובל באריאל, בו למדו האחים נוי ודביר הנטר בכיתות ז' וח', הגיעו בהיוודע הידיעה פסיכולוגים ויועצים.
