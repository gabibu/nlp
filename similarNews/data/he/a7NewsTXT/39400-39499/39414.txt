

משפחת אנטר נסעה למומבסה, כדי לשכוח מהמצב הבטחוני הקשה בישראל ודווקא שם היכה בהם הגורל, כשנקלעו לפיגוע רצחני.

דביר בן ה-13 ואחיו נוי בן ה-12, נרצחו בפיגוע. אמם אורה פצועה באורח קשה ומחוסרת הכרה. אדוה בת ה-8 נפצעה באורח קל ורמי, אב המשפחה נשאר צמוד לשארית בני משפחתו, כדי לוודא שיקבלו את הטיפול הטוב ביותר.

רק לפני כשבוע חגגה המשפחה יום הולדת לנוי בן ה-12. דבר מותם של שני האחים הכה בתדהמה את תלמידי ומורי חטיבת ביניים בבית הספר יובל, בו הם לומדים, בישוב אריאל. משפחת אנטר היא ותיקה בישוב.

אילנה נוימן, מנהלת בית הספר, אמרה לכאב לכתבת עתי"ם, שמדובר בילדים שתמיד היה חיוך על פניהם "אבדה מאד גדולה" והוסיפה כי לבית הספר נשלחו פסיכולוגים ויועצים. במהלך כל היום הירבו המורים וסגל בית הספר לחבק את התלמידים, לבכות ולהדליק נרות נשמה בפינת הזכרון הקטנה שהוצבה מיד בבית הספר.

ראש עיריית אריאל, רון נחמן, אמר כי "הנשיא בוש יכול לשכוח היום מ'מפת הדרכים'. אנחנו, בליכוד, לא ניתן לקבל את מפת הדרכים, גם אם הדבר יפגע בקבלת כספי הערבויות. זו התוצאה של הפיגועים היום" . משעות הצהרים הוצפה לשכתו של ראש עיריית אריאל בטלפונים, לאחר היוודע על הרצחם בקניה בידי מחבלים של האחים דביר ונוי. נחמן קיים קשר שוטף עם משרד החוץ, כדי לקבל פרטים על מצב המשפחה.

נחמן תקף בהזדמנות זאת את יו"ר העבודה, עמרם מצנע. "מצנע נמצא באשליה. עליו להבין, שיש פה מלחמה של פונדמנטליזם איסלאמי, נגד כל הערכים של העולם המערבי. להכניס מכונית תופת למקום אזרחי ולפוצץ אזרחים חפים מפשע, זה רצח לשם רצח", אמר.
