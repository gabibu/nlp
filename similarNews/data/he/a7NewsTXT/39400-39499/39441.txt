

מי שמנע מן המחבלים, המשתייכים לפתח'- ארגונו של ערפאת, לרצוח מספר גדול יותר של אנשים בבית שאן היה שוטר משמר הגבול ערן דוד, תושב בית שאן המשרת בירושלים, ואשר לרגל חופשה שהה בביתו.

דוד, בן 28, סיפר על השתלשלות האירועים: "ישבתי מחוץ לבית עם חברים, לא רחוק מאזור האירוע. לפתע שמעתי שני פיצוצים וצרורות ארוכים של יריות. מיד הבנתי כי מדובר בפיגוע. לקחתי את הנשק האישי שלי ורצתי לעבר מקום הירי". אמו של דוד ניסתה למנוע בעדו לצאת אך הוא לא שעה לקריאותיה ופתח בריצה לעבר זירת ההתרחשות. הוא המשיך לספר: "הגעתי לפתחו של סניף הליכוד וראיתי מולי את המחבל, עומד ויורה מחוץ לסניף. צמצמתי את הטווח שהפריד בינינו ויריתי כמה כדורים לעבר הראש שלו. המחבל נפל מיד".

"רצתי לכיוון הסניף כדי לעזור לפצועים שהיו מוטלים מסביב. לא ידעתי שיש עוד מחבל. לפתע שמעתי ירייה סמוך אלי. הסתובבתי וזיהיתי עוד מחבל. צמצמתי את המרחק לעברו, יריתי בו ונטרלתי גם אותו".
בהמשך שמע דוד שכנה שסיפרה כי ראתה אדם חשוד נוסף. הוא ניסה להתחקות אחריו אך לא הצליח ושב לסניף הליכוד כדי לסייע בפינוי הפצועים. "אני לא מרגיש שעשיתי שום דבר מיוחד. ביצעתי את המוטל עלי, כפי שלימדו אותי במג"ב", אמר דוד והביע צער על כך שלא הגיע מוקדם יותר למקום.

"אני משתתף בצערן של המשפחות השכולות ורציתי להודות למפקדי עמוס יעקב, שלימד אותי כיצד להשתמש בנשק".
שלושת בניו של ח"כ דוד לוי, אורי, ג'קי ושמעון, פונו לביה"ח העמק בעפולה לאחר שנפגעו מירי המחבלים בבית שאן.

"הבחנתי בשחרור המנופים של הרימונים, שהיו בידי המחבלים", אמר אורי לוי כי לפני שהוכנס לחדר הניתוח. "אני ואחי ג'קי צעקנו 'רימון, לשכב', ואז אנשים נשכבו על הרצפה והרימונים התפוצצו".

"היתה בהלה. פתאום ראינו שניים (המחבלים) מדלגים לכיוון רחבת סניף הליכוד ויורים לכל עבר. מדובר בשני צעירים. בשפה המקצועית, הם פשוט עשו 'וידוא הריגה'.

בשלב מסויים, כשהייתי בטווח 10 מטרים מהם, הצטלבו לי העיניים עם אחד מהם, שהיה עם קלצ'ניקוב. הוא רצה לירות לכיוון שלי, לעשות וידוא הריגה, אבל למרבה המזל נגמרה לו המחסנית. הוא בא להחליף מחסנית ואז ניצלתי את הרגע הזה וצעקתי לכולם לברוח.

רצתי לכיוון התחנה המרכזית בבית שאן. צעקתי לחיילים שיש שם מחבלים, שיגשו מייד למקום. רציתי גם אני לקחת אחד מכלי הנשק שהיו בידי החיילים, אך הוא לא נתן לי. אז המשכתי וחילצו אותי.

אני רוצה לומר לרמטכ"ל בוגי יעלון: בוגי, היית מג"ד שלי. אתה יודע את העבודה, תעשה מה שלימדת אותנו, אל תיתן שיבואו לאזרחים, תכה אותם שם". סיפר בנו של ח"כ דוד לוי

רפי רואימי, שהביא את חבר הכנסת דוד לוי ובני משפחתו לבית החולים, כדי לראות את שלושת הבנים הפצועים, סיפר כי ג'קי לוי , בן 43, נפגע מכדור ברגלו ורסיס בידו. אורי לוי, בן 37 נפגע מקליע בירך ושמעון כבן 40 נפגע מכדור בריאתו.

מצבו של שמעון לוי קשה והוא הוכנס מיד בהגיעו לבית החולים לחדר הניתוח.

חייו של יגאל איובי, בן 30 מבית שאן, ניצלו בנס היום מחבל פלשתיני ירה בו ממרחק של מטרים ספורים בלבד, אך הוא נפצע קל בלבד.

"ישבנו עם פעילי סניף הליכוד, פתאום, תוך שניה, ראיתי אדם מזוקן בבגדי חקי עומד מעבר לגדר, שהיתה גם כחצי חומה. הוא עמד במרחק של כמה מטרים מאיתנו, ראיתי אותו עם היד משליך משהו ונשמע פיצוץ", סיפר איובי .

"לאחר שהשליך את הרימון הוא הרים את תת המקלע שלו, והתחיל לירות צרורות לכל עבר", סיפר. "השתטחנו על הרצפה ואחרים התחילו לרוץ.

"בהתחלה חשבתי שמדובר בתרגיל, כי כ-1,000 חיילים היו היום בבית-שאן. ראיתי את מנוף הרימון אז הבנתי שאנחנו כבר בתוך אירוע. זחלתי לכיוון רכב שעמד כמה מטרים משם, שכבתי שם.

"פתאום הטלפון שלי התחיל לצלצל. השתקתי את הטלפון, כדי שהמחבל לא ישמע את הצלצולים ויהרוג אותי. קראתי 'שמע ישראל' ומה שאמרתי בלב עזר לי והציל אותי. "..הוא (המחבל) היה על אזרחי עם כלי נשקו. בזמן שהוא זרק את הרימון נפגשו עינינו. אני המום, אני לא מאמין שיכולתי לשרוד דבר כזה. במיוחד כאשר מנוף הרימון נפל לי ליד הרגליים, כל-כך קרוב הוא היה", סיפר.

אליהו מגן, בן 65 ממושב אביטל, שיש לו דוכן לממכר בגדים בתחנה המרכזית בבית-שאן, סיפר: "ראיתי יריות וכל החיים שלי לא ראיתי יריות כאלה. זה היה מבהיל, חשבתי שזה סוף העולם. זה לקח כרבע שעה עד 20 דקות. למזלי לא נפגעתי".

תמר מלול, בת 30, נפגעה מקליע ברגלה. "הייתי מחוץ לסניף הליכוד", סיפרה, יצאתי לעשן סיגריה. פתאום, נשמעו יריות מכל הכיוונים. האנשים היו בהיסטריה והיו צעקות. האנשים היו שרועים על הרצפה. אני לא ראיתי את המחבל. היו יריות במשך כרבע שעה ללא הפסקה. ראיתי אנשים שרועים על הרצפה. פתאום חשבתי על-כך שבית-שאן הוא מקום הכי בטוח, תמיד הפיגועים היו במקומות אחרים וכשזה קורה במקומות אחרים אתה אומר, לי לעולם זה לא יקרה בבית שלי, והנה זה קרה. היריות נשמעו כמו נצח".

