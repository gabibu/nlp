

נמשכת מתקפתו של מזכיר האו"ם קופי אנאן כנגד ישראל. ביום שישי הודיע אנאן כי הוא דורש מישראל "לזהות ולהעניש את החיילים האחראים למותו של עובד אונר"א הבריטי איאן הוק",כך עפ"י הודעת דובר מטעם האו"ם.

הוק נהרג לפני כשבוע כשיצא מתוך סימטה ממנה ירו מחבלים לעבר חיילינו במהלך תקרית אש בג'נין. הוק נשא בידו טלפון נייד שנראה כרימון ונחשד כמחבל העומד להשליכו. חיילי צה"ל ירו בו והוא נהרג.

לאחר בדיקה ראשונית שערכה ישראל ושאת מימצאיה העבירה לידי האו"ם התברר כי המחבלים שניהלו את הקרב עם חיילינו מצאו מסתור בתוך מתחם אונר"א, סוכנות הסעד לפליטים מטעם האו"ם, בו שהה הוק שעמד בראש צוות אונר"א בג'נין והם אף ירו לעבר חיילינו מתוך המתחם.

האו"ם טען כי לאחר ניהול "חקירה עצמאית" הם הגיעו למסקנה כי "לא היו חמושים פלשתינים במתחם". עוד טען האו"ם כי הוק דימם למוות לאחר שנורה על ידי חיילי צה"ל, שעיכבו את האמבולנס שהוזעק להצילו.

טענותיו של האו"ם נמשכו גם לאחר שישראל העבירה את קלטת בה נשמעת הודעתו של הוק שאותה השאיר במכשיר הטלפון של קצין קישור ישראלי 18 דקות לפני שנורה.
בהודעה אומר הוק כי הוא "מנסה למנוע מהפלשתינים לצאת ממתחם אונר"א", אולם דובר
האו"ם הדגיש כי החקירה שניהלו אנשיו "לא חשפה כל ראיה התומכת בטיעון לפיו מתחם אונר"א, המקום בו נהרג הוק, היה מקור הירי שכוון לעבר חיילי צה"ל".

צה"ל אף הכחיש את טענות האו"ם בדבר העיכוב בהגעת האמבולנס.

אנאן העביר איגרת לראש הממשלה אריאל שרון ביום רביעי, והביע בו "זעם" על הריגתו של הוק.
הוא הודיע לשרון כי הוא "מצפה שישראל תנהל חקירה מעמיקה של התקרית, תחלוק את מימצאיה עם האו"ם ותאשים ותעניש את האחראים למותו של הוק", אמר הדובר.

יצויין כי ביקורת על תיפקודו של מזכ"ל האו"ם ומידת ייצוגו את הארגון בראשו הוא עומד נשמעה ב 21 לנובמבר משר ההגנה האמריקני דונלד רמספלד. רמספלד תקף את מזכ"ל האו"ם קופי אנאן על דברים שאמר במהלך ביקור ביוגוסלביה לפיהם הוא אינו סבור שהירי העירקי כלפי מטוסיה של אמריקה ובריטניה המסיירים באזור האסור לטיס מהווה הפרה של החלטת האו"ם 1441.

רמספלד אמר כי אף על פי שאנאן הוא מזכ"ל האו"ם הוא אינו רואה בו דמות המשקפת את מדיניותו של הארגון. רמספלד הוסיף כי לפני בואו של הנשיא בוש להביא את הנושא העירקי היה נראה כי אנאן מרוצה מן המצב.
