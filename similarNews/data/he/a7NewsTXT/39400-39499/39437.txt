

אתמול זכו 271 נוסעים ואנשי צוות ישראלים ב"נס חנוכה", כאשר טילי כתף ששוגרו לעבר מטוס "ארקיע" שבו טסו, לא פגעו במטוס.

אתמול זכו 271 נוסעים ואנשי צוות ישראלים ב"נס חנוכה", כאשר טילי כתף ששוגרו לעבר מטוס "ארקיע" שבו טסו, לא פגעו במטוס. מפקד חיל האוויר לשעבר איתן בן אליהו אמר אתמול כי פגיעה של טילי כתף מסוגלת להפיל מטוס נוסעים על יושביו.

רפא"ל, הרשות לפיתוח אמצעי לחימה, מפתחת בימים אלה מערכת שתוצב על מטוסי נוסעים ותוכל להטעות טילי קרקע-אוויר הנורים על מטוסים כאלה. זאת, לאחר שבמערכת הביטחון בישראל זוהה האיום הכבד על מטוסי נוסעים מצדם של ארגוני טרור שבידיהם טילי כתף קרקע-אוויר.

ד"ר פטריק בר-אבי, אחד ממפתחי המערכת ברפא"ל, סיפר כי בידי המפעל כבר קיימת מערכת דומה, המגינה על מסוקים מפני טילים. אשתקד גובשה ברפא"ל תפיסה מבצעית, ובעטיה החלו לפתח מערכת נגד טילי קרקע-אוויר למטוסי נוסעים, מערכת שפותחה בתמיכה כספית של המדינה ושמה BRITENING.

המערכת מבוססת על הטעיית הטיל ועל מתן "אינפורמציה" כוזבת לטיל, כאילו המטוס נמצא במקום אחר. על פי הידוע, מעורבות בפרויקט גם חברות "אל על" ו"ארקיע".

ד"ר בר-אבי אמר כי בתוך שנה וחצי תהיה המערכת החדשה מוכנה לייצור ולהתקנה, אולם בשל האיום המיידי על מטוסי נוסעים הציעה החברה למערכת הביטחון שדרוג של מערכת דומה, המותקנת במסוקים, כדי שאפשר להתקינה במטוסים בזמן הקרוב, דבר שיספק באופן חלקי את הצורך להגן עליהם, וזאת עד לסיום פיתוחה של המערכת המיועדת במיוחד למטוסים.
