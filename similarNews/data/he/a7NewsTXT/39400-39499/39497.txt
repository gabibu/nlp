

טיטוס אדמס ילד בן 7 מקולורדו הציל את חיי אמו. טיטוס השתתף עם אמו ואחיו בסעודת הודיה, כשבסיומה נטלה אמו את שלושת הילדים ברכבה ויצאה לשוב אל ביתם. אך הרכב לא הגיע ליעדו שכן בדרך היתה תאונה ורכבם התהפך כחמש פעמים.

גלן אדמס אביו של טיטוס שלא היה באותה נסיעה עם אשתו וילדיו סיפר כי לאחר שהרכב פסק מלהתהפך התעשת טיטוס, בדק ווידא ששני אחיו הקטנים טיפאני בת ה 4 וטיאר בן השנה, במצב תקין.

אמו לעומת זאת שכבה חסרת הכרה מחוץ לרכב לאחר שהושלכה ממנו במהלך ההתהפכות.
טיטוס לא איבד את עשתונותיו, הוא החליט לצאת לקרוא לעזרה.

בחוץ ירד שלג וטיטוס יצא למסעו כשהוא לבוש בפיג'מה וללא נעליים. כדי להגיע ליעדו נאלץ טיטוס לצעוד מהלך של יותר מקילומטר. כשהוא יחף הוא חצה שדה בוצי, השתחל מתחת לגדר חשמלית ואף פרץ שער בגדר נוספת. בסופו של דבר הגיע לשטחה של חוה.

שם הזעיק טיטוס עזרה בקוראו לעבר פועלי מחלבה שהיו במקום כי "היתה תאונה".

כשהגיע הצוות הרפואי לסייע לאם ולילדיה נמצאה אמו של טיטוס במצב אנוש כששברים בגבה בצוארה ובצלעותיה.

מהמרכז הרפואי של צפון קולורדו נמסר כי יוזמתו של טיטוס להזעיק עזרה היא שהצילה את חיי אמו שנמצאה כאמור במצב אנוש.
אביו של טיטוס גלן אדמס אמר כי טיטוס נהג בגבורה ולמעשה "הציל את חייה של אמו".
