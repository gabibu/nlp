

ח"כ דוד לוי עשה שעות ארוכות סמוך לחדר הניתוח בבית החולים "העמק" בעפולה, שם נותח בנו שמעון שנפגע באורח קשה בפיגוע בבית-שאן.

אל ח"כ לוי השוהה ליד מיטת בנו בבית החולים הגיעו רבה הראשי של מגדל העמק הרב דוד גרוסמן ושר החוץ בנימין נתניהו. "זה המחיר. שלושת בני נפגעו, שניים ברוך השם, קל. השלישי, שמעון, נפצע קשה מאוד.

"הוא (שמעון) אמיץ. אני שומע מאנשים אשר נפצעו שהוא הגן עליהם בגופו, וזאת הסיבה שמטווח אפס הוא נורה אבל הציל שניים. "נשברו צלעות, כרתו לו חלק מהריאה, הוא איבד המון דם. כולנו תפילה שייצא בשלום לאשתו ולילדיו", אמר ח"כ לוי.

ד"ר דורון קופלמן מסר, כי מצבו של שמעון לוי מוגדר יציב, לאחר שעבר ניתוח קשה מאוד ודימם הרבה.
