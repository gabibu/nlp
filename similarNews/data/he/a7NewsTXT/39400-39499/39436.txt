

בימים האחרונים נתקבלו התראות מפני פיגועים בריכוזים ישראלים ובשגרירויות ברחבי העולם. בעקבות כך נסגרה אתמול שגרירות ישראל בפרטוריה, אפריקה. בכיר בשגרירות אמר כי נתקבלה התראה ספציפית מפני פיגוע בשגרירות: "קיבלנו הוראה לסגור את השגרירות. ההוראה הייתה מבוססת על מידע בקשר לאיום שקיבלה ישראל", אמר הבכיר, וסירב למסור פרטים נוספים.
גם אוסטרליה וקנדה חשות מאוימות, ובעקבות התראות סגרו גם הן את שגרירויותיהן בפיליפינים.

בכיר בשגרירות אוסטרליה במנילה הגיב על המהלך הזה: "האיומים נגד אזרחים אוסטרלים ונגד נכסים אוסטרליים בפיליפינים רבים וממוקדים, ודובר על אפשרות של פעולת טרור ועל מהומות אזרחיות במדינה. קיבלנו מידע ממוקד ואמין על איום לפיגוע בשגרירות האוסטרלית במאנילה, ומשום כך, כדי לנקוט אמצעי ביטחון, יהיו המשרדים סגורים לפי שעה ".

גם השגרירות הקנדית נסגרה לפי שעה, וזאת בשל "איומים נגד הקנדים ונגד הנכסים הקנדיים בפיליפינים, איומים שגברו באחרונה" לפי הודעה רשמית מטעם משרד החוץ הקנדי, ובה נכתב גם כי עד להודעה חדשה אזרחי קנדה אמורים להימנע מנסיעות לפיליפינים.

משרדי משלחת האיחוד האירופי, הפועלים מהבניין שבו ממוקמת שגרירות אוסטרליה, נסגרו גם הם, וזאת אף על פי שלא דווח על איומים ממוקדים.

אנחלו ראייס, מזכיר ההגנה של הפיליפינים, אמר כי החלטת הסגירה, שהתקבלה על דעת עובדי השגרירויות, היא "מובנת בהחלט": "הורינו לסוכנויות הביון לפעול בתיאום עם בכירי השגרירויות, כדי לראות אם יש צורך לנקוט אמצעים נוספים כדי למנוע את מימוש האיומים", אמר השר.

אלכסנדר דאונר, שר החוץ האוסטרלי, אמר כי האיומים היו כלפי השגרירות האוסטרלית וכלפי שגרירויות של מדינות נוספות, שאת שמותיהן סירב למסור: "האיומים היו מדויקים למדי, ומדובר בפונדמנטליסטים איסלמים, מהסוג שכבר למדנו להכיר".
