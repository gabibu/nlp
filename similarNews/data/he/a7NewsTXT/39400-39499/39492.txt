

אחת מזירות המאבק בטרור היא באולמות בתי המשפט. לזירה זו פונה בימים אלה אחד מהארגונים היהודיים בעלי העוצמה, ארגון "בני ברית". הארגון הודיע כי הוא פותח בהליכים משפטיים נגד ממשלת קנדה, כדי לאלצה להוציא אל מחוץ לחוק את תנועת החיזבאללה הלבנונית.

קנדה הוסיפה השבוע שישה ארגונים, הכוללים את תנועת החמאס ואת הג'יהאד האיסלמי, לרשימת ארגונים אסורים בגין מעורבות ב"פעילות טרור". אבל היא לא נקטה באמצעים נגד החיזבאללה, שאת הפלג המזויין שלו היא הוציאה בשנת 2001 אל מחוץ לחוק.

ארגון בני ברית מסר כי התביעה דורשת מבית המשפט הפדרלי של קנדה לאלץ את הממשלה להוציא את החיזבאללה כולו אל מחוץ לחוק. הוא פירסם לשם כך מודעה על עמוד שלם בעיתון קנדי, המותחת ביקורת חריפה על גרהם.
"ממשלת קנדה ממשיכה לספק הגנה, תנאים נוחים, וסיוע לטרוריסטים הפועלים מהמדינה
הזאת", אמר פרנק דימאנט, סגן מנכ"ל בני ברית בקנדה.
"חייבים לזהות את האוייב, ולבער אותו מהשורש. ואנו, בתור אזרחים קנדים, חייבים לנתק את צינור המימון לארגוני טרור כאלה", אמר לכתבים. דיאמנט אף האשים את קנדה במתן מקלט לפושעי מלחמה נאצים אחרי מלחמת העולם השניה.

הממשלה הקנדית מסרה כי תביעתו של ארגון בני ברית לא תשפיע עליה. יתירה מכך שר החוץ של קנדה ביל גרהם הגדיר את החיזבאללה "תנועה לגיטימית".

גם באמריקה המאבק בטרור מתנהל גם במישור המשפטי. הנשיא בוש חתם השבוע על חוק המתיר לקורבנות טרור לגבות כספים מנכסים מוקפאים של מדינות התומכות בארגוני טרור.

התקנה מאפשרת לאזרחי ארה"ב לקבל פיצוי על-ידי גביית כספים מקופות הון של ארגוני טרור עצמם.

עירק מהווה מטרה עיקרית לתביעת הון כזה, משום שבנקים בארה"ב מחזיקים כ-2 מיליארד דולר מנכסיה. גורמים אמריקנים ציינו כיעד מדינות נוספות התומכות בארגוני טרור ולהם נכסים בארה"ב, כאלו הן: לוב, אירן, סוריה, צפון קוריאה, קובה וסודן.

על-פי מסמכי משרד האוצר ומחלקת המדינה של ארה"ב, הצליחו גורמי התביעה בארה"ב ובמדינות נוספות לשים ידם על כ-113 מיליון דולר, שהיו מיועדים למימון פעולות טרור מצד אל-קאעידה, חמאס וחיזבאללה. חלקה של ארה"ב מגיע לכ-35 מיליון דולר מהסכום הכולל.
