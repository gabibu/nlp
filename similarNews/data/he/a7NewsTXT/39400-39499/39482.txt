

בוושינגטון אומרים כי אם אכן יתברר כי "אל-קאעידה" הם אלו שביצעו את הפיגוע תתבקש ממשלת ישראל להשאיר את התגובה לארצות הברית. 258 ישראלים מתוכם 22 פצועים הובאו הביתה ממומבסה ברכבת אוירית "אור לשיבה" שביצע חיל האויר.

שלושת נרצחי הפיגוע במלון "פרדייס" במומבסה בקניה יובאו מחר למנוחות. אלברט דה-ווילה הי"ד בן 60 יובא למנוחות ברעננה ושני ילדי אנטר הי"ד נוי בן 12, ואחיו דביר בן 13, תושבי אריאל, שהיו בטיול בר-מצווה יובאו למנוחות ביום ראשון בשעה 13:00 בבית העלמין ירקון.

אימם נפצעה בפיגוע קשה, ואחותם נפגעה פגיעות בינוניות.

258 ישראלים מתוכם 22 פצועים הובאו הביתה ממובסה ברכבת אוירית "אור לשיבה" שביצע חיל האויר. לשבים הצטרפה גם פקידת הקבלה הקנייתית של המלון הסובלת מכוויות.

את הישראלים בשובם הביתה ליוו גם שני ספרי תורה שהיו בבית הכנסת במלון וחזרו ברכבת האוירית.
בקניה נשארו אנשי מערכת הביטחון והמשטרה, המשתתפים בחקירת הפיגוע.

בעקבות הפיגוע בקניה הורו מערכת הביטחון ומשרד החוץ לנציגים הרשמיים של ישראל בעולם, להגביר את הערנות ולנקוט אמצעי זהירות מיוחדים מחשש לפיגועים נוספים.

בהוראת משרד החוץ נסגרו השגרירויות בפרטוריה בדרום אפריקה ובמנילה בירת הפיליפינים למשך השבת כשביום ראשון תתקיים הערכת מצב כדי להחליט אם הן תפתחנה ביום שני כרגיל.

המטה ללוחמה בטרור שבמשרד רה"מ אף פרסם באמצעות משרד החוץ המלצות מעודכנות לישראלים, המתכוונים לטייל בתקופה הקרובה באפריקה או אסיה.
בין היתר הומלץ לישראל לא להגיע לביקורים בקניה באתיופיה ובאריתריאה, זאת מתוך החשש כי גם בהן יתבצעו פיגועים. נוסף על אלו מומלץ להימנע מביקור במצרים, לרבות חצי האי סיני, ובשאר מדינות ערב עימם יש לישראלים קשרים דיפלומטיים. גם תאילנד המהווה יעד תיירותי מבוקש לישראלים נכנסה לרשימת המדינות שיש להזהר מביקור בתחומן.

המטה ללוחמה בטרור אף שיגר המלצות התנהגותיות לישראל שעיקרן מניעת הבלטת אזרחותם הישראלית.

גורמי ביטחון ישראלים סבורים כי ארגון "אל-קאעידה" עומד מאחורי הפיגוע, אך הערכות אלו מעוררות חשש בארה"ב מפני תגובה ישראלית כנגד הארגון.

בוושינגטון אומרים כי למרות שזכותה של ישראל להגן על עצמה ולהילחם בטרור, עם זאת אם אכן יתברר כי "אל-קאעידה" הם אלו שביצעו את הפיגוע תתבקש ממשלת ישראל להשאיר את התגובה לארצות הברית.

בממשל חוששים שהפיגועים נועדו להגביר את התסיסה במזרח התיכון, במטרה לפגוע בהכנות ארצות הברית למתקפה על עיראק.
