

נשיא גרמניה, הורסט קהלר, העניק אתמול לקאנצלר גרהארד שרדר את האישור להקדמת הבחירות במדינה, כך מדווחת סוכנות הידיעות אסוישייטד פרס. קהלר הסכים כי לממשלתו של שרדר אין את התמיכה הדרושה, לאחר הצבעת אי האמון שהתקבלה בפרלמנט הגרמני לפני כשלושה שבועות.

בהודעה טלוויזיונית אמר קהלר כי הוא מפזר את הפרלמנט ומכריז על הקדמת הבחירות, שיתקיימו בעוד חודשיים, ביום ראשון י"ד באלול, 18 בספטמבר. קהלר אמר כי גרמניה עומדת בפני "אתגרים אדירים", כמו מאבק בשיעור האבטלה ובגרעונות תקציביים. "עתידנו ועתידם של ילדנו על כף המאזניים", אמר. "במצב החמור הזה, המדינה זקוקה לממשלה שתוכל להשיג את מטרותיה תוך יציבות וחוזק".

שרדר בירך על החלטתו של קהלר והודיע כי יתמודד שוב על תפקיד הקאנצלר כדי לזכות בתמיכה לתוכנית הכלכלית שלו, אותה הגדיר "נכונה וחיונית". לדברי שרדר, "רוב האזרחים במדינה מעוניינים בבחירות חדשות, כך הם יכולים להחליט בעצמם על הדרך בה תצעד גרמניה".

לאחר שמפלגתו, המפלגה הסוציאל דמוקרטית (SPD), הפסידה בבחירות המחוזיות בדיוק לפני חודשיים, אמר שרדר כי הפסיד את המנדט שהיה לו וקרא לערוך בחירות חדשות. כדי להביא להקדמת הבחירות, הפסיד שרדר במכוון בהצבעת אמון באחד ביולי, כשביקש מתומכיו להיעדר מההצבעה. לפי החוק הגרמני, רק קהלר היה רשאי להחליט על הקדמת הבחירות.
