

ארגון זכויות האדם ביש"ע דורש מראש מח"ש הרצל שבירו לפרסם את הקריטריונים להעמדתם לדין של שוטרים בתקופת ההתנתקות, והאם יש תלונות שמח"ש נמנעת לחקור.

דרישה זו באה בעקבות מכתבו של שבירו אל יו"ר ועדת חוקה שבו נכתב כי במהלך ביצוע תכנית ההתנתקות, מח"ש תפתח בחקירה רק "במקרים הראויים ובאיזונים הנכונים".

יו"ר הארגון, אורית סטרוק, דורשת ממח"ש לדווח לה האם בדעתם לפתוח בחקירה נגד מפקד מרחב לכיש נצ"מ אפי מור, בעקבות תלונתו של דוד בן יעקב. בן יעקב התלונן כי מור היכה אותו בראשו במחסום כיסופים.

בתלונה אל מח"ש כותב בן יעקב:
ב 14.7.05 בשעה 1:50 לפנות בוקר במחסום ליד כיסופים, כאשר המשטרה החלה להסדיר את תנועת המכוניות ע"מ לפתוח את הציר. אני , אשתי ואחותי ובתנו הקטנה בת 10 החודשים היינו ברכב והתקדמנו לפי הכוונה של השוטרים שהיו לפנינו . השוטרים סימנו לנו לפנות שמאלה ולחזור על עקבותינו . תוך כדי הפניה התפרץ ניצב משנה אפי מור לתוך השוטרים שהיו שם
החל לצעוק עלי לעוף משם ואיים שאם לא הוא יעיף אותי משם. עוד לפני שהספקתי להגיב, נצ"מ מור הכניס את ידו לתוך המכונית בה נהגתי, והכה אותי מכות חזקות ביותר בעורפי, כל זה לעיניהן הנדהמות של בתי ואשתי ואחותי.
בהמשך, צלם ערוץ 2 פנה לנצ"מ מור וביקש ממנו להתנצל בפני על המכות. ואולם נצ"מ מור אמר , שהוא לא מסכים להתנצל ושאינו מפחד מתלונה במח"ש. יש לי עדים לכל הנ"ל. וכן תמונות של נצ"מ אפי מור שצולמה בשטח. אבקש לפתוח בחקירה נגדו ולזמן אותי ואת העדים".

לתלונה צורפו תמונות המבססות את טענותיו של בן יעקב.
