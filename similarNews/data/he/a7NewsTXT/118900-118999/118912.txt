

בעקבות הפיצוצים בלונדון, קורא הוולסטריט ג'ורנל לפעול נגד הטרור בשיטות הישראליות, כדי למנוע 'טרור נוסח פלשתיני' במדינות המערב. למשל, מעצרים מנהליים נגד חשודים בטרור מפחיתים הטרור ב 90% , נכתב.

במאמר מערכת המתייחס לסדרת הפיצוצים אמש בלונדון, קורא הוולסטריט ג'ורנל לצאת למלחמה בטרור, תוך שימוש בשיטות הלוחמה הישראליות, או כלשון העתון: "לעשות 'ישראליזציה' למאבק בטרור".

כתבתנו רותי אברהם מוסרת כי לדברי הוולסטריט, יש להתייחס אל סדרת הפיצוצים אמש בלונדון, כשבועיים אחרי הפיגוע הקודם, כאיתות שבריטניה ואולי גם אירופה ניצבות בפני עידן טרור, שעימו מתמודדת ישראל מזה 5 שנים. טרור שבו אזרחים חשופים לפיגועים ברחובות, באוטובוסים, בבתי קפה, בסופרמרקטים ובנתיבי תחבורה.

אמנם מימדיו של הטרור הפלשתיני אינם גדולים כאלו של פיגועי ה 11 בספטמבר או הפיגוע במדריד, אך נזקיו גדולים יותר שכן הוא גורם לתחושה שאין מקום בטוח, פוגע לחלוטין ביכולת לקיים שגרת חיים, מצריך הקצאה תקציבית גדולה, ממשלתית ואחרת לצרכי אבטחה, ובסופו של דבר מספר הקורבנות מצטבר. במדינה קטנה כישראל אין מי שאינו קשור באופן כלשהו לכאלף קורבנות הטרור בחמש השנים האחרונות.

"ישראליזציה" של הטרור, כותב הוולסטריט, אינה רק חיים תחת טרור, אלא גם שיטות לוחמה בטרור שפותחו על ידי ישראל. בשעה שרבים מתחו עליה ביקורת לפיה היא מפרה זכויות אדם ופוגעת בחוק הבינלאומי במסגרת המאבק בטרור, הרי שראש ממשלת אוסטרליה ג'ון הווארד במסיבת עיתונאים אתמול בלונדון שאחרי הפיצוצים, ציין כי חוקי מדינות המערב נותנים מענה לאיומי המאה ה 19 ולא המאה ה 21. הביקורת העולמית נמתחה בעיקר על המעצרים המנהליים של ישראל שמחזיקה ללא משפט אנשים שיש חשד שיבצעו פיגועים, אך דווקא מעצרים אלו הורידו את שיעור הפיגועים בכ 90%, קובע הוולסטריט.

את כשלונה של המערכת המשפטית המערבית לטפל באיומי הטרור, ניתן היה לראות בכך שבאמצעות פרוצדורה משפטית שוחרר מחמוד דרקזנלי, אזרח גרמני החשוד כי היה איש הכספים של בין לאדן באירופה. גם מוניר אל-צאדק, שהיה מעורב בפיגועי ה 11 בספטמבר, שוחרר באמצעות תרגילאות משפטית שחברי אל קעידה מיומנים בניצולה.

בבריטניה שורר מצב דומה, כותב העתון. חוק שנחקק לצורך המאבק בטרור ונועד לעצור זרים שיש חשש כי יבצעו פיגועים, עוקר, שכן כלל סעיף שאוסר את גירושם לארצם מחשש שיעונו. בכך נותר רק לשחררם לחופשי לרחובות לונדון. חוקים אלו כמו גם הגישה הבריטית המתירה נאומים 'פוליטיים' המסיתים לאלימות וטרור הפכו את לונדון למקלט האירופי המועדף על המוסלמים הקיצוניים. אמנם ממשלתו של בלייר שוקדת כעת על נקיטת אמצעים שימנעו בעתיד התבטאויות בעד טרור ואלימות, אבל הפיגועים חשפו בעצם כי מערך החוקים הישן במערב אינו נותן מענה למאבק בטרור.

אם רוצים למנוע "ישראליזציה" של החיים במערב, יש לאמץ ובמהירות את השיטות הישראליות למאבק בטרור, כותב הוולסטריט ג'ורנל.
