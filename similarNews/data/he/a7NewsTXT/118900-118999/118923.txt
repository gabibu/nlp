

בית המשפט הפדרלי לערעורים בארה"ב דחה ביום שישי את עתירתו של פולארד להפחתת עונשו. המטה להשבת יהונתן פולארד הביתה: עכשיו זה רשמי: שחרורו של יהונתן יושג רק בדרישה ישראלית.

בית הדין הפדרלי לערעורים בארצות הברית דחה את עתירתו של יהונתן פולארד לקצוב את עונש מאסר העולם אותו הוא מרצה על ריגול לטובת ישראל.

בית הדין קבע כי פולארד המתין זמן רב מדי עם העתירה מאז הרשעתו בשנת 1987. פולארד טען כי לא זכה לסיוע משפטי מספק, אך בית המשפט לא קיבל את הטיעון. בית הדין גם נמנע ממתן גישה לעורכי דינו של פולארד למסמכים חסויים בעניינו. הם קבעו כי אין להם סמכות חוקית להורות על גישה למסמכים חסויים לצורך הגשת בקשת חנינה.

עורכי דינו של פולארד אמרו בתגובה כי הפסיקה אינה צודקת, וכי יש בדעתם לשוב ולערער על חומרת העונש שנגזר עליו.

פולארד, בן 50, הורשע בהעברת סודות צבאיים מארה"ב לפני 19 שנה. בשבוע שעבר הפגינו פעילים רבים ממטה למען פולארד מול מלון "מצודת דוד" בירושלים, שם שהתה מזכירת המדינה האמריקאית, קונדוליסה רייס. המפגינים קראו לשחרר את יהונתן פולארד מן הכלא האמריקאי. המפגינים נשאו כרזות עם תמונות של יהונתן פולארד, וקראו לשחררו.

גם חברי כנסת קראו בשבועות האחרונים לראש הממשלה להעלות את סוגיית שחרורו של יונתן פולארד. במודעה שהתפרסמה בעיתון ג'רוזלם פוסט חתומים 112 חברי כנסת מכל סיעות הבית הקוראים לשחרורו של פולארד. מאחורי הפרסום עומדים ח"כ אורי אריאל מהאיחוד הלאומי, ויו"ר שדולת הח"כים למען פולארד, ח"כ גלעד ארדן.

בתגובה לפסיקת בית המשפט האמריקני אומרים במטה להשבת יהונתן פולארד הביתה כי רק דרישה ישראלית לשיחרורו תועיל. "כל אדם שעיניו בראשו מבין שאם אכן היה מדובר בשאלה משפטית-אמריקנית-פנימית הרי שיהונתן פולארד היה אדם חופשי כבר מזמן. מבין כל שאר האמריקנים שריגלו עבור מדינות ידידותיות לארה"ב אין אפילו אחד שעונשו מתקרב לעונש שיהונתן ריצה עד כה. הדרישות שהעלה יהונתן בעתירתו הן הגיוניות וצודקות מאין כמותן - אך הן נדחו בקש על ידי השופטים. כשכל זה נובע מסיבה אחת פשוטה: סוגיית שחרורו של יהונתן פולארד איננה עניין אמריקני פנימי אלא עניין ישראלי-אמריקני. כל עוד ממשיכה ממשלת ישראל להמנע מלהציב את נושא שחרורו של הסוכן שלה על סדר היום מול ארה"ב אין שום סיכוי שיהונתן ישוחרר", אמרו. עוד הוסיפו כי ימשיכו להיאבק בכל דרך אפשרית עד שממשלת ישראל תקח אחריות על הסוכן שלה. "אין לנו שום ספק שאם ראש הממשלה היא לוקח על עצמו את נושא שחרורו של יהונתן פולארד באותה רצינות שבה הוא לוקח נושאים אחרים הקרובים לליבו יהונתן היא אדם חופשי כבר מזמן", דברי אנשי הוועד.
