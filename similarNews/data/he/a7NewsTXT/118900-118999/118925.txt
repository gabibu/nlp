

כוחות צה"ל והמשטרה עצרו בליל שבת מחבל מתאבד שחדר מרצועת עזה לשטח ישראל סמוך לקיבוץ ניר-עם שבנגב המערבי. 2 חיילים נפצעו מירי מחבלים ביישוב היהודי בחברון.

כוחות צה"ל והמשטרה עצרו בליל שבת מחבל מתאבד שחדר מרצועת עזה לשטח ישראל סמוך לקיבוץ ניר-עם שבנגב המערבי. כתבנו משה פריאל מדווח כי בעקבות התרעה על חדירת חשודים מעזה לישראל נפרסו אמש כוחות גדולים של משטרת מחוז דרום סמוך לשעה 23:00 ולאחר סריקות נלכד כאמור מחבל מתאבד עם חגורת נפץ בשדות קיבוץ ניר-עם.

המחבל, תושב ג'בליה, החזיק חגורת נפץ במשקל חמישה קילוגרם. במערכת הביטחון העריכו שהוא ביקש להתפוצץ במקום הומה אדם באזור מרכז הארץ.

בשבת עצרו בלשי תל אביב ערבי נוסף, תושב הרצועה, בן 25 החשוד כי סייע למחבל להכנס מעזה
והובילו בתוך הארץ. בעבר הוא היה נשוי לערביה ישראלית. הוא נתפס ביפו ונעצר על-ידי כוחות הביטחון.

כתבנו קובי פינקלר מוסר כי מפקד החטיבה הצפונית, אלוף משנה אבי לוי, אמר במוצאי שבת כי המחבל סיפר בחקירה הראשונית על אדם נוסף שהיה עמו וככל הנראה היה אמור להוביל אותו לבצע את הפיגוע במרכז הומה אדם בתל-אביב. לדברי המח"ט, צה"ל מפעיל מספר שכבות הגנה, מעבר לגדר, שנותנת מענה ראוי. לדבריו, רק בשבוע שעבר נתפסו שלושה צעירים שניסו לחצות את גדר המערכת בצפון הרצועה וברשותם רימוני רסס ולכן ההתייחסות לכל אירוע מסוג זה היא מחמירה.

לכתבנו נמסר שמפקד המחוז הדרומי במשטרה, ניצב אורי בר-לב סיכם את מניעת הפיגוע באומרו כי "נמנע פיגוע גדול מאוד באיזור הומה קהל באזור המרכז. פעולה משולבת גדולה של השב"כ, צה"ל והמשטרה מנעה אסון". כתבנו קובי פינקלר מוסר כי חומר הנפץ עובה בברגים ובמסמרים להגדלת הקטל. חבלני המחוז הדרומי ניסו לנטרל את החגורה וכדי למנוע סיכון מיותר, הוחלט לפוצץ את חגורת הנפץ.

2 חיילים נפצעו מירי מחבלים בחברון
שני חיילים נפגעו באורח קל, מירי מחבלים שנפתח לעברם מכיוון הקסבה בשכונת בית רומנו, ביישוב היהודי בחברון.

מחבל הצליח להתקרב לעמדה בחברון, ופתח לעברה באש. כתוצאה מהירי נפצעו שני חיילי צה"ל באורח קל. אחד החיילים פונה לירושלים לקבלת טיפול רפואי בבית החולים הדסה ואילו החייל השני טופל במקום. הפצוע הקל השני ניצל בנס לאחר שהכדור פגע בשכפץ הקרמי שנשא על גופו.

המחבל נמלט לכיוון הקסבה בעיר. החיילים שבעמדה השיבו באש וממנה נהרג אחד הערבים שעמד בסמוך. חיילי צה"ל ממשיכים בסריקות בעיר אחר המחבל.

כוח של גדוד חרוב עצר מחבל כשברשותו רובה מסוג עוזי ומחסנית מלאה כדורים במחסום צומת ג'ית מערבית לשכם. הערבי הועבר לחקירת כוחות הביטחון.
בתייסיר, דרומית מזרחית לג'נין , נלכדו 2 ערבים כשברשותם אקדחים.

מחבלים שיגרו בשבת 2 פגזי מרגמה לעבר היישוב קטיף. כמו כן, מחבלים ירו פעמיים לעבר עמדת צה"ל סמוך לרפיח ים. אש נפתחה במהלך השבת גם לעבר מוצב צה"ל סמוך לגני טל. לא היו נפגעים.
