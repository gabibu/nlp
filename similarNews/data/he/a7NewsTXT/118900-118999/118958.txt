

במשך כיממה היו עשרות קילומטרים מגבול ישראל-מצרים פרוצים לחלוטין כיוון שפלוגת מג"ב שקיימה פעילות בט"ש (ביטחון שוטף) לאורך הגבול הוקפצה לאירועים בכפר-מימון, וחיילי המילואים שהחליפו אותם הגיעו באיחור.

במשך כיממה היו עשרות קילומטרים מגבול ישראל-מצרים פרוצים לחלוטין, ללא שום כוח ישראלי, כיוון שפלוגת משמר הגבול שקיימה פעילות בט"ש (ביטחון שוטף) לאורך הגבול הוקפצה לאירועים בכפר-מימון, וחיילי המילואים שהחליפו אותם הגיעו באיחור.

לכתבנו חגי הוברמן נודע כי אור ליום שלישי שעבר, בשעה 2 לפנות בוקר, בשיא האירועים בכפר-מימון,
הוקפצה פלוגה כ"ז של משמר-הגבול לכפר-מימון. הפלוגה החזיקה את קו הגבול במוצבים ובסיורים לאורך עשרות קילומטרים באיזור הדרומי של הגבול המצרי, בואכה אילת. גם האימון הזה קוצר, וביום שלישי בלילה הגיעו חיילי המילואים. הפלוגה הועברה בחיפזון, למרות שחיילי המילואים שהיו אמורים להחליף אותם עדיין היו באימון בצאלים.

"אפילו לא קיבלנו חפיפה מסודרת על הפעילות לאורך הגבול" סיפר לכתבנו אחד המפקדים בגדוד המילואים "כשהגענו למוצבים נדהמנו לגלות את מה שראינו: נכחו בהם רק תומכי הלחימה כמו גששים ופקידות. לאורך כל היום לא היו סיורים לאורך הגבול. חיילי "הסדר" שהיו במקום עסקו אמנם בפעילות צבאית, אולם זו היתה חלקית. הם לא ביצעו סיורים למשל, והסיורים חודשו רק ביום רביעי בבוקר, כי ביום שלישי בלילה עוד היינו עסוקים בהתארגנות".

לדברי המפקדים, כפי שנמסר לכתבנו חגי הוברמן, במשך כל המילואים הם ביצעו מרדפים חמים אחר חדירות של אמצעי לחימה, וגם של סמים, נערות ליווי וסיגריות. השארת הגבול ללא אבטחה ולו ליממה איפשרה החדרת האמצעים הללו ללא הפרעה.

דובר מג"ב רמון רס"מ אילן עזימי, מסר בתגובה: "פלוגה כ"ז של מג"ב רמון מאיישת את המוצבים. אכן, ביום ג' הוקפצה הפלוגה וזאת בעקבות האירועים בכפר מימון. טענתך, כי המוצבים נותרו שוממים אינה נכונה. במקום נותרו לוחמי מג"ב וחיילי צה"ל אשר איישו את המוצבים וביצעו את הסיורים וכן 35 חיילים (אשר הגיעו לתגבר את מג"ב רמון בתחילת השבוע).
"לא נכונה גם טענתך, כי הסיורים הופסקו. הסיורים נמשכו באופן רצוף עד לקבלת האחריות של גדוד המילואים. "אציין, כי סגן מפקד פלוגת מג"ב כ"ז נכח במקום עם לוחמיו עד יום חמישי".

