

משה, בנו הצעיר של מייסד תנועת חב"ד, הרב שניאור זלמן מליאדי מחבר "התניא", אכן המיר את דתו והפך לקתולי. כך מאשרים סופית מסמכים שהתגלו במינסק, בירת בלרוסיה והגיעו השבוע לירושלים. חב"ד: המסמכים זויפו


משה, בנו הצעיר של מייסד תנועת חב"ד, הרב שניאור זלמן מליאדי (הרש"ז, ובכינוי - "בעל התניא", או "האדמו"ר הזקן"), אכן המיר את דתו והפך לקתולי. כך, לטענת הד"ר דוד אסף, מאשרים סופית מסמכים שהתגלו במינסק, בירת בלרוסיה והגיעו השבוע לירושלים.

ידיעות וקטעי מידע שהצטברו לאורך עשרות שנים סימנו כי אכן התנצר, ואילו אנשי חב"ד הציבו גרסאות אלטרנטיוויות על מהלך חייו ושללו את ההתנצרות בתוקף. עכשיו נחשפות תעודות רבות המוכיחות, לכאורה, כי אכן המיר את דתו. בירושלים מצויים כיום צילומים של כל המסמכים הנוגעים להתנצרות של משה, בן הרש"ז, מתוך תיקים שמוחזקים בארכיון הלאומי ההיסטורי במינסק, בירת בלארוס.

לפני חמש שנים כתב ההיסטוריון דוד אסף מאוניברסיטת ת"א מאמר בכתב העת "ציון" על פרשת ההתנצרות של משה. כל ההתייחסויות החשובות לפרשה נסקרו שם, הן אלה שמקבלות את עובדת ההתנצרות והן אלה השוללות אותה. אסף הגיע למסקנה, כי אין ספק שההתנצרות אכן התרחשה. עם זאת, הביע את התקווה כי בארכיונים העשירים של רוסיה יש מסמכים שעדיין לא נחשפו ושיש בהם כדי לשפוך אור נוסף על הפרשה.

התקווה התגשמה במלואה. בעקבות המאמר יזם חוקר אחר, הפרופ' שאול שטמפר מהאוניברסיטה העברית, חיפושים בארכיון במינסק, ושם התגלו שני תיקי מסמכים שהיו שייכים פעם לכנסייה הקתולית באזור מוהילב (מזרח בלארוס). המסמכים כתובים רוסית, פולנית ולטינית ומוקדשים למשה ולהמרתו. שליחי הארכיון היהודי המרכזי צילמו את תוכנם של התיקים והצילומים מצויים בירושלים. השבוע העביר הארכיונאי בנימין לוקין אחדים מהם לידי העיתונאי חגי חיטרון ב'הארץ', החושף אותם הבוקר.

אחת התעודות המכריעות בתיק היא מכתב-הצהרה שכתב משה, ב-1 ביולי 1820. הנמען הוא כומר פולני ושמו סיודלובסקי, בעיירה אולה, שבה התגורר משה מאז נישואיו. משה זלמנוביץ' (בן זלמן), שהיה אז כבן 36, כותב כי כבר מזמן הוא שואף לעבור לאמונה הרומית-קתולית. בהמשך הוא מספר, כי משנודע הדבר ליהודים הם ניסו למנוע ממנו את המעשה, הטילו עליו פיקוח צמוד, היכו אותו ואיימו עליו. בכל זאת דבק בדרכו: לא חזרתי מהחלטתי, הדגיש משה במכתב. "דבקתי ברצוני לקבל עלי את דתו האמיתית של ישו הנוצרי, שעליו מעידים ספרי הקודש והנביאים כולם".

התצהיר נעשה בנוכחות עדים-קצינים ופקידים נוצריים אחדים, אשר שמותיהם ועיסוקיהם מצוינים במסמך. הם חתמו והעידו ש"עשה את מעשהו בדעה צלולה". משה בן זלמן הפך לליאון יולייביץ'.

מקורות יהודיים, גם אלה המכחישים כי היתה התנצרות, מסכימים ברובם כי משה סבל מילדותו מבעיות נפשיות קשות; גורמים קתוליים בכירים, לעומת זאת, אשר בדקו את משה לאחר המרתו ונטו לקבוע כי ההמרה תקפה, טענו כי רק התחזה לפעמים למטורף, מפחד נקמתם של היהודים.

לפי המסמכים שהתגלו, הבחינו גם הכמרים עד מהרה כי אדם מעורער לפניהם, והחזירוהו למשפחתו. לא לבית אשתו וילדיו בעיירה אולה העבירוהו, אלא דווקא אל ליובביץ', עיירת אחיו - האדמו"ר דב בער. משה הוחזר איפוא אל בני עמו ונלקח מהם, חליפות, לשם בדיקת מצבו. בשלב מסוים הודיע כי הוא מעוניין להמיר בתוך הנצרות, ולעבור מקתוליות לפרבוסלאוויות. לבסוף הובא לסנט פטרבורג, ושם עסק בעניינו גם יועץ הצאר, הנסיך אלכסנדר ניקולייביץ' גוליצין, שהמרת יהודים היתה חזונו. משהוחמר מצבו הנפשי הועבר משה לבית מרפא לחולי עצבים בסנט פטרבורג. שם כנראה מת.

המסמכים שהתגלו או בתרגומיהם נכללים בספר של הפרופ' אסף, שיראה אור בשנה הבאה בהוצאת מרכז זלמן שז"ר.

ההיסטוריון החב"די יוסף קמינצקי טען בתגובה לאסף כי "המסמכים בתיקים במינסק הם זיוף, והעובדה שבמכתב התצהיר מופיע השם "שניאורסון", שעדיין לא היה קיים אז כשם משפחה, מוכיחה זאת. הכנסייה וגם חוגי יהודים מתנגדים לחסידות (מה שמכונה בימינו "ליטאים"), היו מעוניינים לטעון כי משה התנצר. האמת שנהג, למורת רצון משפחתו, להשתתף בוויכוחים תיאולוגיים עם כמרים ותמיד היה מנצחם. לבסוף הכריזו השופטים בשרירותיות כי משה נוצח ולכן - לפי החוק - עליו להתנצר. הוא סירב, נכלא, אבל הצליח לברוח. מאז היה נע ונד. הכנסייה לא הודתה בכך אלא המשיכה להציג את ההישג שבהתנצרותו כביכול. באותה תקופה אירע מקרה השתמדות מביך בחוגי המתנגדים דווקא: מדובר באברהם פרץ, חתנו של יהושע צייטלין, מתנגד שגר בעיירת מוצאו של האדמו"ר שניאור זלמן. האדמו"ר עצמו ניבא לצייטלין כי חתנו ישתמד, וכך אכן קרה. מתנגדים הם שהפיצו את הסיפור על המרתו של משה, בן האדמו"ר, כדי להסב את תשומת הלב מכלימתם הם".
