

דב ורחל קול הי"ד נרצחו על ידי מחבל שירה לעבר השיירה בה נסעו. מועצת יש"ע: תכנית שרון מעניקה רוח גבית לטרור ותעמיד את רה"מ מול ועדת החקירה. שרון: נגיב בחריפות לטרור (צילום: קטיף נט)

כתבנו קובי פינקלר דיווח כי שני מחבלים פתחו באש לעבר שיירה של כמה כלי רכב שנעו סמוך למוצב גפן. בני הזוג, דב קול, בן 58, ואשתו רחל מזרחי-קול, בת 53, שהתארחו בשבת אצל אחותה של רחל בישוב גני טל והיו בדרכם לביתם בירושלים נרצחו בפיגוע וחמישה אנשים נוספים נפצעו.

חיילי צה"ל השיבו אש למקור הירי והרגו מחבל אחד. כעת נערכות במקום סריקות אחר מחבל נוסף. הציר נסגר לתנועה ומסוק של צה"ל פינה את הנפגעים לטיפול רפואי.

דב קול הי"ד עבד כאיש תקשורת ויחסי ציבור ורעייתו רחל הי"ד עבדה במעבדות של בית החולים הדסה עין כרם. בני הזוג הובאו למנוחות היום בשעה 17:30 בהר המנוחות בירושלים.

חתנו של דב: הוא ראה בני אדם מאחורי הדעות
'כל מי שהכיר את דב ושמע שנרצח בדרך מגוש קטיף, לא כל כך הסתדר לו, כי דב היה איש שמאל שגדל בשמאל ולא חובש כיפה'. בני ליבסקינד חתנם של דב ורחל קול הי"ד שנרצחו הלילה בדרך מגוש קטיף משרטט בראיון לאריאל כהנא בערוץ 7 ,קווים לדמותו הייחודית של דב קול הי"ד שנרצח הלילה ביחד עם רעייתו רחל בדרכם מגני טל שבגוש קטיף.

השניים שבו משבת משפחתית שנועדה לחזק את אחותה של רחל המתגוררת בגני טל. ליבסקינד מציין כי לדב היתה חיבה מיוחדת לגני טל. הוא היה בשבת שלפני כן בישוב ואמר כי ירצה גם בשבת הבאה להיות במקום וזאת 'למרות דעותיו'.

"דב היה סמל לאדם המצליח להתעלות מעל עמדותיו, לעמוד עליהן בצד העקרוני ולראות את בני האדם מאחורי הדעות. הוא היה יהודי חם שלא הניח תפילין או התפלל אבל בערה בו הדאגה לעם היהודי ולמה שיקרה לו, והוא היה אדם מאמין בכל רמ"ח אבריו. בבסיס תפיסתו עמדה אמונה ושגורות בפיו היו האמירות: 'רבש"ע יעזור' ו'אין לנו לסמוך אלא על אבינו שבשמים'".

ראש הממשלה: הבהרתי לקונדוליסה רייס שתגובותינו תהיינה חריפות
בפתח ישיבת הממשלה הביע ראש הממשלה, אריאל שרון, את תנחומיו למשפחת קול. שרון אמר כי דיבר עם שרת החוץ של ארה"ב, קונדוליזה רייס, והבהיר לה שתגובותיה של ישראל לטרור יהיו חריפות מאוד. "נגיב באמצעים חריפים ובתגובות מסוג אחר לטרור שילווה את ביצוע ההתנתקות", אמר שרון. ראש הממשלה הוסיף, כי "אמש נרצחו אזרחים ישראלים על ידי טרוריסטים פלשתינאים. ישראל לא תשלים עם הטרור הזה".

בתגובה לרצח קוראים במועצת יש"ע לראש הממשלה באופן חריף ביותר להסיק את המסקנות הנכונות מן המתרחש ולהפנות את כל כוחו של צה"ל נגד הרוצחים הנתעבים במקום להעסיקם במאבק נגד המתנגדים הפוליטיים. "הגיע הזמן ששרון יתעורר מחלומותיו ויבין כי תכניתו מעניקה רוח גבית לטרור, ממיטה אסון על אזרחי ישראל ובסופו של דבר תעמיד אותו מול ועדת החקירה", אמרו.

גם בגוש קטיף הגיבו על הרצח ואמרו כי הרצח הנתעב בציר כיסופים מהווה שיא חדש באבסורד בו תושבי חבל עזה עומדים במלחמה מול הממשלה מלפנים והמחבלים מאחור. "לו היה הצבא משקיע אחוז אחד מהכוחות אותם הוא מקצה לגחמותיו הפוליטיות של שרון, אין ספק שהרצח היה נמנע", האשים דובר המועצה האיזורית חוף עזה, ערן שטרנברג, את בכירי הצבא. עוד הוסיף כי פסק הדין של ההיסטוריה לגבי שרון וחבורתו יהיה מחמיר במיוחד וכלול אות קלון שישאר לנצח על מצחם.

ליל שבת: מחבל מתאבד נלכד בקיבוץ ניר-עם
כוחות צה"ל והמשטרה עצרו בליל שבת מחבל מתאבד שחדר מרצועת עזה לשטח ישראל סמוך לקיבוץ ניר-עם שבנגב המערבי. כתבנו משה פריאל דיווח כי בעקבות התרעה על חדירת חשודים מעזה לישראל נפרסו אמש כוחות גדולים של משטרת מחוז דרום סמוך לשעה 23:00 ולאחר סריקות נלכד כאמור מחבל מתאבד עם חגורת נפץ בשדות קיבוץ ניר-עם.

המחבל, תושב ג'בליה, החזיק חגורת נפץ במשקל חמישה קילוגרם. במערכת הביטחון העריכו שהוא ביקש להתפוצץ במקום הומה אדם באזור מרכז הארץ.

בשבת עצרו בלשי תל אביב ערבי נוסף, תושב הרצועה, בן 25 החשוד כי סייע למחבל להכנס מעזה
והובילו בתוך הארץ. בעבר הוא היה נשוי לערביה ישראלית. הוא נתפס ביפו ונעצר על-ידי כוחות הביטחון.
