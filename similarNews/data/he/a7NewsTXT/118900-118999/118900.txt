

בכירי נאס"א הודיעו כי הם יתחילו היום (א'), בספירה לאחור קראת שיגור המעבורת דיסקברי. בתחילת התהליך ייערך ניסוי של מכל הדלק החיצוני שיבוצע שוב מוקדם ככל האפשר גם ביום השיגור.

אם הניסוי הראשון יצליח תימשך הספירה לאחור עד לשיגור שיבוצע ביום שלישי בשעה 10:39 בבוקר, על פי שעון החוף המזרחי של ארה"ב, 17:39 שעון ישראל.

בינתיים יעבדו טכנאי צוות הקרקע של נאס"א על החיווט השייך לחיישן המורה על כיבוי המנוע, כמו גם יתאימו את התצורה של הרכיבים בתוך קופסת החיישנים של דיסקוורי.

במהלך תדריך שערכו מנהלי המשימה, אמר מנהל תוכנית המעבורות בנאס"א, ביל פארסונס: "כולנו מסכימים שהעבודה הזו היא ברת ביצוע, והיא תביא אותנו לשיגור ביום שלישי הקרוב".

החיישנים בהם מדובר נמצאים בתחתית מכל הדלק והם גורמים כאמור למנועי המעבורת להסגר במקרה שרמת המימן הנוזלי יורדת מתחת לקו מסוים באופן בלתי צפוי. המערכת כשלה בבדיקה שגרתית במהלך הספירה לאחור לפני כשבוע, וגרמה לדחות את נסיון השיגור הראשון של הדיסקברי.
