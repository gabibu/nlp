

ביום חמישי הקרוב (כ"א בתמוז) יקיימו רבנים, קצינים וסגל הרבנות הצבאית במיל' כנס חירום בנושא ההתנתקות, בישיבת ירושלים לצעירים. הרב קציר: "לא מצאנו היתר כלשהו להעברת הקברים אם הם לא הותקנו על תנאי".

נושא חילול השבת בצה"ל והכוונה להעתיק קברים בגוש קטיף מעורר תסיסה בקרב יוצאי הרבנות הצבאית לדורותיה, והם החליטו לצאת לפעולה. ביום חמישי הקרוב 28 ביולי (כ"א בתמוז) יקיימו רבנים, קצינים וסגל הרבנות הצבאית במיל' כנס חירום בנושא ההתנתקות, בישיבת ירושלים לצעירים.

הרב הצבאי במיל' אבשלום קציר, רב חברת אל על וטיולי גשר, אומר לכתבתנו רותי אברהם כי בצה"ל מתבצעות לאחרונה פעולות רבות הקשורות להתנתקות תוך חילול השבת. הדבר מהווה לדבריו זלזול בפקודות הצבא האוסרות על המפקדים לתת פקודות הנוגדות את ההלכה. המטרה בכנס היא לגבש ולהוציא מסר לחייל מעין מדריך שידריך אותו כיצד לנהוג במצב שבו ניתנת לו פקודה הנוגדת את ההלכה.

הרב קציר מגיב על מידע שנמסר לכתבתנו לפיו פלוגה של חברה קדישא סירבה להוראתו של מפקד פיקוד דרום להעתיק את הקברים מגוש קטיף, ואומר: "אכן לא מצאנו היתר כלשהו להעברת הקברים אם הם לא הותקנו על תנאי". למשל, מוסיף הרב קציר, במלחמת יום כיפור נקברו חללי צה"ל בקברים עראיים אך מראש הותנה כי הם יועתקו, ולכן מותר היה להעתיקם למקום אחר.

בגוש קטיף אומר הרב קציר, לא נעשתה התנייה שכזו ולכן חל איסור להעתיקם ממקומם.
