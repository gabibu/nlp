

השר ישראל כ"ץ מצטרף לפוליטיקאים ולאנשי הציבור התובעים להדיח מתפקידו את תת ניצב ניסו שחם, מפקד מרחב הנגב אשר דיבר באלימות בגנות מפגיני כפר מיימון.

מפקד מחוז הדרום במשטרה, ניצב אורי בר לב, יקיים היום בירור משמעתי ראשון לתת ניצב ניסו שחם שהתבטא באלימות ובגסות כלפי המפגינים בכפר מיימון. הבירור יתקיים בשעות הקרובות במטה מחוז הדרום בבאר שבע. מסקנותיו יוגשו היום או מחר למפכ"ל הצפוי לקיים שימוע נוסף בימים הקרובים.

ב"ידיעות" אחרונות" דווח כי תנ"צ שחם אמר למפקד מג"ב דרום במהלך ההפגנה כי הוא "מומחה לחרדים האלה.. אני רוצה מעצרים תן להם מכות.. ושישרפו".

דבריו "הברבריים של שחם לא נאמרו בשל עייפות כדבריו, אלא זוהי המגמה השלטת במשטרה מאז תחילת המאבק נגד תוכנית הגירוש", נאמר בהודעת מועצת יש"ע. "שוב מתברר כי המשטרה פועלת בהכוונה ישירה של משפחת החווה ורוח המפקד שרון מגיעה אל אחרון השוטרים. בעוד מועצת יש"ע קוראת לכל תומכי גוש קטיף להימנע מאלימות מכל סוג שהוא, פועלת המשטרה באלימות ובפרובוקציות מיותרות".

מועצת יש"ע קוראת לשר לביטחון פנים ולמפכ"ל לנכש את העשבים השוטים משורות המשטרה בטרם יקרה אסון.

השר ישראל כ"ץ מצטרף לפוליטיקאים ולאנשי הציבור התובעים להדיח מתפקידו את תת ניצב ניסו שחם, מפקד מרחב הנגב אשר דיבר באלימות בגנות מפגיני כפר מיימון.

כ"ץ פנה למפכ"ל בישיבת הממשלה ואמר כי ההתבטאויות הקשות אינן מאפשרות לשחם להמשיך את תפקידו במיוחד בתקופה רגישה כזו בה נדרשים רגישות ואורך רוח. המפכ"ל השיב כי שחם יזומן לשימוע עוד היום.

ח"כ שאול יהלום שיגר תלונה לראש אגף החקירות ולמח"ש, כנגד תנ"צ שחם על התבטאויותיו החמורות כלפי מפגיני הימין בכפר מימון. לדברי יהלום "מדובר באמירות גזעניות אשר מטילות ספק רב באמינותו וביכולותו של שחם להמשיך לבצע את תפקידו, במיוחד בימים בהם מדינת ישראל נמצאת על סף מלחמת אחים. לפיכך אני דורש להשעות את תנ"צ ניסו שחם מתפקידו עד לבירור הסוגייה ולהורות על פתיחת חקירת מח"ש נגדו".
