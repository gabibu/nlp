

התאחדות התעשיינים קוראת לרשות לשירותים ציבוריים חשמל לדחות את המועד האחרון לתשלום חשבון החשמל ל-30 יום ממועד הפקתו, במקום 11 יום כיום.

התאחדות התעשיינים קוראת לרשות לשירותים ציבוריים חשמל לדחות את המועד האחרון לתשלום חשבון החשמל ל-30 יום ממועד הפקתו, במקום 11 יום כיום. כך מסר משה כהן, יו"ר ועדת האנרגיה בהתאחדות התעשיינים ומנכ"ל יהודה רשתות.

הוא נימק זאת בכך שתקופה של 30 יום תואמת יותר לתנאי התשלום המקובלים במשק.

עוד קוראת התאחדות התעשיינים לרשות לשירותים ציבוריים חשמל, לאפשר לצרכנים לשלם את חשבונות החשמל בכרטיס אשראי, ללא הגבלת סכום. יו"ר ועדת האנרגיה בהתאחדות התעשיינים טוען, כי אין כל הצדקה להגביל את יכולת תשלום חשבונות החשמל בכרטיס אשראי ל-10,000 שקל בלבד. לטענתו, כרטיס האשראי הינו אמצעי תשלום מקובל ונוח, כאשר אי מתן אפשרות ללקוחות הגדולים לשלם באמצעי זה, מהווה הפלייה לרעה של לקוחות אלה.

התאחדות התעשיינים מציעה, כי במטרה לעודד את צרכני החשמל לנקוט בצעדי התייעלות וחיסכון בצריכת החשמל, יש לכלול בחשבונות החשמל הנשלחים ללקוחות גם הערכה לגבי סכום החיוב הצפוי בחשבון הבא - זאת על בסיס מכפלת הצריכה בתקופה המקבילה אשתקד בתעריפים הנוכחיים.

כהן סבור, כי יש להכיר בעלויות העקיפות של הצרכנים במקרים בהם יגרמו נזקים למכשירים חשמליים כתוצאה מהפסקות חשמל או שינויים במתח החשמל. זאת בהתאם לקריטריונים שייקבעו ע"י רשות החשמל. בכך יימנע הצורך, לדעת התעשיינים, להתעמת עם ספק השירות החיוני בבתי משפט - דבר הכרוך בעלויות כבדות הן לצרכנים והן לספק השירות.

