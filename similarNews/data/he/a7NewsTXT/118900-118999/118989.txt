

מחר- לראשונה ינחתו בארץ ביום אחד שני מטוסי עולים מצרפת שנת 2005- שיא במספר העולים מצרפת מזה עשרות שנים

המטוסים ובהם כ- 330 עולים מצרפת ינחתו מחר, בצהריים בשעה 13:30 בנתב"ג ויתקיים טקס קבלת פנים בהשתתפות אריה אזולאי, יו"ר הוועדה לעליה בסוכנות היהודית, מנכ"לית המשרד לקליטת העלייה- מירלה גל, ז'יל טייב- יו"ר קרן עמ"י ואישי ציבור נוספים

כ- 330 עולים חדשים מפריז ומרסיי, יגיעו בשתי טיסות מיוחדות. המטוסים ימריאו משדה התעופה שרל דה-גול בפריז בשעה 08:00 (שעון צרפת) וממריניאן במרסיי בשעה 08:40 (שעון צרפת) ויגיע לארץ בשעה 13:30 (שעון ישראל).

בין העולים כ-100 ילדים, וכ- 70 סטודנטים אשר ישתלבו ישירות במכינות קדם אקדמאיות באוניברסיטאות תל-אביב, בר אילן וירושלים. 70% מהמשפחות המגיעות בטיסות יקלטו במסגרת פרוייקט "קליטה קהילתית" המשותף למשרד לקליטת העלייה ולסוכנות היהודית בערים בית שמש, אילת, נתניה, אשדוד, ירושלים, נתניה ואשקלון.

מנכ"ל המחלקה לעליה וקליטה בסוכנות היהודית, מייק רוזנברג מוסר כי במחצית הראשונה של שנת 2005 חל גדול של 30% בעליה מצרפת לעומת התקופה המקבילה אשתקד. בחודשים ינואר - יוני 2005 עלו לארץ 905 עולים מצרפת, לעומת 685 שהגיעו בחודשים ינואר- יוני 2004. במהלך חודש יולי יגיעו לארץ כ- 900 עולים חדשים מצרפת. עד סוף השנה צפויים לעלות מצרפת כ- 3,300 עולים חדשים. מדובר בשיא בעליה מצרפת מזה 35 שנה.

המשנה למנכ"לית המשרד לקליטת העלייה, חנוך צמיר, ציין, כי העולים יתקבלו בנתב"ג על ידי "פרויקטורים", מובילי העלייה הקהילתית, אשר הינם עולים לשעבר דוברי השפה. לצידם, צוות נתב"ג של המשרד לקליטת העלייה ייערך בצורה מוגברת לקלוט בצורה מהירה מספר רב של עולים, תוך קיצור ההליכים הבירוקרטיים.

