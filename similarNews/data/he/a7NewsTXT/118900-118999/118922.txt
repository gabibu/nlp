

שלושה פיגועים ארעו בשבת באתרי תיירות בשארם א-שייח ובמפרץ נעמה הסמוך במצרים. בפיגועים נהרגו לפחות 88 בני אדם, בהם לפחות שמונה תיירים זרים, וכ-200 נפצעו, בהם כ-20 תיירים.


לפחות 88 בני אדם נהרגו בסדרת פיגועים באזור שארם א-שייח' ומפרץ נעמה המרוחק כ-6 קילומטרים מהעיר שבחצי האי סיני. כ-200 בני אדם נפצעו, רבים מהם באופן קשה. שר התיירות המצרי הודיע כי מרבית הנפגעים הם נופשים ועובדים מצריים וכי 7 מההרוגים הם תיירים מאירופה. עד כה ידוע כי בין ההרוגים והפצועים תיירים מבריטניה, הולנד, קטאר וכווית.

את האחריות לפיגוע לקחה קבוצה בשם "גדודי עבדאללה עזאם", הקשורה לארגון אל-קאעידה.

שר החוץ, סילבן שלום, שוחח עם עמיתו מצרים וגינה את הפיגועים בשארם. השר שלום הביע את תנחומי ישראל: "הקיצונים מנסים לפגוע במתונים, ובכל עת יש לנהל מאבק משותף בטרור המכה ללא אבחנה באזרחים חפים מפשע".
