

לראשונה בתולדות המכללות, תואר שני בעבודה סוציאלית במכללה האקדמית יהודה ושומרון כבר באוקטובר הקרוב, תשס"ו.

המועצה להשכלה גבוהה אישרה פתיחת לימודי תואר שני. (M.A) בעבודה סוציאלית במכללה האקדמית יהודה ושומרון באריאל. לראשונה אושרה פתיחת מסלול כזה במכללה, עד כה ניתן היה ללמוד לימודי תואר שני בעבודה סוציאלית רק באוניברסיטאות.

התכנית תפתח בסמסטר א' שנת תשס"ו ב- 30 באוקטובר 2005.

לדברי פרופ' שלמה שרלין העומד בראש תוכנית לימודי התואר: "יש צורך בלימודים לתואר שני בעבודה סוציאלית מאחר וידע רב נוצר כתוצאה מההתפתחות המקצועית של העבודה הסוציאלית ופיתוח המחקר המדעי. החברה הטכנולוגית המתפתחת מציגה בעיות מורכבות וסבוכות הדורשות ידע רב להתערבות, בגרות ויכולת נפשית להתמודד עמן. הרחבת הידע התיאורטי והפרקטי יתרמו לעצמאות מקובלת, מנהיגות ותפקידי ניהול. תוכנית הלימודים תתמקד בטיפול בפרט, בילד ובמשפחה."

לדברי פרופסור דן מאירשטיין, נשיא המכללה: "שימת דגש על המקצועות הנדרשים למשק עם גיוס סגל אקדמי מעולה ופיתוח פעילות מחקרית ענפה הפכו את המכללה למבוקשת על-ידי ציבור הסטודנטים וכתוצאה מכך למכללה הציבורית המובילה והגדולה במדינת ישראל. בשנים הקרובות אנו נשים דגש רב על פיתוח תוכניות לתואר שני, תוך המשך גידולה של המכללה מחד ופיתוח המחקר מאידך. היעד, קבלת מעמד של אוניברסיטה, במרכז הארץ, שתגיע בהדרגה ל-20,000 סטודנטים עד שנת 2020."
(ש)
