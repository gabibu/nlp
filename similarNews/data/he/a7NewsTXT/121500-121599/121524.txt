

בישוב נוה דקלים נמשכת התנגדות לפינוי. מאות משפחות נותרו בישוב ובבית הכנסת מבוצרים מאות תושבים שסירבו לצאת ולעלות על האוטובוסים. כוחות גדולים מכתרים את בית הכנסת בכוונה לפנות את התושבים בזמן הקרוב.

(צילומים: דו"צ, אלקנה פרל, אריאל כהנא וישי פליישר)

וחות משטרה ממשיכים לכתר את מתחם בית הכנסת בנוה-דקלים בו מתבצרים עשרות תושבים ובני נוער שבאו לחזק אותם. כוחות נוספים מוזרמים לאזור במטרה לפנות את הצעירים, ככל הנראה כבר בזמן הקרוב. עם זאת ההתנגדות הקשה של התושבים עדיין בעינה.

ח"כ אפי איתם אמר כי בביה"כ נמצאים מאות בני נוער ורצוי שהטיפול במתחם יתנהל לאור יום. כתבנו אריאל כהנא ציין כי כוחות מיוחדים של משמר הגבול כונסו ברחבת הדשא סמוך לבית הכנסת. תושבים ופעילי ימין רבים עומדים על הגשר במקום ועל גגות בתי הכנסת הספרדי והאשכנזי.

בגני טל מתבצר בביתו ערן שטרנברג דובר מועצה אזורית חבל עזה. על חלונות הבית ודלתותיו צויירו דגלי המדינה. עם ערן שהה יוני קמפינסקי כתב הטלויזיה INNTV של ערוץ 7 .

קודם לכן הגיע לביתו של שטרנברג המג"ד ולדרישת שטרנברג נכנס לבדו לבית. שטרנברג אמר למג"ד כי מדובר בחוק בלתי דמוקרטי וביקש ממנו שיסביר לו למה הוא מוציא אותו מהבית. המג"ד השיב לו ש'זו המשימה'.

קמפינסקי מוסיף כי על חלונות הבית ודלתותיו צויירו דגלי הכחול לבן ופירוש הדבר כי כל פריצה תפגע בדגל המדינה.

ראיון עם ערן שטרנברג מתוך ביתו, מחדשות ערוץ 2

מפגינה בת 52 הפתיעה קודם לכן את השוטרים שבצומת המזלג כשהציתה את עצמה במחאה על גירוש יהודי הישובים ברצועת עזה. כעבור דקות השתלטו השוטרים והעוברים במקום על האש. כוחות ההצלה שהוזעקו למקום העבירו אותה לבית החולים סורוקה שבבאר שבע כשהיא במצב קשה. החובשים שטיפלו בה הגדירו את היקף הכוויות בשישים אחוזים, כך דיווח לערוץ 7 מיקי, עובר אורח שנקלע לאירוע הקשה.

בבתי הכנסת שבגוש קטיף התבצרו צעירים. אלפי השוטרים והחיילים מכוחות העקירה נאבקו בהם, עצרו את חלקם ופרצו לחלק מהמבנים בכוח.

צה"ל נטש את כל עמדות התצפית ביישובים שירת הים וכפר ים הצופות לכיוון המואסי.

כתבינו אריאל כהנא ואלקנה פרל דיווחו על עימותים בהם התעלמו השוטרים והחיילים מהחוק האוסר עליהם לאחוז במפגינות. עימותים מסוג זה בהם שוטרים אוחזים במפגינות עוררו את חמתם של התושבים והמפגינים ולעיתים גררו דחיפות ותגרות.

גני טל:

מאות חיילים נכנסו לישוב גני טל על מנת לעקור את הישוב, לגרש את יושביו ומאוחר יותר להחריב את הבתים. כתבנו קובי פינקלר דווח כי החיילים שעברו בין הבתים הודיעו לתושבים כי עד השעה 13:30 עליהם לעזוב את בתי הישוב. כתבנו קובי פינקלר מסר שכבר אמש הודיעו אנשי הישוב כי הם מתכוונים לעזוב לפי הוראת הרב המקומי הרב גבי קדוש . תושבי המקום אמורים לעזוב לשהיית בינים בבית הארחה בחפץ חיים.

לביתו של חבר הכנסת צבי הנדל הגיע מפקד בית הספר לטיסה, אל"מ ניר הכהן, בראש צוות שדרש מבני המשפחה לנטוש את ביתם. הנדל ורעייתו שוחחו עימו ודרשו הסברים לסיבת גירושם מביתם. אל"מ הכהן ניסה להעביר את האחריות לעקירה לדרג הפוליטי. הנדל מצידו קבל על המציאות בה בכירי צה"ל אינם מתעוררים להתנגד באופן פומבי למעשי הממשלה.

מורג:

למורג נכנסו גם כן מאות אנשי יס"מ, שוטרים וחיילים מאוגדת 'עידן' והחלו ללכוד מפגינים ולהעלות אותם לאוטובוסים שיועדו למעצר התושבים.

ביומן הצהריים של ערוץ 7 תיאר חבר הכנסת בני אלון את המתרחש בישוב ואמר ש"על פי סדרי הכוחות שהוצבו, שוטרים מול מפגינים, ועל פי הקביעה שלא להגיע למצב של אלימות מפגינים והמתיישבים, איש לא התכוון לנצח במאבק אלא למשוך את הזמן ככל שניתן כדי להוכיח את הקשר שבין האזרח לאדמתו".

המטרה היתה לדבריו להקשות ככל האפשר על החיילים, ולא לעשות להם את המשימה קלה, הבהיר ח"כ אלון. הוא העריך כי נוכחות של עוד כמה עשרות אלפי מפגינים לא הייתה מביאה לשינוי המציאות אלא רק לדחייה של מספר שבועות.

"אין לנו כל כוונה למנוע טראומות. הטראומות ימנעו מהלך דומה בעתיד", אומר אלון. חבר הכנסת אלון תיאר את הנחישות והעוז של צעירים וצעירות שהוכיחו לדבריו אמונה ומוכיחים "משבר בונה".


נווה דקלים:

כתבנו אריאל כהנא דיווח בנוה דקלים כי חיילי העקירה יצאו בארבעה ראשים לרחובות נווה דקלים ונכנסו לכל בית ברחוב תוך שהם מבקשים מתושבים לצאת. כתבנו דווח כי ברוב הבתים נמצאו צעירים ממפגיני המאבק. הכוחות הגיעו לבתים עם מפות ומסמכים.

עוד דווח כתבנו כי בבתי הכנסיות קיימו התושבים בנווה דקלים תפילות משותפות בניצוח רבני המקום. בכבישי הישוב התעמתו מפגינים עם הכוחות והתבצעו מעצרים.

דקות אחדות אחרי השעה 8:00 נכנסו לנווה דקלים כוחות העקירה במגמה להתחיל בגירוש התושבים ובהחרבת הישוב. שער הישוב נפרץ על ידי בולדוזר צה"לי. כתבנו דווח כי מדובר בכוחות מחטיבת "גולן" של אוגדת "געש".

בשעה 7:20 הוזעקו התושבים בנווה דקלים על ידי סירנת האזעקה ברחבי הישוב. התושבים פעלו כמתוכנן. המשפחות התכנסו בבתיהם, הצעירים התכנסו בבתי הכנסיות הספרדי והאשכנזי שבישוב. כוח נוסף נערך בשערי הישוב ובגגות על מנת להתריע עם הגעת כוחות העקירה. "אף אחד לא עוזב כאן", אומר מזכיר הישוב.

תל קטיפא:

את היישוב תל קטיפא פינה כוח מחטיבת "ברק" של אוגדת "געש". כך דווח כתבנו קובי פינקלר. כוחות צה"ל מלווים בשוטרים עשו דרכם רגלית לישוב. הציר נסגר לתנועת כל רכב צבאים על מנת לאפשר לחיילים לנוע בביטחה. התכנית היתה להכנס לישוב ולפנות את התושבים עד הצהרים.

בדולח:

כוחות מחטיבת אביב נכנסו בשעות לפני הצהריים לישוב בדולח. החיילים הודיעו לתושבים שעד הצהרים עליהם לעזוב את בתיהם.

כתבנו קובי פינקלר דווח על אם וילדיה התבצרו באחד הבתים בישוב. האם איימה בהתאבדות אם לא יאפשרו לה קציני הצבא להישאר בביתה. חיילים ושוטרים הקיפו את הבית. קצינים ניסו ליצור עימה קשר.
הכוחות בבדולח. צילום: דו"צ



קצינים בכירים בפיקוד הדרום סיכמו עם תושבי נצר חזני כי הישוב לא יפונה היום וכי כוחות צה"ל והמשטרה יגיעו לישוב רק מחר, עד אשר ימצא סידור מתאים למגורים זמניים . כך עדכן קובי פינקלר.

"פינוי רצועת עזה מתושבי הישובים אמור להסתיים עד כניסת השבת" זו הערכת המצב שהושמעה מפי קציני צה"ל וקציני המשטרה. עם זאת נודע כי תושבי נצרים לא ייעקרו מבתיהם עד ליום שני ותושבי עצמונה לא ייעקרו עד יום ראשון.

כוחות התמיכה במתיישבים המשיכו לזרום לכיוון גוש קטיף וישובי צפון הרצועה. מאות תומכים הצליחו להסתנן לאלי סיני. בכיסופים בלמו כאלף צעירים את דרכם של כוחות העקירה מלהתקדם לעבר משימתם. הכוחות התעמתו בשעות הבוקר עם המפגינים.

במהלך הלילה הגיעו צוותים של קצינים וחיילים לבתי המתיישבים בנווה דקלים, שם פגשו פנים בפנים את המשפחות שכמעט כולן פנו אליהם בדברים קשים. אב הציג את ילדיו ובקול בוכים זעק אל הקצין שהגיע לביתו "תסביר לי למה? למה אתה מגרש את הילדים האלה מהבית שלהם? למה? בגלל שאיזה דיקטטור החליט?". אם ביקשה מחייל אחר להחזיק את ביתה הפעוטה הדומעת כדי שיבין את מי הוא מתכוון לעקור מביתה. צעירים מבני הישוב קראו לעבר צוותי השכנוע "אתם טועים, אתם צה"ל, צאו לחאן יונס. שם נמצא האויב. לא כאן". אב נוסף קרא לקצין אחר: "גם אני לבשתי את המדים הללו. אתם מבזים אותם". "המחבלים והפצמ"רים לא הוציאו אותי מפה, אז אתם תוציאו אותי?", שאלה אחת התושבות.

אתמול עזב את הישוב קטיף דוד חטואל, שאשתו וארבע בנותיו נרצחו לפני כשנה ושלושה חודשים. חטואל לקח עימו את הריהוט בחדרי הבנות, נפרד משכניו לישוב והביע תקווה שהתפילות לביטול גזירת הגירוש תישמע ותיעננה.

ברחבי הארץ נראו היום רכבים עם דגלים שחורים לצד סרטים כתומים. "זה סמל לכך שמדובר בפקודה שדגל שחור מתנוסס עליה", אמר אחד הנהגים.
(ש)










