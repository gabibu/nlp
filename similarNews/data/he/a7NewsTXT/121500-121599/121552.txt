

חוג הפרופסורים קורא לכל אנשי האקדמיה לרדת לגוש קטיף להשתתף במאבק נגד הגירוש ו"להראות בגופם ובדבריהם שהמאבק אינו רק של דתיים או רק של מתנחלים ביש"ע, אלא של כל היהודים בארץ המערבית, בין הים לירדן".

ד"ר רון בריימן יו"ר חוג הפרופסורים אומר לכתבתנו רותי אברהם כי השתתף אמש בהפגנה מול חוות השקמים נגד שרון, הגם שאינו רואה טעם בהפגנות כי על ישראל שולט היום דיקטטור. "אם שרון שולח 50 אלף חיילים ושוטרים למשימת גירוש, זה דבר לא דמוקרטי. בעיקר שהוא קיבל קולות של ציבור לעשות הפוך".

בריימן מספר על תחושתו כאשר הלך בלווית 200"מסתננים" מאופקים לישוב ניסנית בחבל עזה. "הייתי בלווית פרופ' אלי פולק ממכון ויצמן ופרופ' אלישע האס מאוניברסיטת בר אילן. הגענו בלילה לניסנית ושם לכדו אותנו 'שוטריו של קראדי'. הסתתרנו בשלד של מבנה. אינני יכול לשכוח את אותו איש מג"ב ש'צד' אותנו, ופקד עלינו: החוצה! הושטתי לו את היד ואמרתי לו: 'יהודי אומר בוקר טוב', והוא חייך חיוך נבוך והושיט ידו. 'נראה לי שהוא אפילו לא חש איזה אסוציאציות הוא העלה בתוכי למילה: 'החוצה!'. לאחר מכן נעצרנו והובילו אותנו למעצר בכלא באר שבע".

בריימן מוסיף כי שרון טועה אם הוא חושב שהמאבק הוא רק של יהודים דתיים, או רק של מתנחלים תושבי יש"ע. "המאבק משותף לכלל היהודים בארץ ישראל המערבית, ובסופו של דבר שרון יפסיד ויתנתק מכיסאו".

