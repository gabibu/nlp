

אגודת "לדעת" והפורום המשפטי עתרו לבג"ץ בדרישה שיורה לשר הבטחון מופז לאפשר סיקור עיתונאי חופשי. הבטחות כי לא יושתו הגבלות על הסיקור העיתונאי אינן ממומשות, טוענים העותרים.

כתבתנו רותי אברהם מוסרת כי על העיתונאים המסקרים את העקירה הוטלו מגבלות בהן: חובת תנועה רק עם הכוחות המגרשים ותיאום מראש עם דובר צה"ל לגבי כל כניסה לשטח. כמו כן חובת יידוע היכן נמצאים העיתונאים בכל רגע נתון והתחייבות לפנות את השטח ברגע שצה"ל מורה על כך.

"שלטונות צה"ל דורשים כי החל מרגע הפינוי יצוותו העיתונאים לכוחות המפנים ולא יוכלו לנוע באופן עצמאי...במיוחד חוששים העותרים ממניעת העיתונאים להכנס לבתי המפונים בעת הפינוי הפיזי", נכתב בעתירה.
העותרים מציינים כי הם חוששים שמדובר בכוונה של צה"ל למנוע כניסת מצלמות לבתי העקורים, דבר שיש ביכולתו למנוע שימוש בכוח בלתי סביר בעקירת התושבים.

מכתב זהה בתוכנו של מיכאל מירו מרשת ב' של קול ישראל "המעלה טענות דומות", צורף לעתירה.

