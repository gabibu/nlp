

ראש הממשלה לשעבר בנימין נתניהו אינו מתחרט על הסכם וואי שעליו חתם עם יאסר ערפאת. כך אמר מר נתניהו אמש בראיון ברשת ב' של קול ישראל. המראיין הביע הערכתו על כך שנתניהו התעלם מההתנגדות שעורר ההסכם בקרב חלקים גדולים בימין שתמכו בו ואף הביאו להפלתו בשל כך.

המראיין: במהלך וואי התמודדת עם חלקים מהימין שתמכו בך ואולי עזרו להפיל אותך בזה בעיני היה חלק של מנהיגות אמיתית שהראת למרות שזה הפיל אותך, גם אתה רואה את זה ככה.

נתניהו: אני ראיתי בוואי את המגבלות, את החסרונות ואת הלקויים האיומים בהסכם אוסלו. גם הכרתי את המגבלות של המפה. מנהיג חייב לקרוא מפה. ידעתי באותה עת שלמעלה ממחצית הציבור תמכו באוסלו והקהילה הבינלאומית כולה, וארה"ב בראשה. בוואי ניסיתי לתחום את הנזק. אני במידה רבה הצלחתי לצקת מדיניות חזקה של הדדיות. ידעתי שהדבר הזה נכון. אלה שהתנגדו לזה מימין לא ראו את המגבלות שאני ראיתי, ולמעשה הביאו בסופו של דבר להפלתי, ואני חושב שבזה הם שגו.

המראיין: ואתה לא מתחרט שהלכת לוואי...

נתניהו: לא. אני חושב בנסיבות ההן המנהיגות פועלות במסגרת האפשרות ומנסה לעשות הטוב ביותר במסגרת המצב שניתן לך. במסגרת המציאות שהיתה קיימת אז אני חושב שצמצמתי את הנזק במסגרת ההבנה של הציבור, מה שהציבור היה מוכן לו. בשנתיים האחרונות של תקופת כהונתי למעשה פסק הטרור בארץ. ישראלים הלכו לרמאללה, אבל לא בטנקים אלא לנגב חומוס, לרקוד בדיסקוטקים. אחרים הלכו ליריחו להמר בקזינו.
