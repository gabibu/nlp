

בכנס רבנים שהתקיים היום בירושלים אמר רא"ל משה יעלון כי הרש"פ קיבלה החלטה אסטרטגית לפתוח בעימות נגד ישראל ועל כן יש חובה לנצח אותה. לדבריו, העימות מול הרש"פ הוא "בעל מימדים ומאפיינים סרטניים".

הרמטכ"ל נאם כאורח כבוד בכנס השנתי של הרבנות הראשית שהתקיים בירושלים לרגל ראש השנה. לדבריו, "הרש"פ קיבלה החלטה אסטרטגית לפתוח בעימות וחייבים לנצח אותה. מה שהיו בעבר סימני-שאלה הפכו לסימני קריאה, ויש להבין כי הרשות היא זו שלוחמת בישראל, וכי לא מדובר במאבק עממי".
הרמטכ"ל הדגיש כי הערבים צריכים להבין שלא יגיעו ליעדם באמצעות הטרור.

רא"ל יעלון אמר עוד כי המלחמה בערביי הרש"פ מדאיגה אותו יותר מאשר האיום העיראקי, ולדבריו הסכסוך עם ערביי הרש"פ הוא האיום העיקרי על ישראל.

אלוף פיקוד המרכז משה קפלינסקי אומר כי ניתן להכריע את הטרור בדרכים צבאיות. במפגש עם אנשי התיישבות בבנימין שנערך ביום שישי אמר קפלינסקי כי המאבק הצבאי בטרור הוא מסובך, מורכב ויימשך עוד תקופה ארוכה .

במהלך הפגישה עם האלוף ביקשו נציגי התושבים שצה"ל יהרוס מבנים בלתי חוקיים בכפר לובן א-שרקיה, המשמשים לביצוע פיגועים.

כתבנו קובי סלע מוסר כי קפלינסקי הבטיח לשקול את העניין .
