

הערב (א') הותר לפרסום כי חיילי צה"ל עצרו ערבי החשוד ברצח בני הזוג וולנסקי מעלי. החשוד נעצר בכפר לובן א-שרקייה לפני כשבוע בעקבות מידע מודיעיני.

בני הזוג אביטל ואבי וולנסקי הי"ד נרצחו בפיגוע ירי בכביש 60 סמוך לכפר לובן א-שרקיה בט"ז אלול (5 באוגוסט). אחד הילדים נפגע אף הוא ואושפז בבית החולים "הדסה עין כרם" בירושלים. התינוק השני בן 4 חודשים יצא ללא פגע.

בכביש מעלה אדומים-ירושלים השליכו ערבים אבנים לעבר כלי רכב חולפים. כתבנו קובי פיקנלר מוסר, כי האבנים הושלכו מכיוון צוקי עיסאוויה החולשים על הכביש. לאחת המכוניות שנפגעו נגרם נזק קל. איש לא נפגע. המשטרה ערכה סריקות באיזור, אך לא נעצרו חשודים.

מחבלים פתחו הלילה באש לעבר מכוניות שחלפו בכביש המוביל ליישוב כפר דרום שבחבל עזה. איש לא נפגע. שעה קודם לכן נורו שני טילים נגד טנקים על עמדת צה"ל, כ-50 מטרים מישוב בצפון חבל עזה. בתחילה נמסר כי מדובר בפצצת מרגמה, אך כוחות צה"ל שסרקו את המקום מצאו את שרידי הטילים וזיהו אותם. כאמור, אין נפגעים בכל האירועים.

הבוקר עצר כוח צה"ל בכפר מרקה, באיזור ג'נין, ערבי החשוד שתכנן לבצע פיגוע התאבדות בישראל.
החיילים עצרו במקום גם שני ערבים נוספים החשודים כי הם שאחראים על שילוחו של המחבל.

כוחות רבים של צה"ל מלווים בטנקים שפעלו מאז שעות הבוקר בעיירה הערבית סלפית, הסמוכה לאריאל. סיימו את פעילותם ויצאו מהעיירה. כוחות צה"ל כיתרו מספר בתים בתוך העיירה, בחיפוש ומרדף אחר מבוקשים.מצה"ל נמסר, כי עד כה נעצרו 6 מבוקשים לכוחות הבטחון.

בכוח הפושט השתתפו שלשה גדודים מחטיבת "גולני", צנחנים ו"נחשון" בפיקודו של מח"ט הצנחנים אל"מ אביב כוכבי. מקורות ערביים מסרו כי הכוח לא נתקל בהתנגדות משמעותית וחיילינו נכנסו אל בתי המבוקשים כמעט ללא הפרעה.

צה"ל פשט על העיירה לאחר שהתקבלו התרעות על כוונה לביצוע פיגוע שיצא משם.
בסלפית התקבלו בימים האחרונים מספר התרעות על יציאת פיגוע, אולם לא ברור עדיין אם המעצרים שבוצעו קשורים ישירות לאותן התרעות. הכוחות צפויים לצאת מן העיירה בתוך פרק זמן קצר יחסית.
יש לציין כי בתקופה האחרונה נכנסו כוחות צה"ל לשכם ולטול כרם במתכונת דומה.

עוד מבוקשים נעצרו בחברון, באל-בירה ובמרקה הסמוכה ליישוב דותן בצפון השומרון.

