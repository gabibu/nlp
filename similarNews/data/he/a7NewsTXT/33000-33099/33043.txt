

מערכת בטחונית חדשה מוקמת לאורך החוף הספרדי, שתפקידה לגלות מהגרים בלתי חוקיים ומבריחי סמים מצפון אפריקה. הגדר האלקטרונית, היחידה מסוגה באירופה, היא שילוב של מכ"ם, ציוד אינפרא- אדום ומצלמות וידאו. ציוד זה מותקן במגדלים, על מסוקים, אוניות וספינות סיור.

חברת "מבצר אירופה" האחראית על הפרוייקט מקימה מעין חומה לאורך החוף הדרומי של חצי-האי האיברי.עד שנת 2004, מתכוונת ממשלת ספרד לחסום בכך את כל החוף הדרומי, מהואלווה לאלמריה, בנוסף לאיים הקנריים, בעלות של 142 מיליון אירו (139 מיליון דולר).

המטה המבצעי של "המערכת המשולבת לבטחון החופים (SIVE) כבר הוקם ופועל, ומרכזו בעיר הנמל אל-גצ'יראס שעל מיצר גיברלטר, נקודה המרוחקת רק 14 קילומטר מהחוף האפריקני.

הים התיכון הוא בספרד מקביל בבעיות לנהר ריו גראנדה שעל הגבול בין מכסיקו לארה"ב. הוא מפריד את אירופה העשירה ממדינות אפריקה העניות, ומדי יום ביומו כמעט, עם רדת החשיכה ובמזג-אוויר ערפילי, מנסים מהגרים בלתי חוקיים לנחות על היבשת הספרדית.

המערכת הבטחונית החדשה תוכל לגלות אפילו את הסירות הקטנות ביותר במרחק 10 קילומטר מהחוף הספרדי. סירות סיור של המשטרה, הנשמעות לבקרה המרכזית באל-גיאצ'ירס, יוכלו לעצור את המהגרים הבלתי חוקיים במרחק 5 קילומטרים מהחוף.

המערכת החדשה תוכל בנוסף להביא למעצרו של מפעיל הסירה, הנהנה בדרך כלל מרווחים נאים מהברחת המהגרים.

עד עכשיו, נעצרו המהגרים הבלתי חוקיים רק לאחר שירדו לחוף, ומפעילי סירות ההברחה נמלטו ממעצר אחרי שהיו מאלצים את הנוסעים לקפוץ למים במרחק 100 מטר מהחוף, ולהמשיך את דרכם בשחיה.

העיתון הספרדי "אל פאיס" הביע חשש ליעילות הגדר בעצירת זרם המהגרים. במאמר בעיתון נכתב כי קיים ספק אם הטכנולוגיה החדשה תוכל להפסיק את זרם המהגרים. "אין חומה, שתהיה עשויה מאבנים או מרכיבים אלקטרונים, שתוכל לעצור את אלה שסובלים מייאוש וחוסר תקווה".

"תסמונת ההגירה של היום מקורה בהעדר הזדמנויות בהרבה איזורים בעולם, ורק שיתוף פעולה כלכלי וסחר הוגן יוכל לעזור למצב" נכתב בעיתון.

הספרדים מקווים בנוסף שהמערכת הבטחונית תציל את חייהם של מהגרים רבים, שסירותיהם מתהפכות והם טובעים במהלך המעבר המסוכן. בחמש השנים האחרונות, כ-4,000 בני-אדם שילמו בחייהם תמורת ניסיון המעבר, כך עולה מהערכות של התאחדות המהגרים המרוקנית .
