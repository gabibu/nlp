

פעוט בן שנה ושבעה חודשים נהרג במושב שוקדה שבנגב המערבי כשמכשיר טלוויזיה נפל עליו.
האסון אירע כאשר שיחק בחדר השינה של אחת השכנות. המקלט, שמשקלו כ-40 ק"ג, נפל עליו. אנשי מד"א ניסו להחיותו במשך שעה ארוכה ללא הצלחה.

האסון התרחש לפני הצהריים כשאם הפעוט ניגשה איתו לבית קרובת משפחה, הגרה בשכנות אליה. חקירת המשטרה העלתה כי בעת ששתי הנשים שוחחו, נכנס הפעוט לאחד החדרים ושיחק במגירה של השידה, שעליה ניצבה הטלוויזיה. כתוצאה מכך התנודדה הטלוויזיה, נפלה על חזהו של התינוק ומחצה אותו. למשמע הרעש מיהרו שתי הנשים אל החדר. שם ראו את התינוק שוכב מתחת לטלוויזיה הכבדה בלא הכרה. הן הזעיקו מיד צוות של מד"א מנתיבות שפינה את התינוק לבית החולים סורוקה בבאר שבע תוך מאמצים להחיותו. לכשהגיעו לחדר המיון של "סורוקה" נאלצו הרופאים במקום לקבוע את מותו של התינוק.

מפקד משטרת נתיבות רפ"ק יוסי כהן אומר שהמשטרה בודקת חשד לרשלנות מצד ההורים, אך להערכתו לא מדובר בעבירה פלילית, וההורים לא יועמדו לדין.
