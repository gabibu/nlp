

לאחר שבמהלך הימים האחרונים השמיעו גורמים צבאיים רבים ביקורת על ההחלטה לסגת מחברון בשל הסכנות הכרוכות בכך, וגרמו מבוכה רבה לשר הבטחון, שלח הרמטכ"ל מכתב לאלופי המטכ"ל ובו ציין כי "ביקורת על דרג מדיני לאחר קבלת החלטה, מנוגדת לעקרונות הדמוקרטיה ולמנהל תקין".

הפרסום של הגורמים הצבאיים שמתנגדים לנסיגה מחברון במסגרת תוכניתו של בן אליעזר "עזה ובית לחם תחילה" עוררו את השאלה האם ישנם חילוקי דעות בעמדות הבטחוניות בינו לבין צמרת צה"ל בשאלת תוכנית "עזה ובית לחם תחילה" וגררו פרסומים נוספים בדבר מתיחות השוררת בין שר הבטחון לצמרת צה"ל.

שר הבטחון אמר בהקשר זה כי : "אני לא חושב שיש איזה שהוא פער.. קודם כל יש להעמיק את העבודה בעזה ובבית לחם. אין טעם לזוז הלאה אם אין שקט.. נעשה מאמץ [של הרש"פ] בעזה ויש לנו שביעות רצון ראשונית בבית לחם.. אבל עדיין יש מאסה של התרעות".

קצינים בכירים בפיקוד המרכז ומפקדי צה"ל באזור חברון אומרים כי קיימות התרעות חמורות על יציאת פיגועים מחברון וכי המאבק למניעת הפיגועים יעילה ונוחה הרבה יותר כאשר כוחות צה"ל שוהים בתוך העיר. לדבריהם אם יצא צה"ל מהעיר ההתרעות הקשות הקיימות היום, יהפכו עד מהרה לפיגועים.

ביקורת נשמעה גם על יציאת צה"ל מבית לחם. גורמים בצה"ל טענו כי הנסיגה גרמה לכך שנוצרו קשיים באיסוף מודיעין והרש"פ אינה עושה דבר כדי למנוע פיגועים. מדברי הגורמים הצבאיים השתמעה ביקורת על עצם יעילותה של תוכנית "עזה ובית לחם תחילה".

הקצינים הזהירו כי אם תהיה נסיגה, "פירושו של דבר הוא כי שורת ההתרעות שקיימת בימים האחרונים בחברון, תיתרגם במהירות לפיגועים".

עוד נמסר כי בכל מקרה נסיגת צה"ל מחברון לא תתבצע אלא לאחר החגים בלבד.
