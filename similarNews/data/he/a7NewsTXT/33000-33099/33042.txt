

העיסוק העיקרי של הישראלים בשעות הפנאי הוא צפייה בטלוויזיה (85.6% צופים מדי יום) ואחריו קריאת עיתונים (84.1%) ופגישות עם חברים ועם קרובי משפחה (82.5%). פחות ממחצית מהישראלים (47%) קוראים ספרים, למעלה משליש (35%) גולשים באינטרנט ו-22% מדווחים על פעילות ספורטיבית כלשהי.

ממצאים אלה על תרבות הפנאי של הישראלים מתפרסמים בגיליון החדש של העיתון "מבט לחינוך" שהופיע בסוף השבוע לקראת פתיחת שנת הלימודים. הממצאים לקוחים מסקרים שוטפים שעורכת עמותת "אומנות לעם". נמצא, כי 44% מהישראלים מחפשים בתדירות גובהה מידע צרכני ו-39% קוראים פירסומות. 28% קוראים כתבי עת בקביעות. בין קוראי הספרים בולטים החרדים, הנשים והירושלמים.

"מבט לחינוך" מגלה עוד כי בעיני הישראלים מקצוע הלימוד החשוב ביותר הוא מתמטיקה (37%) ואחריו אנגלית (28%), תנ"ך (17%), היסטוריה (16%) וספרות (1%). 2% ממשתתפי הסקר ציינו כי אף אחד מהמקצועות הללו אינו חשוב יותר מאחרים. 78% ציינו שהם מודעים לכך שלמקצוע המתמטיקה יש חשיבות רבה ביותר בקבלה ללימודים אקדמים.


