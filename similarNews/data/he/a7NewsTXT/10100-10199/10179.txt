

יו"ר המפד"ל הרב יצחק לוי קורא לבטל את ההכנות לפגישת פרס ערפאת. "יש גבול להתבזות המדינית של ישראל", אומר לוי.

בתגובה לפיגוע בנהריה אומר יו"ר "שינוי" ח"כ יוסף לפיד כי אם אין בכוחו של ערפאת להפסיק את הפיגועים, אין טעם שפרס ייפגש עמו.

השר עוזי לנדאו אומר כי פגישה בין פרס לערפאת נותנת לו להבין כי ישראל איננה נלחמת בטרור.
גם מועצת יש"ע דורשת מראש הממשלה שלא לאשר את הפגישה בין שמעון פרס ליאסר ערפאת. "כל זמן שהמחבל ערפאת עומד בראש ארגון הטרור בעולם לא יהיה ביטחון לישראל, ועל כן יש לסלק אותו מהאזור", לשון הודעת מועצת יש"ע.

ומנגד, תנועת השמאל הקיצוני "גוש שלום" קוראת לפרס לפגוש "דווקא עכשיו" את יאסר ערפאת, "כדי לפרוץ את מעגל שפיכות הדמים". דוברי התנועה מצהירים כי "הכיבוש הוא הסיבה להמשך שפיכות הדמים, של ישראלים ופלשתינים כאחד". הארגון האשים את ישראל "בערעבתם של מיליוני תושבים פלשתינים".

ח"כ צבי הנדל אומר כי "רה"מ שרון רוצה להשלות את העם שיחשבו שע"י יצירת 'מרחב תפר' לא יראו עוד ערבים מול העיניים. חייבים לפרק את הרש"פ, ולשלוח את כל ראשי הטרור מחוץ לישראל. נכון שבטווח הקצר זה יביא לעימות, אך ככל שנדחה את העימות, שהכל יודעים שהוא בלתי נמנע, יותר דם יישפך". בעניין ההתקפות נגד עמדות ריקות של הרש"פ שואל ח"כ הנדל: "למה שרון אינו מפסיק את שידורי הטלוויזיה והרדיו של הרש"פ שהם מסיתים נגדנו ללא הפסקה?! הם מסיתים לא רק את האוכלוסייה הערבית בארץ ישראל, אלא גם את ההמונים במדינות שכנות. ככל שהזמן עובר, לחץ הרחוב יגבר לצאת למלחמה נגד ישראל. כדי למנוע מלחמה כוללת, אנחנו חייבים לחסל את הרש"פ ואת מכונת ההסתה שלה".


