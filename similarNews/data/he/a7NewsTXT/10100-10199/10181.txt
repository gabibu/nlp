

מי שאחראי לחתירת הרש"פ נגד ריבונות ישראל בירושלים זיאד אבו זיאד עוכב אתמול בירושלים לחקירה במשטרה, ואחר כך גורש לשטחי האוטונומיה. אבו זיאד נושא תעודת זהות פלשתינית, ואין לו אישור לשהות בתחומי ישראל.

בראיון לרדיו "קול פלשתין" הצהיר אבו זיאד כי איננו מתכוון לעזוב את ירושלים. לדבריו, הישראלים איימו עליו כי אם ימשיך לפעול בירושלים הוא ייעצר. תנועת השמאל הקיצוני "גוש שלום" גינתה את מעצרו של אבו זיאד: "מעצרו של זיאד אבו זיאד, השר הפלשתיני לענייני ירושלים, ואחד מן הבולטים בשוחרי השלום בצד הפלשתיני, הוא מעשה של פרובוקציה והתנכלות קטנונית, חלק מן הניסיון לשבור בכוח הזרוע את הזהות הפלשתינית של תושבי מזרח ירושלים, ולהקיף אותם בחומה שתנתק אותם מבני עמם בגדה המערבית, ואף בפרברי ירושלים שלא סופחו ב-1967, וכל זאת על פי הנחייתו הגזענית של ראש הממשלה שרון לזרועות הביטחון "לנקות" את ירושלים. הניסיון הזה נדון מראש לכישלון, אך בדרך הוא עלול לגרום סבל רב ומיותר לבני שני העמים".

