

3 ישראלים נהרגו ולמעלה מ-70 נפצעו, שניים במצב בינוני, והשאר באורח קל, בפיגוע התאבדות שארע היום לפני הצהריים בתחנת הרכבת בנהריה. בפיגוע נהרג גם המחבל המתאבד. הפיצוץ ארע סמוך לשעה 10.30 בשעה שבמקום היו נוסעים רבים שהמתינו לרכבת.

מחבל מתאבד יצא ככל הנראה ממזנון הנמצא על רציף תחנת הרכבת, ופוצץ מטען חבלה שהיה על גופו שכלל מסמרים וחלקי מתכת. מעוצמת הפיגוע נהרגו 3 בני אדם ולמעלה מ-70 נפצעו.

כל הנפגעים פונו לבית החולים בנהריה שנערך לקליטת הנפגעים. מבית החולים נמסר, כי שניים מהפצועים מצבם מוגדר בינוני, והשאר פצועים קל.

צומת נהריה נחסם במשך זמן רב לתנועת כלי רכב לכל הכיוונים, החל מצומת עכו בדרום.

למקום הגיעו כוחות משטרה גדולים בפיקודו של מפקד המחוז הצפוני של המשטרה ניצב יעקב בורובסקי, מפקד משטרת מרחב הגליל תנ"צ יהודה סולומון וכן חבלנים רבים שעסקו באיסוף ממצאים מזירת הפיגוע.

מהמשטרה בנהריה נמסר כי היתה כוננות מתמשכת של כוחות הבטחון , אך לא היתה התראה נקודתית .

רה"מ קיבל דווחים שוטפים מאז שעות הבוקר על שני הפיגועים, וגורמים בכירים בלשכת רה"מ אמרו כי הרש"פ אחראית לפיגועים, ותגובת ישראל לא תאחר מלהגיע.

הטלוויזיה של חיזבאללה "אל-מנאר" המשדרת מלבנון הפסיקה היום בבוקר את שידוריה ודיווחה בשמחה על פיגוע ההתאבדות שהיה בנהריה. טלוויזיה "אל-מנאר" שיבחה את האנשים שביצעו את הפיגוע.

זה עתה נמסר, כי הזרוע הצבאית של החמאס לקחה אחריות לביצוע הפיגוע בנהריה.

מהמשטרה נמסר כעת כי הסריקות באיזור הסתיימו.
