

בתוך חודשיים תפרסם רשות הרכבות בישראל מכרזים ראשונים לשדרוג קו הרכבת ירושלים-תל אביב, ולהקמת תחנת רכבת חדשה בבית שמש.

בשלב הראשון יפורסמו מכרזים לבניית מסילה חדשה בין נען לבית שמש. יפורסמו גם מכרזים להקמת תחנה תפעולית של הרכבת בנחל שורק, ותחנת נוסעים מודרנית הכוללת ארבעה מסילות ברזל, שישמשו גם להובלת מטענים. זמן הנסיעה המשוער ברכבת מירושלים לתל אביב יהיה 55 דקות.

ראש הממשלה שרון אימץ למעשה את תוכניתו של שר התחבורה אפרים סנה לשדרג את הקו הישן בין תל אביב לירושלים, ובמקביל - לבנות קו רכבת מהירה בין ירושלים לתל אביב, שיעבור דרך נמל התעופה בן גוריון, דרך מודיעין ודרך שער הגיא. הנסיעה ברכבת תאפשר לאלפי עובדים הנוסעים מידי יום לירושלים וממנה להגיע במהירות ובנוחות לבירה.

מנכ"ל משרד התחבורה סלמן בן ציון אומר כי הקו המהיר והקו הקיים אינם מתחרים זה בזה, אלא משלימים זה את זה. הוא ציין כי הקו המשודרג ימשיך לשמש את הנוסעים לבית שמש, וכן הוא ישמש כקישור לערים מרכזיות אחרות בדרום הארץ. הוא ישמש גם להעברת מטענים לכל חלקי הארץ.


