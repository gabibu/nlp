

בעקבות המשך הפיגועים שיוזמת הרש"פ נגד ישראל תובע ח"כ צבי הנדל מרה"מ שרון לפרק את הרשות הפלשתינית. ח"כ הנדל אמר את הדברים לכתבנו צבי ברש לאחר ששני ישראלים נרצחו הבוקר בפיגוע ירי בבקעת הירדן ושלושה נרצחו בפיגוע התאבדות בנהריה. "מרחב התפר לא היה מונע את הרצח בבקעת הירדן וספק אם הוא היה מונע את פיגוע ההתאבדות בנהריה. ששרון יפסיק עם המשחקים האלה המיועדים לסמא את עיני הצבור. הוא רוצה להאשלות את העם שיחשבו שע"י מרחב תפר לא יראו עוד ערבים מול העיניים", אמר הנדל. לדבריו, אם רוצים לדבר על הפרדה, צריכים לכתר את כל האזורים שבשליטת הרש"פ. וכל מי שיוצא מאזורים אלו חמוש, צריכים להרוג אותו.

"חייבים לפרק את הרש"פ, ולשלוח את כל ראשי הטרור מחוץ לישראל. נכון שבטווח הקצר זה יביא לעימות, אך ככל שנדחה את העימות, שכולם יודעים שהוא בלתי נמנע, יותר דם יישפך".

בעניין הפגישה שהשר פרס מנסה לארגן עם יאסר ערפאת אומר ח"כ הנדל כי מי שידבר עם ערפאת נותן לו ולטרור שלו לגיטימציה. "הרש"פ הוא ארגון טרור גדול שיש לו הרבה כסף, ולכן צריך להביא לקריסת הארגון הזה ולסלק אותו מכאן", אומר הנדל.

מה אתה אומר על כך שלאחר פיגועים רצחניים מורה רה"מ שרון להפציץ מבנים נטושים של הרש"פ? שאלנו. "למה שרון אינו מפסיק את שידורי הטלוויזיה והרדיו של הרש"פ שהם מסיתים נגדנו ללא הפסקה. הם מסיתים לא רק את האוכלוסייה הערבית בארץ ישראל, אלא גם את ההמונים במדינות שכנות. ככל שהזמן עובר לחץ הרחוב לצאת במלחמה נגד ישראל יגבר. כדי למנוע מלחמה אנחנו חייבים לחסל את הרש"פ ואת מכונת ההסתה שלה".
