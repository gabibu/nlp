

המוזיאון היהודי בברלין, שהמבנה בו הוא שוכן מהווה מזה שנתיים מוקד משיכה לתיירים בשל צורתו ארכיטקטונית יוצאת הדופן, ייפתח את שעריו רישמית היום בערב, בנוכחות נשיא גרמניה יוהאנס ראו והקנצלר גרהארד שרדר.

חגיגות חנוכת המוזיאון, האמורות להימשך כשבוע, יתחילו ביום ראשון אחר הצהריים בקונצרט התזמורת הסימפונית משיקגו בניצוחו של דניאל ברנבוים. הקונצרט יתקיים בהיכל התזמורת הפילהרמונית של ברלין.

בתוכנית, הסימפוניה השביעית של גוסטב מאהלר, שתנוגן בפני קהל של 2,200 איש, ביניהם 11 שרים גרמניים ו-19 שגרירים המוצבים בגרמניה.

850 מוזמנים בעלי זכויות מיוחדות יוכלו לראות, לאחר הקונצרט, את התצוגה הקבועה של המוזיאון, שאיש טרם ראה, גם אם תוכנה נחשף בהרחבה בדבריו של מנהל המוזיאון, האמריקני ממוצא גרמני, מייקל בלומנטל.

זהו "המוזיאון היהודי הגדול והחשוב ביותר באירופה. שלא כמוזיאון השואה בוושינגטון, המוזיאון בברלין, עוקב אחר 1,700 שנות ההיסטוריה היהודית בגרמניה", אמר.

המוזיאון לא נועד כדי לעורר חרטה, אלא כדי להזכיר לגרמנים כי האזרחים היהודים הם "גרמנים, ולא רק קורבנות אושוויץ", אמר בלומנטל.

"חשוב שיהיה מקום שיוקדש לחיים, לצד יד-הזכרון למתים", הטעים בלומנטל.

בין 3,900 המוצגים, ספרים, חפצי דת ותשמישי קדושה, מסמכים היסטוריים ויצירות אמנות. אולם בנוסף מוצגים במקום גם "חפצים יומיומיים" כגון מכשירי מילה ומשקפיו של הפילוסוף משה מנדלסון (1729-1786).

המוזיאון היהודי הוא למעשה שלוחה של מוזיאון ברלין, שנחשב כיום למוסד אוטונומי, לאחר השתפתח והתרחב.

קומת הקרקע של המבנה העתידי שצורתו כמגן-דוד מעוקם, ואשר תוכנן על ידי הארכיטקט האמריקני דניאל ליבסקינד, תישאר כחלל ריק, שנועד להזכיר את ששת מיליוני היהודים, קורבנות הרייך השלישי.




