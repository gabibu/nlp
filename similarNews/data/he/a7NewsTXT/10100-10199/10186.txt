

נשיא לוב מועמר קדאפי מציע כי 22 המדינות החברות בליגה הערבית יכירו בישראל, אך זאת רק בתנאים מסוימים. כך מסר אתמול מקור דיפלומטי ערבי. התנאים של קדאפי לשלום עם ישראל הם: לאפשר לכל בני "העם הפלשתיני" לשוב לאדמת "פלשתין" ולקבל פיצויים, לפתור את בעיית ירושלים, ולהשמיד מאגרי הנשק להשמדה המונית שבידי "הישות הציונית".

בראשונה הציג מנהיג לוב את התוכנית במפגש הפסגה הערבי במארס, וכעת הוא קורא לערוך מפגש פסגה נוסף כדי לאשר את תוכניתו, ולפתוח במסע הסברה בעולם. קדאפי הציג את רעיונותיו בישיבה בדלתיים סגורות במפגש הפסגה בעמאן. לאחר הישיבה אמר קדאפי לכתבים כי מדובר בתכנית רצינית, וכי הליגה הערבית מינתה ועדה מיוחדת כדי לדון בנושא.

בוועדה חברים שרי החוץ של אלג'יריה, מצרים, ירדן, לוב, סודאן, סוריה, תוניסיה, הרשות הפלשתינית, ומזכיר הליגה, עמר מוסא.

