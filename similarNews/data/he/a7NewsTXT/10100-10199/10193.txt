

הנשיא המכהן של בלארוס אלכסנדר לוקאשנקו ניצח ביום ראשון בבחירות עם 75.6 אחוזים מקולות הבוחרים, זאת על פי התוצאות הרישמיות, עליהן ערערה האופוזיציה, שדרשה עריכת סיבוב בחירות שני וקראה לקיום הפגנת תמיכה ביום שני.

דובר ועדת הבחירות המרכזית דיווח כי "שיעור ההשתתפות בהצבעה עמד על 82.5 אחוזים". לדבריו, זכה לוקאשנקו ב-75.6 אחוזים מהקולות לעומת 15.39 אחוזים שניתנו ליריבו, ולדימיר גונצ'ריק, מנהיג אגודת הפועלים החזקה ביותר בבלארוס. המועמד השלישי, הלאומני-קיצוני סרגיי גיידוקביץ קיבל 2.5 אחוזים.

ועדת הבחירות פרסמה את ההודעה בדבר נצחונו של לוקאשנקו זמן קצר בלבד לאחר שנסגרו הקלפיות.

מוועדת הבחירות המרכזית נמסר כי הבחירות התנהלו בשקט וללא הפרות חוק. כתבים זרים ואחדים מהמשקיפים האירופים אישרו את המידע, אולם מספר המצביעים שניצל את זכות "ההצבעה המוקדמת" (לפני יום הבחירות), המהווה 14.3 אחוזים מכלל המצביעים, היה מקור לדאגה.

הארגון לבטחון ושיתוף פעולה יפרסם את החלטתו בדבר הבחירות ביום שני, אולם כבר נרמז כי לדעת בכיריו "ההצבעה המוקדמת היא דלת פתוחה להונאה ומניפולציית בחירות".

במהלך מסע הבחירות לא נהנו מועמדי האופוזיציה מתנאים דומים לאלה מהם נהנה לוקאשנקו. ערוצי התקשורת הממלכתית התעלמו מהם, ובמהלך יום הבחירות נמסר כי אתרי האינטרנט של גופים אופוזיציונים וכן אתריהם של המועמדים האחרים, נחסמו לשעות ארוכות.

לאחר שארה"ב רמזה כי לא תכיר בתוצאות הבחירות והטילה ספק בנקיונן, הודיע לוקאשנקו כי "יש לו תרופה למצב".

"הבחירות שלנו אינן זקוקות להכרת המערב. הן אמורות להתנהל על פי החוק המקומי,
כפי שהדבר נעשה בארה"ב, בבריטניה או בצרפת", אמר.

לעומת הסתייגותן של מדינות המערב, תמכה מוסקווה בהנהגת פוטין בלוקאשנקו, שארצו מהווה חייץ מול אופציית התרחבות ברית נאט"ו.
