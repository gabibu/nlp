

הרב הראשי לישראל הרב ישראל מאיר לאו תקף יהודים אשר סייעו למפיצי השנאה בדרבן: "כולנו היינו נתונים השבוע בצל הדברים הנוראים והקשים שנשמעו נגד העם היהודי ונגד מדינת ישראל בדרבן. אני מצטער לומר משפט קשה: חלק מהדברים שהושמעו שם הושמעו גם על ידי אנשים בקרבנו, כאן וברחבי העולם. לא מעט הזנו בעצמנו את מכונת ההשמצה שם".

שני ספרי תורה בשווי כ-60,000 דולר נגנבו מבית כנסת בבאר יעקב. מנקה בבית הכנסת הבחין בסימני פריצה, ובהיעדרם של ספרי התורה. הוא הזעיק את הגבאי, וזה הזעיק למקום את המשטרה. לא נעצרו חשודים במעשה, והחקירה בעיצומה.

שוד דרכים בצומת כנות מדרום לרחובות. שני אלמונים ביימו פגיעה ברכב אחר. נהגת רכב שיצאה ממכוניתה כדי לבדוק מה קרה, הופתעה כאשר אחד מהשניים נכנס למכוניתה, ונמלט עמה. בעקבותיו נמלט גם הנהג השני, והאישה נותרה עומדת המומה בצומת. במשטרה סבורים כי מדובר בדפוס חדש של גניבות רכב, ומבקשים להזהיר את הציבור ממעשי שוד דומים.

בדרום הארץ היו אתמול בלילה שני מקרים של השחתת רכוש: בחלקה הצבאית של בית העלמין בדימונה שפכו אלמונים זפת על קברי החללים. הפורעים ניפצו מצבות, וריססו כתובות נאצה בבית העלמין. גם בצומת שוקת בדרום נתגלו כתובות בעברית ובערבית, ובהן תמיכה במעשי ההרג של הפלשתינים. עקבות הפורעים הובילו לעיירה הבדווית לקיה.

במכתב רשמי קובע שר החוץ האמריקני קולין פאוול כי ישראל איננה מפירה את רשיון השימוש בנשק שקנתה מארצות הברית. במכתב ששיגר2 פאוול לחבר הקונגרס ג'ון קוניירס הוא מציין כי עד כה לא הבחינה ארצות הברית בהפרת הכללים של חוק הפיקוח על הנשק - כללים שישראל התחייבה להם בעת שרכשה אותו. יחד עם זאת, כותב פאוול, ארצות הברית עוקבת בתשומת לב אחר השימוש שעושה ישראל בנשק.


