

חוקרי משטרת מרחב הגליל חוקרים חשד כבד כי הפיגוע החבלני שאירע היום בבוקר בתחנת הרכבת בנהריה קשור לסריקות שלא העלו דבר אחר מחבל בכפר אבו סנאן שבגליל המערבי.

סריקות אלה נערכו לפני כעשרה ימים בכמה מבתי הכפר ללא כל תוצאות. גם האדם שעל פי החשד הלין את המחבל לא אותר.

מפקד המחוז הצפוני של המשטרה ניצב יעקב בורובסקי מסר ביום א' בתידרוך כתבים כי כיוון חקירה נוסף הינו אפשרות שהמחבל הגיע מכיוון לבנון ואולם הוא ציין כי האופציה הקשורה להתרעה שהתקבלה לפני כעשרה ימים בגליל המערבי, נבדקת ביתר שאת.

בתשובה לשאלת כתב עתי"ם בגליל המערבי קובי מנדל, ציין ניצב בורובסקי כי הרכב המטען וגודלו ידועים למשטרה. לדבריו, המחבל נשא תיק או על גבו או על חזהו אשר הכיל מטען חבלה. מטען זה כלל חומר נפץ תקני ומאולתר מלווה בחומר רסס וכן מסמרים. הוא ציין כי תחנת הרכבת אובטחה באופן הרמטי וכי הפיגוע אירע בחנות הסמוכה לתחנה ברציף הרכבת.

בתשובה לשאלה ציין ניצב בורובסקי כי שוטר הנמצא בהשתלמות בתחנת המשטרה בנהריה שעבר במקום, וביקש להגיע לקיוסק סמוך למקום הפיגוע, הבחין בחשוד, קרא לעברו ולאחר כשתי שניות אירע הפיצוץ מבלי שהשוטר הספיק לשלוף את אקדחו. הדבר אירע בדיוק כשנוסעים החלו לרדת מרכבת נוסעים שעצרה בתחנה.

הוא ציין כי רוב הנפגעים הינם מקרב הנוסעים שירדו מן הרכבת.
