

שניים ממקורביו של ציר הפרלמנט הסורי ריאד סייף, שנעצר בסוף השבוע, נעצרו במוצאי שבת בבתיהם. כך הודיעה אתמול ועדת ההגנה על זכויות האדם בדמשק. דובר הוועדה מסר לכתב סוכנות הידיעות הצרפתית כי השניים הם רופאים, שהשתתפו ברב-שיח פוליטי שנערך ללא רשות השלטונות בביתו של סייף ביום רביעי, ערב מעצרו.

עד לשעת מסירתה של הידיעה לא אישרו שלטונות סוריה את דבר המעצרים האלה, שמספרם מגיע כבר לחמישה. התקשורת הסורית הרשמית מזהירה את מתנגדי המשטר כי "משמיצי המדינה ייענשו ע"י מערכת המשפט". מפלגת הבעת' האשימה אותם אתמול ביצירת דעות "השואפות לעורר חילוקי דעות, הפוגעים באחדות הלאומית".

