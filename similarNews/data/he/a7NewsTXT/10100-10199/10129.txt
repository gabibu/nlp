

8 בני אדם נפגעו, אחד באורח בינוני והיתר באורח קל, בפיגוע התאבדות שבוצע באמצעות מכונית תופת היום בצהרים בצומת בית ליד.

בשעת מסירת הידיעה נמצאת גופתו של המחבל בתוך המכונית, שנהרסה לגמרי וכבאי האש מכבים את הדליקה שפרצה במכונית ובאוטובוס סמוך, באמצעות זרנוקי מים. ישנה ידיעה כי המכונית מולכדה בפצצות מרגמה, וחבלנים סגרו את האיזור לקראת ניטרולן.

ככל הידוע בשלב זה, המחבל נהג ברכב מסוג פז'ו אדומה, לכיוון הצומת, אולם עדיין לא ברור אם התכוון לפוצץ עצמו במקום, או שהתכוון להפעיל את המטען במקום אחר והמטען התפוצץ בטרם עת.

מפקד משטרת מרחב שרון, ניצב משנה אהרון פרנקו, אמר בזירת האירוע, כי מדובר במכונית תופת אדומה, שהמחבל שנסע בה הגיע עמה מכיוון טול כרם לכיוון נתניה. עוד אמר מפקד מרחב השפלה, כי מיד לאחר שנשמע הפיצוץ, עלו 4 מכוניות שהיו בשיירה באש וכן אוטובוס, שלמרבה המזל היה ריק מנוסעים.

עוד נמסר כי על פי הערכת המשטרה ההרוג הוא המחבל שנהג במכונית התופת. הנפגעים פונו לקבלת טיפול בבית החולים הלל יפה בחדרה
.
מיד עם הוודע דבר הפיגוע, הוזעקו למקום כוחות הצלה, המשטרה, מד"א ואנשי כיבוי אש. המשטרה סגרה את הכבישים המובילים אל הצומת, מחשש שמא ישנו מטען חבלה נוסף, מעדויות של עובדי אורח עולה, כי קודם הפיצוץ הגדול, נשמע פיצוץ נוסף.

כוחות כיבוי אש עמלים בשעה זו בכיבוי המכוניות שנפגעו בהתפוצצות התופת.

בצומת בו אירע הפיגוע נוהגים חיילים רבים להמתין בתחנות ההסעה בדרך לבסיסם. לפני כ-6 שנים היה במקום גם כן פיגוע עם נפגעים רבים.
