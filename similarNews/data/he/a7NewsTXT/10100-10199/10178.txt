

כוחות הביטחון משוכנעים בוודאות כמעט מוחלטת כי המתאבד שביצע את הפיגוע בנהריה אתמול בבוקר הוא מוחמד שאכר חביישי, תושב הכפר אבו סינאן שבגליל המערבי. תעודת הזהות של האיש נמצאה ליד גופת המתאבד. מדובר באדם בן 48, פעיל מרכזי בתנועה האיסלאמית בישראל, בפלג של ראיד סאלח. לפני ימים הגיע לידי כוחות הביטחון מידע כי הוא מבקש לבצע פיגוע התאבדות, אך הנסיונות ללוכדו עלו בתוהו. הוא חמק מגורמי הביטחון, הסתתר אצל פעילי חמאס בג'נין, ומשם יצא לפיגוע בנהריה.

חביישי היה מקורב לשייח' ראיד סאלח, ולסגנו כמאל חאטיב. הוא היה "הרוח החיה" בתנועה האיסלאמית באזור הכפר אבו סינאן. בשנות ה-90 היה מעורב בפעילויות שונות של התנועה, אך מאוגוסט השנה פעל ביתר שאת כשותף לתשתית החמאס בשטחי יהודה ושומרון, ולתכנון פיגועי ההתאבדות שלה. כבר משנות ה-80 היה חביישי מעורב בפעילות קיצונית, ובקשרים עם ארגוני מחבלים ביש"ע. בימים האחרונים פנתה ישראל לרשות הפלשתינית בבקשה להסגיר לידיה את חביישי, ואולם הרשות לא נענתה לפנייה זו.

יצוין כי בשנים האחרונות נתפסו חוליות טרור אחדות, ובהן ערבים אזרחי ישראל. לפני ימים אחדים נעצרה חוליית טרור של צעירים מדיר חנא, שהיו קשורים בתשתית מחבלים בשומרון, ובמיוחד בג'נין. גורמי ביטחון משוכנעים מזה זמן כי גם ארגון החיזבאללה תפס אחיזה בקרב ערביי ישראל, וכי הוא משפיע על התארגנויות חבלניות רבות, שבסיסן ביש"ע.

משפחתו של המחבל המתאבד מנהריה, עשויה לקבל גמלת שארים מהמוסד לביטוח לאומי בסך 2,800 ש"ח לחודש. זאת מפני שהחוק אינו מבחין אם ההרוג בפיגוע היה המחבל שביצע את פיגוע או הקורבן. לפני כחודש התברר כי משפחת המחבל שירה באזור הקריה בתל-אביב, אף הוא ערבי-ישראלי, זכאית גם היא לקבלת גמלה.


