

בית המשפט המחוזי בירושלים גזר 8 שנות מאסר על עלאא כוסתירו שהורשע על פי הודאתו בניסיון לרצח ובכניסה לישראל שלא כדין. המחבל נסע במונית מתל אביב לירושלים. באיזור שורש, הוציא המחבל את הסכין ודקר את אחד הנוסעים - ניקולאי וטמיוק, שישב במושב לידו. הדקירות היו בפנים ובבית החזה. הנדקר פונה לבית החולים הדסה עין כרם.

בעיסקת טיעון בין התביעה להגנה הוחלט כי התביעה תבקש לכל היותר 8 שנות מאסר בפועל והסניגוריה תתבע לגזור עליו שנתיים מאסר בפועל.

השופטים יעקב צמח, עזרא קמא ויעקב צבן מתחו בפסק הדין ביקורת על הפרקליטות ועל עיסקת הטיעון וכתבו: "בנסיבות אלו עונש התיקרה שהציעה המאשימה קל מדי ולכאורה אינו עונה על מטרות הענישה, במיוחד על מטרת ההרתעה".
