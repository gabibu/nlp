

יום ראשון פתח את השבוע בשלושה פיגועים קשים: בבקעת הירדן, בנהריה ובצומת בית ליד. חמישה בני אדם נרצחו, וכ-107 נפצעו.

הפיגוע הראשון היה בשעה 8 בבוקר. מחבלים פתחו באש עזה מרכב חולף לעבר טרנזיט שהסיע מורות וגננות לבתי ספר. מן הירי נרצחו הנהג, יעקב חצב, בן 41, המתגורר במושב חמרה שבבקעת הירדן, והגננת סימה פרנקו בת 24 מבית שאן. עוד שלוש מורות נפצעו: אחת בינוני, ושתיים קל.

כוחות גדולים של צה"ל והמשטרה הגיעו למקום, וסרקו אותו. המחבלים נמלטו ככל הנראה לאזור האוטונומיה. הג'יהאד האסלאמי קיבל עליו את האחריות לרצח.

רחל טייטל, מנהלת בית הספר היסודי "גפנים", המתגוררת במושב תומר בבקעת הירדן, אמרה לערוץ 7 כי תושבי הבקעה חשים מופקרים. "אנו מבקשים נוכחות מוגברת של צבא בכבישים. אזרחי ישראל מנותקים מהאזור. אנשים חדלו לנסוע בכבישי הבקעה ולבקר אותנו. אנו מרגישים כי העורף זנח אותנו, ואינו מעניק לנו כל תמיכה ועידוד".

בפיגוע נוסף, בשעה 11 בבוקר אתמול, התערבב מחבל מתאבד בקבוצת אזרחים וחיילים, ופוצץ את עצמו במרחק של 50 מטרים מבניין תחנת הרכבת בנהריה. מן הפיצוץ שנרצחו שלושה בני אדם. 97 בני אדם נפצעו: שניים בינוני, והאחרים קל.

הטלוויזיה של חיזבאללה "אל-מנאר", המשדרת מלבנון, הפסיקה אתמול את שידוריה, ודיווחה בשמחה על פיגוע ההתאבדות בנהריה.

בפיגוע התאבדות אתמול בצהרים בצומת בית ליד נפצעו תשעה בני אדם, אחד בינוני והשאר קל. המחבל נסע במכונית מטול כרם לכיוון נתניה. בעת שעמד ברמזור בצומת, התפוצצה מכוניתו, ייתכן שלא במועד שתכנן, ולא במקום שתכנן. לאחר הפיצוץ עלו באש ארבע מכוניות שעמדו בסמוך, וכן אוטובוס, שהיה ריק מנוסעים.

הפיגוע היה יכול להסתיים בנזקים חמורים יותר, שתי פצצות מרגמה היו מחוברות למטען נוסף בתא המטען של מכונית המחבל המתאבד, אך בדרך נס הן לא התפוצצו. יצוין כי חיילים רבים נוהגים להמתין בתחנות ההסעה בצומת זו בדרכם לבסיסיהם. לפני שש שנים היה באותו מקום פיגוע קשה.
בתגובה לפיגועים בבקעה, בבית ליד ובנהריה תקף חיל האוויר אתמול יעדים ברשות הפלשתינית ביהודה ושומרון.

מסוקי תקיפה של צה"ל הפציצו את מפקדת הפתח' ברמאללה ובאל-בירה, וגרמו להן נזק כבד. אחה"צ הותקפה עמדה של המשטרה הפלשתינית בכפר קבטיה. העמדה נהרסה. לפני כן ירו כוחות צה"ל שני טילי נ.ט. אל מחסום של הרשות הפלשתינית ליד שכם. בשעות הצהרים אתמול תקפו מסוקי תקיפה מפקדה של הרשות הפלשתינית ביריחו. אך הרש"פ הורתה לפנות את כל המתקנים שלה מבעוד מועד ולכן המקומות שהותקפו בידי צה"ל היו ריקים.

מטוסי חיל האוויר חגו אתמול בשמי דרום לבנון. מטוסי חיל האוויר חגו בגובה בינוני מעל העיר נאקורה, נאמר בהודעה, ובו בזמן טסו מטוסים אחרים מעל מחנה הפליטים עין חילווה שבפרברי צידון. באותה שעה ירו כוחות צה"ל מאזור חוות שבעא לעבר שטח לבנון.

עקב הפיגוע בבקעה, צה"ל לא יתיר תנועה של ערבים תושבי יש"ע בכביש הבקעה, אלא במקרי חירום וגם אז רק בשיירות.


