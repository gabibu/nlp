

בטקס לציון יום השנה החמישים לחתימת אמנת השלום בין יפאן לארה"ב, התנצלה שרת החוץ של יפאן מאקיקו טאנאקה על פשעי ארצה בתקופת מלחמת העולם השנייה. עם זאת הודיעה טאנאקה כי יפאן לא תסכים לשלם פיצויים.

ב-8 בספטמבר 1951 חתמו יפאן, ארה"ב ו-46 מדינות נוספות על אמנת סן פרנסיסקו, ובכך הסתיימה באופן רשמי מלחמת העולם השנייה באסיה ובחופי האוקיאנוס השקט. אמנה זו נחשבה שלב חשוב בהתפתחות יפאן המודרנית ובקשירת הקשרים המועדפים עם ארה"ב. מזכיר המדינה קולין פאוול, שייצג את ארה"ב בטקס, דחה גם הוא את הרעיון לתבוע פיצויים מיפן.

"אף על פי שהמלחמה הקרה הסתיימה, אזור אסיה והאוקיאנוס השקט עדיין סובלים מחוסר יציבות ומחוסר ביטחון", אמרה שרת החוץ היפנית, והוסיפה כי הקשרים עם וושינגטון בנושא ההגנה יימשכו ואף יגברו. ארה"ב מחזיקה כיום כ-51 אלף חיילים בקבוצת האיים היפאנים.

