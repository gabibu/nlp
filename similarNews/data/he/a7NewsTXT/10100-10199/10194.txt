

שיבושים קלים נגרמו היום בהמראתם של ארבע טיסות מנמל התעופה בן-גוריון בשל אסיפות הסברה של העובדים.

העובדים מוחים על אי-מתן תוספת שכר של 3.6% לשכרם, כפי שקיבלו חלק מהעובדים הצמודים לשכר האקדמאים, הטכנאים והמהנדסים.

העובדים איימו, עוד בשבוע שעבר, להשבית את הנמל מכניסת השבת ועד להודעה חדשה ולכנס אסיפות הסברה ואולם חזרו בהם מהחלטתם, בלחץ גורמים שונים, ביניהם מנכ"ל בית הנשיא. התנאי לעבודה תקינה בנתב"ג היה חידוש משא ומתן אינטנסיבי בין נציגי העובדים ונציגי ההנהלה אתמול.

היום התכנסו נציגי ועד העובדים לדיון עם ההנהלה, אולם לא הושגה הסכמה. ההנהלה, מצידה, מוכנה לדון בתוספת השכר, במסגרת הסכם עבודה עתידי ולא מיידית.

ארבע הטיסות שהמריאו באיחור היום, הם טיסת בריטיש איירוייס ללונדון, טיסת אל-על לאמסטרדם, טיסת אל-על למילאנו, וטיסת שכר לאנטליה. לא נגרמו שיבושים בנחיתת מטוסים בנתב"ג ובכל הקשור לקבלת הכבודה של הנוסעים.
