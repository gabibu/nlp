

באלג'יריה תובעים מצרפת להכיר בפשעיה ולהתנצל על שנות הכיבוש בארצם כתנאי להסכם ידידות בין המדינות. מלחמת השחרור באלג'יריה גבתה אמנם מחיר של מיליון וחצי טבוחים אבל עבור צרפת מדובר בתקופה שיש לשבחה.

בתחילת נובמבר יציינו אזרחי אלג'יריה את השנה ה-51 למהפכת השיחרור הלאומי. במקביל אמור נשיא צרפת, ז'אק שיראק, לבקר באלג'יריה לרגל חתימת הסכם ידידות בין שתי המדינות.

כתבנו חגי הוברמן מדווח כי הארגונים החברתיים באלג'יריה, יחד עם בני משפחות קורבנות הקולוניאליזם הצרפתי באלג'יר, המתנגדים לחתימת ההסכם, מתכננים לשבש את הביקור ודורשים שצרפת תכיר באחריותה על הפשעים שביצעה נגד העם האלג'ירי ולהתנצל בפניו.

משרד החוץ של צרפת סירב עד כה לאשר או לשלול את קיומו של הביקור הצפוי והטיל איפול מוחלט על מועדו.

ארגוני החברה האזרחית, המאוגדים במסגרת ההתאחדות הלאומית באלג'יר, מתכננים מסע ציבורי נגד חתימת הסכם הידידות בין אלג'יריה לצרפת אם האחרונה לא תגיש התנצלות רשמית לממשלה ולעם האלג'ירי על פשעיה. המסע אמור להתחיל כשבוע לפני ביקורו של שיראק.

מארגני מסע המחאה מבקשים להיפגש עם שגריר צרפת באלג'יריה כדי להפקיד בידיו מכתב מחאה לנשיא שיראק. לדבריהם, אם שגרירות צרפת תמאן לקבל את המכתב, הם ימצאו דרכים אחרות להעבירו ליעדו.

עד כה התאגדו למעלה מאלף פעילים ואישים מרכזיים מקרב קורבנות הקולוניאליזם הצרפתי, ביניהם נכדיהם של מנהיגי ההתנגדות הלאומית האלג'ירית ואלמנות החללים שנרצחו על-ידי הצרפתים בזמן
הכיבוש.

המארגנים אף פנו לכנסייה הנוצרית באלג'יריה בבקשה שתביע התנצלות בשם העם הצרפתי. הם אף מתכננים מסע דומה כדי לשכנע את הוותיקן להתנצל בשם המערב על פשעי המדינות הללו.

לפני כחודש דרש נשיא אלג'יריה, עבד אל-עזיז בוטפליקה, מצרפת להביע התנצלות על פשעיה נגד העם האלג'ירי. ב-23 בפברואר אישר הפרלמנט של צרפת חוק המתאר את הכיבוש הצרפתי באלג'יריה
באופן חיובי ומדבר על "התפקיד החיובי של הנוכחות הצרפתית בצפון אפריקה". החוק מחייב את המורים להיסטוריה בצרפת לשבח את תקופת הקולוניאליזם הצרפתי בצפון אפריקה.

מלחמת השחרור באלג'יריה גבתה מחיר כבד, ונחשבת לאחת המלחמות העקובות מדם והאכזריות ביותר במאה העשרים. כמיליון וחצי אלג'יראים נטבחו במהלך המלחמה, ויותר משני מיליון אחרים
הוגלו ממולדתם. רק שמונה שנים לאחר תחילת מלחמת השחרור הכירה צרפת בעצמאותה של אלג'יריה.
