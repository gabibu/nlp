

בדיון שנערך הבוקר בוועדת הכלכלה חשף יו"ר מנהל התעופה כי הבדיקות אותן מבצעת ישראל במטוסים זרים המגיעים אליה אינן עומדות בתקן הבינלאומי. העילה, כמו תמיד, כלכלית.

ראש מנהל התעופה האזרחית, אודי זוהר, סיפר לחברי הוועדה אמר כי ע"פ דרישות ארגון התעופה הבינלאומי יש לבדוק חברות שטסות לארץ וממנה בכל השנה, פעם בשלושה חודשים, ולשם כך הם זקוקים לחמישים מפקחים. בפועל ברשותם תקן למפקח וחצי בלבד ולכן בשנתיים האחרונות נבדקו רק 19 חברות מתוך 90. לדברי זוהר הבעייה תיפתר ע"י שינוי מבנה האגרות והעלאתן, אך הם מחכים לשם כך לאישור משרד התחבורה.

זוהר הבהיר כי לפי שעה מקפיד מינהל התעופה שלא לאפשר נחיתה בארץ למטוסים של חברות שלא קיבלו אישור של ארגון התעופה הבינלאומי, וחברות הנמצאות ברשימות השחורות של מדינות מערביות נבדקות בקפידה רבה יותר.

יו"ר אגוד הטייסים, דורון נוב כהן, שהופיע גם הוא בפני הוועדה אמר כי הוא מודאג מאוד מרמת הבטיחות של מטוסים זרים מאחר ופתיחת השמיים לתחרות הביאה להורדת מחירים על חשבון הבטיחות. לדבריו, 70% ממחיר הטיסה, אינו ניתן לשינוי: מחיר המטוס, הדלק וכד' והחסכון של חברות השכר הוא בדרך כלל בהוזלה בתשלום לכוח אדם מיומן פחות ופחות מקצועי ושימוש בחלקי חילוף ישנים ומשומשים.

יו"ר הוועדה, ח"כ אמנון כהן דרש ממשרד התחבורה לדווח להורות על הוספת תקנים למפקחים ברשות התעופה האזרחית להגברת הפיקוח על בטיחות בחברות השכר הזרות שטסות מהארץ ואליה. זאת בתוך כחודש.

כהן הגדיר את הנתונים שהוצגו בפני הוועדה ולפיהם בשנתיים האחרונות נבדקו רק 19 חברות מתוך 90 המגיעות לישראל, כ"מזעזעים ודורשים טיפול מיידי, עוד לפני האסון שבפתח". כהן אמר ש"לאזרחי ישראל אין אפשרות לבדוק האם המטוס תקין והטייס מקצועי. זו תפקידה של רשות התעופה האזרחית, שיש לשלש את תקציבה כדי שתוכל לעמוד בסטנדרטים של ארגון התעופה הבינלאומי. זו בושה שלישראל יצא בעולם של של מדינה ללא פיקוח אליה אפשר לטוס ללא ביקורת".

בתגובה לנתונים המדאיגים אמר שר התחבורה, מאיר שטרית, כי בכוונתו להביא לאשור הוועדה עד סוף החודש את גובה האגרות ברשות התעופה האזרחית, עוד בטרם יועברו לאוצר המדינה, כפי שמוצע בהצעת חוק חוק ההסדרים הקרוב.


יצוין כי את הדיון יזמה חברת הכנסת אתי ליבני שאמרה כי הבעייה היא בעיקר בטיסות לטורקיה ומזרח אירופה, מהן יוצאות חברות תעופה קטנות עם מטוסים ישנים. לדבריה, בעונת הקיץ החברות מנצלות את המטוסים והטייסים עד כלות והמחירים הזולים באים על חשבון בטיחות הנוסעים. ליבני הוסיפה כי כדאי שישראל תאמץ את הרשימות השחורות של מדינות המערב, שאינן מרשות לחברות מפוקפקות כאלה להכנס לתחום האווירי שלהן.
(ש)
