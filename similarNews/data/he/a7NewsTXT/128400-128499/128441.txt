

במבצע משותף של צה"ל ושירות הביטחון הכללי שנערך אתמול (ב') נעצר מוניר קאסם, מחבל חמא'ס אשר היה מעורב בתכנון וביצוע שורת פיגועי ירי ומטען, וביניהם פיגוע מכונית תופת כנגד חיילי צה"ל.


(צילום: ארכיון דו"צ)
כתבנו חגי הוברמן מוסר כי מוניר טלאל סעיד קאסם, כבן 27, תושב טול כרם, הינו פעיל טרור בולט ומרכזי בעירו. הוא פעל הן בשורות ה'חמאס' והן בשורות 'הג'יהאד האיסלאמי'. תשתית ה'חמא"ס' אליה משתייך קאסם הינה תשתית העוסקת בתכנון וביצוע פיגועים, למרות תקופת הרגיעה.

תשתית 'הג'יהאד האיסלאמי' אליה חבר קאסם לאחרונה מהווה את האיום המרכזי כיום בכל אזור השומרון.

כתבנו מוסיף כי מדובר בתשתית שאחראית על שורה ארוכה של פיגועים קטלניים, ביניהם הפיגוע במועדון הסטייג' בתל אביב בחודש פברואר 2005, בו נהרגו 5 אזרחים ונפצעו עשרות, והפיגוע מול קניון השרון בנתניה בחודש יולי 2005 בו נהרגו 5 אזרחים ונפצעו עשרות.

