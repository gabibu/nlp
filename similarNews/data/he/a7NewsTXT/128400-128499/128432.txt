

תושבי אלון מורה טוענים כי בעקבות האירועים בישוב בשבוע שעבר החליטה המשטרה לנקום בהם, הציבה מחסום בכניסה לישוב והיא משיתה עונשים כבדים על כל חריגה בכל רכב.

בשעות הבוקר הציבה המשטרה מחסום בכניסה ליישוב אלון מורה. השוטרים המוצבים במחסום מבצעים בדיקות קפדניות לכל הרכבים היוצאים מן היישוב ורושמים קנסות גבוהים על כל חריגה שנמצאת ברכב.

כתבתנו אורלי ברוך מציינת כי זו הפעם השניה שהמשטרה מבצעת מחסום שכזה באלון מורה ולטענת התושבים מדובר בהתעללות מכוונת. זאת כנקמה על התקריות האלימות בפינוי המאחזים החדשים שנבנו באזור בשבוע שעבר.

דובר הישוב אלון מורה, בני קצובר אמר לכתבת ערוץ 7 כי "המשטרה הפעילה סיבוב שני של מסע העונשין נגד אלון מורה. המשטרה מציבה מחסום, ארבע ניידות וכ -20 שוטרים המוצבים בדרך המובילה לאלון מורה. כל רכב שיוצא מהישוב מעוכב ל - 15 דקות ונבדק באופן 'יסודי' על ידי בוחני רכב. לחלק נשלל הרישיון, חלק נשלחים לטסט חוזר וחלק ניתנים קנסות".

"השיטה של ההתנכלות היא חוזרת על עצמה כל פעם שיש תקרית בין התושבים לבין המשטרה", אומרים בישוב. "בפעם האחרונה שהמשטרה נקטה במסע עונשין הייתה לאחר שצעירים ניקבו את גלגלי מכוניתם של המשטרה כאשר אלו באו לעצור אנשים בצפון השומרון בזמן ההנתקות. ההתנכלות נמשכה אז 3 ימים".

מזכירות הישוב ורב הישוב פנו בדחיפות למפקד מחוז ש"י, ניצב ישראל יצחק ולדובר ש"י, רפ"ק רפי יפה כדי לבדוק את סיבת ההתנכלות של המשטרה. הם נענו כי מתקיימים כעת בדיקות חורף.

קצובר אמר בתגובה לדברים כי אינו מבין אם מדובר בבדיקות חורף, אז מדוע הטרמפיסטים נבדקים גם הם. בראיון ליומן הצהריין של ערוץ 7 אמר רבו של הישוב, הרב אלייקים לבנון כי בשיחה עם קציני המשטרה נמסר לראשי הישוב שהכוונה היא לאתר את הפוגע בפניו של הסמח"ט. "אמרנו להם שאנחנו לא יודעים מי הוא הילד שפגע בסמח"ט והוא לא מהישוב שלנו. הם אמרו שהם יודעים שהילד הוא לא מהישוב שלנו, אבל בכל זאת הם החליטו לבצע את המהלך הזה ולהתנכל לנו. אם באמת מדובר בפעילות שגרתית שיבצעו אותה בצומת תפוח לכלל התושבים שבאזור. מדובר בהתנכלות ממוקדת ללא כל סיבה נגד תושבי הישוב".

מזכירות הישוב הודיעה למשטרה כי לא תעבור לסדר בעקבות הענישה הקולקטיבית ואיימו כי אם הדבר לא ייפסק הם יקיימו הפגנה, יחסמו את הציר וינתקו קשר עם המשטרה.

להאזנה לראיון עם הרב לבנון

