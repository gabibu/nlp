

הממונה על השירות הלאומי במשרד החינוך החליט בימים האחרונים כי תופסק שליחת בנות שירות לאומי לשנת שירות בבתי ספר ממלכתיים, כאשר שירות הבנות בבתי ספר הממלכתיים דתיים ימשיך כרגיל.

עד השנה הנוכחית שובצו בנות השירות הלאומי גם בבתי ספר ממלכתיים, בעיקר בפריפריה כדי לסייע לבית הספר עם תלמידים בעלי לקויות, תלמידים עולים וכסייעות בכיתות טיפוליות.

מנהלי בתי ספר מהחינוך הממלכתי הלינו נגד החלטת משרד החינוך וקבעו שמדובר בפגיעה בהתנהלות בתי הספר החלשים ואפליה של בתי הספר הממלכתיים לעומת הדתיים, בעיקר לנוכח העובדה שמשרד החינוך ממשיך לשלוח מאות בנות שירות לאומי לחינוך הממלכתי דתי. כך דווח בעיתון "הארץ".

לפי נתוני משרד החינוך מתוך 3,136 תקני שירות לאומי שהועמדו בשנת הלימודים תשס"ו: 1,076 מוקצים למוסדות חינוך מיוחד, 730 לחינוך הדתי וכ - 470 תקנים נוספים הופנו למרכזים להוראת היהדות.

