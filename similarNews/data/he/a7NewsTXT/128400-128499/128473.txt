

מקורות פלשתיניים הודיעו כי מיד לאחר חג אל-פיטר ייפגשו הפלגים הפלשתיניים בקהיר לחידוש הסכם הרגיעה. הפלשתינים מדווחים שהזמנות נשלחו לתנועות חמאס, הג'יהאד האסלאמי, החזית העממית והחזית הדמוקרטית. לדברי המקורות, מצרים מעוניינת בחידוש הסכם הרגיעה, שיסייע במאמציה לגייס לחץ בינלאומי ליישום תוכנית מפת הדרכים וחידוש המשא-ומתן על הסכם הקבע.
כתבנו חגי הוברמן מציין כי בראש המשלחת של תנועת פתח יעמוד חבר הוועד המרכזי של התנועה, פתחי אבו מאהר ע'נים, ולא המזכ"ל פארוק אל-קדומי, כפי שהיה נהוג עד כה. אותם מקורות ציינו כי הדבר מצביע על המשך המתיחות בין קדומי ובין יו"ר הרשות, מחמוד עבאס (אבו מאזן).
