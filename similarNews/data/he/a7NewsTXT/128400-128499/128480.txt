

נשיא איגוד לשכות המסחר בתגובה להכרזת ההסתדרות על סכסוך עבודה במגזר הציבורי: "זהו מעשה חמור וחסר אחריות", אומר אוריאל לין ומציין כי ההסתדרות תישא באחריות גדולה אם תערער את יציבות המשק.

נשיא איגוד לשכות המסחר, אוריאל לין, תקף היום בחריפות את החלטת ההסתדרות הכללית להכריז על סכסוך עבודה במגזר הציבורי. "ההסתדרות עושה שימוש פסול בכח השביתה ויוצרת דרמה מיותרת בניסיון לזעזע את המשק. זאת, בטרם הממשלה נכנסה לדיונים על התקציב עצמו".

"ההסתדרות, במקום לקיים דיון ענייני, בוחרת להשתמש בנשק יום הדין ובעצם מביאה לזילות נושא סכסוכי העבודה. זוהי שוב הוכחה שאצבעה על הדק השביתות קלה מאוד", מציין לין ואומר כי ההסתדרות תשא באחריות גדולה אם תערער את יציבות המשק ואת המשך צמיחתו, דבר שיוציא עובדים רבים למעגל האבטלה ויפגע במהלכי הממשלה להגדיל את מספר המועסקים במשק ולצמצם את העוני.

לדברי לין, משנת 1999 ועד 2004 המשק איבד 11 מיליון ימי עבודה, כתוצאה משביתות (לא כולל עיצומים). מבדיקה ראשונית של אגף הכלכלה באיגוד לשכות המסחר עולה כי עלות יום אחד של שביתה כללית במשק (לא כולל חשמל ומים) עומד על כ- 1 מיליארד .

"שביתה כללית במשק תפגע קשות בפעילות המגזר העסקי וגם במשקי הבית. היא אמורה לכלול בעיקר את המגזרים הבאים: מנהל ציבורי, תחבורה, מים, חשמל, בריאות, בנקאות ונמלים", אמר.
