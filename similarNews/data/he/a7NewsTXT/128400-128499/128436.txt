

מפגש היובל וטקס חלוקת כנפי הזהב הנכספות לבוגרי קורסי הטיס החמישי עד השמיני, התקיים בבית חיל-האוויר בהרצליה.


למפגש הוזמנו, בין השאר, גם אלחוטאים ומקלענים בקורסים המקבילים לקורסי טיס אלו, משפחות שכולות של בוגרי קורסי טיס אלו ושל קורסי המקלענים והאלחוטנים המקבילים, וכן משפחות שכולות של ותיקי חיל-האוויר.

את הכנפיים העניק מפקד חיל-האוויר, האלוף אליעזר שקדי. קיבלו אותם גם יעל רום, האישה הראשונה שסיימה את קורס הטיס של חיל-האוויר, מקלף פלטיאל, בוגר קורס טיס מטעם ה"הגנה" אורי ירום בוגר קורס 6, מראשוני מערך המסוקים בחיל-האוויר ומקים טייסת המסוקים הראשונה בחיל.

כתבנו חגי הוברמן מציין כי בין מקבלי הכנפיים גם אל"ם (מיל') שמואל שפר שאת דרכו הצבאית החל דווקא כלוחם וקצין חיל-רגלים מצטיין ורק לאחר מכן הגיע להיות טייס קרב.

"אני יליד הארץ, גדלתי במושב", הוא מספר. "התגייסתי לצה"ל כבר ביום ההכרזה באו"ם על מדינת ישראל. בתחילה שירתי כקצין קרבי בחטיבת גבעתי, ומאוחר יותר רציתי לחוות עולם אחר". עם קצת שכנוע, הוא מספר, עבר אל"ם (מיל') שפר לקורס הטיס וסיים אותו בהצלחה בשנת 1951. שירותו של שפר היה מגוון: מטייס קרב ועד לתפקידים בכירים בחיל-האוויר, ביניהם פיקוד על טייסת קרב ופיקוד בסיס חיל-האוויר תל-נוף בזמן מלחמת ששת-הימים.

"הטסתי מטוסים רבים, ביניהם הספיטפייר, המוסטנג'", אומר שפר. "בשנים מאוחרות יותר נמניתי בין מקימי טייסת המיראז', ומאוחר יותר מונתי למפקד בסיס תל-נוף". אך לא כל השנים היו שקטות עבור אל"ם שפר. "בזמן שירותי כמפקד בסיס תל-נוף נפגעתי בקרב אוויר ונאלצתי לנטוש", מספר אל"ם שפר. "נפצעתי, אך חולצתי לאחר זמן-מה מרמת הגולן על-ידי מסוק". לאחר סיום שירותו בצה"ל בשנת 1973, עבד אל"ם (מיל') שפר כטייס בחברת אל-על.


