

במלאת ארבע שנים להרצחו של רחבעם זאבי (גנדי) ז"ל ישדר הערב הערוץ הראשון סרט לזכרו תחת הכותרת 'גנדי - אלוף נעוריה של המולדת'.



בשיחה עם כתבתנו אורלי ברוך מספר יועד בן יוסף, מנהל ההפקות של בית הספר 'מעלה', העומד מאחורי הפקת הסרט: "הסרט נעשה אחרי תחקיר ארוך על זאבי במהלכו התרשמנו כי הציבור לא מכיר אותו מספיק". לדבריו "הודבקה בו סטיגמה של גזען וסטיגמות אחרות, לכן בסרט ניסינו להאיר את הצדדים האחרים".

בן יוסף מספר כי בסרט מספרים על גנדי אישים רבים "לאו דוקא מהמחנה הפוליטי, הן מההיבט האישי וגם בהיבט הפוליטי. בין המרואיינים נמנים רעייתו יעל, בנו פלמ"ח, חבר הכנסת בנימין נתניהו, האמנים יורם גאון וחיים טופול, ידידיו של גנדי. כמו כן משוחחים על דמותו של גנדי גם המשנה לראש הממשלה, השר שמעון פרס וראש הממשלה לשעבר אהוד ברק".

"בסרט עולה דמותו של אדם ישר ומיוחד שאורח חייו משקף את אהבת ישראל, הערכים של ארץ ישראל של פעם שרכש בפלמ"ח. גנדי עצמו לא השתנה מבחינת אהבת הארץ, הנכונות להקריב למולדת, יושר אישי, צנעה. מי שהשתנה זו הפוליטיקה, המדינה והתקשורת", אומר בן יוסף.

לשאלתה של כתבתנו אודות שילובה של משנתו הפוליטית של גנדי בסרט אומר בן יוסף כי "משנתו הפוליטית של גנדי מופיעה בסרט ברפרוף, זאת על מנת לסלול לו את הדרך להקרנות במערכת החינוך".

כתבתנו מדווחת כי מבנה הסרט, שהופק ביוזמת עמותת מור"ג (מורשת גנדי) בנוי על קווים לדמותו של גנדי מילדותו בירושלים, נערותו בפלמ"ח ועד להרצחו. "אי אפשר להקיף ב- 30 דקות את הביוגרפיה המרתקת והעמוסה של גנדי", מדגיש בן יוסף.


הסרט הופק על ידי בית הספר לטלוויזיה, לקולנוע ואומנויות מעלה - ירושלים, כאשר בוגריה אמונים על העשיה. הבימאי: גילי גולדמישט, הצלם והמפיק בפועל: גיל מזומן, התסריטאי: שושי גרינפלד.

כאמור, הסרט יוקרן הערב, (שלישי 1/11/05) בשעה 20:30, בערוץ הראשון של הטלוויזיה.

