

היום פורסמה הרשעתו של עבאס מוחמד אל סייד מפקד החמאס בטול כרם, יוזם הפיגוע במלון פארק בנתניה. מההרשעה עולה כי המחבלים זממו להשתמש בפיגוע גם ברעל הציאניד.

היום הותרה לפרסום הכרעת הדין שבה הורשע בכיר החמאס בטול כרם עבאס בן מוחמד אל סייד, מהנדס מטול כרם, ומי שעמד מאחורי הפיגוע במלון פארק בנתניה.

כזכור בפיגוע במלון פארק בליל הסדר ב02, נרצחו 30 בני אדם ונפצעו 160 , בהם פצועים קשה. ישראל יצאה בעקבות פיגוע זה שהוגדר כ'פיגוע אסטרטגי', למבצע 'חומת מגן', שנועד להרוס את תשתיות הטרור בערים הערביות ביו"ש.

כתבתנו רותי אברהם מוסרת כי מהכרעת הדין שהותרה היום לפרסום עולה כי למעשה זממו מתכנני הפיגוע במלון פארק לעשות שימוש גם ברעל הציאניד. הרעל הוברח מירדן על ידי אחיינו של הנאשם, טארק זיידאן, רוקח במקצועו. בעדותו ציין זיידאן כי בפיגוע זה לא נעשה בסופו של דבר שימוש בציאניד אך היתה כוונה לעשות בו שימוש בפיגוע אחר. "שעה לאחר ששמעתי על הפיגוע שלח לי הודעה דודי עבאס אסייד ובה אמר לי כי הפיגוע הוא שייך לנו והוא פיגוע רגיל...ללא ציאניד ובקרוב יהיה פיגוע נוסף עם ציאניד, ומהודעה זו הבנתי כי דודי עבאס יודע פרטים על הפיגוע וכי יש לו הרצון להשתמש בחומר הציאניד בפיגוע הבא", אמר בחקירתו.

עוד אמר בחקירה: "מתוך הקשר שלי עם הפלג הצבאי השייך לחמאס קבלתי אגרת מחו"ל מסבירה לי איך משתמשים בחומר הציאניד בשיטה חדשה וידעתי כי תפקידי היה סתם לשמור חומר זה". התכנית לדבריו היתה: "לערבב חומר הציאניד עם שמן (כל סוג של שמן) ולאחר מכן למרוח אותו במקומות ציבוריים וכאשר אדם נוגע בחומר זה נכנס חומר זה לתוך העור והאדם יפגע בהרעלה ואם לא קיבל חומר אנטי ואם החומר היה מציאניד.. מוביל למוות". עוד העיד כי "הצליח להבריח מירדן בקבוק המכיל ציאניד במשקל 350 גרם במטרה 'לרצוח מאות ואולי מעבר לכך אנשים'". זיידאן אמר עוד לחוקריו כי תוכנן פיגוע התאבדות נוסף "כפול בדומה למה שהיה בבית ליד, של שני מתאבדים.. עם חגורות נפץ. אבל זה לא יצא לפועל. התכנון שובש משום מה על ידי הפעילות שלנו ושל הצבא".

אחד מחוקרי השב"כ שחקר את זיידאן העיד כי "בתחילת החקירה ביקש ממנו טארק לשרטט על הלוח המצוי בחדר החקירות את הדרך בה תכננו הוא ואסייד, הנאשם, להרעיל את מקורות המים של מדינת ישראל. בנוסף לכך טארק אף תיאר בפניו הצעה שהעלו לערבב ציאניד עם חומר דביק ולמרוח את התערובת על מתקנים ציבוריים בהם יש סיכוי רב שאנשים ייגעו. מדובר היה בכמות ציאיניד של שני מיכלים קטנים שמקלם כ 4 ק"ג".

הנאשם אסייד הורשע בין היתר עפ"י הודאתו. הוא טען בביהמ"ש כי זו הוצאה ממנו בעקבות עינויים אך בית המשפט שלל טענה זו. יתירה מכך, חוקריו ציינו כי למעשה הודאתו באה לאחר ש'נשבר' בחקירה. "מה ששבר את רוחו של האיש הזה, זה שהוא נתפס על חם כשכל בני הפרשייה שלו מודים עליו, חגורת הנפץ הוסגרה. אם האיש היה חושב לדוגמא שיש בחוץ כרגע מתאבד עם חגורה בדרך לישראל הוא כבר לא היה מודה, הוא היה מחכה שיהיה פיגוע ואז היה מודה, דברים שקרו".

שופטות בית המשפט המחוזי בתל אביב: אופיר-תום, מרים סוקולוב ותחיה שפירא, הרשיעו את אסייד בסעיפים: רצח בכוונה תחילה, נסיון לרצח, גרימת חבלה בכוונה מחמירה, פעילות בארגון טרור, חברות בארגון טרור.
