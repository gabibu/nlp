

הערב ננעל בשכונת הר נוף בירושלים, הכינוס המיוחד במלאת שנה להקמת הסנהדרין. בין היתר הוחלט בו לאחד ולחזק את בתי הדין לממונות ברחבי הארץ תחת הנהגתם של הרבנים רצון ערוסי, ישראל רוזן ודב ליאור.

בשעות הערב ננעל הכינוס המיוחד במלאת שנה להקמת הסנהדרין. הכינוס נערך בבית הכנסת הדתי לאומי בשכונת הר נוף בירושלים והשתתפו בו מאות אנשים. עפ"י דיווח המארגנים הם נאלצו במהלך הכינוס לעבור לאולם סמוך גדול יותר בשל כמות המשתתפים.

הרב עדין שטיינזלץ והרב דב ליאור בכינוס הסנהדרין

פרופ' הלל וייס דובר הסנהדרין מסר לכתבתנו רותי אברהם כי המרצים הצביעו על עומק המשבר בין האליטות, השלטון ובפרט בית המשפט העליון, לבין "היהודים הנרדפים על דתם ואמונתם, הכמהים למנהיגות, לצדק והדיפת משנאיהם". חזר בדבריהם המוטיב כי "הציבור היהודי המסורתי, הדתי והחרדי הוא הרוב המוחלט של הציבור היהודי במדינה בנוסף לציונות החילונית האקטיבית לסוגיה, ולפיכך 'הסנהדרין', לדבריו, 'ישקוד על תקנת הדמוקרטיה וכבודו כעם יהודי ריבוני על אדמתו'".

הרב ד"ר רצון ערוסי הדגים בהרצאתו מהו ההבדל בין דמוקרטיה מערבית המתגלמת בנורמות הפורמליות של הכנסת ובתי המשפט לעומת תרבות הדיון ההלכתית היהודית והציבורית שהיא דמוקרטיה מהותית מסוג שונה המגלה אחריות אמת לכבוד האדם. הרב ערוסי העמיק בחשיבות העקרונית של הפצת הנורמות המחייבות על ידי הקהילות היהודיות בארץ להזדקק אך ורק לבתי הדין לממונות.

בעקבות קריאתו הוצע כי שלושת הרבנים, הרב ערוסי, הרב ישראל רוזן והרב דב ליאור יעמדו בראש גוף, שתחתיו יעמדו כל בתי הדין של הממונות בכל הארץ.

הרב ישראל רוזן תיאר את כל המאמצים הבלתי נלאים לאורך שנים להגיע להסכמות משפטיות מינימליות עם המערכות השלטוניות וכיצד כולן הושבו ריקם בהצעות החוקה העולות על שולחן הממשלה. הוא תיאר את נזקן המהותי לקיומה של מדינת היהודים ושל העם היהודי.

הרב ראם הכהן ראש ישיבת עתניאל העמיק בקשר ההדוק שבין כלל ישראל לבין קיומו של הסנהדרין. הוא רואה בייצוג של כל העדות, הסקטורים והדעות, תנאי מוקדם והכרחי לתוקפו של הסנהדרין.

הרב נחמן כהנא תיאר את השבר העולמי הבינלאומי ואבדן הלגיטימיות של האו"ם בעקבות אי גירוש איראן מן האו"ם לאחר הצהרותיה כי יש להשמיד את מדינת ישראל.

יו"ר וועד רבני יש"ע הרב דב ליאור דיבר על 'אכזריותו ורשעותו' של המשפט כיום שהגיעה לשיאה בתוכנית ההתנתקות ע"י יצירת דהלגיטימיציה לציבור שלם, תוך התעללות בפעילי הימין ובעצורים שנמשכת לדבריו גם בימים אלה.

הרב שבתאי סבתו ברך את הסנהדרין ונשיא הסנהדרין הרב עדין שטיינזלץ, ציין כי הסנהדרין החזיק מעמד שנה 'על אף כל המלעיגים'. זו ראשית הדרך, אמר הרב שטיינזלץ "גם את התבה בנה נוח במשך מאה ועשרים שנה כדי להינצל מן המבול".

הרב יואל שוורץ הפועל במסגרת הסנהדרין בקידום נושאים חברתיים חינוכיים סיפר על הדיאלוג שהתפתח בין הסנהדרין למשרד החינוך על הבעייתיות בצורת הוראת התנ"ך בבתי ספר חילוניים. הרב שוורץ מציע לבעיה זו פתרונות.


בימת הכבוד, חלק מן הקהל ונציגי התקשורת

