

ארגוני הטרור הפלשתיניים ובהם ה'פתח' ממשיכים לשגר רקטות קסאם לעבר ישובים ישראלים מצפון לרצועת עזה. היעד העיקרי - אשקלון ובנותיה. העילה התורנית - תגובה להריגת פעילי הג'יהאד האסלאמי בקבטיה.


מאת: יהונתן דחוח הלוי

בשעות הלילה בוצע ירי תלול מסלול מצפון רצועת עזה לעבר ישובים ישראליים בנגב המערבי. השיגור אותר ע"י צה"ל באמצעות מערכת "שחר אדום". הפגזים/רקטות נפלו ככל הנראה בשטח הפלשתיני.

קודם לכן, פרסמו הג'יהאד האסלאמי, גדודי אלאקצה וועדות ההתנגדות העממית כרוז משותף בו נטלו אחריות לשיגור רקטות לעבר מג'דל (שמה הערבי של אשקלון) וקיבוץ זיקים (מדרום לאשקלון) בתגובה להריגת מפקד הג'יהאד האסלאמי באזור ג'נין וסגנו בידי כוח צה"ל ב   30 באוקטובר.

בהלוויית פעילי הג'יהאד האסלאמי שנערכה אמש בקבטיה קראו המשתתפים לארגוני הטרור הפשלתיניים להגיב במהרה על "פשעי ישראל". נציג רעול פנים של הג'יהאד האסלאמי אמר בנאומו בפני קהל האלפים כי "הנקמה בוא תבוא" והאשים את ישראל בכשלון ב'תהדיאה' (הפוגה זמנית בטרור).

גורם בכיר בג'יהאד האסלאמי אמר לאתר האינטרנט של הארגון, כי התגובה לפעילות הצבאית הישראלית נגד הארגון היא בגדר "חובה דתית". לדבריו, הג'יהאד האסלאמי נשבע להגיב תגובה קשה ביותר ל"רצח" פעילי הארגון, ובהקשר זה ציין, כי "תושבי שדרות ואשקלון לא יזכו לביטחון".

ח'אלד אלבטש מבכירי הנהגת הג'יהאד האסלאמי הדגיש אף הוא את "זכותו" של הארגון להגיב לפגיעה בפעיליו ע"י ישראל. הוא הבהיר, כי הדבקות ב'תהדיאה' אין משמעותה פסיביות וחוסר אונים על הפעילות הישראלית נגד הארגון. לדבריו, תגובת הג'יהאד האסלאמי יכולה עתה להיות "בכל מקום", רמז לאפשרות ביצוע פיגועי התאבדות בערים בישראל. אלבטש הדגיש, כי ה'תהדיאה' צריכה להתקיים גם ביהודה ושומרון, וכי הארגונים הפלשתיניים לא ישלימו עם מצב בו ישראל תחתור לנהוג באיו"ש באופן שונה מרצועת עזה בניסיונה להכתיב חופש פעולה צבאי נגד ארגוני הטרור הפלשתיניים.

