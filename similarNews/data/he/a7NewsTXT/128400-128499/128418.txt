

כבאי מחוז חיפה הצליחו לחלץ את תושבת העיר שנלכדה מתחת להריסות כשרצפת ביתה התמוטטה. ניידת של מד"א מעניקה לה בשעה זו טיפול ראשוני.


מדובר בבניין מגורים ברחוב ליטניס 11 בחיפה שרצפת אחת מדירותיו שבקומה הראשונה קרסה. יחד עם רצפת הדירה שקרסה נפלה גם דיירת כבת 80 שנלכדה מתחת להריסות ולרהיטים שנפלו.

מעיריית חיפה נמסר כי אנשי מהנדס העיר שוגרו נמצאים בדרכם למקום והם יבחנו את זירת האירוע ואת הגורמים לקריסת הרצפה. זאת תוך כדי שהכבאים בוחנים האם אין לכודים נוספים מתחת להריסות.

כאן המקום להזכיר כי בדו"ח מיוחד שהונח באחרונה בפני שרי הממשלה הועלתה סוגיית איכותם הירודה של עשרות אלפי מבנים ברחבי הארץ. הדו"ח התמקד במיוחד בסכנה המאיימת על המבנים הרבים במקרים של רעידות אדמה, אולם התיישנותם של המבנים ואופן בנייתם לפני עשרות שנים מעורר סיכון רב גם בימים כתיקונם שכן ברבים מהמקרים המבנים, כולל מבני מגורים החלו מתפוררים והם מצויים תחת סכנת קריסה.

כתבנו מזכיר כי משרד הפנים העביר באחרונה את האחריות לשיפוץ ושיקום המבנים לרשויות המקומיות אולם אלה הבהירו כי אין באפשרותם לטפל במבנים בשל מצוקה כלכלית בה הם שרויים. את המחיר, עלולים חלילה התושבים לשלם.
(ש)
