

לראשונה מאז ביצוע תוכנית הגירוש, שוללים בצה"ל גיוס נערים שנהגו, לטענתם, באלימות נגד כוחות הביטחון במהלך העקירה. ח"כ אריאל אומר בתגובה: מדובר בהישענות של צה"ל על החלטה פוליטית של הפרקליטות.

מדובר בכמה עשרות בני נוער האמורים להתגייס בשבועות הקרובים לצה"ל, אך קיבלו הודעה שלא יגייסו אותם מפני שהיו מעורבים בפעילות בלתי חוקית במהלך ההתנגדות לתכנית ההתנתקות.

ח"כ אורי אריאל אומר בתגובה כי מדובר בהישענות של צה"ל על החלטות פוליטיות של הפרקליטות. "החלטת הפרקליטות בסערת ההתנתקות להגיש כתבי אישום נגד פעילי הימין נבעה ממניעים פוליטיים", אמר ח"כ אריאל, צה"ל צריך להיזהר ממצב בו הוא נשען על החלטות פוליטיות". עוד הוסיף כי רוב הנערים בהם מדובר הם נערים טובים וערכיים. "לא יתכן להשתמש בכתבי אישום תוצרי המדיניות הטוטאליטרית כשי למנוע גיוס בחורים אלה", אמר

מועצת יש"ע אומרת בתגובה כי על צה"ל לגשר על הפערים שנוצרו תוך כדי גירוש יהודי גוש קטיף וצפון השומרון ולא להעמיקם. "מועצת יש"ע בדיעה כי על צה"ל שלקח חלק מרכזי בגירוש יהודי גוש קטיף וצפון השומרון, אירוע שהותיר פצע מדמם בעם, למצוא את הדרך לגשר על הפערים שנוצרו ולא להעמיקם עוד יותר. אשר על כן, כל ניסיון ליצור כיתות שיסרבו לגייס לצה"ל או יסורבו לגיוס, רק יעמיק את הקרע בחברה הישראלית", נאמר בהודעת המועצה.

תגובה מעט יותר לוחמנית נשמעה מפיו של יו"ר "חזית יהודית לאומית", ברוך מרזל. "צה"ל לא עושה טובה בכך שהוא לא מגייס את הצעירים. אני קורא לצעירים להתגייס למסגרות אלטרנטיביות אחרות ולאנשי מועצת יש"ע להפסיק להתחנף לשלטון. מי שלא רוצה אותנו-לא עושה טובות", אמר מרזל.

יו"ר המפד"ל, ח"כ זבולון אורלב, דרש היום לקיים דיון מהיר בועדת החוקה של הכנסת בעקבות דו"ח הסניגוריה הציבורית שפורסם בסוף השבוע. לדבריו, הדו"ח חושף אפליה ופגיעה קשה בזכויותיהם של
עצורי ההתנתקות משיקולים פוליטים. "יש חובה לפעול ביד קשה ותקיפה נגד כל מי שנקט באלימות, אולם רבים מהעצורים נפלו קורבן למדיניות מעצרים נרחבת ושפיטה קולקטיבית על לא עוול בכפם ומסיבות פוליטיות", אמר אורלב. בעקבות דרישתו תדון הועדה בנושא ביום ב' הקרוב.
