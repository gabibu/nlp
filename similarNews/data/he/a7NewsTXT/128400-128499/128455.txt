

שלוש וחצי שנות מאסר השית הבוקר בית המשפט על דוד רוט שהורשע בגניבת 20 מיליון שקלים מהבנק בו עבד בתפקיד בכיר, בנק המזרחי.

שופט בית המשפט המחוזי בתל אביב, ד"ר עודד מודריק, גזר הבוקר שלוש וחצי שנות מאסר בפועל ושנתיים על תנאי על דוד רוט אשר הורשע בעבירות של גניבה, מרמה והפרת אמונים, זיוף וגניבה מבנק המזרחי בשנות ה-90. בית המשפט עיכב את ביצוע העונש ב-45 ימים.

רוט הורשע כי כאשר שימש כעובד בכיר בבנק המזרחי בבני ברק גנב כ-20 מיליוני שקלים משישה בעלי חשבונות בבנק וביצע 200 פעולות משיכת כסף ללא ידיעתם. רוב הכסף שנגנבו מהלקוחות, תושבי חוץ, הועברו לחשבון מעבר ומשם הועברו ליותר מ-40 חשבונות של לקוחות שונים של רוט.

במשפטו טען רוט כי ביצע את הגניבה שלא לצרכיו האישיים אלא לצורכי הבנק.

השופט מותח ביקורת על הבנק וכותב כי אינו יכול להתעלם מעובדה כי עד היום לא הגיש הבנק תלונה נגד רוט.

