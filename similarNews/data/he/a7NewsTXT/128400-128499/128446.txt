

דב לאוטמן, יו"ר מועצת המנהלים דלתא גליל תעשיות בע"מ ויוסף אקרמן, נשיא אלביט מערכות בע"מ - הם היצואנים ואנשי העסקים המצטיינים מטעם מכון היצוא והתאחדות התעשיינים לשנת 2005.

השניים יקבלו אותות הוקרה והערכה ע"י ראש הממשלה, אריאל שרון וממלא מקום ראש הממשלה ושר התמ"ת אהוד אולמרט, ב-10 בנובמבר 2005, בוועידת ראש הממשלה ליצוא שמארגנים מכון היצוא והתאחדות התעשיינים, במלון דויד אינטרקונטיננטל בתל-אביב.

דב לאוטמן, מייסד ויו"ר דלתא גליל תעשיות בע"מ, יקבל אות הוקרה והערכה על פיתוח עסקים שהרחיבו את קשריה הכלכליים והתעשיתיים של ישראל עם שכנותיה. לאוטמן ציין ש"היצוא הוא המפתח לצמיחה ואין גבול ליכולת הצמיחה של הייצוא התעשייתי. ישראל יכולה להיות מרכז לחברות גלובליות גדולות".

ממכון הייצוא נמסר כי בשנת 2004 הסתכמו המכירות בחו"ל של דלתא ב- 602.3 מליון דולר. במחצית הראשונה 2005 - הסתכמו מכירותיה של החברה בחו"ל ב- 317.5 מליון דולר, גידול של 11% מהתקופה המקבילה אשתקד.

יוסף אקרמן יקבל אות הוקרה והערכה על חברה ישראלית מובילה בתחומה בשווקים בין - לאומיים. אלביט מערכות היא חברה בין   לאומית, העוסקת במגוון רחב של טכנולוגיות מתקדמות אלקטרוניות ואלקטרו   אופטיות משולבות עבור השוק הביטחוני ברחבי העולם. תחומי העיסוק העיקריים
כוללים: מערכות מוטסות קרקעיות וימיות, מל"טים (מטוסים ללא טיס (UVA), מערכות שליטה, בקרה, תקשורת, מחשבים ומודיעין וטכנולוגיות אלקטרו אופטיקה וחלל מתקדמות. אלביט מערכות רשמה בתולדותיה הישגים רבים וזכתה בפרויקטים מהגדולים והחשובים בעולם בתחומי עיסוקיה. בשנת 2004 רשמה קבוצת אלביט מערכות רווח של 53 מיליון דולר נטו והכנסות של 940 מיליון דולר. אקרמן ציין, כי "עבור התעשייה הישראלית בכלל והתעשייה הביטחונית הישראלית כמו אלביט מערכות בפרט, המונח יצוא איננו עוד מושג אלא פילוסופית חיים ומפתח ליציבות ולשגשוג כלכלי לטווח הארוך".

במכון הייצוא מציינים כי בשנת 2004 - הסתכם היצוא של אלביט בכ- 698 מיליון דולר   גידול של 9% לעומת השנה שקדמה לה. במחצית הראשונה של 2005   הגיע היצוא של אלביט ל- 330 מיליוני דולרים   בדומה להיקף היצוא בתקופה המקבילה אשתקד.


ועידת ראש הממשלה הרביעית לייצוא ולשיתוף פעולה בין-לאומי המאורגנת על ידי מכון היצוא הישראלי והתאחדות התעשיינים תתקיים ביום ה' - 10.11.05 במלון דויד אינטרקונטיננטל, תל-אביב. בוועידה צפויים להשתתף כ- 1,200 אנשי עסקים מהארץ ומחו"ל.
(ש)
