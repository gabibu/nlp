

עצרת האו"ם קבעה היום יום זיכרון בינלאומי לשואה שיצויין מדי שנה ב-27 בינואר, יום שחרורו של מחנה ההשמדה אושוויץ-בירקנאו, זאת על פי הצעת ישראל.

עצרת האו"ם קבעה היום יום זיכרון בינלאומי לשואה שיצויין מדי שנה ב-27 בינואר, יום שחרורו של מחנה ההשמדה אושוויץ-בירקנאו, זאת על פי הצעת ישראל. כבר בתחילת השבוע הביעו יותר מ-100 מדינות תמיכה ביוזמה, ובכך הובטח רוב לאישורה בכינוס. היום אושרה ההצעה פה אחד.

יש לציין כי מדובר בהצעת ההחלטה הראשונה שהגישה ישראל להכרעת האו"ם, מאז הצטרפה לארגון.

ארגון יד ושם בירך על החלטתו של האו"ם לקבוע יום זיכרון בינלאומי לשואה. יו"ר הנהלת יד ושם אבנר שלו אמר כי "האו"ם הכיר היום הלכה למעשה בחשיבות זיכרון השואה הן כערך בפני עצמו והן ככלי להבטחת המחויבות לשמירה על ערכי היסוד של האנושות".

"החלטת האו"ם החשובה באה באיחור רב, אבל טוב מאוחר מאשר אף פעם לא", כך אומר היום סגן השר לענייני חברה ותפוצות, ח"כ הרב מיכאל מלכיאור, המופקד על נושא האנטישמיות מטעם הממשלה, בתגובה להחלטת האו"ם על יום זיכרון עולמי לשואה.

"האו"ם מביע בהחלטה זו הכרה בחיוניות המאבק באנטישמיות, שהולידה את הפשע הגדול ביותר בתולדות האנושות. בהחלטה זו מכיר האו"ם גם בכך שרצח העם היהודי הייחודי הוא נורת אזהרה דולקת עבור כלל האנושות בדבר הסכנה שבשנאה ובגזענות, העלולות להביא עד לרצח עם.
מבחן ההחלטה יהיה ביישומה. קודם כל במערכות החינוך בעולם, ובמיוחד במדינות שבהם האנטישמיות גואה", אמר מלכיאור.
