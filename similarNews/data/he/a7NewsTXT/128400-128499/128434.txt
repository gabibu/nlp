

ברצועת עזה התקיים טקס בחסותו של יו"ר הרש"פ, אבו מאזן לחלוקת כספים איראניים לבני משפחותיהם של מחבלים שנפגעו או חוסלו במלחמת הטרור נגד ישראל.

ביום בו במדינת ישראל חגגו את יום הכיפורים, התקיים ברצועת עזה טקס חגיגי, במהלכו חילקה "אגודת הצדקה אלאנצאר" סכום של מליון דולר. הסכום הוענק על ידי איראן למשפחות "שהידים", שבתיהם נהרסו, ולמשפחות אסירים ברצועה.

למרות שהמקור הוא איראני, נערך הטקס בחסותו של אבו מאזן, שיוצג על ידי הישאם עבד אלראזק, השר לענייני אסירים לשעבר, בנוכחות כמה מחברי ה"מועצה המחוקקת". עבד אלראזק, נשא בשם אבו מאזן, בהם ציין כי "הרשות הפלשתינית" גיבשה את "תוכניותיה הלאומיות" לשם שחרור האדמה הפלשתינית וקרא להיאבק בגדר בהתנחלויות ובייהוד ירושלים.

כתבנו חגי הוברמן מציין כי אגודת "אלאנצאר" הינה אגודת צדקה איסלמית שנוסדה ב- 2001. שנתיים אח"כ הוכרזה בישראל כ"התאחדות בלתי מותרת". האגודה פועלת ברצועת עזה, מקיימת קשר הדוק עם איראן ומהווה שלוחה פלשתינית של "קרן החללים" האיראנית. האגודה פועלת בכפוף ל"מוסד החלל" בלבנון, השייך

ל"חזבאללה", שהינו השלוחה הלבנונית של "קרן החללים" האיראנית. עיקר עיסוקה של אגודת "אלאנצאר" הינו הגשת סיוע כספי למשפחות מחבלים "שהידים" ולמשפחות מחבלים אסירים של כל ארגוני הטרור. בראשה עומד נאפז עת'מאן אלאערג', איש הג'יהאד האיסלמי, המופעל על ידי ה"חזבאללה" בלבנון. ככל הידוע אלאערג' עמד בקשר עם אירגוני טרור ביו"ש, סייע בהכוונת תשתיות טרור ברצועת עזה והיה מעורב בתאום הברחת אמצעי לחימה ותחמושת לתשתיות טרור ברצועה.

האגודה, אם כן, היא חלק מהתשתית האזרחית הענפה אשר משמשת כמעטפת המסייעת לטרוריסטים ולבני משפחותיהם - משפחות "שהידים", אסירים או משפחות שבתיהם נהרסו. השתתפות נציג של אבו מאזן בטקס העברת מיליון דולר (לכשעצמו סכום בלתי מבוטל) שמקורם באיראן ממחישה כי ה"רשות" ממשיכה להימנע מהתמודדות עם המעטפת תומכת הטרור, המופעלת ברובה על ידי החמא"ס והג'יהאד האיסלמי.

זאת ועוד, בעצם השתתפות נציגים מטעם ה"רשות" בטקס חלוקת הכספים ניתנת לגיטימציה להמשך פעילותן של "אגודת הצדקה אלאנצאר" ושל אגודות אחרות המופעלות על ידי החמא"ס והג'יהאד
האיסלמי.

כתבנו חגי הוברמן מוסיף כי "קרן החללים" האיראנית, העומדת מאחורי המימון, נוסדה באיראן בשנת 1980 בעקבות מלחמת איראן עיראק על מנת לסייע למשפחות החללים, השבויים והנעדרים. לקרן, המהווה חלק ממערך ייצוא המהפכה, שלוחות ברחבי העולם. איראן רואה בסיוע הנדיב שהיא מעניקה ל"אגודות הצדקה" ביו"ש מסוגה של אגודת "אלאנצאר", אמצעי לתמיכה בארגוני הטרור, בדגש על הג'יהאד האיסלמי בפלשתין" והחמאס, ומכשיר לרכישת השפעה בקרב האוכלוסייה הפלשתינית.
נאפז עת'מאן עבד אלרחמן אלאערג', איש "הג'יהאד האיסלמי בפלשתין", העומד בראש אגודת "אלאנצאר", ציין בדברים שנשא בטקס כי האגודה שבה לפעילות לאחר שנים של הפסקת פעילותה בשל "התוקפנות הישראלית" נגד משרד האגודה, החרמת כספיה וסגירת חשבונותיה בכמה בנקים. מזכיר האגודה נאצר אלשיח' הוסיף כי "קרן החללים", הפועלת באיראן, פורסת חסותה גם על כל משפחות ה"שהידים" שנפלו בהגנה על האדמה הפלשתינית. לדבריו סייעה האגודה מאז תחילת העימות לכ-3,996 "שהידים" ($ 5,000 לכל משפחה) ול-200 אסירים ($ 1,000 לכל אסיר). בנוסף
לכך משולמות לדבריו על ידי אגודת "אלאנצאר" משכורות חודשיות למשפחות 1,940 "שהידים", הנעות בין $75 לבנו של "שהיד" ל- $250 ל"שהיד" שהיה נשוי. כמו כן הודיע נאצר אלשיח' על השקת
פרויקט לפיצוי משפחות "שהידים" שבתיהן נהרסו על ידי כספים שמקורם ב"קרן החללים" באיראן.

