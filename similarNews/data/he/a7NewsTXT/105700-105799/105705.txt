

מערכת שליטה ובקרה ממוחשבת, מטוסים זעירים ללא טייס, מטוסים ללא טייס ומערכות אלקטרוניות ייחודיות לשדה הקרב הישראלי הם רק חלק מתערוכת LIC 2005 שמתקיימת בת"א.

אחת התצוגות המוצגות בפני קהל המבקרים הרב שגדש את אולמות גני התערוכה בת"א היתה מערכת שליטה ובקרה ממוחשבת המותאמת בצרכי היישובים ביהודה ושומרון כפי שמסביר עדי מינץ מנהל השיווק של חברת תדיראן - מערכות אבטחה, אשר פיתחה את המערכת: "בעקבות הפיגוע בישוב חרמש נערך תחקיר מקיף ואז התברר כי ביומיים שלפני חדירת המחבלים ליישוב לא הגיעו ערביי הסביבה למסיק הזיתים. עובדה שאינה יכולה להראות על גבי מסכי המכ"ם השונים הביאה את מפתחי הרעיון לבנות מערכת אשר בנוסף להיבטים האנושיים הרגילים (תצפית, גדרות ועוד) תיתן נתונים גם על סביבת האזור", מסביר עדי מינץ. "המערכת החדשה הזו יודעת לזהות שינויים סביבתיים והיא תגיב מיידית כאשר יחולו שינויים בגיזרת יישוב כזה או אחר".

ביומן ערוץ 7 הסביר עדי מינץ את מעלותיה של המערכת החדשה "זהו הדור השלישי של מערכות האבטחה האלקטרוניות. זהו פיתוח המוח מאחורי החיישנים. עיקר העבודה בחמ"ל היא עבודת השגרה. המוח שפיתחה תדיראן מבוסס על מערכת השו"ב של החץ, הוא לומד את השטח ושגרת החיים שבו באמצעות כל הסנסורים שלרשותו. מערכת זו יודעת לפרש מידע מהמצלמות והחישנים ונותנת לקב"טים מידע על השגרה. בכל חריגה מתקבל דיווח למערכת. לכל אירוע קודמת הפרת שגרה מסוימת. כל שינוי מהשגרה קופץ אוטומטית לאנשי החמ"ל זה משנה באופן דרמטי את יכולת מניעת הפיגועים. זה גם מקטין משמעותית את כמות האנשים שמגינים. לא צריך עוד אנשים שיסתובבו ליד הגדר חשופים לירי. מספיק כח יירוט שכאשר יש ארוע הוא נשלח לשטח. זה גם יכול למנוע הרבה ארועים כי לרוב הארועים יש מידע מוקדם שהתקבל תוך כדי החריגה מהשגרה. מכרנו מערכת כזו למתקן אסטרטגי גדול בדרום מזרח אסיה וכעת היא מוצגת למערכת הביטחון. נשמח שגם ישובי יש"ע ישתמשו בה, מדובר במחירים סבירים לישוב. יש התעניינות גדולה בתערוכה".

כתבנו לעינייני צבא קובי פינקלר מוסר שמערכת נוספת שהוצגה בתערוכה היא המזל"ט החדיש הניתן להטסה בידי אדם ללא כל צורך במפעיל מקצועי. "חייל המצוי בשדה הקרב יכול להטיס את המטוס הזה בקלות רבה ומיד ישוגרו ממנו נתונים למערכת מחשב כף יד המצויה בשטח אצל המפקד או אחד מחייליו" מסביר סרן דב מפעיל מזלטי"ם. בפעולות האחרונות ברצועת עזה השתמשו החיילים רבות במכשור החדיש וחסכו בכך עימות חזיתי עם המחבלים.
מל"טלחץ כאן להגדלה  

רובוט לפעילות אבט"שלחץ כאן להגדלה  

המכ"ם שיזהה שינויים סביבתייםלחץ כאן להגדלה  
