

"העברת בסיסי צה"ל מרצועת עזה לאזור קבוץ רעים תגרום לפגיעה בסביבה הנופית בשטח ייחודי ורגיש", כך טוען השר לאיכות הסביבה שלום שמחון. בין האתרים העלולים להיפגע בית הכנסת העתיק במעון ותל ג'אמה.

השר שמחון פנה לשר הביטחון, שאול מופז, בבקשה שיפעל למניעת העברת בסיסי צה"ל מרצועת עזה לאזור קבוץ רעים בדרום בסמוך לנחל הבשור.

בפנייתו מציין השר שמחון כי יש לשקול שיקולים ארוכי טווח לפני שמחליטים על הקמת הבסיסים החדשים, וכי הקמתם באזור קבוץ רעים תהווה פגיעה סביבתית ונופית קשה בשטח ייחודי ורגיש.

פנייתו של שמחון למופז הגיעה לאחר שכחלק מהערכות צה"ל לפריסה מחדש מרצועת עזה, פנו גורמי משרד הביטחון וצה"ל למשרד לאיכות הסביבה, בבקשה להקמת מחנה קבע חדש, גדול, סמוך לנחל הבשור באזור קיבוץ רעים.

מהמשרד לאיכות הסביבה נמסר כי המחנה מיועד לשמש כמפקדה ראשית לכוחות הצבא באזור, מתוכנן בשטח של כ 700 דונם וישמש לכ 1000 חיילים בשהייה קבועה. המחנה יכלול מערך לוגיסטי (כלי רכב, סדנאות לטיפול בכלים, אחסון דלקים, תחמושת וציוד ועוד). הקמתו תחייב בניית מתקני תשתית והנחת קווי תשתית מעבר לתחום המחנה המוצע.

במשרד מבהירים כי מדובר במחנה שאמור לקום בין נחל הבשור לבין נחל אסף. "נחל הבשור מהווה עמוד שידרה סביבתי-נופי מרכזי בארץ, עבורו מקודמת בימים אלה תכנית אזורית 'דרך הבשמים' אשר הוגשה לאונסק"ו להכרזה כאתר מורשת עולמית. נחל אסף מהווה ציר תיירות מקשר בין אתרים מרכזיים באזור: בית הכנסת העתיק במעון ותל ג'אמה", אומרים במשרד לאיכות הסביבה.

יצויין כי לאחרונה אושרה בועדה המחוזית בדרום, תכנית האב הכוללת לנחל הבשור, המהווה תכנית מנחה לכל גופי הפיתוח והתכנון. בהכנת התכנית היו שותפים משרדי הממשלה, הרשויות המקומיות וגופים נוספים. במשרד לאיכות הסביבה רואים חשיבות בשמירת רצף השטח הפתוח, באזור בו מוצע המחנה, המהווה מרחב פתוח מטוייל, בו פזורים אתרי טבע נוף ומורשת.

השר שמחון קובע כי "הקמת המחנה באתר המוצע והתשתיות הנלוות לו (קווי ומתקני שפכים, קווי תשתית אחרים, צירי תנועה) תגרום להערכתנו לפגיעה סביבתית ולפגיעה נופית בשטח רגיש זה (הפיכת נחלים המהווים צירי טיול מרכזיים לצירי תנועה לרכב ולרק"מ, פגיעה בשטחי יער, פגיעה באתרי עתיקות חשובים כמו תל ג'מה ועוד)".

