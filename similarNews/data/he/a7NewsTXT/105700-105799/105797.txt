

עו"ד יעקב שפיגלמן ב"כ כונס הנכסים הרשמי, הודיע כי מתנהל מו"מ עם שתי קבוצות מציעים לרכישת בית החולים, "מו"מ רציני שיש סבירות גבוהה כי יבשיל לכלל מכירת בית החולים במהלך החודשיים הקרובים".

שני המציעים התחייבו להמשיך ולהפעיל את בית החולים במשך שנים ארוכות.

בדיון שנערך אתמול אחה"צ בבית המשפט המחוזי בירושלים שררה אוירה אופטימית לאור דבריו של עו"ד יעקב שפיגלמן ב"כ כונס הנכסים הרשמי כי מתנהל מו"מ עם שתי קבוצות מציעים לרכישת בית החולים, מו"מ רציני שיש סבירות גבוהה כי יבשיל לכלל מכירת בית החולים במהלך החודשיים הקרובים .

בדיון אמר עו"ד שפיגלמן כי "בעקבות ההזמנה להציע הצעות שפורסמו בזמנו, הוגשו בתחילה שתי הצעות שלא היוו למעשה בסיס רציני לדיון, לאחרונה פנתה אלינו אחת הקבוצות שהגישה את ההצעה הראשונה ושיפרה באופן מאוד משמעותי את ההצעה ולאחריה פנתה קבוצה נוספת והגישה גם היא הצעה שאף היא בגדר הצעה משמעותית לפתרון הבעיות של בית החולים", אמר.

שפיגלמן הוסיף כי "ההצעה מדברת על רכישת הנכסים והפעילות של בית החולים תמורת עשרות מיליוני  , תוך התחייבות להפעיל את בית החולים כעסק חי לתקופה ארוכה והתחייבות להעסיק מספר עובדים מינימלי כפי שנדרש בבקשה להציע הצעות . ההצעה השניה שהוגשה לאחר מו"מ אינה נוקבת בסכום מוגדר אבל מאידך עפ"י ההצעה הזאת המציעים ייקחו ע"ע את תשלום הפנסיות לגמלאי בית החולים, הכוונה לא בתשלום מלוא הפנסיות אלא בקיצוץ מסוים" .

עוד אמר עו"ד שפיגלמן כי "מבחינת הנתונים הכספיים את שנת 2004 סיימנו באיזון ואף ברווח קטן".

נציגת המדינה אמרה כי יש לאפשר לכנ"ר (כונס נכסים רשמי) את פרק הזמן הדרוש לשם השלמת המו"מ ואמרה כי היא בדקה עם אנשי משרד האוצר שאמרו כי עקרונית יש נכונות לסייע לביה"ח בפרק הזמן עד להשלמת המו"מ.

מנהל בית החולים, ברי בר ציון, מסר כי מחר ישולמו לפנסיונרים גמלאות חודש פברואר על אף שלא התקבל החודש סיוע כל שהוא מהמדינה .
