

הצעת שינוי לביטול פטור משירות צבאי לבנות דתיות הונחה על שולחן הכנסת. לטענת היוזמים די בסעיף בחוק המשחרר 'נשואות והרות', כדי לשחרר את מרבית הבנות הדתיות.

הצעת חוק לביטול פטור משירות צבאי לבנות דתיות הונחה השבוע על שולחן הכנסת. מאחורי ההצעה עומדים מרבית חברי סיעת שינוי. עפ"י ההצעה יבוטל סעיף 40 לחוק שירות הבטחון הפוטר משירות צבאי בנות המצהירות כי אינן יכולות לשרת שירות צבאי מטעמי הכרה דתית.

כתבתנו רותי אברהם מוסרת כי הפטור לטענת יוזמי החוק מהווה "אפליה פסולה" בין בנות דתיות לחילוניות ובין בנות דתיות לבנים דתיים, וכי בביטול הפטור יש נסיון "לשים קץ לפירצה הקיימת לכל אותן בנות המחפשות דרך קלה להשתמט משירות הבטחון ומנצלות לרעה את הפטור הקיים בחוק".

בהסבר להצעת החוק נמסר נתון לפיו "כיום כ 40% מהנשים לא מתגייסות לצה"ל, שלושה רבעים מהן עקב הצהרת דת   שיעור שתפח ב 50% מאז 1990 ".
ייתכן כי פילוח מפורט יותר של אותן 40% 'הבלתי מתגייסות' יחשוף קבוצה נוספת שבה שיעור הבנות המתגייסות נמוך מהממוצע הארצי, נערות תל אביביות. העתון "תל אביב" דיווח בחודש פברואר 05 על הגשתו של דו"ח לראש העיר תל אביב רון חולדאי, ממנו עולה כי שיעור זכאים לתעודות בגרות בעיר תל אביב עלה וכי 63% מבוגרי בתי הספר התיכונים בעיר זכאים לתעודות בגרות. לעומת זאת מדד הגיוס בעיר תל אביב בין השנים 97 ל 01 היה נמוך מהממוצע הארצי הן בקרב בנים והן בקרב בנות. מדד הגיוס העירוני של בנים עומד על 71% - 74% ואילו מדד הגיוס העירוני של הבנות עומד על 61% - 63%".

יוזמי 'ביטול סעיף 40 ', הותירו על כנו את סעיף 39 , הפוטר משירות צבאי: נשים נשואות, אמהות ונשים הרות. "די בסעיף זה בכדי לשחרר את מרבית הבנות הדתיות משירות בצה"ל", נכתב בהצעת החוק של שינוי לביטול הפטור משירות צבאי לבנות דתיות.
