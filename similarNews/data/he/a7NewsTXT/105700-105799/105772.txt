

חבר מועצת עיריית גבעתיים טוען שהעירייה בראשות איש מפלגת העבודה איפשר גרירת חוב של 920.000 שקלים למפלגתו, העבודה. העירייה: הנתונים אינם מדוייקים. מדובר בחילוקי דעות הקרובים לפתרון.


יורם פומרנץ, איש סיעת שינוי במועצת העיר גבעתיים טוען כי העירייה איפשרה למפלגת העבודה לגרור חובות ארנונה במשך כשש שנים. לדבריו אופן התנהלותה של העירייה מעלה את החשד שהפריבילגיה הייחודית ניתנה למפלגה כיוון שראש העירייה, אפי שטנצלר, הוא איש המפלגה שנבחר לתפקידו מטעמה.

בשיחה עם כתבנו שמעון כהן מספר פומרנץ על חוב הארנונה של מפלגת העבודה שלטענתו במשך שנים לא שולם. "האם לאזרח רגיל היו מאפשרים למשוך אי תשלום ארנונה?", הוא שואל. "הרי אחרי שני סבבי תשלום שאדם לא שילם העירייה הייתה שולחת שוטר לאכוף את התשלום, וכאן מדובר בחוב שנגרר שנה תוך התעלמות העירייה".

מדוברות העירייה נמסר לכתבנו כי הנתונים שמציג פומרנץ אינם מדוייקים. מדובר, לדברי העירייה בוויכוח אותו מנהלת מפלגת העבודה עם עיריית גבעתיים מאז שנת 2000. מפלגת העבודה טענה כי היא משלמת שכר דירה על מבנה המפלגה בתעריף היקר ביותר של משרדים, בה בשעה שהיא פועלת בעיר כמעט כמלכ"ר (מוסד ללא כוונות רווח) שעיקר פעילותו מיועדת למען הקהילה. כיוון שכך דורשת המפלגה מהעירייה להפחית את התשלום בחצי. לפי שעה הוחלט, אומרים בעירייה שמפלגת העבודה תשלם את החוב המקובל על שני הצדדים בגובה של כארבע מאות אלף שקלים ובאשר להמשך התשלום תידון הסוגיה בפני האחראית על המחוז מטעם משרד הפנים.

בעירייה מדגישים כי לפני כחודש העבירה מפלגת העבודה המחאה על סך 424,000 שקלים, כפי שסוכם.

בשיחתו עם כתבנו טוען פומרנץ כי טענתו אינה רק על גרירת החוב במשך השנים האחרונות ללא צעדי אכיפה, אלא גם על אופי הסיכום אליו הגיעו הצדדים. לדבריו מדובר בסיכום לפיו התנתה מפלגת העבודה את תשלום הסכום שהועבר בהבטחה מצידה של העירייה שתעשה הכל כדי להביא למחיקת המשך החוב, בסך כחצי מיליון שקלים. פומרנץ מציין כי העירייה והמפלגה הגדירו את המאמצים הצפויים למחיקת החוב ככאלה שיעמדו במבחן החוק הישראלי. "זו בדיחה צינית. לאיזה תושב היו מאפשרים להנתנות תשלום בכך שהעירייה תתאמץ למחוק את המשך החוב?", שואל פומרנץ. "ההתנהלות הזו מעוררת חשד שכפל הכובעים של ראש העירייה כאיש מפלגת העבודה הוא שגורם ליחס המיוחד הזה למפלגה".

לנוכח טענתו זו של פומרנץ, אומרים בעירייה כי דבריו מופרכים ואם היה מבקש ראש העירייה להקל על תשלומי מפלגתו שלו, הרי שהיה נמנע מלסווג את תשלומי הארנונה שלה בסיווג היקר ביותר, ומלכתחילה היה מפחית את התשלום בחצי.

לפי שעה ממתינה העירייה להכרעת משרד הפנים אם לחייב את מפלגת העבודה גם בשארית החוב או שמא, זה יימחק. "אם הטענות של העבודה לא יתקבלו היא תצטרך לשלם כמו כל תושב אחר", אומרים בעירייה.

יועצת התקשורת של עיריית גבעתיים עמית רייכר אומרת לכתבנו כי העיר גבעתיים ייחודית בכך שלא קיים אצלה המונח 'חובות אבודים' כבשאר המועצות המקומיות והעיריות. זו הסיבה לדבריה שגם כעבור שנים, ממשיכה עיריית גבעתיים ודורשת את החוב מהחייבים לה.
(ש)
