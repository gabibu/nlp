

במסיבת עיתונאים בה הציגה עורכת הדין טליה ששון את דו"ח המאחזים שהכינה לבקשת ראש הממשלה, היא מפנה אצבע מאשימה למשרדי ממשלה ובכירים שסייעו, בפועל, או בעצימת עיין, להקמת המאחזים ביו"ש.

(צילום:אבי חיון צמח. לע"מ)

לאחר שביום ג' מסרה עורכת הדין טליה ששון את דו"ח המאחזים לראש הממשלה, היא הציגה אותו אתמול (ד') במסיבת עיתונאים. בדו"ח בין השאר גם המלצות לאסור בניית ישובים ולאסור שינוע קרוואנים.

כפי שפורסם כבר ביום ג', טוענת ששון כי מערכת האכיפה החוקית בישראל העדיפה להעלים עין מהקמתם של כמאה מאחזים ברחבי יהודה ושומרון. באשר לאכיפה מתכוונת ששון בעיקר להעלמת עין רצופה מצידו של משרד הבטחון מהמתרחש בשטח. "שרי ביטחון רבים לא נתנו הנחייה לבצע הריסה במאחזים", כתבה.

בדו"ח מפנה ששון אצבע מאשימה לעבר משרד השיכון והשרים שעמדו בראשו בשנים האחרונות. היא קובעת כי המאחזים תוכננו בעצם בין כותלי המשרד, "למרות שאין החלטה ממשלתית לאשר את ההקמה".

ששון דורשת את סגירתה של המחלקה להתיישבות במשרד הבטחון שכן בה תוכננה בניית המאחזים. כמו כן תקפה את עוזר שר הבטחון לענייני התיישבות רון שכנר על סיועו לבניית ההתיישבות ביש"ע.

משה יוגב, גזבר תנועת אמנה, קובע בראיון ליומן הצהריים כי כל המאחזים, ללא יוצא מן הכלל קיבלו אישור מראשי הממשלה האחרונים, והפקידות הממשלתית ביצעה בסך הכל הנחיות שניתנו על ידי ראשי הממשלה.

יוגב מציין כי עורכת הדין ששון, לא די שלא הזמינה את אנשי ההתיישבות על מנת לקבל מידע, לא אותם ואף לא את ראשי המועצות והרשיות ביש"ע, אלא שאף לא טרחה להשיב למכתב בו ביקשו אנשי 'אמנה', תנועת ההתישבות ביש"ע, להופיע בפניה ולהציג נתונים מטעמם.

בדבריו קובע יוגב כי החוק אינו מעניין את המדינה, עובדה היא שהמדינה מתעלמת מבנייתם של למעלה ממאה אלף בתי ערבים בצפון ובדרום. לעומת זאת, מסביר יוגב, במקרה של עו"ד ששון, מדובר בכניעה של ראש הממשלה ושליחו עורך הדין דב וייסגלס ללחצים האמריקאים, ועל כן בחרו דווקא את עורכת הדין ששון, הידועה ביחסה העויין להתיישבות ביש"ע, לבצע את הדו"ח שיתאם להנחיות וללחצים המופעלים על הממשלה.

באשר לצפוי בהמשך לנוכח הגזירות שלא לבנות ישובים, לא לשנע קראוונים ואף לסגור את חטיבת ההתיישבות, אומר יוגב כי לפי שעה אמנם לא ברור כיצד יתקדמו הדברים, אבל במסכת העליות והמורדות העוברות על ההתיישבות ברור לו שבסופו של מהלך "רק אנחנו נהיה ביש"ע. היו כבר גזירות דומות שהתבטלו. בע"ה כך יקרה גם הפעם".

יוגב אומר כי במהלך היום תקיים תנועת אמנה מפגש התייעצות לקראת המשך ההתנהלות והתגובה לתקשורת לנוכח הדו"ח וההמלצות.

כאן המקום להזכיר את דבריו לערוץ 7 של יו"ר מועצת מטה בנימין פנחס וולרשטיין שקבע כי התנהלות הבנייה וההיאחזות בשטחי יש"ע הייתה מדיניות שנועדה להוות חלק מתשובה ציונית לטרור המשתולל בשנים האחרונות. באשר להתנהלות החוקית סיפר וולרשטיין כי כל המאחזים הועלו לקרקע בידיעה מלאה של ראש הממשלה ושר הבטחון, "אם היה מדובר במהלך לא חוקי לא היינו מבצים אותו", אמר וולרשטיין.

בראיון אמש לערוץ 7 הגיב גם עורך הדין אליקים העצני למסקנות דו"ח ששון והגדיר אותו כהחזרת המאבק היהודי להתיישבותו בארץ ישראל בימי המנדט הבריטי ותחת השלטון התורכי.

"רוב הישובים ביש"ע קמו על פי החוק הירדני, חוק צבאי והחלת דינים ישראלים עליהם, יצרו ג'ונגל של חוקים כדי לברוח ממצב הביניים שנוצר ומלחץ העולם. עניין נוסף הוא שהאנשים בראש מערכת השלטון בששת הימים, מפאי"ניקים, היו עדיין עם סנטימנטים יהודים, דיין, גלילי רבין. הם היו עוד חצויים בנפשם. גם מי שבעד חלוקת הארץ היה נגד מדינה פלסטינית. לכן נתנו ולא נתנו. הסכימו למצב ביניים וכשיצרנו עובדות הם שמחו להשלים איתן, בירכו על יוזמתנו ועזרו. אחר כך קם דור צעיר שמנותק מכל שורשים יהודיים בא"י, אצלם החל פרק של זרים בתוך עמנו. בנוסף חלה התקדמות ממאירה בשלטון בארה"ב- השלטון הכי גרוע מבחינתנו הוא של בוש, רק אצלו הוחלנו להיקרא כובשים. שרון הנהיג ממשלת בובות לשלטון בארה"ב נרתע מהברוטליות של בוש. תחת לחץ זה ומפני ששרון התקפל, הוא היה חייב להתחבא מהאמריקאים וללכת בעקיפין. הוא היה זהיר שלא לחתום בעצמו על שום דבר ולכן למרות שהסכים ויעץ לכל, החתימות על הקמת המאחזים הן של אנשים מלמטה", אמר עורך הדין העצני.

דברי העצני במלואם
