

מנהלים מחמישים מפעלים קיבוציים יבקרו בבורסה במסגרת בחינת אפשרויות להנפקת מניות בה.

מנהלי המפעלים יפגשו עם מנכ"ל הבורסה, שאול ברונפלד ועם מנהלת יחידת ההנפקות, חני שטרית.

במפגשים ישתתפו יו"ר פלסטרו גבת, יוסי חברון ומנכ"ל פלרם, עמוס נצר, שיספרו על ניסונם בהנפקת מניות בבורסה. עוד ישאו דברים במפגש צבי סטפק, מנכ"ל מיטב וקובי לוינסון, מנכ"ל ד"ש נירות ערך והשקעות.

מנכ"ל איגוד התעשיה הקיבוצית, עמוס רבין, אמר שכיום מניותיהם של 18 מפעלים קיבוציים נסחרות בבורסה. ל-75 מפעלים קיבוציים יש שותפויות עם גורמים חיצוניים. ההתאוששות במשק ובבורסה בשנה האחרונה החזירה את הענין של המפעלים הקיבוציים באפשרות להנפקה בבורסה.

לדברי רבין, 350 המפעלים הקיבוציים הציגו בשנה האחרונה צמיחה של 7.5% במכירות. המחזור הכולל של מפעלי הקיבוצים, כולל המפעלים האזוריים, מגיע ל-25 מיליארד שקל בשנה. מעל מחצית המכירות של המפעלים הקיבוציים נובעות מיצוא ומפעילות ישירה בחו"ל. יצוא התעשיה הקיבוצית גדל בשנה האחרונה ב-13.4% ובסך הכל בכ-50% מאז שנת 2000. רבין ציין שבשנים האחרונות עברו המפעלים הקיבוציים מהפיכה ניהולית שבאה לידי ביטוי, בין השאר, במינוי מועצות מנהלים והפרדה ניהולית בין הקיבוצים לבין המפעלים.

מנכ"ל איגוד התעשיה הקיבוצית העריך שמפעלים קיבוציים נוספים יבחרו באפשרות של גיוס הון בבורסה על מנת לבצע השקעות נוספות ולממש את פוטנציאל ההתרחבות שלהם.
