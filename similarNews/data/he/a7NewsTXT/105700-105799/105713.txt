

במערכת הבטחון מבקשים ממשרד המשפטים להוסיף לחיילים משתתפי העקירה סמכות למעצר אזרחים, ולאשר הצבת מחסומים בתחומי 'הקו הירוק' למניעת הגעה של תומכי ההתיישבות לישובים.

על מנת להוסיף לכוחם של חיילי צה"ל הצפויים להשתתף בעקירת הישובים במסגרת תכנית ההנתקות של ראש הממשלה מבקשת מערכת הבטחון להעניק להם סמכויות של שוטרים.

עד כה הייתה הכוונה לשלב שוטרים בכל קבוצת חיילים שתעסוק במעשה העקירה, ובאם יוחלט לעצור את המתיישבים יוכל השוטר לבצע את המעצר, כיוון שלחיילים אין סמכות לעצור, אולם כעת מתברר כי מערכת הבטחון מבקשת להעניק גם לחיילים סמכויות לעצור אזרחים.

את בקשתה העבירה מערכת הבטחון למשרד המשפטים, שם נשקלת הבקשה.

לבד מבקשה זו מדווח העיתון 'מעריב' על בקשה נוספת המועברת גם היא ממערכת הבטחון למשרד המשפטים. על פי הדיווח על מנת למנוע הגעה של תומכי ההתיישבות לסייע בפעולות המאבק בעקירה, מבקשת מערכת הבטחון לאשר לה הצבת מחסומי דרכים גם בתחומי "הקו הירוק". גם בקשה זו מצויה בבדיקת ראשי משרד המשפטים.
(ש)
