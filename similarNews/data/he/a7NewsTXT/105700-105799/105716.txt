

במשרד הפנים "לפעמים מזעיפים פנים. אבל אני אעשה הכל לפי הספר, אראה להם רישום של הילדים בגנים ובבתי הספר, עד שנקבל אישור", אומר הרב משה אליה המבקש להעתיק מגוריו לחבל קטיף ונתקל בחומות הבירוקרטיה.

הרב משה אליה ר"מ בישיבת בית אל, ומשפחתו עומדים לעבור בקרוב לחזק את ישובי גוש קטיף.

בראיון לערוץ 7 אמר הרב אליה כי הם עתידים לעבור לנווה דקלים ברגע שיסתיימו הסידורים הביורוקרטיים והעברת הכתובת. "אנו מרגישים קשורים לכל חבלי ארצנו. מלבב לראות גם את הזיקה והשייכות של כל בית ישראל למקום: הבית אליו נעבור- היו חמישה אנשים שרצו לקבל אותו, ובסוף אנחנו זכינו".

הרב אליה אומר כי במשרד הפנים לא מקבלים בהתלהבות את בקשתו להירשם בכתובתו החדשה בגוש קטיף, והם מבקשים ממנו להביא אישורים נוספים מלבד תעודת זהות ואישור תושב, שזו הנורמה הנדרשת בדרך כלל. "לפעמים מזעיפים פנים. אבל אני אעשה הכל לפי הספר, אראה להם רישום של הילדים בגנים ובבתי הספר, עד שנקבל אישור".

ההחלטה התגבשה במשפחה במשך תקופה, לאחר נסיעות רבות לביקור קרובי משפחה בגוש, מספר הרב. "דיברנו על זה עם הילדים, לחלק פחות קל. גם לנו זה מורכב- עבודה, נסיעות. אך אין דבר שיכול להיות קרוב יותר מזה לאקט חינוכי שמראה שאנו אחים לאחיזה בכל הארץ. אני אהיה הרבה על הכבישים כדי להגיע לכל הישיבות התיכוניות בהן אני מלמד. אבל אני מצדיע לילדים שלי. כשהם יגדלו- יביטו על הצעד הזה בגאווה. יש עוד מקום לכולנו בגוש קטיף".
