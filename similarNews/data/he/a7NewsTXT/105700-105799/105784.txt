

עלייה באחוז הזכאים לתעודת בגרות מבין תלמידי כיתות י"ב, כך עולה מנתוני הסקרים השנתיים על תלמידי כיתות י"ב, נבחנים בבחינות הבגרות וזכאים לתעודה, שעורכת הלשכה המרכזית לסטטיסטיקה.


מן הסקרים השנתיים הללו שערכה הלשכה המרכזית לסטטיסטיקה לפי הזמנת משרד החינוך עולה כי
כתוצאה מכך שהחל בשנת 2001 איפשר משרד החינוך, התרבות והספורט את תיקון ציוני הבגרות באנגלית ובמתימטיקה באמצעות בחינות מועד ב', עלה אחוז הזכאים לתעודת בגרות מ-51% בשנת 2000 ל-55% - 56% בשנים 2001-2003.

הוספת מועד ב' השפיעה יותר על החינוך הערבי שאחוז הזכאים במגזר זה עלה מ-42% מבין תלמידי כיתות י"ב ב-2000, ל-51%-52% ב-2001-2003, בעוד שבחינוך העברי העלייה הייתה מתונה יותר מ 52% ל- 56%-57%, בהתאמה. כתוצאה מכך צומצם הפער בין שני המגזרים בשיעורי הזכאים מבין תלמידי כיתות י"ב, מ-52% בחינוך העברי לעומת 42% בחינוך הערבי ב-2000, ל- 56% לעומת 51% ב 2002, בהתאמה.

יש לציין כי העלייה בשיעורי הזכאות לבגרות אינה מלווה בעלייה מקבילה ברמת תעודות הבגרות. 81%-82% מבין הזכאים ב-2001-2003 קבלו תעודת בגרות העומדת בדרישות הסף של האוניברסיטאות, בהשוואה ל-82% בשנים קודמות, כאשר דרישות הסף לאוניברסיטאות כוללות 3 יחידות לימוד במתימטיקה, 4 יחידות לימוד באנגלית, ומקצוע אחד ברמה מוגברת, 4 יחידות לימוד לפחות, בנוסף לאנגלית.

נתוני שני הסקרים האחרונים בסדרה מוצגים בפרסום מיוחד אשר עתיד לראות אור בקרוב. הסקרים מתייחסים למחזורי הלימודים תשס"ב ותשס"ג.
