

בדרשתו אמש תקף מנהיג ש"ס, הרב עובדיה יוסף, את ראש הממשלה שרון אותו כינה "אכזר" ואת מדיניותו חסרת הרחמים. "שיתן לו מכה, שימות, אינשאללה ולא יקום", אמר הרב. ש"ס: הרב ייחל למות ההתנתקות ולא למות שרון.

סערה בעקבות דבריו הקשים של הרב עובדיה יוסף, מנהיג ש"ס, נגד ראש הממשלה אריאל שרון. דרשתו זו של הרב, כדרשותיו השבועיות האחרון הועברה בשידור לווייני מבית הכנסת 'יחווה דעת' שבירושלים למוקדים רבים ברחבי העולם.

הרב עובדיה כינה את ראש הממשלה 'אכזר שאין בו רחמנות' ותהה כיצד מתכוון שרון לגרש יהודים "ולשים בבתים שלהם גויים במקומם, באכזריות, בלי סיבה. בשביל מה?" שאל הרב.

עוד הזכיר הרב כי בעקירת הישובים מתכוון ראש הממשלה להחריב ישיבות, בתי כנסיות תלמודי תורה ועוד.

דבריו החמורים של הרב יוסף החריפו עד כדי שאמר כי הוא מקווה שה' "יתן לו מכה בראש, שימות ולא יקום. הוא מתאכזר על עם ישראל". דבריו אלה עוררו סערה בתקשורת הכללית שדרשה הבהרות מנציגיו של הרב בסיעת ש"ס. בש"ס אמרו כי ייחולו של הרב אינו למותו של ראש הממשלה שרון, אלא למותה של ההתנתקות בלבד.
(ש)
