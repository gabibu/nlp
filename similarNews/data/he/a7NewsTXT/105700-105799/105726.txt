

בפסק דין תקיף וחד משמעי קובע בית המשפט המחוזי בירושלים כי הבחירות למינוי הפטריארך היווני אורתודוקסי, אירינאוס, התבצעו שלא כחוק. כמו כן מורה ביהמ"ש לקיים בחירות חדשות.

מבוכה בכנסייה היוונית לנוכח החלטת בית המשפט שהתקבלה בראשית השבוע.

השופט קיבל את עתירתו של יוסף נעמאן נאצר מכפר סמיעא שטען כי במהלכי הבחירות שקדמו לבחירתו של הפטריארך אירינאוס (עמנואל סקופוליטס הראשון) בוצעו מהלכים בלתי חוקיים. כתבנו שמעון כהן מציין כי השופט הורה לממלא מקומו של אירינאוס, קורוליניוס, לקיים בחירות חדשות.

'הליך הבחירות שהתקיים בפטריארכיה ואשר לפיו "נבחר" [המרכאות במקור פסק הדין] הנתבע מס' 2, אירינאוס, היה הליך בלתי חוקי', קובע בית המשפט, ומוסיף 'הנתבע "זכה" [המרכאות במקור] בבחירות אלה בצורה בלתי חוקית'. כיוון שכך דורש השופט מנתבע מספר 3, הלא הוא ממלא מקומו של אירינאוס, הכומר קורוליניוס "לערוך בחירות חדשות לתפקיד הפטריארך".

כתבנו מציין כי לבד מהחלטתו והוראתו זו של בית המשפט בירושלים, נקבע כי הנתבעים, היינו הפטריארכיה היוונית, הפטריארך עצמו, ממלא מקומו והסינוד (מועצת 18 בכירי הכנסייה) ישלמו את הוצאות המשפט בסך 2000 ש"ח בתוספת מע"מ לתובע יוסף נעמאן.

ההערכה היא כי בא כוחו של הפטריארך, עורך הדין גלעד שר, יגיש ערעור לבית המשפט העליון על החלטה זו.
(ש)
