

יו"ר הועדה, ח"כ אמנון כהן אמר בדיון כי יקבע בחוק את מועד מתן הרשיונות להפעלת תחנת רדיו ארצית ברשת הדיגיטלית, למרות התנגדות הממשלה

ועדת הכלכלה דנה הבוקר בתיקוני חקיקה לפרק בנושא התקשורת ב"חוק ההסדרים", המסדירים את כניסת השיטה הדיגיטלית לשוק הרדיו.

יו"ר הוועדה, ח"כ אמנון כהן, התנגד לבקשת הממשלה שלא לציין בהצעת החוק תאריך למתן הרשיונות לתחנות הרדיו החדשות. ח"כ כהן, אמר כי המנעות מקביעת תאריך תגרום נזק לשוק הרדיו הקיים ולמתמודדים אפשריים, שצריכים להערך לשינויים בענף. לדבריו, אם עד ההצבעה על אישור הצעת החוק לקריאה שנייה ושלישית, לא יקבע תאריך יעד, הוועדה תיאלץ להכריע על כך בעצמה.

חיים פרננדס, מאגף התקציבים באוצר, אמר כי שר האוצר ושרת התקשורת, סיכמו ביניהם להשאיר את הצעת החוק ללא תאריך יעד לתחילתה, על מנת שהשרה תוכל ללמוד את הנושא לעומק.
פרננדס הוסיף, כי מתן אפשרות לגופי תקשורת גדולים להכנס לתחום הרדיו הדיגיטלי, יתרום להתפתחות מואצת של השידור הדיגיטלי.

נציגי הרדיו האזורי, ביקשו שלא לאפשר בעלות צולבת ואחזקות בעתון ובתחנת רדיו ברשת הדיגיטלית:

יו"ר התאחדות הרדיו האזורי, דוד בן בסט, אמר כי לא יהיה בכוחן של התחנות להתמודד מול ענקי תקשורת כמו העתונים היומיים ויהיה זה גזר דין מוות עבור התחנות הקיימות והחדשות.

משה זיגדון, מנכ"ל רדיו ירושליים, אמר כי יש לאסור בעלות על תחנת רדיו גם למקומונים שבבעלות העתונים הנפוצים.
