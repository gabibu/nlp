

נשים בירוק הצטרפו הבוקר לצעדת "אדמה אדמתי". נדיה מטר: זהו 'פרומו' לקראת הקיץ שבו אלפים יצטרכו לצעוד רגלית לגוש ולהגן עליו בגופם.

הבוקר (ד') החלה צעדתן כמאה "כתומות", נשות צעדת "אדמה אדמתי" לתמיכה בגוש קטיף, מכיוון קיבוץ סעד לכיסופים. הבוקר הצטרפו לצועדות נציגות תנועת "נשים בירוק".

נדיה מטר, יו"ר "נשים בירוק", אומרת לכתבתנו רותי אברהם כי הצעדה המתנהלת בגשם שוטף, נועדה להביע הזדהות עם גוש קטיף, אך היא גם מעין "פרומו", לקראת הקיץ כאשר "עשרות אלפי בני אדם יצטרכו לצעוד רגלית אל הגוש ולהגן עליו בגופם. אם תינוקות, נערות ונשים מבוגרות יכולות לצעוד ללא שום בעיה, כולם יכולים", היא מדגישה.

רותי בן חיים, ילידת קיבוץ בית אורן, תושבת גינות שומרון וממארגנות צעדת "אדמה אדמתי", אומרת לכתבתנו כי אמש התארחו הצועדות בקיבוץ סעד "שאירחו אותנו נפלא". לדבריה בערב התקיים ערב הווי עם אודליה ברלין בתו של מוסה ברלין.

בן חיים אומרת כי בצעדה שבה 'הצבע הכתום שולט' משתתפות נשים מכל הארץ, מערים מקיבוצים וממושבים, וכי בערב הן צפויות להכנס לגוש קטיף כדי לערוך מפגש עם נשות הגוש.

את תמיכת הציבור בצועדות, הנושאות את דגלי ישראל, ניתן לחוש לדבריה גם מצפירות התמיכה של הנהגים, המלוות אותן לאורך הדרך.

