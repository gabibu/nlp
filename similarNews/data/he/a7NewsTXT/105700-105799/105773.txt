

נסיגת צה"ל והעברת השליטה על יריחו לידי הרש"פ תתעכב. זאת לנוכח אי הסכמות שהתגלעו בדיונים שהתקיימו אתמול. עיקר המחלוקת: המחסומים סביב העיר.

הפגישה בין קציני צה"ל לבכירי הרש"פ נועדה לאפשר את מסירת יריחו לידי הרש"פ עוד אתמול בערב, אולם, כאמור, מחלוקות בנושא המחסומים שסביב העיר הביאו לפיצוץ הפגישה.

בפגישה ייצגו את צה"ל מפקד חטיבת הבקעה, אל"מ מוטי אלמוז ותא"ל טל רוסו, מפקד אוגדת הבקעה. את הרש"פ ייצג חאג' איסמעיל, הממונה מטעם הנהגת הרש"פ על כוחות השיטור של הרש"פ ביו"ש.

את הפגישה קיימו הצדדים כהמשך ישיר לפגישתו של שר הבטחון שאול מופז עם יו"ר הרש"פ אבו מאזן אמש בארז. הצדדים אמורים היו לפרוט את הסיכומים הכלליים להנחיות וכללי עבודה בפועל, אולם מחלוקות סביב השליטה על כביש הבקעה באזור כפר העוג'ה, הסמוך ליריחו, קטעו את המפגש מבלי שהצדדים הגיעו לעמק שווה.

נציגי הרש"פ דרשו מקציני צה"ל לאשר לשוטרים פלשתיניים חמושים לאבטח את הקטע בכביש הביקעה שבין הוג'ה ליריחו. מדובר בדרישה שעליה לא סוכם בין שר הבטחון מופז לאבו מאזן. הסיכון שבדרישה הפלשתינית הוביל את הקצינים הישראלים לקטוע את הפגישה ולהודיע כי מסירת העיר יריחו נדחית לפי שעה.
