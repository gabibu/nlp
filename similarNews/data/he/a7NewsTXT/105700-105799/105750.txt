

המוציא לאור של העיתון 'מעריב' עופר נמרודי, הודיע לעובדים שפוטרו מעבודתם במערכת העיתון כי מי מהם שיתראיין לתקשורת יגלה שמשכורתו האחרונה לא שולמה.

על דבר הגזרה ב'מעריב' דיווח העיתון הכלכלי TheMarker.

העובדים המפוטרים קיבלו מכתב מנמרודי ובו הוא מחייב אותם לחתום על מכתב התחייבות שלא יתראיין לתקשורת ולא יפרסם חומרים פנימיים ממערכת העתון.

על פי הדיווח עובדים אחדים סירבו לחתום על המסמך ואז הובהר להם כי לא יקבלו את משכורתם האחרונה אם לא יחתמו כנדרש ע"י המערכת.

במסמך נכתב שהעובדים מתבקשים "לשמור על סודיות מוחלטת בכל הנוגע לחברה, לנושאי משרה בה או לבעלי המניות שלה, וזאת ללא הגבלת זמן. הנך מתחייב, בין השאר, לא להוציא מידע מהחברה, לא לעשות שימוש במידע כלשהו אודות החברה בין בכתב, בע"פ או בדרך אחרת, לא לדבר סרה בחברה, לא להתראיין...ולא לפעול בצורה כלשהי נגד החברה".

חששם של אנשי העיתון המפוטרים הוא מהיגררות למהלכים משפטיים מול 'מעריב' עוד בטרם קיבלו את המשכורת האחרונה ואת הפיצויים המגיעים להם.

TheMarker מציג חוות דעת של עורך דין המומחה בתחום וקובע כי הצעד בו נקטה מערכת 'מעריב' הינו "צעד לא חוקי. אין לעכב או להתנות בשום מקרה משכורת אחרונה או פיצויי פיטורים (מלבד פיצויים מוגדלים או מענק פרישה מיוחד) המגיעים לעובד על פי חוק".

יצויין כי ממעריב לא נמסרה תגובה.
(ש)
