

בראיון ליומן הצהריים של ערוץ 7 מסכם מנכ"ל הביטוח הלאומי, דוקטור יגאל בן שלום, את התנגדות המוסד למדיניות משרד האוצר כפי שבאה לידי ביטוי בדו"ח שפורסם אתמול.

"בעקבות גידול בהכנסות המדינה ממיסים, נתן משרד האוצר הטבות בסכום של תשעה מיליארד שקלים, וברובם, 7 מיליארד מתוכם, לעשירונים העליונים. במקביל קיצצו בקיצבאות שישה מיליארד שקלים. המשמעות המיידית היא פחות כסף לעשירונים התחתונים", אומר בן שלום.

"המשוואה הנוכחית מובילה לחוסר שיוויון, וכך אנחנו מתידרדרים למקום לא טוב...", אומר מנכ"ל הביטוח הלאומי הפורס בשיחה עם כתב ערוץ 7 יגאל שוק את הצעות המוסד לצמצום הפערים. "אנחנו מציעים לממשלה להחזיר את הקיצבאות למי שאינו מסוגל לפרנס את עצמו. זאת במקביל להסכמה הבסיסית שלנו לעיקרון שמתווה שר האוצר בנימין נתניהו והוא השאיפה להוציא לשוק העבודה את כל מי שמסוגל לכך".

לפי שעה משרד האוצר מתנגד להצעת המוסד להשיב את הקצבאות. "המדיניות הנוכחית מרחיבה את הפער ומחזקת את המצב הנוכחי", אומר בן שלום כשהוא מציין את הנתונים המדאיגים לפיהם מתחת לקו העוני מצויים כיום מיליון וארבע מאות אלף מתושבי מדינת ישראל, מתוכם שש מאות אלף ילדים. יצויין כי נתונים אלה מתייחסים לדו"ח העוני הקודם שכן הדו"ח המעודכן יפורסם במהלך השבועות הקרובים ונתוניו עדיין אינם ידועים.
(ש)
