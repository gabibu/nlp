

סגן שר הבטחון בוים בדיון פגרה בכנסת: ירי 100 פצמ"רים וטילים לעבר גוש קטיף, הוא 'תקרית חמורה' אך הוחלט שלא להגיב. "צריך לזכור גם את נוכחותו של רה"מ בארה"ב באותה עת. אפשר לומר שגם זה שיקול", אמר.

סגן שר הבטחון זאב בוים אומר כי ב"תקרית" שבמהלכה נורו כ 100 פצצות מרגמה וטילים לעבר ישובי גוש קטיף "היו דברים חמורים", אך הוחלט שלא להגיב. כתבתנו רותי אברהם מוסרת כי דבריו נאמרו במסגרת דיון פגרה מיוחד בכנסת שעסק בהבלגת הממשלה על הירי לעבר גוש קטיף ו"כשלון הממשלה בחובתה הבסיסית לשמור על חייהם של אזרחי המדינה", כדברי ח"כ זבולון אורלב יוזם כינוס הפגרה.

בוים התייחס לביקורת שהשמיע אבו מאזן על הירי לעבר "ילדים" פלשתינים, שניסו להבריח תחמושת ואמר כי בשעה שאבו מאזן טען כי מדובר ב"ילדים תמימים ששיחקו כדורגל, אנחנו לא בדיוק חושבים שפילדלפי הוא מגרש כדורגל". יתירה מכך הוסיף בוים, אבו מוסא האחראי על כוחות הבטחון הפלשתינים ברצועת עזה הודה כי היתה זו פעולת הברחה "לא צריך להסביר מה משמעות של פעולות ההברחה על ציר פילדלפי. הלא משם יונק הטרור את כוחו, את יכולותיו, זה האיום הגדול שמאפשר את יכולת הטרור לאיים על ישראל". בוים ציין כי כיום פועלות ברש"פ שתי רשויות זו הפלשתינית ו"יש יישות נפרדת עצמאית, אוטונומית של החמאס".

הוא ציין כי בהערכת מצב שהתקיימה במטרה להחליט כיצד לנהוג במקרה החמור (של המתקפה על גוש קטיף ר.א.) "נשמעו במפורש דעות לא פחותות בגישתן מאלה שאתה (אורלב ר.א.) הצגת פה לגבי התגובה, לגבי המשוואה".
עם זאת הוסיף בוים, יש לראות את "הראייה הכוללת. הוחלט במקרה זה באמת לא להגיב...צריך לזכור גם את נוכחותו של רה"מ בארה"ב באותה עת. אפשר לומר בהחלט שגם זה שיקול בראייה כוללת. אי אפשר לבטל את זה. נכון שיש פה מחירים. לשמחתנו לא היו פגיעות בנפש", אמר.
