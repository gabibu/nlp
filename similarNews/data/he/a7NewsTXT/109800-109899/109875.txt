

"לא ייתכן שהמגזר היחידי שבו אין הערכה על תפקוד עובדיו הוא מגזר המורים", כך מסביר מנחם כהן, סמנכ"ל משרד החינוך וראש מנהל כוח אדם במשרד, את ההחלטה לתת למנהלי בית הספר להעריך את תפקוד המורה בכתב.

לאחרונה החליט משרד החינוך ליישם הצעה שמנהלי בתי הספר יתנו פעם בשנה הערכה בכתב על המורים העובדים בבית הספר אותו הם מנהלים. ההצעה הייתה כחלק ממסקנות ועדת דברת, כאשר לפי החלטות הועדה תגרום הערכה זו להתייעלות של מערכת החינוך בכך שמורים טובים יקודמו בעקבות הערכה זו לתפקידים גבוהים יותר בבית הספר, ומורים שהערכתם תהיה בינונית ומטה, תישקל המשך עבודתם.

בראיון ליומן ערוץ 7 הסביר סמנכ"ל משרד החינוך וראש מנהל כוח אדם במשרד, מנחם כהן, שכיום המצב הוא שמורים יכולים ללמד שנים רבות ומעולם לא הוערכו על עבודתם, "ישנם כיום חמש מאות מפקחים שאמורים להעריך את ההישגים של מאה עשרים ושבעה אלף עובדי הוראה, כלומר, כל מפקח אחראי על כמה מאות מורים, הגורם לכך שמורה פוגש במפקח רק פעם בכמה שנים, ועל פי ארבעים דקות שהמפקח צופה בשיעורו הוא חורץ את גורלו, מה שאין כן עם מנהל שנמצא עם המורה כל הזמן ובסיטואציות שונות".

בתשובה לטענה שהדבר יגרום לניגודי אינטרסים בעבודה בבית הספר ולריכוז סמכויות רבות מדי בידי מנהל בית הספר, השיב כהן שמרכזים ביד המנהל סמכויות רבות כל כך ותקציב שלעיתים מגיע למיליוני שקלים, שניתן לסמוך על המנהלים גם בנושא זה, "דווקא עכשיו נכון לפרסם החלטה זו, לפני תחילת השנה, כאשר בקיץ אמורים המנהלים להחליט מהו סגל ההוראה שלהם לשנה הבאה".
