

רה"מ שרון: לא תהיה עוד הנתקות חד צדדית וידיעות בנושא שקריות. על ההתנתקות: "איני חושב שמהלך כזה או אחר יביא לפתרון בעיות". 'הזהרתי את הרש"פ כי ישראל תגיב קשות על ירי פצמ"רים וטילים אחרי ההתנתקות'.

בראיונות לקראת חג הפסח שהעניק רה"מ שרון הוא התייחס לאי הארכת כהונת הרמטכ"ל רא"ל משה בוגי יעלון, ואמר כי למרות הערכתו לרמטכ"ל "שעמד וניהל מערכה בתקופה קשה", נוצר מצב הקשור ליחסי העבודה בינו לבין שר הבטחון. "שר הבטחון הסביר שאינו יכול לעבוד איתו", אמר שרון. ברגע ששר בטחון אינו יכול לעבוד עם הרמטכ"ל אני מקבל את עמדתו. כך אמרתי לועדת חוץ ובטחון וגם לרמטכ"ל.

בהתייחסו לפיטורי שרים, אמר שרון, כי נוצר מצב שכשליש מסיעת הליכוד הצביע נגד הממשלה בהצבעות אי אמון ונגד החלטותיה. "במקרה כזה כשיש שרים המצביעים נגד הממשלה יש לכך כללים. כששר מצביע נגד הממשלה דינו לעזוב אותה באופן מיידי".

על ההתנתקות אומר שרון כי אינו חושב "שמהלך כזה או אחר יביא לפתרון הבעיות כיון שמדובר בסכסוך שנמשך למעלה מ 120 שנה ש'בו שילמנו מחיר כבד. הגענו להישגים גדולים גם כשהחזקנו ביד חרב'". הוא הוסיף כי הזהיר את הרש"פ כי אם יימשך ירי פצמ"רים וטילי קסאם אחרי ההתנתקות "תגובות ישראל תהיינה קשות כי איננו מקבלים היום פעולות טרור, ובודאי לא נקבל כשישראל לא נמצאת. זה אחד הדברים שנאמרו בפסגת שארם א-שייך ולכן הצעתי להם תיאום התנתקות".

שרון מוסיף כי דיבורים בדבר התנתקות מס' 2 הם "שקריים ולא נכונים". "לא תהיה התנתקות חד צדדית" נוספת, הדגיש. "מדובר בידיעה שקרית ולא נכונה. והיא לא באה ממני או ממקורבים לי".

כוחות הבטחון לדבריו ימנעו כניסת אורחים לגוש קטיף במהלך חול המועד פסח אם יעלה חשש ממשי לסיכון חייהם בשל איומי הטרור וירי פגזי מרגמה ורקטות קסאם על ידי המחבלים.

בראיון לעתון הארץ אמר שרון כי "ביום שאחרי" הנסיגה מגוש קטיף וצפון השומרון, יוכל לעמוד בלחץ בין-לאומי לעוד נסיגה מיהודה ושומרון. "יש לנו יכולת לעמוד בנושאים האלה". דברי ראש הממשלה. את ביטחונו בדבר יכולתו לעמוד בלחצים נימק שרון בהסכם שהשיג לדבריו עם נשיא ארה"ב, הסכם הידוע כ-"מכתב בוש", אותו אישר הקונגרס האמריקני.

ראש הממשלה הוסיף כי בדעתו לדון עם שר הביטחון, שאול מופז, על דחיית עקירת היישובים לתקופה שלאחר תשעה באב.
