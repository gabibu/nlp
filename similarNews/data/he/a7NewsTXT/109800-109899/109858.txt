

שר האוצר נתניהו בסיור באוניברסיטת בן גוריון: החמאס הוא כמו הטאליבן ואסור לאפשר לו להשתלב בשלטונו של אבו מאזן. בראיון לכתבנו משה פריאל מבטיח נתניהו : "אנו בפתחם של ימים טובים לנגב ולבאר שבע"

לנוכח כוחו העולה של החמאס אומר נתניהו כי הוא מתנגד לאפשרות שאבו מאזן ישלב את הארגון בשלטונו. "החמאס לא חזר בו מן הטרור ולכן אין לתת להם דריסת רגל בשלטון וכמו שהאמריקאים לא נותנים ולא מנהלים מו"מ עם הטאליבן כך אין לדון עם החמאס" .

אבו מאזן לדבריו לא צריך לשתף את החמאס בשלטון אלא להלחם בו.

נתניהו שהגיע אתמול (ד') לביקור באוניברסיטת בן גוריון סייר במתקניה בלווית נשיאה, פרופ' אבישי ברוורמן. בתום הסיור הבטיח נתניהו כי "אנו בפתחם של ימים טובים לנגב ולבאר שבע. בעתיד הקרוב תהיה מהפכה בתחבורה, בתעסוקה ובתשתיות. כביש 6 יגיע עד צומת בית קמה וייתכן שימשיך אף לבאר שבע.

מהפכה זו תתבצע לקראת ציון 60 שנה למדינה, אמר נתניהו וציין כי חברות ידע גדולות מעוניינות להשקיע באזור ו"אני רואה בזה מנוף לאומי". הוא הזכיר את מעברם של בסיסי צה"ל לנגב והדגיש כי קיבל עשרות פניות מיזמי תיירות מדברית להשקיע בנגב.

בראיון לכתבנו אמר נתניהו כי אינו רק מבטיח לפתח את הנגב אלא יעשה כמיטב יכולתו לממש רעיונות אלה ו"מאחר שהקלטת אותי אז יש לך אפשרות לבדוק בעתיד את יישום דברי", אמר.
