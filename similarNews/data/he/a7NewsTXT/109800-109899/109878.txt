

במוצאי החג הראשון של פסח, ביום ראשון בערב בשעה 22:00, תתקיים סמוך לכלא מעשיהו הפגנת תמיכה בעצורים שנכלאו בשל חלקם בפעולות המחאה נגד תכנית עקירת יישובי גוש קטיף וצפון השומרון.

בנוסח הודעת ההפגנה נאמר: "עבד ה הוא לבדו חפשי, לכל הבחורים והנערות היושבים ב"אגף ההתנתקות" בכלא מעשיהו. ממכם נראה וכן נעשה! בתי סוהר לא יפחידונו! חג חרות שמח! במוצאי החג נקיים ערב הזדהות ושמחה מול כלא מעשיהו ברמלה. ונאמר לשלטונות: גם אנחנו מוכנים להיעצר".

בהפגנה תתקיים הופעה של הגיטריסט ירמיהו שינגן יחד עם החברים.

הפגנה זו מצטרפת להפגנה שהתקיימה במוצאי שבת האחרונה סמוך לאגף ההתנתקות בכלא מעשיהו. מארגני ההפגנה הקודמת סיפרו כי העצורים התעודדו מכך שבאו רבים כדי לחזקם, ואף אמרו לבני משפחותיהם כי הצליחו לשמוע בתוך הכלא עצמו את קולות העידוד.
