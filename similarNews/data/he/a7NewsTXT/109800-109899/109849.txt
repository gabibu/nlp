

אריאל זילבר הצטרף לצעדת המחאה של ח"כ אלדד. הוא אמר כי יעשה כל מה שאפשר להלחם בפינוי והוסיף כי הוא בעד סרבנות "רק אנשים שאין להם הגיון ילכו כעדר כמו הנאצים". לשוטרים קרא לחשוב טוב טוב לפני שיגרשו.

אל צעדת המחאה נגד ההתנתקות של ח"כ אריה אלדד חבר היום הזמר אריאל זילבר תושב אלי סיני. זילבר ליווה את הצועדים כשהוא שר להם שירים.

בראיון ליניב קובוביץ', כתב "הוט" בערוץ 3 אמר זילבר כי "יעשה כל מה שאפשר כדי להילחם בהחלטה המטופשת והמרושעת לפנות את התושבים מבתיהם. אם הם צועדים, אני אצעד איתם, אם הם יטפסו על עצים - אטפס גם כן". זילבר אף שאל את הכתב: "מישהו פעם גירש כפר ערבי מכיוון שהוא הפריע ליהודים?"

הוא התבטא בעד סרבנות ואמר כי "רק אנשים שאין להם הגיון ילכו כעדר כמו הנאצים. כל השוטרים, תחשבו טוב טוב מה אתם עושים לפני שאתם הולכים לגרש אנשים מבתיהם".

זילבר הדגיש כי אינו מוכן להפגש עם שרון או לדבר איתו "אני יורק עליו. אין לי שום הערכה לאדם הזה. הוא ראש הממשלה הפלסטיני הראשון שלנו. הוא סנילי. שונא את המדינה הזאת, אחרי שבמשך 30 שנה קראו לו רוצח".

הפלשתינים אינם עם אומר זילבר "החג היחיד שלהם זה יום האבל על יום העצמאות שלנו ושמחתם היחידה, היא על יום הזיכרון שלנו".

