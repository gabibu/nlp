

נשיא בימ"ש השלום בירושלים השופט אמנון כהן החליט להשאיר 5 ילדות בנות 12 עד 14 במעצר "עד למתן החלטה אחרת". הילדות, תושבות קרית ארבע וחברון עצורות באגף ההתנתקות במעשיהו. מדווחת כתבתנו רותי אברהם.



יו"ר ארגון זכויות האדם ביש"ע אורית סטרוק אומרת כי החלטה זו עלולה לגרום לכך שהילדות יישארו במעצר גם בליל הסדר ובחג הפסח.

הילדות נעצרו ב"מאחז הגיבורים" בחברון בלילה שבין ראשון לשני השבוע (17-18/4/05). המשטרה טוענת כי הילדות "תקפו" את השוטרים אך לדברי סטרוק המצב הוא הפוך. הילדות סירבו להזדהות ומלבד אחת מהן, ביתו של איש ידוע, הן מוגדרות כ"אלמוניות".

ביום שני הובאו הבנות בפני השופט אמנון כהן, אשר הורה על שחרורן בתנאים. אחד מהם: חתימתן על הרחקה ל-90יום ממאחז הגיבורים. הילדות סירבו לחתום על הרחקה וטענו כי המקום הוא מרכז חייהן הן מבלות בו שעות רבות. סטרוק אומרת כי בשיחה עם הילדות הם אמרו כי "אינן מוכנות להיות מורחקות משום מקום בארץ ישראל, במיוחד לא ממקום שהממשלה מתעקשת להחריב שוב ושוב".

התנגדותן לחתום על הרחקה גררה את החזרתן לבית המעצר. למחרת (ג) הובאו שנית אל השופט. לטענת סטרוק הסתודד השופט עם נציג משטרת חברון, ולאחר מכן הפריד בין הבנות וחקר כל אחת מהן האם בכוונתה להמשיך להתנגד להרחקתה, גם אם תדע שבעקבות התנגדותה, תבלה את כל הפסח במעצר. הבנות המשיכו בהתנגדותן. סטרוק מציינת כי אחת הבנות התלוננה כי הוכתה אך לא זכתה לתשומת לבו של השופט.

כאמור, השופט החליט לשלוח את הבנות למעצר לתקופה שאותה הגדיר "עד למתן החלטה אחרת". מדובר לדברי סטרוק בפרק זמן בלתי מוגבל. השופט לטענתה אף אמר לנציג המשטרה: "נשאיר אותן לפחות 30 יום..."

סטרוק אומרת כי הילדות הוחזרו לבית המעצר בגוש עציון, וצולמו בניגוד להסכמתן ו"תוך שימוש באלימות נגדן". בעקבות עתירת אסיר דחופה שהוגשה, הועברו הילדות ביום ג' בערב לאגף ההתנתקות בכלא מעשיהו.

לדבריה הוגש ערר דחוף לבית המשפט המחוזי, אך עדיין לא נקבע מועד לדיון "כנראה מצב זה אינו נראה 'דחוף' לשופט התורן בבית המשפט המחוזי".

