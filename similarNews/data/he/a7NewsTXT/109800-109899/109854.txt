

ביום ג' נפטרה בירושלים הרבנית חנה טאו לאחר מחלה ממושכת. הרבנית טאו הייתה מתלמידותיו של הרצי"ה קוק זצ"ל, וממקימי מדרשת הרובע ומכון אורה, ומשך עשרות בשנים מסרה שיעורים לנשים.


בראיון ליומן הצהרים של ערוץ 7 תיארה הרבנית נהורא בלייכר, ידידתה הקרובה, את הרבנית טאו, או הרבנית חנה כפי שכונתה, כ"אם כל האמהות" מחד, וכמהפכנית דגולה מאידך. "היא חוללה מהפכה עצומה בלימוד התורה לנשים, עד ימיה לא היה את המושג שנשים הולכות ושומעות שיעורי אמונה והיא שינתה זאת. ניתן לומר שדור המורות של היום, נבנה ממנה, ומצד שני הייתה מדריכה נשים וכלות לבניין בית של חיי קדושה וטהרה, וכל אישה שנזקקה לעזרתה הייתה מוצאת אצלה אוזן קשבת".

על הקשר המיוחד בינה לבין בעלה, הרב צבי טאו ממנהיגי ישיבת הר המור, מספרת בלייכר, שעל קשר כזה נאמר: "מאחורי כל איש גדול עומדת אישה גדולה".

לדבריה, הרבנית חנה ידעה לתת את העצה הנכונה, ומצד שני הייתה לה 'התבטלות מוחלטת' כלפיו והייתה הולכת לצידו, ומפיצה את תורתו והסתכלותו המיוחדת על התקופה שבה אנו חיים".(ר)
