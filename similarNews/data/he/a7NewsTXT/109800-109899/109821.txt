

הפורום המשפטי למען א"י, בתגובתו לבג"ץ בקשר לעתירה נגד חוק פינוי פיצוי, מזהיר מפני עקירה כפולה. מתברר שלוח הזמנים לעקירה לא היה סביר, וגם עתה אין פתרון למגורי הקבע, מציין הפורום.

פורום המשפטנים למען א"י מסר היום לבג"ץ, את תגובתו לתגובת המדינה על העתירה נגד חוק פינוי פיצוי. תגובת המדינה נמסרה לפני כשבועיים.

הפורום המשפטי קובע בתשובתו כי ככל שעובר הזמן מסתבר שלוח הזמנים שנקבע לעקירה היה בלתי סביר, וכי הממשלה לא פעלה במועד להעתקת יישובים למרות כל המלצות המומחים. כתבתנו רותי אברהם מוסרת כי משפטני הפורום מזהירים כי "ייגרם אסון, אם כעת בגלל החיפזון שבו נהגה המדינה תתרחש עקירה כפולה ואלפי אנשים חפים מפשע יגורו במשך זמן רב במגורים זמניים". הם גם מציינים, שאין עדיין פתרון למגורי הקבע.

לדבריהם מתשובת הפרקליטות ישנו אישור לטענותיהם לגבי חלק משמעותי מהעוולות הרבות שפורטו בעתירה, ובהם מקרים שבהם הפיצוי קטן מאוד או שאינו קיים כלל.

הפורום קובע עוד כי הטענה שלפיה על המתיישבים היה "לצפות את האפשרות כי ייעקרו מבתיהם" היא בלתי סבירה, משום שכל ממשלות ישראל מימין ומשמאל טענו בפניהם לאורך כל שנות קיומה של ההתיישבות כי חבל עזה יישאר לעד בשלטון ישראל. בין היתר מציין הפורום את התחייבויותיהם המפורשות של ראש הממשלה, אריאל שרון, ושל המשנה לראש הממשלה, שמעון פרס, שלא יתנו ידם להורדתם של היישובים.

כתבתנו מציינת כי בפורום המשפטנים למען ארץ ישראל, פועלים כ 120 עורכי דין נגד תכנית ההתנתקות והעוולות העולות ממנה.
הפורום עתר לבג"צ בשמם של יישובי גוש קטיף, חבל עזה וצפון השומרון בדרישה לבטל את חוק "פינוי פיצוי" או לפחות לבטל חלק מסעיפיו. דיון שני בבית המשפט העליון יתקיים ב-3 במאי.
