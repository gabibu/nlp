

"באנו היום לגוש קטיף בכדי להיפגש עם המנהיגות המקומית וגם עם נציגי המתיישבים, כאשר עיקר המשימה הייתה לבוא ולהקשיב, שמענו על המצוקות שלהם, על התחושות שלהם, על הדרך שבה הם חשים לקראת תהליך הפינוי", כך אמר מפכ"ל המשטרה קרדי בהתייחסו לביקורו היום בגוש קטיף.

"הדגשנו בפניהם שאנחנו כמשטרה נהיה שם ביום של אחרי כדי להמשיך ולתת להם שירות, בכל מקום שנהיה ביחד, זה יכול להיות בניצנים, בגוש קטיף, בבאר שבע ובכל מקום במדינת ישראל", הוסיף קראדי, "שמענו את תחושותיהן לגבי ההתייחסות של המשטרה בתקופה האחרונה, לקחנו לתשומת ליבנו את כל הדברים שנאמרו שם ואני אומר כאן, שבמשימה המורכבת הזו שיקול הדעת, הרגישות
והתבונה הם אולי הדבר החשוב ביותר ביכולת לבצע משימה בעלת מימדים לאומיים".

מפכ"ל המשטרה משה קרדי אמר את הדברים בביקורו בצהריים במחסום ארז. הוא בירך את שוטרי תחנת שמשון לרגל החג.
קראדי הוסיף: "האוכלוסיה בגוש קטיף, כפי שאני מכיר אותה, היא אוכלוסיה ששומרת חוק ובדר"כ מביעה את מחאתה בצורה לגיטימית, גם הדגשתי בפניהם שיש זכות במדינה דמוקרטית להביע
מחאה ומשטרת ישראל תתן את כל הסיוע למי שמביע את המחאה בצורה לגיטימית".

(משה פריאל)
