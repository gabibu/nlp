

השבוע הוגשה למבקר המדינה בקשה לחקור את תרגילי ההונאה המשפטית שביצעו לכאורה שופטי בג"ץ והיועץ המשפטי לממשלה בכיסוי פרשת סיריל קרן, מרטין שלאף ובתי הקזינו בעזה.


בפניה למבקר המדינה, השופט בדימוס מיכה לינדנשטראוס, כותב ד"ר ניסים אמזלג כי הפניה נעשית לאחר שתי עתירות לבג"ץ בהן טען כי על ראש הממשלה להתפטר בגין מעורבותו בפרשת הפריימריס בליכוד ופרשת סיריל קרן ומרטין שלאף. "שתי עתירות אלה נדחו על הסף ע"י שופטי בג"ץ ללא נימוק ענייני כלשהו ומבלי לסתור אף לא אחת מהטענות שהעליתי", כתב.

לדבריו, פרשת סיריל קרן ומרטין שלאף, שהסתעפות שלה הקשורה לעסקה להקמת בית קזינו על חורבות היישוב אלי סיני נחשפה בערוץ 7, תתברר כפרשת השוחד החמורה ביותר שידעה המדינה בה חשוד ראש ממשלה בקבלת שוחד מגורם זר המקושר ביותר עם העולם הערבי והחשוד לפעול עבור
סוכנות ביון ערבית.

"פרשת סיריל קרן/מרטין שלאף נחקרת מזה כ-3 שנים והפרקליטות מחזיקה עימה לכאורה את שרון כבן ערובה לקידום תוכנית ההתנתקות", כתב והוסיף כי "אף ללא הוכחות מספיקות מזוז היה צריך להורות לשרון להתפטר בגין ניגוד אינטרסים על מנת לאפשר חקירה הולמת כפי שנעשה עם צחי הנגבי בנסיבות הרבה פחות חמורות".

לדבריו, העובדה שמזוז לא הגיש כתב אישום נגד שרון או הורה לו להתפטר בשלושה מקרים שונים, פרשת האי היווני, פרשת הפריימריס בליכוד ופרשת סיריל קרן מעלה חשד סביר ביותר העולה כמעט לוודאות מוחלטת ש"קליקת המשפט" מחזיקה את שרון כבן ערובה על מנת לקדם את ההתנתקות והחזרה לקווי 67.

"ההחלטות הבלתי מנומקות של בג"ץ בשתי עתירותיי בנדון הן שערורייה לשמה ומצביעות על קיומה לכאורה של "קליקת המשפט" ברשותו של אהרון ברק המכסה על השחיתות של שרון בניגוד לחוק ותוך פגיעה בדמוקרטיה כאשר לכל זה מתווספים הטריקים והשטיקים "המשפטיים" בהן השתמשו שופטי בג"ץ על מנת לדחות את כל העתירות שהוגשו נגד ההתנתקות שעליהם קובל "פורום המשפטנים למען ארץ ישראל", דברי ד"ר אמזלג אשר אף הפנה את מבקר המדינה אל כל החומר הרלוונטי בעניין טענותיו הנמצא בתיקי בג"ץ 6190/05 ובג"ץ 7908/05.
