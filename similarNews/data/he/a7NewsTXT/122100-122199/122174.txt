

בבחירות שהתקיימו אתמול בין בכירי הכנסייה היוונית אורתודוקסית, נבחר ללא מתנגדים הארכיבישוף טיאופילוס ג'אנופולוס לפטריארך היווני אורתודוקסי של ירושלים במקומו של הפטריארך שהודח אירינאוס הראשון.

הבחירות התקיימו בשלושה שלבים כשלקו הסיום הגיעו חוץ מג'אנופולוס גם הבישוף אלקסיוס והמזכ"ל אריסטרכוס. כתבנו שמעון כהן מדווח כי ג'אנופולוס נבחר ללא מתנגדים.

ג'אנופולוס שירת בעבר בכפר כנא שבגליל. לאחר מכן עבר לירושלים. בשלב מאוחר יותר נשלח למשימות כמורה ברוסיה, שם כיהן כשלוש שנים. לאחריהן כיהן בקטאר כחצי שנה, ולפני כחצי שנה הועלה לדרגת ארכיבישוף ומונה לאחראי על כנסיית הקבר.

ג'אנופולוס מצוי זה זמן רב בקשר עם ראשי מדינות בעולם, בהם ארצות הברית ורוסיה. עם זאת יצויין כי לאחרונה ניסו אנשים בפטריארכיה היוונית בירדן וברשות הפלשתינית להכתים את שמו. עוד יצויין כי גורמים יווניים רשמיים בישראל חברו למתנגדיו ופעלו נגדו עד לימים אלה, אולם כאמור, לא עלה בידיהם למנוע את בחירתו לפטריארך שכאמור, התקבלה ללא מתנגדים או נמנעים.
(ש)
