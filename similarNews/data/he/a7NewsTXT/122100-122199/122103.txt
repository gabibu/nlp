

פרקליטיהם של עצורים מכפר דרום שיגרו אתמול מכתב המזהיר את שרי הממשלה, את רציני המשטרה וצה"ל, את חברי הכנסת ואישי הציבור ואת התקשורת כי אם לא תופסק ההסתה נגד מפוני כפר דרום, ינקטו בצעדים משפטיים.

המכתב ששלחו הפרקליטים מופנה אל שרי הממשלה, קציני משטרה ודובריה, קציני הצבא ודובר צה"ל, חברי הכנסת ואישי ציבור, עיתונאים ושדרני הרדיו והטלויזיה.

הפרקליטים, עו"ד עדי קידר, נפתלי ורצברגר ואורי קינן, כותבים כי "בימים האחרונים אנו עדים להסתה חסרת רסן מצד חלק מהמכותבים מעלה באשר לארועים מבית הכנסת בכפר דרום. גורמי המשטרה למיניהם טענו בכזב כי חלק מהמפונים מגג בית הכנסת השליכו חומצה על הכוחות מה שגרם לפציעות חמורות וטיפול רפואי.

לאחר דיווחים אלו , יצאו גורמים רבים במסע השמצות חמור בדברים שאין להם שחר , וזאת במטרה אחת ויחידה   להשפיע על בית המשפט בעת שיתן החלטתו בשאלת מעצרם הגורף של מאות העצורים. לא זו אף זו , בה בעת שהציגו קציני המשטרה את אותו מידע כוזב , התייצבו מנגד גורמים אחרים , לרבות מנהל ורופאי בית החולים , ויו"ר ועד החוקה של הכנסת, בהפריכם את העלילה המרושעת אודות שפיכת החומצה שלא היתה. מדבריהם של האחרונים עולה כי הפינוי הרפואי היה מיותר , הדברים נופחו מעל לכל פרופורציה ומצבם של ה"פצועים" מצויין. לעניין ה"חומצה" הוסיפו וטענו כי לא היתה כלל חומצה מדובר לכל היותר בטינר.

מצפיה בדיווחים בשידור ישיר נשמעו הכתבים מהשטח מתארים כי המפונים השליכו לעבר הכוחות , את החומר שקודם לכן הותז עליהם ע"י אותם הכוחות עצמם, מה שאף נראה בעליל מהצפיה בסרטי הטלויזיה (חומר בצבע כחול). מכאן ניתן להסיק שלא זו בלבד שמדובר בעלילת דם , נהפוך הוא , מהעובדות שהוצגו עולה החשד כי החומר שהותז על המפונים ע"י הכחות המפנים הינו חומר מסוכן , ולא ברור מדוע אף אחד מהמפנים לא קיבל טיפול רפואי .

אנו פונים מכאן לכל המכותבים ומודיעים כי לא נסבול שוב את מסע ההסתה הציבורי כנגד לקוחותינו בנסיון שפל להשפיע על בית המשפט .

אנו מזהירים כי מעתה ואילך, באם יושמעו שוב דברי הכזב שהוכחו כשקר , אנו נבוא חשבון , כדברי מר קראדי , עם כל מי שיביא את הדברים בפומבי לרבות תביעת דיבה, או כל הליך משפטי לגיטימי שיעמוד לרשותינו במסגרת החוק".
