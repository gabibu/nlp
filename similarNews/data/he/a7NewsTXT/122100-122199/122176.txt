

כתב וצילם : קובי פינקלר

משהו חדש קורה בענף הטיול, האוכל והבילוי. קיבוצים הפותחים את חדרי האוכל לקהל הרחב. מהבוקר גם אתם יכולים להיכנס לקיבוץ, לסעוד בחדר האוכל לצד הקיבוצניקים ולהיכנס לאווירת הקיבוץ המסורתית.

אז אם מחפשים בקיץ הזה משהו קצת שונה אז סעו לקבוץ משמר השרון. החל מהשבוע גם הוא עולה על מפת המזון הארצית. הקיבוץ בן 280 החברים, פותח את שעריו כולל חדר אוכל פתוח ליחידים וקבוצות במחירים מוזלים (30  לארוחה מלאה, כשרה כולל שתייה). כל המוצרים בהם משתמש המטבח גדלים בקיבוץ והם טבעיים. בנוסף, השיק הקבוץ קונדיטוריה חדשה ומשוכללת בשם "התאומות". בקונדיטוריה דברי מאפה בלעדיים לקיבוץ, מעשה ידיהן של שתי תאומות קיבוצניקיות-תושבות משמר השרון.

ואם בכך לא די, אזי גם במקום גם מעדנייה מפנקת ובה ניתן לרכוש ארוחות מוכנות על בסיס תפריט ביתי לבתים וחנות דגים המוכרת דגים טריים.

ואחרי או לפני האוכל מה עושים? גם לכך נתנו דעתם כאן. במסגרת השיפורים האחרונים מציע הקיבוץ גם מסלול ליום כיף הכולל סיור רגלי אל שמורת נחל אלכסנדר הקרוב כדי רבע שעה הליכה. סיפורו של נחל אלכסנדר שזור בתולדות מפעל ההתיישבות הציונית בעמק חפר, שראשיתו לפני 75 שנה, עם רכישת אדמות ואדי חווארת, הוא עמק חפר, ע"י יהושע חנקין עבור קרן קימת לישראל, והקמת המועצה האזורית הראשונה   מ. א. עמק חפר, שחלק נכבד מהנחל עובר בתחום שיפוטה.

עד לגאולת הקרקעות וראשית ההתיישבות היהודית בעמק חפר, בסוף שנות ה20- של המאה הקודמת, היה הנחל מקור הביצות בעמק. ערוצו המפותל והצר של הנחל והשפך שנחסם בחולות גרמו לכך שבעונת החורף היה הנחל גואה ומציף את שטחי העמק שסביבו.

במקביל לתחילת ההתיישבות היהודית החלו קרן קימת לישראל והמועצה האזורית עמק חפר, בפעילות לייבוש שטחי הביצות, בשנות ה- 40-30 של המאה הקודמת. בזאת עדיין לא פסקו הצפות השטחים בימי החורף ובשנות ה60- הושלמה המלאכה. אפיק הנחל המפותל בעמק חפר הוסדר, יושר והורחב והוסדרו שיפועי גדות הנחל, כדי לאפשר זרימה גדולה ומהירה של מימיו.

בימי תפארתו הנחל ידוע היה בצומח המים העשיר שבו כולל: נופר זהוב, נמפיאה לבנה, במגוון מינים של בעלי חיים, דגים למיניהם, צב הביצות והצב הרך, וכן ציפורי מים ויונקים שחיו בסבך. בין קטע "נחל לדוגמא" (שמו של המקום שהוכשר לטיול ), לגשר הצבים ,שביל הליכה נוח באורך של כ - 2.7 ק"מ בקטע יפהפה של הנחל. לאורך השביל , פינות ישיבה ואזורי משחק ונופש. והוא נועד להולכי רגל ולרוכבי אופנים

בנחל אלכסנדר נשתמרה האוכלוסייה המשמעותית היחידה של הצב הרך. אורכו מגיע עד ל - 120 ס"מ ומשקלו כ 50 ק"ג. הצבים מרוכזים באזור גשר הצבים בו מתוכנן גם מרכז מבקרים.

אפשר גם להמשיך עד חירבה סאמרה - המקום בו נשפך נחל אלכסנדר אל הים, או לנסוע במרחק של כמה דקות נסיעה לחוות חפציבה על גדות נחל חדרה ופארק נחל חדרה. ומי שמחפש גם משהו לנפש, אז מספר אומנים המתגוררים בקיבוץ מציגים להנאה את יצירותיהם :סדנת תכשיטים, קרמיקה, פסלים ונפחי זכוכית. אז מה צריך יותר לחופש הגדול עם הילדים והמשפחה? אוכל קיבוצי, מסלול הליכה, בריכה, מסלולי טיול מגוונים ואומנים. שתהנו.

איך מגיעים?

נוסעים בכביש 4 עד לצומת כפר ויתקין .ברמזור מסתובבים חזרה ומיד נכנסים לדרך צדדית המובילה לפתח נחל אלכסנדר ובהמשך עד לקיבוץ משמר השרון. טל. 052-3655602


