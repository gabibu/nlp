

שר הפנים אופיר פז-פינס: על הממשלה לשפות את הרשויות המקומיות ב-100% מעלות תביעות הפיצוי בגין הקמתן של אנטנות סלולאריות. "דחיית ההחלטה בנושא מותירה את הרשויות חשופות לשאת לבדן בתביעות הפיצויים".

שר הפנים אופיר פז-פינס, פנה לראש הממשלה אריאל שרון בבקשה להעלות בישיבת הממשלה הקרובה, הצעת החלטה לפיה עד למועד בו תתקבל בממשלה החלטה לגבי הטלת חובת שיפוי על החברות הסלולאריות, תשפה הממשלה את הרשויות המקומיות בתשלום הפיצויים שיחויבו בהם, בגין תביעות על ירידת ערך נכסים בקרבתם הותקנו אנטנות.

שר הפנים מציין שממשלת ישראל נמנעה מלאשר בישיבתה בחודש שעבר את המלצת המועצה הארצית לתכנון ובנייה להכניס לתוכנית המתאר הארצית למתקני שידור סעיף המאפשר הטלת שיפוי מתון ומאוזן של 80% על החברות הסלולאריות. לדברי פינס הימנעות הממשלה מלקבל החלטה בנושא, והעובדה שמסקנות וועדת המנכ"לים שמונתה לבחון את הסוגיה נדחו בחודשיים נוספים, מותירה את הרשויות המקומיות חשופות לתביעות בסכומים גדולים, בתקופה בה הולכים ומתרבים המקרים של הגשת תביעות פיצויים בגין הקמת אנטנות.

"הרשויות המקומיות נותרות חשופות לשאת לבדן בתביעות הפיצויים. תביעות אלה הן מעבר ליכולת הכלכלית של הרשויות וזאת כאשר אין להן יכולת ממשית להשפיע על פריסת האנטנות בתחומי שיפוטן, באופן שימזער את חשיפתן לתביעות" אומר השר פינס.

לאור זאת, מציע שר הפנים אופיר פז-פינס כי עד שתתקבל החלטת ממשלה בסוגיית השיפוי והקניית הסמכויות לרשויות המקומיות, יינתן לוועדות המקומיות שיפוי על ידי הממשלה ב-100% מסכומי הפיצוי שיידרשו לשלם.
(ש)
