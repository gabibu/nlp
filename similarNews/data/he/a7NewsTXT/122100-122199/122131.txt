

עם עקירת תושבי נצרים, הישוב היהודי האחרון ברצועת עזה, מישובם, מסתיימת עקירת הישובים ברצועה. הרס הבתים יימשך היום. השלב הבא - צפון השומרון. ימים של חורבן.

(צילום: קטיף נט.)

הישוב נצרים נעקר היום. תושבי הישוב קיימו תפילת מנחה משותפת בה נפרדו מהישוב.

בכך תושלם עקירת הישובים היהודים ברצועת עזה. כוחות צה"ל החלו בשעה האחרונה להתפרס סביב הישוב נצרים.

התושבים צפויים לעבור למגורים זמניים במכללת יהודה ושומרון שבאריאל, כאשר על פי החלטתם המשותפת בכוונתם להקים את נצרים מחדש בנגב.


נצרים הוקמה בערב חג הפורים - יד' אדר תשל"ב (1972) כהיאחזות נח"ל של גרעיני השומר הצעיר, לאחר מכן שימש המקום בסיס מעבר לישובים בחבל קטיף. בשנת תשד"מ (1984) אוזרח המקום על ידי תנועת הקיבוץ הדתי. לאחר מספר שנים פורק הקיבוץ ויוצאיו הקימו במקום ישוב קהילתי-עירוני. נצרים שוכנת במרכזה של הרצועה, שמה ניתן לה, על ידי אלוף הפיקוד באותם ימים רחבעם זאבי גנדי הי"ד, בשל קרבתה למחנה הפליטים נוציראת. בישוב שטחי חקלאות לגידול עגבניות, מנגו, ירק ללא תולעים, לול פטמים ואף מחצבת חול, חלק מתושבי הישוב עובדים בישובים העירוניים הסמוכים.

בישוב 75 משפחות.


כתבנו קובי פינקלר מסכם ומדווח כי מהישוב קטיף נעקרו 61 משפחות. אתמול אחר הצהריים, לאחר תפילת סיום שנערכה על ידי התושבים בבית הכנסת ביישוב, התפנו התושבים, חלקם באופן עצמאי, בסיוע כוחות צה"ל והמשטרה. כ-670 אזרחים התפנו באמצעות 18 אוטובוסים של כוחות הביטחון, והשאר באמצעות רכביהם הפרטיים.

מהישוב עצמונה גורשו 83 משפחות. באמצעות 15 אוטובוסים של מערכת הביטחון גורשו 635 אזרחים, והשאר התפנו באמצעות רכביהם הפרטיים. אמש, לאחר תפילה משותפת אחרונה שנערכה על ידי התושבים בבית הכנסת ביישוב והוצאת ספרי התורה מבית הכנסת, עזבו התושבים, בסיוע כוחות צה"ל והמשטרה.

מהישוב אלי סיני גורשו 74 משפחות, שעברו להתגורר לפי שעה בעיר אהלים שהקימו סמוך לצומת יד מרדכי. אתמול, בשעות הצהריים פינו כוחות צה"ל והמשטרה את בית הכנסת ביישוב. במקום שהו כ-10 אנשים שגורשו על ידי הכוחות. לפנות ערב, לאחר טקס פרידה מהיישוב, עזבו התושבים בסיוע כוחות צה"ל והמשטרה. פרט לשוהים בבית הכנסת, עזבו 200 התושבים והשוהים ביישוב באופן עצמאי באמצעות רכביהם הפרטיים.

מהישוב ניסנית גורשו 240 משפחות. במהלך היום התפנו מהיישוב 3 משפחות באמצעות רכביהן הפרטיים. כ-100 אזרחים ששהו ביישוב התפנו באמצעות אוטובוסים של כוחות הביטחון.

מהישוב שליו יצאו 19 משפחות לאחר סיכום מוקדם עם מערכת הביטחון.


בקשתם הנרגשת של סופרים ואנשי רוח מממשלת ישראל לא זכתה להתייחסות של ממש, ובמהלך היום יימשך הליך הריסת בתי גוש קטיף. אתמול עלו הדחפורים והטרקטורים על בתי הישובים ובתוך דקות הרסו בית אחר בית. היום יימשך ההרס בפאת שדה, מורג, גני טל, רפיח ים ושליו.

כתבנו מציין כי מנהלת סל"ע הודיעה למשפחות הקבורים בבית העלמין בגוש קטיף כי עקירת קברי יקיריהם תוקדם ל-28 באוגוסט. על פי ההערכות צפויה עקירת הישובים להימשך זמן רב מהמתוכנן שכן קיים חוסר בכוח אדם לנוכח סירובם של גופים לא מעטים להשתתף בעקירה.


מחר תחל העקירה המתוכננת בישובי צפון השומרון. כוחות רבים הוזרמו החל מאתמול לאזור זה. על פי הערכת מערכת הבטחון הצטרפו לישוב במהלך הלילה כאלפיים מתגברים.
(ש)
