

המדינה אמנם חתמה הסכם עם יונתן בשיא שימנע ניגוד אינטרסים בין תפקודו כראש מנהלת סל"ע לתפקידו כראש הדירקטריון של חברת מהדרין, אולם מתברר כי באחרונה קיבל מהחברה בונוס נאה על קידום ההתנתקות.



כזכור, עומד יונתן בשיא בראש הדירקטריון של חברת 'מהדרין', החברה שעל אדמותיה מקימה המדינה את פרוייקט המגורים לעקורי גוש קטיף. בתמורה למסירת הקרקעות לידי המדינה קיבלה החברה שבראשותו של בשיא סכום של עשרים מיליון דולר.

על פי פרסום נוסף קיבלה 'מהדרין' סכום נוסף באופן שונה: המדינה תפצה את החברה על חוב שטרם שולם לה על ידי ישובי חבל הבשור. הישובים סיכמו עם חברת מהדרין על נטיעת מטעים על ידי החברה, אולם עד כה לא שולם לה סכום של חמישה עשר מיליון שקלים כפי שתוכנן. כעת תשלם המדינה ל'מהדרין' את 15 מיליוני השקלים על מנת להפשיר את קרקעות המטעים לבנייה במסגרת ההתנתקות.

משהועלה החשש לניגור עניינים בין תפקודו של יונתן בשיא כראש הדירקטריון בחברה זו, המרוויחה הגדולה מבחינה כספית מההתנתקות, לבין תפקודו כיו"ר מנהל סל"ע, הוצרך בשיא לחתום על הסכם ניגוד אינטרסים בו נקבע שבעניינים בעלי השלכה ל'מהדרין' לא יעסוק בשיא עצמו. ההסכם שנחתם אושר על ידי מבקר המדינה והיועץ המשפטי לממשלה.

עם זאת מתברר כי לנוכח התקדמות ההתנתקות החליטה חברת 'מהדרין' להעניק לראש הדירקטריון שלה מענק מיוחד בגובה של מאה וחמישים אלף שקלים שהועברו לפני כחמישה חודשים לחשבונו האישי. כך עלה מסקירה שפורסמה בעיתון 'ידיעות אחרונות' אודות "המרוויחים הגדולים" של ההתנתקות.
(ש)
