

יונתן שריד חייל גולני בן 20, נציג נוער נצרים בדברי פרידה: את הבית הפיזי אפשר לקחת אבל את רוחנו איש לא יקח. אנחנו נשבעים: אם אשכחך נצרים תשכח ימיני. תושבי נצרים העקורים יוצאים מהישוב בדרכם אל הכותל.

בנצרים קיימו התושבים צעדה סביב הישוב כשבראשם ספרי תורה ומנורת בית הכנסת. זאת לאחר תפילה מרגשת בבית הכנסת של הישוב ודברי פרידה. בסיום הצעדה הם יוצאים לקיבוץ סעד שם יתקיים טקס הצדעה לנצרים ומשם ימשיכו לירושלים לתפילה ברחבת הכותל.

בתפילה בבית הכנסת נשא דברים יונתן שריד, בשם נוער נצרים. שריד חייל גולני בן 20 אמר: גדלנו והפכנו לנוער נצרים עם כוחות, עם עוצמות, עם עתיד. נוער שידע ויודע להתמודד עם קשיים גדולים כואבים ככל שיהיו. את הבית הפיזי אפשר לקחת אבל את רוחנו איש לא יקח. נוער נצרים יוצא בקריאה נרגשת מהמקום הזה לכל עם ישראל, מתוך כל הכאב והדמעות מתוך אמונה גדולה בבורא עולם: להתחבר לערכים, להתחבר לשורשים להתחבר אחד אל השני.
אנחנו נוער נצרים נשבעים לשמור אמונים לישוב הזה, לגוש הנפלא הזה. אנחנו נחזור לפה. עם ישראל יחזור לפה. אם אשכחך נצרים תשכח ימיני.

דברי פרידה נרגשים נשא גם סא"ל אודי ברמוחה מג"ד שמשון:
תושבי בית נצרים היקרים. חיילי הגדוד על יחידותיו השונות בנצרים עומדים היום ומודים לכם על היחס והתמיכה והאהבה שהפגנתם כלפינו במשך יותר משנתיים.
טובי בנינו ובנותינו נפלו בהגנה על המקום הזה. המנון הגדוד ומורשת הקרב שלו נכתבו כאן במקום הזה, ובינינו נרקמו יחסים והבנה נפלאים כבני אדם בפרט וכאזרחים בכלל. מי יתן וגם בעתיד נזכה ונהיה ראויים לכל זה. ברצוני לומר לכם בהצלחה בדרך החדשה ובמשימה החדשה.
היו שלום אחים ואחיות יקרים. אוהבים מפקדי וחיילי גדוד שמשון.
