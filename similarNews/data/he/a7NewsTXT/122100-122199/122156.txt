

האגודה למלחמה בסרטן מבקשת לרכז מידע ולהגישו לציבור בדרכים שונות: אינטרנט, טלפון, ספרות ועוד. זאת כדי למנוע את המצב בו חולים נחשפים למידע רב מדי העשוי להכניס אותם למעגל של חרדות ופחד.

בישראל ובעולם קיימים מקורות רבים וזמינים של מידע על מחלות הסרטן. מקורות מידע אלו נגישים לכל אדם ועומדים אף לרשות חולי הסרטן ובני משפחתם, החל מאתרי אינטרנט, חוברות הסברה, ספרים, חברים, מכרים שחלו ועוד. כיום, עם התפתחות הטכנולוגיה והקמת רשת האינטרנט קלה הרבה יותר הדרך להגיע למידע רפואי לעומת שנים עברו. משתמשי רשת האינטרנט המחליפים מידע באמצעות פורומים וקהילות וירטואליות עם חולים אחרים תוך שמירה על אנונימיות, עשויים במקביל להיתקל במידע ממקורות בלתי ידועים או בעלי אינטרס מסחרי.

דוברת האגודה למלחמה בסרטן, נאוה ענבר, מעלה במאמר אותו היא מפרסמת חשש פן דווקא הנגישות למידע הבלתי מוגבל עשויה לגרום לעתים להיווצרות לחץ סמוי על החולה ללמוד ככל הניתן על מחלתו. לדבריה "לא תמיד, ולא לכל החולים, הצפת מידע אכן מסייעת בהתמודדות יעילה עם המחלה. נגישותם הרבה של החולים ובני משפחתם למידע עלולה להוות עבור חלק מהחולים 'חרב פיפיות'. כיצד? הנגישות הקלה למידע עשויה לגרום להצפה בלתי מוגבלת במידע ולעורר תחושות חרדה ופחד. תחושות אלו עלולות להפחית בתחושת השליטה במחלה, לערער את בטחונו העצמי של החולה ולגרום לתוצאות הפוכות מאלו שקיווה להשיג מלכתחילה".

ענבר אומרת שבאגודה למלחמה בסרטן סבורים כי רוב חולי הסרטן אכן מעוניינים בהשגת כל המידע האפשרי על מחלתם, אך עם זאת, "אנו מודעים לעובדה כי חלק מהחולים זקוקים לעזרה בהשגת מידע, חלקם אף זקוקים להגנה מפני הצפה של מידע. מעבר לכך, על כל מחפש מידע לבדוק את מהימנותם של המקורות אליהם הוא נחשף. האגודה למלחמה בסרטן מפעילה מגוון של שירותי מידע לחולי סרטן המבוססים על מידע רפואי מהימן, מעודכן, הנתמך באנשי רפואה מהשורה הראשונה בישראל. כמו כן, מקיימת האגודה למלחמה בסרטן קשר הדוק וקבוע עם מאגרי מידע ממוחשבים, בינלאומיים, מהימנים ועדכניים של גופי בריאות ומחקר ברחבי העולם, המבטיחים כי תוצאות מחקר כלשהו המתפרסמים בחו"ל יהפכו בהקדם האפשרי לנחלת כלל החולים גם בישראל".

מחשש זה מדגישה ענבר את יתרונות ירות ה'טלמידע' של האגודה: "שירות זה בשפה העברית, של האגודה למלחמה בסרטן, הינו שירות מידע טלפוני על מחלות הסרטן וכל הקשור בהן בתחום המניעה, האבחון המוקדם, הטיפול והשיקום של חולי סרטן והזכויות והשירותים הקיימים בארץ. ניתן לקבל גם עלוני הסברה ללא תשלום. השירות מאויש 24 שעות ביממה".

מספר הטלפון של הטלמידע הוא: 1800-599-995.

יצויין כי האגודה למלחמה בסרטן מפעילה אף שירות 'טלמידע' בשפה הערבית, אשר מעניק מידע ותמיכה טלפוניים לחולי סרטן דוברי ערבית ולבני משפחתם. השירות מופעל על ידי עובדת סוציאלית, סטודנטים במקצועות הרפואה ומתנדבים דוברי ערבית במשך כל ימות השבוע. טל. 1800-36-36-55.

לעולים החדשים מברית המועצות ולדוברי השפה הרוסית מציעה האגודה למלחמה בסרטן שירות 'טלמידע' בשפה הרוסית, המיועד לחולי סרטן דוברי השפה הרוסית ולבני משפחתם. המוקד מופעל על ידי רופאים מתנדבים דוברי רוסית ומאויש במשך כל ימות השבוע. טל. 1800-34-33-44.

עוד מוסרים באגודה למלחמה בסרטן כי לחולים הזקוקים לתמיכה נפשית מציעה האגודה למלחמה בסרטן שירות טלפוני לתמיכה נפשית ראשונית. שירות זה מיועד לחולי סרטן או לקרובים אליהם הנמצאים במצוקה נפשית. השירות מאויש על ידי אנשי מקצוע מתחום הפסיכו-אונקולוגיה ומופעל בשיתוף עם השירות הסוציאלי במרכז הרפואי הדסה עין כרם בירושלים. טל. 1-800-200-444.

גולשי רשת האינטרנט ולמעוניינים במידע הזמין און ליין מאפשר אתר האינטרנט של האגודה למלחמה בסרטן, הנמצא בכתובת: www.cancer.org.il , לקבל מידע נרחב ומעודכן. "המידע באתר מתעדכן באופן שוטף וניתן לקבל בו מידע מקיף על כל מחלות הסרטן, על גנטיקה וחידושים בתחום, על גורמי הסיכון, דרכי המניעה, האבחון המוקדם, הטיפול והשיקום, על הזכויות והשירותים המוצעים לחולי הסרטן בישראל, על פעילויות האגודה, ועל ימי עיון וכנסים. גולשי האתר יכולים גם לקבל תשובות ממומחים בתחומים השונים של מחלות הסרטן, בשיתוף פעולה של האגודה למלחמה בסרטן עם האיגוד הישראלי לאונקולוגיה קלינית ורדיותרפיה. כמו כן לאחרונה הוקמו שני מאגרי מידע נרחבים ומגוונים לרשות המבקרים באתר, האחד הוא מאגר מידע על תרופות המיועדות לטיפול בחולי סרטן והשני הוא מאגר מחקרים קליניים של ניסויים הנערכים במרכזים רפואיים בארץ, אליהם יכולים חולי סרטן להצטרף".

יצויין כי האגודה למלחמה בסרטן מעמידה לרשות הציבור הרחב ואנשי המקצוע עומדת גם ספריה הכוללת ספרות מקצועית ועדכנית בכל הקשור במחלות הסרטן. הספרייה מגובה במאגרי מידע ממוחשבים, בינלאומיים, מהימנים ועדכניים. ניתן להיעזר במידעניות מקצועיות לשם קבלת מידע מורכב הדורש חיפוש במאגרי המידע הממוחשבים הבינלאומיים אליהם מקושרת האגודה למלחמה בסרטן. טל. 03-5721608 ניתן לפנות גם במייל: info@cancer.org.il
(ש)
