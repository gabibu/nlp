

המכון ההמטולוגי במרכז הרפואי הלל יפה, מטפל בחולים שלוקים במחלות המטו-אונקולוגיות, מחלות ממאירות בדם ובמערכת הלימפה.

מתוך רצון לעזור בהתמודדות היום-יומית עם המחלה, נרתם צוות המרכז הרפואי לארגן מפגשי מידע בתחומים שונים. לצורך זה יזם צוות המכון, האחיות והעובדות הסוציאליות, בעידודה של מנהלת המכון ד"ר אורית סופר, מספר מפגשים המיועדים לחולים ובני משפחתם. מטרת מפגשים אלה, מעבר להתמודדות הפיזית והתרופתית, לספק מידע רפואי, מידע סוציאלי על זכויותיהם של החולים, מידע פסיכולוגי על התמודדות נפשית ומידע דיאטני על תזונה נכונה.

במפגש הראשון, אותו הנחתה ד"ר סופר, היתה נוכחות של חולים רבים ובני משפחותיהם. כל מפגש ייוחד לנושא אחר, כשאותו תנחה עובדת מהצוות הרב-תחומי, בנושא הרלבנטי לה. לסיום תיערך סדנא, בהשתתפות כל החולים ואנשי הצוות.
