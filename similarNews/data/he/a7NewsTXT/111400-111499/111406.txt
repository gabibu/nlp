

ביוזמת ענף הפרחים במועצת הצמחים ייערך היום, ערב יום הזיכרון לחללי מערכות ישראל, מבצע "זר לנופל", במסגרתו יונחו כ- 150 אלף זרי פרחים על מצבות הנופלים בבתי הקברות הצבאיים בכל רחבי הארץ.

המבצע מתאפשר הודות לתרומת מגדלי הפרחים בישראל של כמיליון פרחים. את הזרים יכינו תלמידי בתי הספר, חניכי תנועות הנוער והגדנ"ע שגם יניחו אותם היום בערב על מצבתו של כל אחד מהנופלים. בנוסף, מחר יחלקו בני הנוער זרי פרחים בטקסי הזיכרון, וישתתפו באזכרות לצד המשפחות.

מועצת הצמחים מקיימת את מבצע "זר לנופל" כמסורת, בשיתוף פעולה עם משרד החקלאות ופיתוח הכפר, ארגון מגדלי הפרחים והיחידה להנצחת החייל   אגף משפחות במשרד הביטחון.

לדברי יעקב סיטון, רכז ענף הפרחים במועצת הצמחים, "ענף הפרחים במועצת הצמחים מצדיע לנופלים במערכות ישראל ומרכין ראש לזכרם. הפרחים מסמלים את הלוחמים, יפי הבלורית, ואת אהבתם למולדת ולאדמה. אין ספק כי בזכותם אנו חיים כאן ונהנים מפירות הארץ ומיופי הפריחה".

עוד הוסיף סיטון כי "יצירת מעורבות בקרב בני הנוער היא סלע קיומנו ומהות עתידנו. מבצע 'זר לנופל' הוא מפעל חינוכי וערכי רב-שנים, המאפשר לבני הנוער לזכור את הנופלים ולכבד אותם. עצם עמידתם בבתי הקברות לצד המשפחות השכולות מאפשר להם לגלות מחווה של הזדהות ונתינה עם המשפחות ועם יקיריהן".

