

יהונתן פולארד, המרגל הישראלי, מבקש מבג"ץ לדון בדחיפות בעתירתו להכיר בו כאסיר ציון, כיון שמאז שעתר לבג"ץ לפני יומיים, הוא חש מאוים.

פולארד עתר לבג"ץ בבקשה להכיר בו כאסיר ציון. בעתירה נטען, כי פולארד זכאי להיחשב אסיר ציון לאור היחס הקשה הכולל התעללויות, לו הוא זוכה מהרשויות השונות בארה"ב, כך מדווחת כתבתנו רותי אברהם.

בעתירתו פורש פולארד בין היתר את עונש מאסר העולם חסר התקדים שהוטל עליו, סירובה העיקש של ממשלת ארה"ב לשחררו ממאסר, וגם את תנאי כליאתו "המחפירים", כלשונו, ו"מסכת העינויים והייסורים", שעבר במתקני הכליאה בארה"ב.

היום הגיש פולארד בקשה לבית המשפט לקבוע דיון דחוף בעתירתו. לדבריו, בעקבות הגשת העתירה, הוא זומן אתמול להנהלת בית הכלא בארה"ב ל"שיחת בירור". עו"ד ניצנה דרשן לייטנר המייצגת את פולארד מציינת כי מאז הגשת העתירה, הוא חש מאויים ולכן הוא מבקש מביהמ"ש שידון בדחיפות בעתירתו להכיר בו כאסיר ציון.

פולארד, המרגל הישראלי, כלוא מזה 20 שנה בארה"ב, אומר כי במשך 20 שנה הפקירה אותו ישראל למערכת בתי הכלא הפדרליים, וכעת הוא מבקש את סיועו של ביהמ"ש העליון.
