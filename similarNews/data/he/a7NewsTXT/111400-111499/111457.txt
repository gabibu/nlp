

קמיל אבו חניש ראש הזרוע הצבאית של החזית העממית באזור שכם נעצר ע"י כוח צה"ל באפריל לפני שנתיים ונידון היום ל-9 מאסרי עולם בגין מעשי רצח במספר פיגועי התאבדות ונסיונות פיגוע להם היה אחראי.

אבו חניש שילח בחודש מרץ 02' את המחבל אשר ביצע את פיגוע התאבדות במלון אשל השומרון, סמוך לאריאל בו נפצעו 10 בני אדם ואת המחבל שביצע פיגוע ההתאבדות בנתניה חודשיים אחר כך, בו נהרגו 3 אזרחים ונפצעו 59.

אבו חניש שילח את המחבל לפיגוע החדירה לישוב איתמר שאירע ביוני 02' בו נרצחו רחל ושלשת ילדיה נריה בן 15 צביקה בן 12 ואבישי בן 5. באותו פיגוע נרצח גם מפקד כיתת הכוננות של היישוב, יוסף טויטו הי"ד, בשעה שניסה לסייע לאם ולילדיה. שני בני משפחה נוספים נפגעו בפיגוע. הבן עשהאל בן ה-10, נפצע באורח קשה, והבת אביה בת ה-13 נפצעה באורח בינוני.

פיגוע נוסף לו היה אבו חניש אחראי כמשלח היה פיגוע החדירה לישוב הר ברכה באוגוסט 02' בו נפצעו בני הזוג רנד, הבעל נפצע קל עד בינוני ואשתו דלית בחודש השני להריונה נפצעה קשה אולם בבית החולים מצבה השתפר לבינוני.

כמו כן היה מעורב אבו חניש במספר נסיונות להוציא פיגועים לישראל במתווה של מכונית תופת ומטען.

אחד המחבלים שהפעיל אבו חניש היה עלאם כעבי, פעיל החזית העממית, שהחל לפעול במסגרת הצבאית של החזית העממית במהלך שנת 01' ואחראי לפיגועים רבים בהם גם הפיגוע לעבר מוצב צה"ל בשכונת השומרונים בשכם ב-6.2.03, בו נהרגו 2 חיילי צה"ל.
