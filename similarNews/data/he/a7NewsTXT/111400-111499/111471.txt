

יו"ר הסוכנות היהודית וההסתדרות הציונית העולמית, סלי מרידור, החליט שלא להמשיך לתקופת כהונה נוספת ולסיים את תפקידו לאחר עצרת הסוכנות בסוף חודש יוני הקרוב.

מרידור הודיע על החלטתו היום לראש הממשלה ולעמיתיו להנהגת הסוכנות והתנועה הציונית זאת לאחר שש שנים של כהונה בתפקיד יו"ר הסוכנות במהלכן ביצע רפורמות מרחיקות לכת שהביאו להתייעלותה של הסוכנות, להגברת השפעתה ולחיזוק התמיכה בה בארץ ובתפוצות.

ראש הממשלה הביע צער על החלטתו של מרידור, והודה לו על היוזמות והחדשנות בפעילות הסוכנות והדגיש את החשיבות העצומה שהוא מייחס לנושא העם היהודי, הקשר בין התפוצות עם ישראל והעלאת יהודים לארץ.

במהלך כהונתו הוביל מרידור יוזמות עלייה מיוחדות לרבות מאמל"ט, אתיופיה צרפת וארה"ב, פעל לשיפור קליטתם של העולים הצעירים הבודדים בישראל, הוביל, לצד ראש הממשלה, את המאמץ להקל בגיורם של העולים ופיתח יוזמות אסטרטגיות לחיבור הדור הצעיר בתפוצות למדינת ישראל, כגון "מסע".

עם פרוץ האינתיפאדה פעל מרידור ברחבי העולם להתייצבותן של הקהילות היהודיות עם ישראל, תוך גיוס כמיליארד וחצי  נוספים לסיוע חירום ולמען נפגעי הטרור. בתוך כך פעל להגברת המאבק באנטישמיות ובאנטי ישראליות בעולם. בנוסף יזם את הקמת המכון לתכנון מדיניות לעם היהודי, שמאפשר קיום חשיבה ותכנון מדיניות לטווחים ארוכים עבור העם היהודי. כמו כן הביא לשינוי דרמטי בהרכב חבר הנאמנים של הסוכנות כדי לחזק את ייצוגה והשפעתה של החברה הישראלית בסוכנות.

לאחרונה, אישרה הסוכנות, בהנהגתו, תכנית אסטרטגית חדשה, אשר ממקדת מאמצים מיוחדים בדור הצעיר של העם היהודי בארץ ובתפוצות. התכנית ממקדת את הסוכנות במספר יוזמות לאומיות מרכזיות, ביניהן: אסטרטגיה חדשה לעלייה מארצות רווחה (עליה מבחירה), הבאת הצעירים היהודים מהעולם לחוויה ולהתנסות בארץ, מתן סיכוי ועידוד המצוינות בקרב הדור הצעיר באזורי עדיפות לאומית בישראל, יצירת מסה קריטית של היכרות, קשרים ושותפויות בין יהודי התפוצות לישראלים - בדגש על הדור הצעיר, וגיוס מתנדבים רבים מקרב החברה הישראלית למשימות הציוניות הלאומיות של הסוכנות.
יישומה של התכנית יימשך מספר שנים והוא יופקד בידי היו"ר הבא של הסוכנות.
מרידור אמר כי הוא מאמין ברוטציה בתפקידים ציבוריים בכירים וכי ככלל, אנשי ציבור אינם צריכים לדבוק בכיסאותיהם. לפיכך החליט שלא להמשיך לתקופת כהונה שלישית, לחסוך את חסרונותיה של תקופת מעבר ארוכה ולאפשר למחליפו להיכנס לתפקיד כשנה לפני הקונגרס הציוני, כדי להבטיח היערכות מתאימה של הסוכנות היהודית והתנועה הציונית למילוי משימותיהן הציוניות בשנים הקרובות והעיקר- לגשת מייד ובשיא התנופה למימוש האסטרטגיה החדשה.

מחליפו של מרידור ייבחר, תוך התייעצות עם ראש הממשלה, על ידי התנועה הציונית והסוכנות היהודית בהתכנסותן בירושלים בסוף חודש יוני הקרוב. מרידור מסר כי יעמוד לרשות מחליפו ככל שיידרש כדי להבטיח המשך הצלחתה של הסוכנות במילוי משימותיה הלאומיות ויישומה של האסטרטגיה החדשה.
