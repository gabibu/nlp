

לציון יום הזכרון לחללי מערכות ישראל ופעולות האיבה יצא לאור הספר "אחי היה גיבור" שנכתב על ידי ד"ר איליין חוטר, אם ל-5 שבנה גבריאל נרצח לפני כשנתיים על ידי מחבלים שחדרו לישיבת עתניאל בה למד.

לאחר הרצח של הבן גבריאל בן ה-17 ניסתה משפחת חוטר, המתגוררת באלוני הבשן שברמת הגולן, להתמודד עם השכול הקשה של הילדים הצעירים במשפחה. המשפחה ניסתה למצוא ספר שיוכל לעזור לאחים הצעירים להתמודד עם השכול דרך סיפור, אך ספר כזה לא נמצא. בשל כך התעוררה אם המשפחה, ד"ר איליין לכתוב ספר שיענה על הצורך. הספר נכתב ברגש רב דרך עיניו והתמודדתו של אביחי, אחיו הצעיר של גבריאל שיהיה אז בגיל הגן.

כתבנו איציק וולף מוסר כי הספר צבעוני מאד, מלווה באיורים מפלסטלינה ומומלץ על ידי פסיכולוגים מהמרכז מרכז הישראלי לטיפול בפסיכוטראומה. יש לציין כי מאיירת הספר, עדינה רוז, מגדלת בביתה מלבד שלושת ילדיה גם את שני ילדי אחותה שנרצחה בפיגוע בקו 19 בינואר 04'.

לספר מצורף תקליטור עם "השיר שמגרש את הפחד" בביצוע משפחת חוטר.
