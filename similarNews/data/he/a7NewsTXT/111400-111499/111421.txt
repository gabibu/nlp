

ישי מלכה, ממארגני כנס הפעילים של ארגון הבית הלאומי במלון הייאט ריג'נסי, פרש אמש (ב') בפני הפעילים את המתווה המעשי ל"יום הפקודה". יום זה יוכרז לדבריו ע"י המטה המשותף ביום בו ייחסמו הצירים לגוש קטיף.

כתבתנו רותי אברהם מדווחת כי מלכה אמר כי עם הכרזת "יום פקודה" תחל הליכת אזרחים על הכבישים לעבר גוש קטיף "תוך עצירת המדינה". מלכה אמר כי אנשים "ילכו על הכביש ולא בשוליו, במרכז הכביש, לאט ובגאווה, עם דגלים עם צעיפים עם חולצות כתומות".

הוא ציין כי המאבק מתנהל מול כוחות של אנשים "בלי תגיות, פורעי חוק ואלימים", ולכן חשוב לתעדם "עוד נפרע בבוא הזמן מאלו שפרעו את החוק", הבטיח.

סיום המאבק יהיה אם "ראש הממשלה יודיע במסיבת עיתונאים רשמית על ביטול התכנית באמצעות החלטת ממשלה, או, שראש הממשלה יודיע כי הוא מתפטר והולכים לבחירות. אפשרות נוספת לדבריו היא אי אכיפת חוק פינוי פיצוי "'כמו שאת חוק החמץ אי אפשר לכפות ולאכוף, וזה עובר בשקט, גם חוק פינוי פיצוי, מה לעשות, אינו אכיף, כי חיילים לא מוכנים , כי הכלים מפונצ'רים וכו' וכו'".

רה"מ סבר שאזרחי המדינה יתנו לו להעביר את "תכניתו ההזויה" והוא בנה על זה שהם לא יקומו וימרדו בגלל הפחד שהוא יטיל על אנשים באמצעות מעצרים מנהליים, מעצרי שווא, הטרדות ותקשורת מגוייסת. 'הוא טעה, כי עם ישראל בריא'", אמר מלכה.

אביעד ויסולי יו"ר המטה למען א"י בחיפה ובצפון וחבר הפורום המשפטי העניק 'טיפים' למפגינים.
"הודעתי לאשתי שעד לראש השנה שאני עצור וכל יום שאני ישן בבית זה בונוס. כל יום שאתם לא עצורים אתם צריכים לעבוד כמה שיותר וכשתהיו עצורים יהיה לכם זמן לישון", פתח ויסולי את דבריו.

להפגנה לדבריו יש להגיע ללא תעודות מזהות "אין חובה בחוק הישראלי לתת שם ומספר זהות. כל אחד יאמר: אני יהודי מארץ ישראל". הוא הזכיר את סירובן של 5 הילדות שנעצרו בחברון להזדהות בשמן והן נותרו עד ללכתן הביתה כ: "שחר 1", "שחר 2", "שחר 3" ו"שחר 4" . (שחר איילון פקד על כוחות המשטרה שפינו במאחז בחוות גלעד והורה לפקודיו להזדהות כולם כ"שחר". ר.א.).

ויסולי הוסיף כי יש לדרוש משוטר להזדהות עם תג ותעודה. "שוטר בלי תג שלא הוציא תעודה, אינו שוטר. תאמרו לאדם שאינו מזדהה כחוק כשוטר: אתה לא שוטר, אם אתה תיגע בי אגן על עצמי בכוח". הוא ציין כי המדיניות היא להגיש תביעות כספיות נגד שוטרים המפרים את החוק וציין כי היום (ג) תוגש תביעה על סך 40 אלף  נגד שוטר שעיכב לשלש שעות את הרב גדי בן זמרה. "שיידע כל שוטר שמעכב שהוא ישלם מכיסו בכל פעם שעובר על החוק..כל מי שמשתתף בעקירה, ישלם: ישלם מכיסו, ישלם בחירותו".

