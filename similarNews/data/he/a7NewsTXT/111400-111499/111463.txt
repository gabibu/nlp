

שרת החינוך קיבלה היום לפגישה את ראש מועצת חוף עזה, אבנר שמעוני ומנהל מחלקת החינוך במועצה, מוכי בטר בלשכתה בירושלים. בפגישה הוחלט להאריך הלימודים בגנים בגוש קטיף עד סוף חודש יולי.

כמו כן, הוחלט לתת הקלות לתלמידי יישובי המועצה האזורית חוף עזה במבחני הבגרות בתיאום עם בתי הספר. יש לציין כי מדובר במתן תוספת זמן ולא בהקלות בנקודות. עוד הוחלט בפגישה לארגן קייטנות לתלמידי בתי הספר בגוש, במסגרת ה"חוויה הקייצית".

שרת החינוך אמרה בפגישה כי יש לחבק את תושבי גוש קטיף ולאהוב אותם. היא הבטיחה שכל זמן שתושבי גוש קטיף חיים בגוש קטיף היא תמשיך לסייע ככל שניתן, ובמידה וחס וחלילה יגורשו תושבי גוש קטיף יזכו תלמידי גוש קטיף ליחס מיוחד ויהיו בעדיפות גבוהה בכל מקום ובכל מוסד חינוכי אליו יפנו.
