

בחריפות תוקף שר הפנים לשעבר, ח"כ אלי ישי, את החלטת ועדת השרים לענייני חקיקה על הקלות במתן אזרחות ישראלית למשפחות מעורבות ישראליות ופלשתיניות.



"בהחלטה הזאת יש פגיעה דמוגרפית במרקם היהודי של מדינת ישראל, ופתח לפגיעה ביטחונית בה" כך תקף היום שר הפנים לשעבר, ח"כ אלי ישי, את החלטת ועדת השרים לענייני חקיקה על הקלות במתן אזרחות ישראלית למשפחות מעורבות ישראליות ופלשתיניות.

כזכור, הוקפאו כל הליכי איחוד המשפחות בשלוש השנים האחרונות, לאחר שהתגלה כי כמה ממקבלי האזרחות הישראלית היו שותפים בסיוע לארגוני טרור.

לאחרונה טענו מספר גורמים שנוצרה מציאות שונה ברשות הפלשתינאית, המחייבת את ישראל להתייחסות שונה לאוכלוסיית הרשות, בעקבות כך נידונה בשנית ההחלטה להקפאת הליכי האיחוד, והוחלט שגברים מגיל 35 ונשים מגיל 25 שנישאו לבני זוג ישראלים, יוכלו להתחיל בתהליכי ההתאזרחות, בהוראת שעה ל11 החודשים הקרובים, בכך נדחתה הצעתו המקלה יותר של שר הפנים אופיר פינס שביקש להקל על התהליכים עוד יותר.

לשאלת כתבנו ידידיה הכהן תקף ח"כ ישי בחריפות את ההחלטה והביע את התנגדותו אליה, "אני מקווה שבעוד 11 חודש נצליח לשנות שוב את ההחלטה", סיים ישי.
