

המועצה הארצית לתכנון ובניה, בראשות שר הפנים, אופיר פז-פינס הורתה על הכנת תכנית מתאר ארצית למרחב ניצנים, אשר תשמר את שטחי החולות במקביל לכוונה ליישב במקום את עקורי הישובים ברצועת עזה.

המועצה הארצית הבהירה כי אמנם היא מעדיפה את פתרונות המגורים המוצעים למתיישבים בצפון הנגב ובמערבו על פני הפתרון המוצע באזור ניצנים. "עם זאת, על רקע הנסיבות הייחודיות של מהלך ההתנתקות, הוחלט להורות על תחילת הליך תכנוני במרחב".

במנשרד הפנים מבהירים כי "מטרות התכנית שאושרה יהוו מענה למתיישבי חבל עזה מחוץ לשטחים הרגישים במרחב ניצנים, וכן הבטחת שימור, הגנה וטיפוח של שטחי החולות ושל ערכי הטבע והנוף הייחודיים במרחב".

התכנית תעסוק במרחב שבין גבול השטח הבנוי בפועל של אשקלון בדרום ושל אשדוד בצפון ושבין כביש מס' 4 במזרח וחוף הים במערב. המועצה הארצית קבעה מפורשות, כי הבינוי החדש בשטח התכנית יהיה הרחבה של היישוב ניצן, תוך שמירה על אופיו הקהילתי-כפרי, וכן בשטח המיועד לפיתוח במרחב התכנון אשקלון.

במשרד מדגישים כי לא נקבע, בשלב זה, האם יוקמו במסגרת התכנית ישובים חדשים או יורחבו ישובים קיימים.

התכנית תביא בחשבון את כל התכניות המאושרות באזור, ואף תרחיב את השטחים השמורים מעבר לשטח שמורת הטבע 'חולות ניצנים', אשר תוכרז בימים הקרובים על ידי שר הפנים.

המועצה קבעה כי תנאי מקדים לאישורה וליישומה של התכנית, לרבות היקף הדיור ובפריסתו במרחב, יהיה קביעה של אוכלוסיית היעד ומספר המתיישבים הצפויים להיקלט במסגרתה. כמו כן, ייקבעו הוראות בנוגע לביטולה של התכנית במידה ולא תבוצע בפועל תוך פרק זמן שייקבע.
(ש)
