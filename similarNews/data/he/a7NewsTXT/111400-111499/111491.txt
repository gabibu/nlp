

"ניהול המו"מ העצמאי של יישובי בדולח גדיד וגן אור, עם הממשלה לשם מעבר לניצנים פוגע במאבק בתכנית ההתנתקות ומשחק לידיו של שרון", כך אומר היום נחי אייל, מרכז הפורום המשפטי למען א"י.

בראיון ליומן הצהרים של ערוץ 7 אישר אייל את הידיעה שהתפרסמה לאחרונה שמשפחות ביישובים בדולח, גדיד, וגן אור החליטו להתפלג מניהול המשא ומתן המשותף עם שאר יישובי הגוש, ולנהל משא ומתן עצמאי עם הממשלה על מעבר לחולות ניצנים, "אני מיצר על כך, עד כה נעשו מאמצים רבים לשמר את האחדות בגוש קטיף, שאינו עשוי כמקשה אחת. הדרך להתמודד עם הגזירה הנוראה הזאת היא באחדות ולא בפירוד".

ובתשובה לכתבנו עוזי ברוך על הפעילות הנוכחית של הפורום השיב אייל, שבנוסף לעתירות הנידונות כרגע בבג"ץ ישנה עתירה נוספת שתוגש בימים הקרובים ע"י עו"ד מינצר כנגד הפגיעה בקברים, "למרות שאין לפורום הסמכה רשמית ע"י תושבי הגוש, יש גיבוי מאסיבי של רוב מוחלט מתושבי הגוש לפעילות הפורום, ואף משפחות שבתחילה פנו למנהלת ההתנתקות לשם משא ומתן, חזרו בהם ומיוצגים על ידינו לאחר שראו והבינו מהם התנאים המחפירים המצפים להם".

