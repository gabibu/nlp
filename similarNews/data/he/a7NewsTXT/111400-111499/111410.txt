

מחאה חריפה מקפיאה את פעילותו של בית מפלגת העבודה שבתל אביב. העובדים המוחים על תנאי העסקתם תלו שלט ובו נכתב "פרס מנהל מפלגת קפיטליזם חזירי", והשביתו את המחשבים שבמבנה.


את מחאתם החלו עובדי בית מפלגת העבודה כבר אתמול כשהפסיקו את עבודתם במקום תוך שתלו את שלט המחאה החריף נגד התנהלותו של יושב ראש המפלגה השר שמעון פרס. ההתבצרות החלה לאחר שהגיעו אתמול העובדים עם חולצות שחורות לאות אבל על המתרחש במפלגה, ונדרשו ע"י ההנהלה להסירם.

הבוקר החריפו העובדים את צעדי מחאתם והשביתו את המחשבים שבמקום והקפיאו את העבודה במקום. מדווחים כתבינו שמעון כהן וידידיה הכהן.

כאמור, עובדי בית מפלגת העבודה מוחים בצעדים האמורים נגד הסכם העסקתם. בשיחה עם כתבנו ידידיה הכהן הוברר כי העובדים קובלים על התנהלות מושחתת של הנהגת המפלגה, "הם הפרו את ההסכמים איתנו", אומרים העבדים התובעים מיו"ר המפלגה פרס להגיע למקום כדי לדון עימם בתנאי העסקתם.

בתשובה לשאלת כתבנו, ידידיה הכהן, שטח יוסי, עובד המפלגה זה עשרים שנה, את הטענות שהועלו בישיבת העובדים שנערכה לפני מספר דקות, "אנו חשים שנעשה לנו עוול גדול, המפלגה מתנהלת בשנה האחרונה בצורה פוליטית מלוכלכת מאוד, יש עובדים מסוימים שהובאו מחוץ למפלגה המקבלים פריצות שכר חריגות, ועובדי המפלגה שהצעיר שבהם עובד במפלגה כבר 14 שנה, ועושים כמה משרות בבת אחת לא מקבלים את המגיע להם, הייתה הפרה בוטה של ההסכמים שנעשו ביולי 2003, נכנסנו מאז למשא ומתן שקט והשגנו הסכמים שהופרו אחד לאחד".

על חלקו של יו"ר המפלגה, מר שמעון פרס בכך, מסביר יוסי שכל הפרת ההסכמים הייתה בעקבות המדיניות החדשה שמנסה לנהל במפלגה של קיצוצים בשכר עובדים ועיכוב דרגות שכרם מחד, ובזבזנות איומה באירועים שיוזמת המפלגה מאידך, "אנו חשים שכוונות הנהלה אינם טהורות, מנהל מטה המפלגה הוא בכלל איש עסקים, וניתן להבין שיש לו אינטרסים שונים בצורת הניהול שלו. שמעון פרס רוצה מלחמה ואנו נשיב מלחמה בכל אמצעי חוקי שיעמוד לרשותנו" סיים יוסי.

כתבנו מדווח כי לעובדים נודע על כוונת בכירי המפלגה לשכור שומרים שיפרצו בכוח למבנה. לעומת זאת אומרים העובדים כי יתבצרו במבנה עוד ימים ארוכים וימנעו את קיום הבחירות הפנימיות לראשות המפלגה אם לא תבוא תלונתם לבירור ולעמק השווה. יצויין כי כבר ביום ראשון הקרוב אמורים טפסים ראשונים להגיע לבית מפלגת העבודה לקראת הבחירות. המשך השבתת המחשבים שבמקום והקפאת העבודה צפויה לעורר קשיים חמורים ביותר בטיפול בהם.
(ש)
