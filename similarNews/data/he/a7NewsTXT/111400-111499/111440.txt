

הפגנות סוערות ליוו את הבאתו היום להארכת מעצר של העציר המנהלי נריה אופן. אופן הובא לבית המשפט המחוזי בבאר שבע על מנת לאשר את חוקיות מעצרו.

כתבנו בדרום משה פריאל מדווח כי אופן, בן ה-34, שנעצר במעצר מנהלי במחסום חיזמה שבצפון ירושלים הובא לדיון בפני נשיא בית המשפט בבאר שבע השופט יהושע פלפל.

בעוד שבאולם בית המשפט דן השופט פלפל אם לקיים את הדיון בדלתיים פתוחות הניפו מפגינים רבים שהגיעו מרחבי הארץ שלטים בגנות המעצר ולתמיכה באופן. במהלך ההפגנה ניסו אנשי המשטרה לפזר את המפגינים ותוך כדי כך קיבלה ההפגנה גוון אלים כאשר שוטרים גררו בכוח רב מפגינים ומפגינות.

כתבנו מדווח כי השופט פלפל הכריע לקיים את הדיון בדלתיים סגורות למורת רוחו של פרקליטו של אופן, עורך הדין נפתלי וורצברגר. וורצברגר אמר לעיתונאים שהמתינו לו כי לטעמו "הפכנו למדינת עולם שלישי".

נריה אופן עצמו אמר לנציגי התקשורת שנכחו במקום כי הוא "חושב שאני פה בגלל הפעילות במטה 'יהודי לא מגרש יהודי' ופעילות סיבובי השערים. תושבי יצהר הם אנשים אידיאליסטים שחושבים שיש להנחיל את כל ארץ ישראל לעם ישראל".

עוד אמר נריה כי לטעמו "כנראה שלא היה להם נעים לעצור את נעם לבנת, אחיה של שרת החינוך, אז תפסו את החבר שלו, אני".

יצויין כי ההפגנות במקום נמשכו גם בשעות הצהריים המאוחרות.
(ש)
