

אירועי יום הזיכרון לחללי מערכות ישראל ונפגעי פעולות האיבה נפתחו בשעה 20:00 בצפירת דומיה בת דקה. הרמטכ"ל: גם לאחר 57 שנות עצמאות לא תמה הלחימה על קיומה של מדינה יהודית עצמאית.

מיד לאחר צפירת הדומיה יחל הטקס הממלכתי לציון יום הזיכרון לחללי מערכות ישראל ונפגעי פעולות האיבה ברחבת הכותל בירושלים במעמד נשיא המדינה, ראש המטה הכללי, אלוף פיקוד העורף, הרב הצבאי הראשי, מפקד מחוז ירושלים, ראש עיריית ירושלים ונציגי המשפחות השכולות.

נשיא המדינה, משה קצב, פתח את אירועי יום הזיכרון בהדלקת נר לזכר הנופלים במערכות ישראל.

בנאומו אמר קצב כי הלילה כל בית ישראל עומדים דום מול המשפחות השכולות. "כולנו יחד, עם דגל המדינה, מרכינים ראש לזכר הנופלים, ומתעטפים בכאב ויגון לזכר הבנים שנפלו".

"אנו מייחלים ועושים כל מאמץ כדי שהדור הבא יוכל להניח את הנשק ולהתפנות רק לחיי פיתוח ובנייה, לחיי יצירה, תרבות ורוח, למצוא פתרונות למחלות חשוכות מרפא, להיאבק במצוקות, למצוא מזור לאנושות ולעמי האזור אולם אויבנו אינם מרפים", אמר קצב והוסיף כי אין עוד מדינה בעולם שחוותה מלחמות כה רבות, טרור ושפיכות דמים. "מלחמות ישראל הן מלחמות צודקות, מלחמות אין ברירה. מוסר לוחמי צה"ל הוא מן הגבוהים והנאורים בעולם. רבים מבין חיילי צה"ל נפלו משום מוסר הלחימה מטוהר הנשק", אמר וחתם בדבריו של דוד בן גוריון: "בלב העם היהודי בלב כל בני-ישראל בדורנו אנו, ועד סוף הדורות יהיה זכר הגבורה והתפארת של הגיבורים, אשר העזו ויכלו".


בבית יד-לבנים בירושלים התקיים טקס לזכר הנופלים במערכות ישראל בו נכח ראש הממשלה, אריאל שרון. "מי שחווה את ההתקפות, את הפגזים שנפלו וראה את מחירה הנורא של המלחמה, נדר נדר לעשות מה שיוכל כדי למנוע מהילדים של היום והחיילים של המחר את המלחמה הבאה, כדי להאיר את האופק החשוך", אמר שרון בעצרת.

הרמטכ"ל, רב אלוף משה יעלון, כתב בפקודת היום ליום הזיכרון כי "דמות הנופלים, פניהם הצעירות תמיד, פועל חייהם ונסיבות מותם - חיים תמיד בליבנו. בכל מעשינו ומחשבותינו הם בני לוויה תמידיים. הם שבים ומזכירים את האחריות המוטלת עלינו להבטיח את קיומה, את שלומה ואת ביטחונה של מדינת ישראל ולבנות בה חברה, חיים ותרבות הראויים לגודל קורבנם".

"גם לאחר חמישים ושבע שנות עצמאות לא תמה הלחימה על קיומה של מדינה יהודית עצמאית בארץ הזאת. גם השנה ידענו שכול ומוות", דברי יעלון.


