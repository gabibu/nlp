

הפרקליט הצבאי הראשי הורה לפתוח בחקירה לבדיקת נסיבות מותם של שני הערבים בכפר בית ליקיא לפני כשבוע. אלוף פיקוד המרכז, יאיר נווה, הורה להשעות את סגן מפקד פלוגת ההנדסה שפיקד על החיילים באותה עת.

לפני כשבוע, ב-4 במאי, בשעות אחר הצהריים החלה הפרת סדר של מאות ערבים שיצאו מהכפר בית ליקיא לכיוון כוח צה"ל שהיה באיזור חניון עבודות קו התפר הסמוך ליישוב מבוא חורון. המתפרעים, אשר הגיעו לחניון במטרה לחבל בכלי העבודה ההנדסיים שחנו במקום, החלו ביידוי מאסיבי של אבנים לעבר הכוח אשר מנה 5 חיילים בפיקוד קצין- סגן מפקד פלוגה.

מתחקיר ראשוני שנערך במקום האירוע, בראשות מפקד אוגדת יהודה ושומרון, תת אלוף גדי אייזנקוט, עלה כי הכוח ניסה לפזרם בעזרת אמצעים לפיזור הפגנות, אך המתפרעים המשיכו בזריקות האבנים ופצעו קצין צה"ל באורח קל.

משלא חדלו הערבים להקיף את הכוח, ביצע מפקד הכוח ירי לאוויר ומשזה לא עזר, פתח באש לעבר רגלו של אחד המפגינים וכן לעבר סלעים בקרבתם, זאת על מנת שלא לירות בערבים נוספים. ממנגנוני התיאום והקישור נמסר לצה"ל כי בהפרת הסדר נפגעו שלושה ערבים, שניים מהם מתו מפצעיהם.

בעקבות ממצאי התחקיר הראשוני החליט אלוף פיקוד המרכז, האלוף יאיר נווה, להשעות את מפקד הכוח שהיה במקום האירוע מפעילות מבצעית עד לסיום התחקיר המלא על האירוע. השעייתו המיידית של סגן מפקד הפלוגה התבצעה על רקע שרשרת תקלות בהתנהלות הקצין ובאופן פיקודו על חייליו במהלך האירוע.

כאמור, הערב הורה הפרקליט הצבאי הראשי לפתוח בחקירה לבדיקת נסיבות מות שני המתפרעים הערבים.
