

צה"ל יפעל בזמן הפינוי ב-6 מעגלים, כך מדווח כתבנו קובי פינקלר. מעגל 1 יעסוק בפינוי עצמו, 2 ו-3 באבטחה מול שטחי הרש"פ, 4 בפעילות התקפית והמעגלים 5 ו-6 יעסקו במניעת תגבורת של מתנגדי עקירת היישובים.

במסיבת העיתונאים שנערכה אתמול (ב') סיפרו ראש מחלקת ההדרכה של מפקדת זרוע היבשה, אלוף משנה עופר סגל, ומפקד האימונים של פיקוד דרום, אלוף משנה ארז כץ, כי כל הכוחות יבצעו אימונים משולבים כדי לאפשר חילופי תפקידים במהלך הפינוי, במידה וידרשו. מי שיאמנו את הכוחות המפנים יהיו המפקדים האישיים, ולא גורמים חיצוניים. במהלך הפינוי יהיה קשר ישיר בין רמת השטח ועד רמת הפיקוד הגבוהה ביותר.

הקצינים גילו כי צה''ל מתכוון לבודד את האזורים המיועדים לפינוי זמן רב לפני תחילת המבצע, כדי למנוע ממתנגדים לתהליך להגיע לשטח ולנסות לשבש את המהלך. בשטח יוצבו אמצעים לגרירת כלי רכב כדי למנוע חסימות צירים, וכלי הנדסה כדי לפתוח צירים חלופיים. כמו כן, צה''ל יצטייד בכמות גדולה של אספקה שתשמש את התושבים המפונים. אל''מ סגל הדגיש כי המפקדים בשטח כבר תורגלו בטכניקות ובהפעלת הכוחות. המפקדים יקבלו הסבר מפורט של סמכויות מעצר, סמכויות פינוי מבית וסמכויות פינוי משטח. "תיק המשימה" שיקבלו המפקדים ידגיש כי אסור לגנוב רכוש מבתי המתיישבים, לאכול בבתיהם, לצפות בטלוויזיה או לגלוש באינטרנט.החיילים המפנים יעברו הכשרות מגוונות כגון פינוי מגגות, שימוש במנופים ובסולמות, סריקת בתים והכשרה למניעת פגיעה ברכוש המפונים. לרשות המפקדים יעמדו בין היתר כלים להתמודד גם עם תופעות סרבנות.

סגל הוסיף: "אנחנו נמצאים בשלב של פיתוח טכניקות מיוחדות לפינוי מתיישבים מחובקים ומתיישבים שישתמשו בילדים שלהם. אנו ערוכים גם למקרים של פתיחה באש נגדנו. עיקר המטרה תהיה נטרול ללא פגיעה בנפש". לדבריו, החיילים יקבלו ביגוד מיוחד שימנע פגיעות גוף, וגם אמצעי זיהוי מיוחדים שימנעו בלבול בשטח.

אל"מ כץ אמר: "המפונים הם אחים שלנו. לא מדובר במשימה של כחול מול שחור אלא כחול מול כחול. אנחנו ניפגש איתם ערב לפני הפינוי, נשתה איתם קפה ונסביר להם שזו משימתנו. בלית ברירה נבצע את המשימה למחרת. יש לנו קושי להעריך את עוצמת הפינוי אבל הפקנו לקחים מהפינוי בימית ובעיו"ש, וניערך בהתאם".

אל''מ סגל הדגיש כי הצבא לא מתייחס כרגע לתרחיש לפיו יתקיימו הפרות סדר ברחבי הארץ, במהלך יישום תוכנית ההתנתקות ואולם צה"ל לומד היטב את כל האפשרויות וביחד עם משטרת ישראל ומג"ב יתנו את המענה לכל בעיה שתווצר. מדובר בכוחות שיגיעו כיחידה אחת ולכן אנו סבורים שיקל עליהם למלא את המשימה" אמר סגל.
