

אסף מני, רכז הבטחון של חומש, הזמין בראיון ליומן ערוץ 7 את תושבי ישראל להגיע לחומש ביום העצמאות, למרות שלא יתקיים אירוע מאורגן. "מדינת ישראל היא שלי בדיוק כמו של שרון, אך אני לא אחגוג השנה", אמר.

ביום העצמאות הקרוב לא מתכוון מני לתלות דגל על ביתו. "מדינת ישראל היא שלי בדיוק כמו שהיא של שרון ושאר התושבים אך אני לא אחגוג השנה" ,אמר. "בדרך כלל הישוב מלא בדגלים אבל השנה הדגל פסח עליי, רמס אותי על ידי מי שטוען שהוא נבחר ציבור. אז השנה גם אני אפסח עליו, בתקווה שבשנה הבאה אניף הרבה דגלים בחומש", הוסיף.

מני סיפר כי בדרך כלל יש מסיבת יום עצמאות גדולה בחומש והשנה תהיה מסיבה קטנה, בתקווה שבשנה הבאה תהיה מסיבת על האש גדולה בחומש כשתכנית העקירה תרד מהפרק.

מני אומר כי הוא ועוד קבוצה גדולה בישוב מעוניינת בבואם של אנשים רבים ביום פקודה, בתנאי שידעו לעמוד בצורה ראויה ולשלוט בעצמם תוך אמירת לא לתכנית הגירוש. הוא מציין כי רוב המשפחות הדתיות בישוב הגיעו לפני העלאת רעיון ההתנתקות, בעקבות יוזמה של שולי הר מלך הי"ד, ובעקבותיה באו גרעינים תורניים נוספים בישובים חילונים בסביבה. "מהיחסים בין דתיים לחילונים בחומש אפשר רק ללמוד מה זה לחיות יחד בהויה ישראלית, עולים ותיקים דתיים וחילונים".

לגבי בעיות בטחוניות באזור אומר מני כי כל מי שעיניו פקוחות רואה שבחודשים האחרונים אחרי שהפלסטינים הסתובבו חופשי באזור, הוקמו יותר מחסומים בעקבות התראות לפיגועים. "בשבת זרקו בכפר מתחתנו בקבוקי תבערה ואבנים וצה"ל נמנע מלהיכנס. רואים שלקראת ההתנתקות יש יותר תכנונים לפיגועים מצד הפלסטינים. ללא ספק הם מכינים את עצמם ליום שאחרי. חבל שמשתיקים את הענין הבטחוני בצפון השומרון. הרי טווח הקסאמים מכאן הוא מפתח תקוה עד בית שאן".
