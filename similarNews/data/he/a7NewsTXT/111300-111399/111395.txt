

שר הפנים הודיע לחברי "חוליית סילוואן", ממזרח ירושלים, שהיו מעורבים בשורת פיגועים ארוכה, מהחמורים ומהקטלניים שאירעו בשנים האחרונות בישראל, כי הוא שוקל ביטול רישיון שהותם בשטחי ישראל הקטנה.

שר הפנים אופיר פז-פינס הודיע היום לארבעת חברי "חוליית סילוואן" שהיו מעורבים בשורה ארוכה של פיגועים, מהחמורים ומהקטלניים שאירעו בשנים האחרונות בישראל, כי הוא שוקל לבטל את רישיון ישיבת הקבע שלהם בשטחי ישראל הקטנה, מתוקף היותם תושבי מזרח ירושלים.

ארבעת חברי החולייה, ואיל קאסם, וסאם עבאסי, מוחמד עודה ועלא עבאסי נמצאו אשמים בביצוע הפיגועים ב"קפה מומנט" בירושלים בו נרצחו 11 בני אדם, במועדון "שפילד קלאב" בראשון לציון בו נרצחו 15 בני אדם, בקפיטריית פרנק סינטרה באוניברסיטה העברית בה נרצחו תשעה בני אדם וכן בביצוע הפיגוע במיכלית הדלק באתר פי גלילות ובהנחת מטעני חבלה על פסי רכבת.

שופטי בית המשפט המחוזי בירושלים שגזרו על ארבעה עונשים הנעים בין 35 מאסרי עולם מצטברים לראש החולייה ואיל קאסם ל-60 שנות מאסר לעלא עבאסי, אמרו בהקראת פסק הדין כי "הנאשמים לא הביעו חרטה, להיפך הם התגאו במעשיהם הנפשעים, בהרג ובקטל שזרעו במקומות רבים בישראל, ואף קראו לאחרים לבוא בעקבותיהם", והוסיפו "הם פעלו כחוליית טרור רצחנית וצמאה לדם, דמם של אזרחים חפים מפשע, שכל חטאם היה היותם יהודים המצויים בארץ ישראל".

שר הפנים כתב לארבעת חברי החולייה כי פעולות הטרור בוצעו על ידם תוך ניצול חופש התנועה בישראל אשר התאפשר להם כתוצאה מנשיאת תעודת הזהות הישראלית. דבר המהווה מעשה מובהק של הפרת אמונים למדינת ישראל.

בנסיבות אלו ולנוכח חומרתם היתירה של הפיגועים ותוצאותיהם הרצחניות, הודיע שר הפנים כי הוא שוקל לעשות שימוש בסמכותו ולבטל את רישיון ישיבת הקבע של חברי החולייה בשטחי ישראל כולה.

עם זאת יצויין כי לכתבנו נודע כי את הכרזתו פרסם שר הפנים פינס מבלי שנועץ ביועץ המשפטי של משרדו, ומבלי שתיאם את ההכרזה עמו.

במשרד הפנים מציינים כי לחברי החולייה הוקצו 30 יום להביא בפני השר בכתב את תגובותיהם להודעתו.
