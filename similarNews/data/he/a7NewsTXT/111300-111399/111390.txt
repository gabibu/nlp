

"לגרש את מנהלת הגירוש", "מגרשי היהודים, צאו משדרות!", "די לגירוש!", "ארון הקבורה האחרון יהיה של תכנית ההתנתקות של הליכוד". אלה היו חלק מהססמאות שהונפו בהפגנה נגד סניך מנהלת ההתנתקות בשדרות.


בשדרות "נקבר" אתמול (ב) קסאם ב"ארון ההתנתקות", במסגרת הפגנת פעילי האיחוד הלאומי בעיר, נגד הגירוש. ההפגנה נערכה מול מנהלת ההתנתקות שהוקמה לאחרונה בעיר, והמפגינים שקראו לגירושה מהעיר, אמרו בין היתר, כי אין פיצוי שיחזיר את הילדים שאינם. כך מוסרת כתבתנו רותי אברהם.

המפגינים הניפו שלטים וקראו: "לגרש את מנהלת הגירוש", "מגרשי היהודים, צאו משדרות!", "די לגירוש! שום פיצוי בעולם לא יחזיר לנו את הילדים שאינם", "גמרנו עם המתים, ארון הקבורה האחרון יהיה של תכנית ההתנתקות של הליכוד", "יהודי לא מגרש יהודי".

בתום ההפגנה כרו המפגינים בור ו"קברו" את "ארון הקבורה" שבתוכו הקסאם.

נילי טבצ'ניק, דוברת מפלגת "האיחוד הלאומי", אמרה כי ההפגנה של הפעילים תושבי שדרות, נועדה לסלק את משרדי מנהלת ההתנתקות שנפתחו לאחרונה בעיר.

אלעד קלימי פעיל האיחוד הלאומי בשדרות אמר כי אין סיבה שבעולם שדווקא בשדרות, שספגה טילי קסאם, תשב מנהלת הביצוע של התכנית ההתנתקות. "ביום הזיכרון לחללי מערכות ישראל ונפגעי פעולות האיבה, אנו נזכור את כל ילדי העיר ששילמו מחיר יקר בחייהם על תכנית ההתנתקות של הליכוד: אפיק זהבי, דורית בניסאי, יובל אבבה, אלה אבוקסיס והסבא מרדכי יוספוב. איננו מוכנים להיות בשר התותחים של מדינת ישראל", אמר.

