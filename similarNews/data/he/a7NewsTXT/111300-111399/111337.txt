

כל העובר בימים אלה בשער הגיא, יכול בקלות להבחין בשלדי המשוריינים ההיסטוריים הנעטפים בדגלי הלאום לקראת יום הזכרון ויום העצמאות. המועצה לשימור אתרים חוששת שגנבי מתכות יפגעו גם בשרידים ממלחמת השחרור.

השרידים האחרונים לשיירות שפרצו לירושלים הנצורה במהלך מלחמת השחרור נעטפים מדי שנה בדגלי הלאום ומקושטים לרגל יום הזיכרון לחללי צה"ל ויום העצמאות. אולם מעבר לפעולה יפה זו, אותה מבצעת במסירות מדי שנה היחידה להנצחת החייל במשרד הביטחון, נמצאים המשוריינים בסכנת פגיעה של ממש.

על רקע זה, פנה בימים האחרונים מנכ"ל המועצה לשימור אתרים, יוסי פלדמן, לשר הביטחון, שאול מופז, לשר לאיכות הסביבה, שלום שמחון, ולגורמים נוספים, בבקשה לפעול לאלתר להגן על אחד מאתרי ההנצחה הבולטים והחשובים, בתולדות מאבקה של מדינת ישראל לעצמאות.

במכתבו, מציין פלדמן: "בימים האחרונים אנו עדים לשוד ברזל באתרים שונים בארץ, הכוללים אתרי הנצחה. רק לפני שבועיים נתפסו גנבי ברזל, שפרקו משוריין מאנדרטת הנצחה במושב גאיה. לפני ימים מספר פורקו קורות ברזל מאתר המשלט בנווה אילן, המוגדר כאתר לשימור. אירועים אלה הדליקו נורה אדומה במועצה לשימור אתרים, והחלטנו להקדים תרופה למכה, ולנסות להבטיח את שמירתם של שלדי המשוריינים ממלחמת השחרור.
"למטרה זו, כינסנו את הגופים הרלוונטיים שיש להם קשר לנושא. בפגישה זו הובהר לנו, כי היחידה להנצחת החייל אמנם דואגת מדי שנה, לקראת יום הזיכרון ויום העצמאות, להניח על שלדי הברזל זרים ודגלי הלאום, אולם נדהמנו לשמוע כי אין כל מסגרת חוקית המבטיחה את הטיפול במשוריינים, כי אין להם מעמד מוגדר של אתר הנצחה לאומי או של אנדרטה, וכי אין הסדרים אלמנטריים שימנעו פגיעה בהם או את גניבתם, כפי שאירע במקומות אחרים. יצוין, כי במהלך השנים האחרונות כבר נעלמו משער הגיא מספר שלדי משוריינים".

פלדמן מוסיף, כי לפני כ-15 שנה, כאשר מע"צ הרחיבה את הכביש לירושלים, הוזזו המשוריינים בצורה אקראית לצדי הדרך. "בעקבות פנייתנו בנושא הוצבו אמנם המשוריינים בצורה מסודרת יותר במיקומם הנוכחי, אולם גם הצבה זו נעשתה ללא תכנון מקצועי, מבלי לדאוג שכל משוריין יוצב על כן מכובד, מבלי גידור וכד'"

כתבנו קבי פינקלר מוסר שהמועצה מבקשת משר הביטחון לטפל בדחיפות בנושאים הבאים: הגדרת המשוריינים כאתר לאומי לשימור וכאתר הנצחה, על כל הכרוך בכך ; רישום ותיעוד המשוריינים הקיימים - 14 במספר; תכנון הצבתם בצורה מקצועית וראויה על ידי מתכנן מקצועי; גידור המשוריינים באופן שימנע פגיעה בהם או אפשרות לגניבתם.

מהשר שמחון מבקשת המועצה לשימור אתרים להירתם למאמץ לשמירה על המשוריינים ולטיפול הראוי בהם, וכן לפעול להחיל עליהם הגדרה סטטוטורית, וזאת לאור העובדה שהשטח בו מדובר הינו גן לאומי מוכרז, ומאחר שהטיפול באתרים לאומיים נמצא באחריות המשרד לאיכות הסביבה.
