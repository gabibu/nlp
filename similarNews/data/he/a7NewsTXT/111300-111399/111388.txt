

השר לשעבר יצחק מרדכי החל ללמד אתמול את תלמידי כיתה י"א בתיכון בשדרות, למרות איסור שהטיל משרד החינוך על העסקתו.

את האיסור על העסקת מרדכי במערכת החינוך פרסם המחוז הדרומי של משרד החינוך תוך שהוא קובע כי חל איסור להעסיק כמורה אדם שהורשע בעבירות מהסוג בו הורשע מרדכי.

כאמור, למרות האיסור התחיל מרדכי ללמד בבית הספר. הוא העביר שיעור במורשת קרב תוך ניתוח המציאות הצבאית והמדינית במזרח התיכון. בעקבות כך יגיע היום מנהל התיכון בשדרות לבירור במשרד החינוך על המניעים שהביאו להעסקתו של מרדכי. המנהל מצידו טוען כי ראש העירייה, אלי מויאל, חייב אותו להעסיק את מרדכי.

במשרד החינוך אומרים כי מדובר במהלך המנוגד לחוק הפיקוח ולהנחיות המשרד שלא לאפשר למרדכי ללמד בשל חומרת העבירות בהן הורשע.

כזכור, עמד ראש עיריית שדרות אלי מויאל מאחורי מרדכי מיד ברגע בו הביע נכונות ללמד בעיירה מוכת הקסאמים. מויאל טען כי מרדכי שילם את חובו לחברה וכעת, הוא כאחד האדם, ועל כן הוא יתעקש לאפשר את כהונתו של מרדכי כמורה בשדרות. באשר לטענת מנהל התיכון כי מויאל חייב אותו להעסיק את מרדכי, אומר ראש העירייה כי מנהל התיכון הוא עובד של העירייה ועל כן הוא מחוייב לקבל את החלטותיה.
(ש)
