

היועץ המשפטי לממשלה אישר למשטרה לחקור את הראשון לציון הרב שלמה עמר בפרשת חטיפת הנער החרדי ש' שנחטף, על פי החשד, על ידי בנו של הרב. יועצו של הרב: "הרב יענה ברצון על שאלות החוקרים".

נגד אשת הרב, הרבנית מזל עמר, ובנו מאיר יוגש כתב אישום בפרשת החטיפה. נגד בתו של הרב לא יוגש כתב אישום משום שהחוקרים שוכנעו שלא היתה מעורבת בחטיפה מרצונה.

בת הרב, איילה בת ה-18, קיימה קשרי ידידות עם נער חרדי בן 17 מבני-ברק שהכירה באינטרנט. אחיה של איילה, מאיר בן ה-31, כעס על הקשר והחליט, על-פי החשד, לעזור לאחותו ב'מציאת פתרון'.

על-פי החשד, בלילה של ה-26 באפריל הגיע מאיר לבני-ברק יחד עם אחותו והשניים נסעו לביתו של הנער, ביקשו ממנו לרדת למטה, חטפו אותו ונסעו עמו לכפר קלסנוואה. במקום המתינו עבדאללה ואחמד סואלמה, ויחד עם מאיר היכו את הצעיר, כפתו אותו, גזרו את כיפתו וגזזו את פאותיו. לאחר מכן הסיעו אותו לתחנה המרכזית בירושלים והותירו שם את הצעיר חבול עם כסף כדי שיחזור לביתו בבני-ברק בכוחות עצמו. התוקפים הזהירו אותו לבל ימשיך את הקשר עם איילה.

הנער נזקק לטיפול רפואי ואושפז בבית החולים בלינסון.

מקורביו של הרב עמר ששהה בזמן פרסום הפרשה בתאילנד אמרו כי הרב כי לא ידע על המעשים המיוחסים לבנו. "הרב עמר לא ידע על מעשי בנו, ואם היה יודע לא היה נותן לזה יד. אין לרב עמר כל קשר לפרשה הזו", אמרו המקורבים. יועץ התקשורת של הרב מסר בשמו כי "באופן טבעי המשטרה מבקשת לשמוע גם את דברי הרב בפרשה, והרב יענה ברצון על הסוגיות השונות".
