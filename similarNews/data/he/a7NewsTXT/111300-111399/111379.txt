

בפרויקט משותף לצה"ל ולתנועת "בני עקיבא" יחולקו הערב, ערב יום הזיכרון לחללי מערכות ישראל ולנפגעי פעולות האיבה, ערכות זיכרון הכוללות נר זיכרון, דגלון ופרח, על מצבות החללים בבתי העלמין בכל רחבי הארץ.

כמו כן יוצבו חניכי התנועה בבתי העלמין הצבאיים על מנת לקרוא פרקי תהילים בעת הצפירה שתישמע העררב.

חיילי צה"ל יחלקו את הערכות בבתי העלמין בערים מרכזיות וחניכי "בני עקיבא" יעשו זאת בישובים ברחבי הארץ, במושבים, בקיבוצים, בגליל, ברמת הגולן ובבקעת הירדן.

פרויקט חלוקת נרות הזיכרון החל ביוזמת תנועת הנוער "בני עקיבא" לפני תשע שנים והפך לפעילות מסורתית של התנועה. בשנים האחרונות הופעל בשילוב עם פעילות צה"ל, באמצעות היחידה להנצחת החיל, במשרד הבטחון.

בכל בתי העלמין ישתתפו חניכי התנועה בטקסי הזיכרון הממלכתיים ואף ידליקו את נרות הזיכרון על המצבות אותן לא פקדו בני המשפחה.

כשעה לפני הטקס המרכזי בהר הרצל בירושלים, יתקיים טקס זיכרון להתייחדות וזכירת הנופלים, בהשתתפות 150 חניכי חבריא ב' של התנועה ממחוז ירושלים, אשר יאמרו בזמן הצפירה, פרקי תהילים ליד קברות הנופלים.

הצפירה שתפתח רשמית את אירועי יום הזיכרון תישמע בשעה 20:00.
(ש)
