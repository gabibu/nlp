

נשיא המדינה הנמצא ברוסיה השתתף היום בטקסים לציון 60 שנה לניצחון על גרמניה והנאציזם במלחמת העולם השנייה. בשיחה עם נשיא ארצות הברית אמר כי למהלך ההתנתקות תמיכה אך צפויה גם התנגדות עזה.

בטקס המרכזי בכיכר האדומה ישב הנשיא קצב בין נשיא פולין לנשיא אוסטריה. לאחר מכן, השתתף הנשיא בטקס הנחת זר על קבר החייל האלמוני, בגן אלכסנדרוביץ'.

בתשובה לשאלה אמר הנשיא קצב כי בא לטקסים בכיכר האדומה ובקרמלין על מנת להביע את הוקרתו לצבא האדום שמילא תפקיד חשוב בהבסת גרמניה הנאצית ושילם מחיר יקר בחיי אדם. הנשיא ציין כי חצי מיליון מפקדים וחיילים יהודים השתתפו בלחימה בנאצים, במסגרת הצבא האדום, ורבים מהם נפלו בקרב.

אחרי כן, נכנסו המנהיגים לארוחת צהריים שערך הנשיא פוטין לכבודם ולכבוד ותיקי מלחמת העולם השנייה שהוזמנו לטקסים. בקבלת הפנים שלפני הארוחה, נפגש הנשיא קצב עם מזכיר האו"ם, קופי ענאן, נשיא ארה"ב, ג'ורג' בוש, נשיא פולין, נשיא סין ומנהיגים נוספים.

בשיחה עם קופי ענאן, הביע מזכיר האו"ם את תקוותו שישראל תבצע את ההתנתקות והוא אף הבטיח שהאו"ם יסייע ככל יכולתו לנורמליזציה של היחסים עם הפלסטינים לאחר ההתנתקות. הנשיא קצב הביע את תקוותו שיו"ר הרשות הפלסטינית, מחמוד עבאס, יתחיל לפעול נגד הטרור.

נשיא ארצות הברית, ג'ורג' בוש, הביע באוזני הנשיא קצב את הערכתו הרבה לראש הממשלה, אריאל שרון, ושאל את הנשיא קצב האם לדעתו תבוצע ההתנתקות, כמתוכנן. הנשיא קצב אמר שיש למהלך הזה תמיכה רבה בקרב הציבור בישראל, אבל צפויה גם התנגדות קשה מאוד. בוש הביע את ביטחונו ביכולתו של ראש הממשלה שרון להעביר את מהלך ההתנתקות ואמר: "שרון הוא איש שמילתו מילה". הנשיא קצב הביע ביטחונו שסיועה של ארה"ב יאפשר לפלסטינים ולישראל להמשיך בתהליך המדיני.

לפנות ערב, ביקר הנשיא בגלריה של הפסל זוראב צ'טרלי ושוחח ארוכות עם האומן, שהציג בפניו עשרות מיצירותיו. הלילה, ישובו הנשיא ורעייתו לישראל.
