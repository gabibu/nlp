

שר החוץ סילבן שלום אומר כי במידה והחמאס ינצח בבחירות ברשות הפלשתינית הרי שיהיה נכון לבטל את תכנית ההתנתקות כיון שאין הגיון ביצירת חמאסטאן בשטחי הרש"פ.



השר שלום אמר אתמול (ב') כי האפשרות שהחמאס ינצח בבחירות תביא לכך שלא נוכל ליישם את תכניתו המדינית של ראש הממשלה כיוון ש"לא הגיוני יהיה להמשיך בהתנתקות כאילו לא קרה דבר. איש אינו רוצה לתת אחריות לחמאס, הרי אף אחד לא רוצה להקים כאן חמאסטאן".

לעומת דבריו אלה של שלום ממשיך ראש הממשלה, שרון, לדבוק בתכניתו המדינית והוא קובע כי מדובר במהלך חד צדדי שאינו תלוי בהתפתחויות הפוליטיות בתוככי השלטון הפלשתיני.

בתגובה לאמירה זו של שרון אומר שלום כי קביעה זו אין בה הגיון כיוון שלא ניתן יהיה להתעלם מהעלול להתרחש בשטח, "אם יתברר שהתכנית הזו תביא להתאבדות שלנו נמשיך לדבוק בה?", שואל השר שלום.

ברשות הפלשתינית לעומת זאת אומרים כי מעורבותו של ארגון החמאס בבחירות מתחייבת על מנת להפוך את הארגון לגורם פוליטי ומתוך כך שעמדתו הפוליטית מדינית תקבל בימה ציבורית, יתפרק זה מנשקו ויעבור לפעילות פוליטית מדינית.

כתבנו מציין כי אמש במספר ראיונות לאמצעי התקשורת שב ראש הממשלה על גרסתו הקובעת באופן נחרץ ש"ההתנתקות חשובה למדינת ישראל והיא תבוצע". כמו כן הודיע ראש הממשלה באופן רשמי כי הוא מייעד את יישום עקירת ישובי צפון השומרון ורצועת עזה לימים שאחרי תשעה באב ולא במהלך ימי בין המצרים. את התאריך המדוייק יפרסם ראש הממשלה בימים הקרובים.
(ש)
