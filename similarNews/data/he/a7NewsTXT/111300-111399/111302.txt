

המליונר הרב מאיר גוטניק מארה"ב והרב שלום דב וולפא מראשי המטה העולמי להצלת העם והארץ, ערכו ביום ראשון סיור מקיף בישובי גוש קטיף, לקראת מה שהוגדר על ידם: "המאבק הגדול לבלימת גירוש היהודים".

בין היתר ערכו הרב גוטניק והרב וולפא ביקור במאחז 'תפארת ישראל' המאוייש על ידי חסידי חב"ד בו אף הוקמה ישיבת חב"ד.

כתבתנו רותי אברהם מוסרת כי גוטניק הגיע במיוחד לישראל כדי לעקוב מקרוב אחר ההתפתחויות בגוש קטיף וצפון השומרון.

הסיור, אליו נלווה שליח חב"ד בנוה דקלים הרב יגאל קירשינזפט, החל בכפר דרום במכון התורה והארץ, המשיך במפעל חסלט ולאחר מכן הגיעו השלושה לביקור במאחז תפארת ישראל המאוייש על ידי חסידי חב"ד, שם גם הוקמה ישיבת חב"ד. הרב שלום וולפא מסר במקום שיעור תורני מקיף. המשלחת ערכה ביקור אצל הרב יגאל קמינצקי רבה של גוש קטיף, והרב שמואל טל ראש ישיבת תורת החיים.

במהלך הסיור אמר הרב וולפא כי מי שמתכנן לעקור את גוש קטיף, הוא האוייב הגדול ביותר שיש לעם ישראל, והעם היהודי יעשה הכל כדי שהצעד הזה לא יצא אל הפועל. הרב מאיר גוטניק הוסיף ואמר כי "העולם היהודי כולו עומד נחרד לנוכח האפשרות לגירוש יהודי גוש קטיף, וכי זה הזמן להיות נחושים, ואין ספק שננצח".
