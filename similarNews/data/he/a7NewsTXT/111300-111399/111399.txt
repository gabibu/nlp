

שרת החינוך לימור לבנת ואנשי משרדה יקיימו היום פגישה עם נציגים מגוש קטיף על מנת לדון במה שמוגדר כבעיות החינוך שעלולות להתעורר בעקבות תכנית ההתנתקות.

במשרד החינוך מבהירים כי היעד אותו הציבה השרה בפני עצמה בקיום המפגשים, שהחלו כבר לפני כשבועיים, הוא הבטחת רצף סדיר של לימודים לתלמידי הגוש.

כתבנו שמעון כהן מדווח כי בפגישה אמורים להשתתף השרה ואנשי מקצוע בכירים במשרד ומנגד ראש מועצת חוף עזה אבנר שמעוני, מנהל מחלקת החינוך של המועצה וגורמים נוספים המערכת החינוך של מועצת חוף עזה.

שמעוני הגדיר את הנושאים הנדונים בפגישה כפגישת עבודה רשמית לקראת סיום שנת הלימודים שבה ידונו בנושאים כגון תקציב למימון קייטנות לילדי הגוש, תקציב חודש לימודים נוסף לגני הילדים, תגבור שעות הייעוץ לבתי הספר והקלות בבגרויות.

לשאלת כתבנו ידידיה הכהן, האם בבקשות השונות יישנה התייחסות מיוחדת לתכנית ההתנתקות המיועדת להתבצע בקיץ, השיב שמעוני שהם מאמינים שההתיישבות בגוש קטיף תתקיים עוד שנים רבות, ואף בפגישה מתכוונים לבקש תקציב לבניית בית ספר חדש בעצמונה. עם זאת הוסיף שמעוני שבפגישה יבקשו תגבורים מיוחדים ליישובי הגוש לפי צרכיהם המיוחדים של ילדי הגוש, בתקופה הקשה שאותה עוברים בדומה לתגבורים שניתנו בעבר ליישובי קו העימות ולקריית שמונה, "התעלמות מהתקופה המיוחדת שבה אנו נמצאים, והקשיים המיוחדים שנמצאים בהם ילדי הגוש הינה בלתי אחראית".

במשרד מציינים כי מדובר במהלך נוסף שנועד לחזק ולתמוך במערך החינוך בישובי החבל. עד כה תוגבר המערך הטיפולי שהעניק משרד החינוך לתלמידים במקום. בין השאר אושרו הכשרות שבועיות למורים בעניין התמודדות במצבי לחץ וטראומה.
(ש)
