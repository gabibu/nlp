

ההוצאה הלאומית למחקר ופיתוח אזרחי, במחירים שוטפים, הסתכמה בשנת 2004 ב-25.6 מיליארד ש"ח. חלקה בתמ"ג ירד ב-2004 ל-4.6%, לעומת 4.7% בשנת 2003 ו-4.8% בשנת 2002.

על פי נתוני הלשכה המרכזית לסטטיסטיקה ועל סמך אומדנים ראשונים שהוכנו במימון משותף עם תל"מ, הפורום לתשתיות לאומיות למחקר ולפיתוח עלתה ההוצאה הלאומית למחקר ופיתוח אזרחי במחירים קבועים, ב-1.0% בשנת 2004, לאחר ירידה של 1.1% בשנת 2003, ולעומת עלייה של כ-4% לשנה ב-2001 וב-2002. התפתחות זאת משקפת עלייה של 2.1%, במחירים קבועים, בהוצאות למו"פ במגזר העסקי ב-2004, לאחר ירידה של 1.5% ב-2003, ועלייה של כ-5% לשנה ב-2001 וב-2002.

האומדנים לשנים 2002-2004 מתבססים על נתונים חלקיים. אומדנים מעודכנים יפורסמו לאחר קבלת נתונים סופיים מסקרים ושאלונים מהמוסדות השונים.

העלייה בהוצאה למחקר ופיתוח במגזר העסקי הכולל ענפי תעשייה, שירותי תוכנה וחברות מחקר ופיתוח ב-2004, משקפת בעיקר עלייה של 9% בשירותי התוכנה במחירים שוטפים, לאחר ירידה של 6% בשנת 2003. בענפי התעשייה הייתה עלייה מתונה יחסית של 2%. בחברות המחקר והפיתוח נרשמה עלייה של 4%, בהמשך לעלייה של 1% בשנת 2003.

במגזרים האחרים נרשמה ירידה בהוצאה למחקר ופיתוח במוסדות להשכלה גבוהה ההוצאה למו"פ, במחירים קבועים, ירדה בשנת 2004 ב-2%, בהמשך לירידה של אחוז אחד ב-2003. במגזר הממשלתי ירדה ההוצאה בשנת 2004 ב-6%, לאחר עלייה של 3% ב-2003, ובמלכ"רים הייתה ירידה של 2%, לאחר עלייה של 2% בשנת 2003.

מחקר ופיתוח מוגדר כפעילות שיטתית ומקורית המיועדת להוסיף ידע מדעי או טכנולוגי חדש, או לפתח יישום חדש על בסיס ידע מדעי או טכנולוגי קיים. הסיכום כולל את ערך הסחורות והשירותים שיוצרו בישראל למחקר ופיתוח אזרחי בענפי התעשייה ובענפים אחרים במגזר העסקי, באוניברסיטאות, בממשלה ובמכוני מחקר שונים, לרבות מו"פ שבוצע במרכזי פיתוח של חברות זרות בארץ.

ההוצאה למחקר ופיתוח אזרחי שבוצע במגזר העסקי, הגיעה בשנת 2004 ל-19.3 מיליארד ש"ח, שהם 75% מכלל ההוצאה הלאומית למחקר ופיתוח אזרחי. היתר   הוצאה למו"פ שבוצע באוניברסיטאות
(16%), בממשלה (5%) ובמלכ"רים אחרים (4%).
