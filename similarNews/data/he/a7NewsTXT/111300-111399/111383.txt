

האלוף גבי אשכנזי החליט להשתחרר מצה"ל. הוא הודיע על כך אתמול (ב') לרמטכ"ל רב אלוף משה יעלון תוך הבעת איחולי הצלחה לרמטכ"ל המיועד, דן חלוץ.

כזכור, עד לא מכבר כיהן האלוף אשכנזי כסגן הרמטכ"ל והיה מועמד מרכזי לכהונת הרמטכ"ל הבא.

מלשכת דוברת צה"ל נמסר כי הרמטכ"ל הודה לאלוף אשכנזי על שנים רבות של פעילות צבאית, על תרומה משמעותית לצה"ל ולביטחון המדינה, ואיחל לו הצלחה בהמשך דרכו.

אשכנזי משרת בצה"ל מאז שנת 72' אז התגייס לחטיבת גולני. השתתף במבצעים מרכזיים בתולדות צה"ל כמבצע יונתן לשחרור חטופי מטוס אייר-פראנס לאנטבה, מבצע ליטני, בו גם נפצע כשהיה מפקד גדוד בחטיבה ומבצעים אחרים.

את מרבית שנות הפיקוד הבכיר בהן כיהן עשה האלוף אשכנזי בפיקוד הצפון מתפקיד קצין המבצעים של פיקוד הצפון, ועד לתפקיד אלוף הפיקוד.

לפי שעה לא ברור אם לאחר תום שירותו הצבאי ימונה אשכנזי לתפקיד במערכת הבטחון או באחת המערכות האזרחיות המרכזיות במדינה. השערה המתפרסמת הבוקר מעלה אפשרות לפיה ימונה למנכ"ל חברת 'בזק' שנרכשה אתמול על ידי קבוצת סבן-אייפקס.
(ש)
