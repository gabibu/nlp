

"אם יש מישהו שמארגן קמפיין אידיאולוגי, שבא להוציא את צה"ל מהשטחים, בעיני זו יותר מסרבנות - זו המרדה", כך אמר בסוף השבוע הרמטכ"ל, רב-אלוף שאול מופז, בראיונות לאמצעי התקשורת. מופז התייחס למכתב הקצינים המסרבים לשרת ביש"ע ולמודעות הענק שפורסמו על ידם בעיתונים ביום שישי.

למרות שהרמטכ"ל השתמש בימים האחרונים במושג "המרדה", ואמר כי מדובר ב"מעשה חמור מאין כמוהו שצה"ל והדרג המדיני יצטרכו לתת עליו את הדין", לא צופים בצה"ל כי סרבני השירות יועמדו לדין בעוון המרדה ויישלחו לכלא. במקום זאת, יעביר צה"ל את הדיון בנושא זה למישור המשמעתי ביחידות השונות.

בתום דיון של צוות מיוחד שמינה הרמטכ"ל, בראשות סגן הרמטכ"ל האלוף משה יעלון ביום חמישי, הוחלט כי בשלב הראשון, שיחל בשבוע הקרוב, ידונו מפקדי גדודים במילואים בהשעיית קצינים וחיילים המשרתים ביחידותיהם ומסרבים לשרת ביש"ע. אנשי מילואים אלה יגיעו מייד אחר כך לבירור בפורום של מפקדי החטיבות ומפקדי האוגדות אליהם משתייך הגדוד שלהם. פורום כזה יוכל להדיח את הסרבנים מתפקידי פיקוד ביחידות או להדיחם מיחידותיהם באופן סופי.

בצה"ל הוחלט לא להסתפק בכך, וזאת כדי לא לשחרר את הסרבנים, במעשה ההדחה מהיחידות לחלוטין משירות מילואים. מי שיודחו מתפקידיהם יחויבו על כן לבצע שירות מילואים במסגרות אחרות, לא בתפקידי פיקוד. אם יסרבו לצעד כזה, יישפטו.

לדברי הרמטכ"ל מופז, מול מכתבי המסרבים לשרת ביש"ע נמצאים רבים המצהירים כי ימשיכו לשרת. "נעבור גם את העידן הזה", אמר מופז. לדברי הרמטכ"ל, בפני צה"ל ומדינת ישראל משימות כבדות המחייבות פעילות של הצבא בכל המישורים.

בתוך כך נמתחה בצה"ל ביקורת על כי הדיון בנושא הסרבנות מתנהל במישור האזרחי, בין הסרבנים ומתנגדיהם מקרב חיילי המילואים, או במישור המשמעתי בצה"ל, אך לא בקרב הדרג המדיני. יש הסבורים בצבא, כי גם הממשלה חייבת לדון בנושא ולקבל החלטות, גם אם אישים פוליטיים מעדיפים לא לעסוק ישירות בסוגיה, כדי לא לפגוע במעמדם בציבור. גם הרמטכ"ל מופז רמז לאי-נוחות כזו בדבריו בתקשורת.

ביום שישי הגיע לשיאו קרב המודעות בעיתונים. במודעת תחת הכותרת "יש ברירה", בישרו המסרבים לשרת ביש"ע "אנחנו כבר יותר ממאה". על המודעה חתומים 100 איש המצהירים בין השאר: "לא נוסיף להילחם במלחמת שלום ההתנחלויות".

מנגד התארגנה, בזמן קצר מאוד מאז תחילת הפרשה, מודעות ענק נגדיות. תחת הכותרת "הזכות לשרות" חתמו 140 קצינים ולוחמים על עצומה, בה נאמר בין השאר, "אנו החתומים, חיילים וקצינים קרביים במילואים, מסתייגים נמרצות מהיוזמה המסוכנת והאנטי-דמוקרטית לסרב לשרת שירות צבאי מעבר לקו הירוק".

על מודעה נוספת, הפונה "לסרבנים ולמשתמטים" חתמו 92 קצינים ולוחמים. המודעה פונה למסרבים לשרת, בה נאמר להם: "חמורה בעינינו העובדה כי הינכם משתמטים משירות, חמורה עוד יותר העובדה כי השתמטות זו הינה על רקע פוליטי, אך העניין החמור מכל הינו ניסיונכם לצרף למעגל המשתמטים אנשים נוספים ולהשתמש במעמדכם הצבאי כמכשיר לקידום מרי אזרחי".


