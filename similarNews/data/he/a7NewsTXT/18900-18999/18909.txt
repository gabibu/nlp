

המשטרה פרסמה כי המליצה להעמיד לדין 13 נאשמים הקשורים לאסון אולמי ורסאי. נגד 3 מהם, כך פורסם, הומלץ להגיש כתב אישום על הריגה, והעונש על אישום זה, על פי הפרסום, הוא 20 שנות מאסר. עו"ד יורם שפטל אמר לערוץ 7 כי העובדה שהמשטרה ממליצה להעמיד או לא להעמיד לדין בסיום חקירה היא עניין חמור, ואינו תקין.

לדבריו, כל גוף ממסדי במדינה דמוקרטית, ובמיוחד המשטרה, מנוע מלבצע דברים שלא הוסמך במפורש בחוק לבצעם, ובחוק סדר הדין הפלילי, כמו גם בפקודת המשטרה, החוקים המסדירים את פעילות המשטרה, אין זכר לעניין סמכותה של זו להמליץ המלצות משפטיות כאשר היא מסיימת את חקירת העובדות.

לדברי שפטל, כדי ליצור דעת קהל מוקדמת נגד פלוני או אלמוני, כלשונו, מפרסמת המשטרה בתקשורת את המלצותיה לפרקליטות. כך היה גם בענייניהם של נתניהו ושל שרון, אמר שפטל. לדבריו, המשטרה המליצה להעמיד את נתניהו לדין בפרשת המתנות ובעניין קבלת שוחד, אך 11 פרקליטים מהפרקליטות ללא יוצא מהכלל פרסמו חוות דעת, ובה חוות דעתם כי הגיעו למסקנה שאין שחר ואין יסוד לכל ההאשמות הללו.

אינני רוחש סימפטיה מיוחדת לאובייקטים של החקירה בוורסאי, אמר שפטל, אך הוסיף שאסור לשכוח את זכותם לקבל משפט הוגן. פרסום המשטרה, היוצר את הרושם כי הם אכן ביצעו את המעשה, נועד למנוע עריכת משפט הוגן, וזאת בגיבוש אווירה ציבורית נגדם עוד בטרם הוגש כתב אישום. שפטל הדגיש כי מדובר בצעד בלתי חוקי.
