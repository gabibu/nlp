

בישיבת הממשלה שנפתחה לפני שעה מדווח ראש הממשלה לשרים על הפגישה שקיים בשבוע שעבר עם מקורבי ערפאת.

במחנה הלאומי תגובות מעורבות על דבר המגעים בין שרון לבין אנשיו של ערפאת:

השר בני אלון מחה הבוקר בישיבת הממשלה כנגד פגישות רוה"מ . "אני רואה בכך דבר חמור ביותר. הממשלה החליטה לראות את הרש"פ כתומכת טרור, והחלטה זו אינה מתיישבת עם שיחות עם ראשי התומכים בטרור. לא רק ערפאת אינו רלוונטי אלא הרש"פ כולה היא רשות טרוריסטית שצריך למוטט אותה" דברי השר אלון.

חברו למפלגה, צבי הנדל דורש מראש הממשלה להפסיק לאלתר את השיחות.

השר נתן שרנסקי מברך על השיחות. שרנסקי אומר כי עצם קיום השיחות מקובל עליו כל עוד הן עוסקות רק בהפסקת הטרור ולא בנושאים מדיניים.

מועצת יש"ע שוללת את השיחות בין שרון לפלשתינים ומאשימה את ראש הממשלה בפגיעה בביטחון ישראל.

בשמאל מגיבים בספקנות על הפגישות. ראש מרצ יוסי שריד אומר כי ישפוט את הפגישות על פי תוכנן ולא על פי עצם קיומן.
