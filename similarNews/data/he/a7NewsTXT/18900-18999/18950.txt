

בליל שבת הדפו כוחות צה"ל התקפה משלובת של מחבלים על מוצב צה"ל המגן על היישוב כפר דרום.

המחבלים הניחו מטען חבלה שמשקלו היה כ-60 קילוגרם ליד החומה המקיפה את כפר דרום, סמוך לעמדת צה"ל. הם נכנסו לבית ערבי סמוך ופינו אותו מיושביו. בשעה שש בערב החלה ההתקפה. המחבלים הפעילו את מטען החבלה ובד בבד פתחו באש והשליכו לפחות 10 רימונים לעבר חיילי צה"ל בעמדה.

החיילים השיבו אש והשליכו רימוני רסס לעבר התוקפים והצליחו לפצוע שניים מהם. המחבלים נמלטו והפצועים נאספו ע"י אמבולנס של הרש"פ.

גדודי "סלאח א-דין" קיבלו עליהם את האחריות על ההתקפה. בהודעות שהועברו ברמקולים במקומות אחדים בחבל עזה נאמר כי "חברי החוליה שבו בשלום לבסיסם"

דוברת גוש קטיף דבורה רוזן מסרה לכתבנו במוצאי שבת כי תושבי כפר דרום דורשים להרוס את הבית הערבי הצמוד לחומת היישוב, ממנו ביצעו המחבלים את ההתקפה.

בשבת לפנות בוקר נכנס כוח צה"ל לבית כדי לבצע בו סריקות. במהלכן נמצאו מנגנון ההפעלה של מטען החבלה, מחסניות, תרמילי כדורים ונצרות רימונים. מפקד חטיבת גבעתי אלוף משנה עימאד פארס מסר כי מהממצאים בשטח עולה כי המשפחה הערבית שהתגוררה בבית דרך קבע סולקה מביתה סמוך להתקפה.

במהלך הסריקות באזור נכנס צה"ל גם למבנה בו פועל מפעל גבינות המספק את תוצרתו לגורמי הביטחון הפלשתינים. כוחות צה"ל ביקשו לצפות מהבית על האזור הקרוב לכפר דרום. בשבת אחר-הצהריים עזבו כוחות צה"ל את המבנה בו נמצא המפעל.

הקרב ליד כפר דרום הוא חלק משרשרת התקפות שביצעו המחבלים ברצועת עזה במהלך השבת. בליל שבת ירו מחבלי הרש"פ שתי פצצות מרגמה לעבר עמדה של צה"ל סמוך לאיזור התעשיה ארז. זאת, בנוסף לירי שבוצע פעמים אחדות לעבר מוצבי צה"ל בנווה דקלים, גדיד, נצרים ובצפון רצועת עזה. כמו כן, נורתה אש ונזרקו רימונים על מוצב צה"ל בגבול ישראל מצרים.

בתגובה לירי פצצות המרגמה על מחסום ארז ולתקיפה בכפר דרום, תקף צה"ל בשבת לפנות בוקר מפקדה של המשטרה הימית הפלשתינית בדיר אל בלאח. מסוקי חיל האוויר ירו טילים אחדים לעבר המפקדה, והסבו לו נזקים כבדים.

ליד אלון מורה בשומרון שוב סוכל בשבת ניסיון פיגוע. סיור צבאי זיהה מחבלים חמושים יוצאים מרכב ומניחים מטען על ציר המוביל ליישוב אלון מורה. הכוח פתח לעברם באש וככל הנראה הצליח לפגוע באחד מהם. המחבלים נמלטו לשטח הרשות הפלשתינית. חבלנים פוצצו בשלום את המטען.

בנוסף, המחבלים המשיכו בשבת ובמוצ"ש לתקוף את ה"יעדים הרגילים". ערבים פתחו באש בליל שבת לעבר היישוב פסגות. בשבת בבוקר ובמוצאי שבת הפעילו מחבלים מטעני חבלה ליד הר גריזים בסמוך לרכבים צבאיים. לא היו נפגעים ולא נגרם נזק לרכוש.

אש נורתה גם על בסיס משמר הגבול ליד טול כרם. מחבלים ירו על ג'יפ צבאי ליד קבר רחל וכן על רכבים ישראלים בכביש המנהרות. גם באירועים אלה איש לא נפגע.
