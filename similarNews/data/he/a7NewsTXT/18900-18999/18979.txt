

העתונות הסעודית, המקורבת להשקפה הרשמית בממלכה, מתחה בשבת ביקורת על הצהרותיו של נשיא ארה"ב ג'ורג' בוש בנושא "ציר הרשע", המורכב מאיראן, עיראק וצפון קוריאה, וציינה כי הדבר מוכיח רצון להפעיל הגמוניה אמריקנית על העולם כולו.

תחת הכותרת "אמריקה לא תנצח את העולם", כתב היומון אל ריאד, כי "בתואנה של הפצת החרות, המלחמה בטרור והמרדף אחר מדינות המוגדרות כמחוץ לחוק, נראה כי אמריקה בחרה בהגמוניה".
היומון מעריך, כי בוש "מנסה ליישם את ההגמוניה על פני כדור הארץ כולו", והדגיש כי הדבר "יגרום ללא ספק להצתת רגשות לאומניים ויביא לסכסוך בקנה מידה עולמי".

היומון אוקאז מציין כי, "נראה שארה"ב מתקדמת לעבר עימות גלובלי עם רוב מדינות העולם, מבלי שתבחין בין אויב לידיד".

היומון מתרה מפני מדיניות זו, ומעריך כי "הכוחות הצבאיים, הכלכליים והפוליטיים מהם נהנית ארה"ב, לא יוכלו לעמוד מול זעם העמים השונים".

