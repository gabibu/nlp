

בדבריו בפני המרכז הבין-תחומי בהרצליה ביום רביעי אמר אלוף פיקוד הדרום דורון אלמוג כי החיזבאללה נתפש אצל הפלשתינים כמודל, וכי הטרור הוא הנשק של הפלשתינים להביא להתשת ישראל כדי להשפיע על ההחלטות המדיניות, כפי שהיה ביציאה מלבנון.

"מטרת הטרור היא להתיש את החברה בישראל, לערער את בטחונה ולהביא למצב תודעתי קשה, שבו יתקבלו החלטות כדוגמת היציאה מלבנון. ערפאת ממשיך באלימות, ופניו להסלמה, וייתכן שבגלל מצבו הירוד הו ייזום הסלמה חריפה יותר", דברי אלמוג.

על התחמשותו של החיזבאללה סיפר שר החוץ פרס ביום ד' בכנסת. לדבריו, החיזבאללה קיבלו מאיראן כ 10,000 טילים בעלי טווח של 20 עד 70 ק"מ. כמות נשק זו יכולה לגרום להתלקחות אזורית, אמר פרס, וגם לפגוע באירופה ובצפון אמריקה. לדברי שר החוץ, ראשי שלטון האייטולות מאיימים גם להשמיד בטילים אלה את ישראל. פרס אמר כי זוהי הסיבה לכך שארה"ב פרשה מ ABM (האמנה נגד טילים בליסטיים). אם בעבר הבעיה הייתה המלחמה בין רוסיה לארה"ב, הרי כיום סכנת הטילים נשקפת ממדינות בלתי אחראיות המייצרות טילים, המעבירות את הטכנולוגיות גם למדינות טרוריסטיות, והעתידות להעבירן גם לכנופיות. פרס ציין כי לא לשווא מנה נשיא ארה"ב בנאומו לאומה השבוע את שלוש המדינות המסוכנות: איראן, עיראק וצפון קוריאה.

בישיבה שכינס רה"מ ביום ד', דנה הממשלה בנושא מדיניות ישראל כלפי האיום האירני, ובה הוחלט לפעול כדי לגייס תמיכה במאבקה של ישראל נגד האיום המשולש מצדה של אירן: נגד תמיכתה בטרור הפלשתיני והלבנוני, נגד חתירתה להשיג נשק גרעיני וטילים ארוכי טווח, ומעל לכל נגד מגמתה להשמיד את מדינת ישראל.
