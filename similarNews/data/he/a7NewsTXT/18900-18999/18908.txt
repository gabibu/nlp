

בבג"צ נתקבלה עתירתו של פעיל הימין נועם פדרמן, והוצא צו ביניים בעניין מניעת הנחתו של דגל פלשתין במיצג בכיכר רבין. פדרמן עתר לבג"צ לאחר שזה אישר לארגון שמאל קיצוני המכונה "פורום משפחות שכולות" הקמת מיצג של שני ארונות קבורה שעליהם דגל ישראל ודגל פלשתין.

לטענת פדרמן, פקודת הטרור אוסרת להשתמש בדגל של ארגון טרור, ולפיכך מדובר בדגל בלתי חוקי. לדברי פדרמן, כל עוד אש"ף הוא ארגון חבלה, אסור כל גילוי של הזדהות עמו.

כאמור, בג"צ קיבל את דבריו של פדרמן, והוציא צו ביניים נגד "חוג ההורים השכולים למען סובלנות, דמוקרטיה ויהדות", המונע להניח דגלי פלשתין על מיצג ארונות הקבורה בכיכר רבין.
את צו-הביניים הוציא השופט יצחק אנגלרד, והוא יהיה בתוקף עד לדיון בעתירה.

מיצג זה של הצבת דגלי אש"ף לצד דגלי ישראל על ארונות מתים, הובא כבר כמה פעמים בפני הבג"צ. בפעם הראשונה כשהציבה התנועה את המיצג והניחה על הארונות את דגל אש"ף, הודיעה המשטרה לתנועה כי על פי החוק אסור להניף בארץ דגלי אש"ף, ולכן לא תאפשר את המשך המיצג.
התנועה עתרה לבית המשפט, ובדיון נזף השופט חשין בראשי התנועה, באומרו כי כשביקשו העותרים מהמשטרה רישיון למיצג הם שיקרו, כי נמנעו מלציין שמדובר בארונות המכוסים בדגלים.
