

מכתב הקצינים "הסרבנים" ממשיך להכות גלים. הרמטכ"ל רב אלוף שאול מופז אמר אתמול כי המטה הכללי של צה"ל רואה בחומרה רבה את מכתב החיילים והקצינים שפורסם לפני ימים אחדים, ואשר קרא לסרב לשרת בשטחי יהודה שומרון ועזה. יחד עם זאת ציין הרמטכ"ל כי טענותיהם של חותמי המכתב ייבדקו, וכי המסקנות יפורסמו בקרוב.

אתמול בבוקר, בתכנית "בוקר ב 7", אמר עו"ד נפתלי ורצברגר כי בכרוז בפרסומים ובבמה שקיבלה יוזמת הקצינים יש עבירות רבות. חוק העונשין חל על עבירה של מרידה שעניינה הסתה להשתמטות.

חוק העונשין עוסק בדיוק במקרים אלו, שבהם קורא אזרח לאזרחים אחרים להשתמט מלמלא את חובתם עפ"י החוק, אמר, והוסיף כי מקרה זה של הקצינים מתאים לקריטריון של המרדה נגד מדיניות ממשלה שנבחרה כדין בבחירות דמוקרטיות, וכן לסעיף נוסף, שעניינו גרימת מדנים. חלק מהחוק עוסק באיסור גרימת מדנים בין חלקי האוכלוסייה השונים. בכרוז שפרסמו הקצינים הם קוראים: "או אנחנו או המתנחלים", ובכך, אומר ורצברגר יש הפניית אצבע מאשימה לעבר המתיישבים, כאילו הם הגורם לבעיה הקשה שבה נתונה ישראל במהלך המלחמה. בכך יש שיסוי אזרחי ישראל במתיישבי יש"ע, והטלת שנאה ביניהם.

ורצברגר ציין כי על מעשה כגון זה נשפט בזמנו בנימין כהנא הי"ד וריצה עונש של מאסר ועבודות שירות. לדבריו, בעקבות פיגועים שהיו בסביבת אום אל פחם הפיץ כהנא כרוז בעותקים אחדים בלבד, ובו קרא להפציץ את העיירה, ובגין מעשה זה הגיש נגדו היועץ המשפטי הגיש כתב אישום על המרדה. העניין, לדברי ורצברגר, הגיע לבית המשפט העליון, וזה קבע כי הסתה וגרימת מדנים בין חלקי אוכלוסייה הן עבירות.

הוא הוסיף כי גם משה פייגלין ושמאל סאקט, שעמדו בראש התנועה "זו ארצנו", הואשמו בזמנם בהמרדה בגין קריאתם למרי אזרחי בלתי אלים נגד הסכמי אוסלו. בעניין הכרוז האחרון של הקצינים אמר ורצברגר כי נוסף על חומרת המעשה שלהם בעצמם גם אמצעי התקשורת שיתפו פעולה עם העבירה בכך שנתנו להם במה, כפי שעשה יאיר לפיד, שראיין אותם בתכניתו בערוץ 2, שהוא ערוץ ממלכתי. ורצברגר אמר כי הוא פנה אל היועץ המשפטי לממשלה בתביעה להעמיד את קבוצת הקצינים לדין.

ערוץ 7 ראיין גם את עו"ד יורם שפטל בעניין זה, והוא אמר כי אינו צופה שעניין הקצינים יטופל בדיוק כמו שטופלו מקרים דומים בעבר, מכיוון שהפרקליטות, האמורה להחליט בו, היא "חלק ממקבילית הכוחות של המערך השמאלי במדינת ישראל" ולכן, כדרכה, היא תנקוט מדיניות של איפה ואיפה.
לדברי שפטל בפסק הדין בעניינו של בנימין כהנא קבע השופט אור כי הקריאה להפציץ את אום אל פחם פוגעת בלכידות של החברה הישראלית, ובכך יש בה יסודות של עבירת המרדה. אם מעשה זה פגע בלכידות, אמר שפטל, הרי שקריאה להפר פקודה חוקית והצגת המתיישבים כגורם להתרחשות כל הרעות והנוראות שחווים בלחימת אוסלו, בודאי שהיא פגיעה בלכידות של החברה בישראל.

שפטל ציין כי לצערו הוא צופה שאם עניינם של הקצינים יגיע לבית המשפט העליון, "פסק דינו של השופט אור יהיה שונה".
