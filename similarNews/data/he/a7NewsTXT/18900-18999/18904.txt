

בטקס סיום קורס פיקוד וניהול בכיר במשטרה, שנערך ב"מתקן יהודאי" בירושלים אמר אתמול סגן השר לבטחון הפנים גדעון עזרא כי "חברי הכנסת הערביים אינם 'מהצד שלנו'. הם תומכים בערפאת וגורמים לנו נזק רב".

דבריו של עזרא באו לאחר פרסום המלצתו של היועץ המשפטי לממשלה לסגור את התיק נגד ח"כ טאלב א-סנע, בעניין התבטאותו בטלוויזיה של אבו דאבי לאחר הפיגוע בקריה בתל-אביב. א-סנע אמר שם: "הפעולה הזו שבוצעה היא בעלת איכות מיוחדת. היא לא כוונה נגד אזרחים אלא נגד חיילים בלב ישראל, בלב בסיס ההגנה הישראלי, וזה מסר פלשתיני ברור. כאשר אין בטחון לפלשתינים לא יהיה בטחון לישראל. אם ישראל יכולה להגיע לשכם, הפלשתינים יכולים להגיע ללב תל אביב. איננו סבורים שעלינו לחוש רגשות אשמה או שעלינו להצטדק על הפעולה הזו של הפלשתינים, פעולה שאנו רואים בה מאבק לגיטימי".

ח"כ עזרא אמר כי "עם ישראל קץ בהתבטאויותיהם אלה של חברי הכנסת הערביים", והוסיף, כי לדעתו קיימת בעיה בחוק נגד הסתה, וכי יש לשנות את תהליכי החקיקה בנושא זה.

ח"כ עזרא ציין כי על חברי הכנסת הערביים להחליט: "או שהם חלק ממדינת ישראל או לא". "הם אינם מייצגים את הכנסת ואת העם, אלא את ערפאת", אמר.

כאמור, אתמול הודיע היועץ המשפטי לממשלה, אליקים רובינשטיין, כי החליט לסגור את תיק החקירה נגד ח"כ טאלב א-סאנע. רובינשטיין הסביר את החלטתו באמצעות פסק דין תקדימי של בית המשפט העליון, שקבע אשתקד, שרק תמיכה בארגון טרור היא עבירה על החוק, אבל תמיכה כללית בטרור אינה עבירה על החוק. היועץ המשפטי לממשלה כתב בהחלטתו כי גם אם מדובר במצב דברים מקומם הרי ש "נוכח המצב המשפטי הקיים, אין בידינו לבקש הסרת חסינות ולהעמידו לדין".

במשרד המשפטים גובשה הצעת חוק שתאפשר להעמיד לדין אנשים שתומכים בטרור, אבל בכנסת נפלה ההצעה כבר פעמיים.
