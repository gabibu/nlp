

למרות החלטת הממשלה כי לא יתנהל מו"מ תחת אש וכי הרש"פ הוא ארגון תומך טרור, ממשיך פרס לנהל מו"מ עם בכירי הרש"פ. אתמול נפגש פרס עם אבו עלא. נמסר כי הוא הבהיר לאבו עלא שישראל תשקול להסיר את המצור מעל ערפאת, להתיר לו לצאת לפסגה הערבית בביירות, להסכים לחידוש המגעים הבטחוניים, לשקם את ערוץ ההידברות עם ההנהגה הפלשתינית ולהמליץ על שובו של אנתוני זיני לאזור, וכל זאת אם רק יישם ערפאת לאלתר את דרישותיה של ישראל.

שר החוץ פרס מדגיש כי לאחר הפיגועים האחרונים נמנעה ישראל מתגובה צבאית, אך היא עומדת על דרישתה מערפאת לעצור את רוצחי השר רחבעם זאבי, לעצור את מארגני הברחת הנשק בספינה קארין A, ובראשם פואד שובאכי, ולפעול לאיסוף נשק ולהחלת מרות אחת לאחזקת הנשק ברש"פ.

שר החוץ נימק את צעדו זה , להיפגש עם אבו עלא, בכך שהוא מעוניין לתת לערפאת הזדמנות נוספת "להוכיח כי הוא נוקט צעדים של ממש להחלת שליטתו של ארגוני הטרור הפועלים בשטחו".

במסמך פרס-אבו עלא נקבע כי על בסיס החלטות האו"ם, יישום תכנית טנט ודוח מיטשל וההבטחה להפסיק את האש הפסקה מלאה בחסות ארה"ב תכיר ישראל במדינה פלשתינית בתוך 8 שבועות מחתימת המסמך. בימים האחרונים פורסם כי מסמך פרס אבו עלא שופץ בסדרת מפגשים ביניהם.
נציין כי שרון וערפאת התנערו מהמסמך.

גורמים אמריקנים העריכו כי אם לא יוכח בברור שערפאת פועל להפסקת האלימות, ישקול הממשל האמריקני סדרת צעדים, וביניהם סגירת משרדי הרשות הפלשתינית בארה"ב והכללת הזרוע הצבאית של הפתח' "גדודי אל אקצא" ברשימת ארגוני הטרור.

"ערפאת יודע היטב מה עליו לעשות, ובכירי הממשל מצפים שיעשה זאת לאלתר. מכל מקום ארה"ב לא תנקוט צעדים נגדו לפני בואו של שרון לוושינגטון", אמר גורם בכיר בוושינגטון.
