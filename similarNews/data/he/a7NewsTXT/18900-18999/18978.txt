

מערכת הוול סטריט ז'ורנל הודיעה בשבת כי לדעת הנהלת היומון, הכתב שנחטף בפקיסטאן דניאל פרל, עדיין בחיים, למרות המידע על מותו.

"על בסיס מידע שהגיע מפקיסטאן, אנו מאמינים כי שתי ההודעות שהתקבלו אתמול בנושא דני היו מזויפות. אנו ממשיכים להאמין שדני עדיין בחיים", אמר פול שטייגר, העורך הראשי של היומון.
"למרות זאת, לא קיבלנו כל מידע מחוטפיו של דני מזה יומיים או שלושה", הוסיף העורך.

גורלו של דניאל פרל, כתב היומון האמריקני שנחטף ב-23 בינואר בקראצ'י, היה, מאז יום רביעי, נושא להודעות שסתרו זו את זו.

במקביל לפרסום מסר שהודיע על מותו, הגיעה בקשה לכופר בסך 2 מיליון דולר בתמורה לשחרורו.
פרל, בן ה-38, נחטף בקראצ'י, לשם הגיע כדי לראיין את מנהיג התנועה הקיצונית האיסלאמית מובראק עלי שאה ג'ילאני.

את האחריות לחטיפה נטלה על עצמה תנועה שעד כה לא היתה מוכרת, בשם "התנועה הלאומית לשיקום הריבונות הפקיסטאנית".

התנועה דרשה את שחרורם, על ידי ארה"ב, של הלוחמים הפקיסטאנים שנישבו באפגניסטאן במהלך המערכה נגד הטרור, שהחלה באוקטובר 01'.


