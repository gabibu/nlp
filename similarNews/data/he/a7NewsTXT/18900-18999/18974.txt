

המנהיג הרוחני של תנועת החמאס השייח' אחמד יאסין, העריך כי השתתפותן של נשים בפיגועי התאבדות נגד ישראל אינה נחוצה נכון לעכשיו. את הדברים אמר השייח' בראיון שפורסם בשבת.
"אני אומר שבשלב הנוכחי אין צורך בהשתתפות נשים במבצעי 'קידוש השם' במקום הגברים", אמר יאסין לכתב היומון הערבי א שארק אל אאוסאת.

הדברים נאמרו באיזכור שמה של ואפא אידריס, ממחנה הפליטים אל עמארי, שהיתה הפלשתינית הראשונה שביצעה פיגוע התאבדות בירושלים ב-27 בינואר.

"איננו יכולים לקלוט את כל הגברים הצעירים שמבקשים לפעול ולהיות שהידים [קדושים]", אמר השייח' יאסין, שהוסיף, כי "כשיגיע השלב המכריע, כולם ישתתפו, ללא יוצא מן הכלל".

המנהיג האיסלאמי אמר כי "האשה היא השורה השנייה בקו ההגנה של ההתקוממות נגד הכיבוש".
למרות זאת, הגדיר יאסין כ"תופעה טובה" את השתתפות הנשים הערביות במהפכה ובאינתיפאדה, כפי שעשו בשנות השישים והשבעים נשים אחרות, שלקחו חלק בפיגועים או בחטיפות מטוסים, כגון לילה חאלד, דלאל מוגראבי ופטמה ברנאווי.

אליאן אמרה לכתב היומון כי סקר שנערך באחת מהאוניברסיטאות ברש"פ גילה כי "96% מהבנות מעוניינות לקחת חלק במבצעי הגבורה והקדושה".

מוסא אבו מרזוק, אחד מבכירי החמאס, אמר בראיון לרשת CBS כי המפגעים המתאבדים הם "גיבורי העם הפלשתיני".


