

החזית העממית לשחרור פלשתין הודיעה בשבת, כי היא פורשת מהוועד הפועל של אש"ף, וזאת במחאה על מעצרו של מזכ"ל החזית העממית אחמד סעדאת על ידי הרשות הפלשתינית.

עבד אל ראחים מלואח, סגנו של סעדאת אמר בשיחה עם סוכנות עתי"ם, כי ההחלטה התקבלה לאחר התייעצות עם בכירי החזית העממית ביש"ע ומחוצה להם. "החזית העממית לא תחזור בה (מהחלטתה), עד שסאדאת וכל פעילי החזית העממית ישוחררו מהכלא של הרשות הפלשתינית", מסר.
גורמי הבטחון בישראל דבקים בטענתם כי סעדאת עצור רק לכאורה ולא במעשה, אלא מוחזק בבניין המוקאתעה, בו שוכנת לשכת ערפאת.

גורם בטחוני אמר לעתי"ם, כי שוררת סברה שתגובת החזית העממית כלפי מעצרו לכאורה של סעדאת תואמה מראש עם יו"ר הרשות הפלשתינית יאסר ערפאת, וזאת כדי להסוות את העובדה שלא נעצר למעשה.

סוכנות עתי"ם מציינת בעניין זה כי עבד אל ראחים מלאווח נחשב לאחד ממקורביו של ערפאת בוועד הפועל של אש"ף. החזית העממית לשחרור פלשתין נחשבת לפלג השלישי בגודלו באש"ף.


