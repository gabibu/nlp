

יו"ר ישראל בעליה השר נתן שרנסקי מברך על כל צעד שיביא להפסקת-אש ובכלל זה השיחות שקיים ראש הממשלה עם בכירי הרשות הפלשתינית.

שרנסקי אמר כי "שיחות ראש הממשלה עם אנשי הרשות מקובלות עלי ובלבד ששיחות אלה אכן אינן כוללות שום דיונים וויתורים בתחום המדיני אלא עוסקות אך ורק בנושא הפסקת הטרור".

שרנסקי הוסיף כי הוא מתנגד לתוכנית פרס אבו עלא. לדבריו, ההסכמה לתוכנית פרס-אבו עלא, פירושה סיום מוצלח מבחינת הפלשתינים של מלחמת טרור בת שנה וחצי שהם ניהלו נגד ישראל, זוהי הוכחה כי דרך טרור ופיגועים ניתן לסחוט מישראל כמעט כל דבר.

שרנסקי הזהיר כי הסכמת ישראל להקמת מדינה פלשתינית בשלב זה כצעד ראשון וכתנאי לתחילת משא ומתן, ולא כתוצאה סופית של תהליך, תהפוך את המזרח התיכון מהמקום היחידי בעולם שבו לטרור יש אוטונומיה, למקום היחיד בעולם שבו לטרור יש מדינה.
