

בנימין נתניהו מגדיל את יתרונו על אריאל שרון בקרב מצביעי הימין.
סקר שנערך השבוע בין מתפקדי הליכוד, ואשר הגיע לידי כתבנו אריאל כהנא, העלה כי 51% מהם תומכים בנתניהו, ורק 31% בשרון.
סקר אחר, שערך מכון "שווקים פנורמה" בקרב מצביעי שרון בבחירות העלה כי 36% מהם תומכים בנתניהו, ורק 28% בשרון. מזה כחצי שנה שומר נתניהו על פער של 20% בינו לבין שרון.

בהופעה בפני פעילי ליכוד בהוד השרון השבוע קרא נתניהו לחסל את הרש"פ, ורמז כי שרון מחמיץ הזדמנות לעשות זאת.

בראיון שהעניק לעיתונים "מעריב" ו"ידיעות אחרונות" ולטלוויזיה אמר רה"מ שרון כי בשנת 82' הוא הצטער שלא חיסל את ערפאת בביירות, אולם עכשיו אם ערפאת יעשה את הנדרש, מבחינתו הוא יוכל לשוב ולהיות פרטנר. שרון גם אומר כי למען שלום אמת הוא מוכן לוותר על חלקים מארץ ישראל, וכי בסופו של דבר תקום מדינה פלשתינית.

על פי הראיון עם שרון, שקטעים ממנו פורסמו ביום חמישי, אמר ראש הממשלה כי "בלבנון הוסכם כי אסור לחסל את ערפאת, ובסופו של דבר אני מתחרט על כך".
