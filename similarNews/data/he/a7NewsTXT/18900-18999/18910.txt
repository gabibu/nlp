

יורג היידר, האיש החזק של הימין הקיצוני האוסטרי, חזר בו אתמול מהתבטאויות אנטישמיות שהושמעו כלפי נשיא הקהילה היהודית באוסטריה, אריאל מוזיקנט. היידר חתם על חמש הצהרות רשמיות שהודפסו על נייר המכתבים של לשכת מושל מחוז קרינתיה, כדי לחזור בו מהצהרותיו.

בכינוס מסורתי שנערך במסגרת קרנבל שבו נוהגים ללעוג לפוליטיקאים, בסוף פברואר 2001, אמר היידר: "איני מבין כיצד למישהו שנקרא אריאל יכולות להיות ידיים מלוכלכות כל כך". (הדברים נאמרו כמשחק לשון על שמה של אבקת הכביסה הידועה "אריאל"). ההתבטאות זעזעה רבים באוסטריה, מכיוון שהביטוי "ידיים מלוכלכות" היה שגור בעיקר אצל הנאצים כשרצו לתאר יהודים. "אני חוזר בי מהדברים שנאמרו ב-28 בפברואר 2001, מביע חרטה עליהם, ומבקש סליחה", כתב היידר בהודעה הראשונה, והוסיף כי, "אין לי כל סיבה לפקפק בכבודו של מר אריאל מוזיקנט, ואני מתחייב להימנע בעתיד מהתבטאויות מסוג זה".

במכתבים הנוספים חוזר בו היידר מהתבטאויות נוספות, שבהן האשים את מוזיקנט בכתיבתם ובהפצתם של מכתבים אנטישמיים, ובהנהגת מסע תעמולה בינלאומי שליווה את הקמת ממשלת הימין והימין הקיצוני בפברואר 2000, מסע תעמולה שנועד להביע תדהמה ובוז בקרב דעת הקהל העולמית נגד היידר, ונגד הימין הקיצוני באוסטריה.
