

ראש הממשלה אריאל שרון נפגש ביום רביעי בשבוע שעבר במעונו בירושלים עם סגנו של ערפאת אבו מאזן, יו"ר המועצה המחוקקת הפלשתינית אבו עלא והיועץ הכלכלי של ערפאת מוחמד רשיד.
היתה זו פגישה ראשונה של שרון עם בכירים פלשתינים מאז נבחר לראשות הממשלה לפני שנה, והיא נועדה לאותת לאמריקנים כי שרון מביא עימו רעיונות מדיניים חדשים אותם יציג בפגישתו עם הנשיא בוש ביום חמישי השבוע בוושינגטון.

כתב עתי"ם יורם לוי מוסר כי שרון, הוא שיזם את הפגישה עם ראשי הרש"פ. הפגישה ארכה כשלוש שעות, ובמהלכה חזרו הצדדים על העמדות המוכרות שלהם. הפלשתינים דרשו להפסיק את סיכול הפיגועים ע"י חיסול מחבלים, להימנע מכניסה לשטח A, להסיר את כל סוגי המצור מעל הערים הערביות ביש"ע וכן דרשו לאפשר לערפאת לצאת מרמאללה.

ראש הממשלה אריאל שרון השיב להם כי הוא עומד על כך שערפאת יעצור את רוצחי השר זאבי ושולחיהם כתנאי ליציאתו מרמאללה. שרון דרש שהפלשתינים יעצרו את המחבלים החשודים בטרור על פי הרשימה שנמסרה להם, לכלוא אותם בבתי סוהר ולחקור אותם כנדרש. שרון גם אמר כי ישראל דורשת גם פרוק של ארגוני הטרור כולל התנזים של הפתח', איסוף כלי נשק בלתי חוקי ומסירתו לאמריקנים, פעילות סיכול אמיתית נגד טרור והפסקת ההסתה.

שרון הבהיר לאבו עלא, כי ההסכם המתגבש בינו לבין שר החוץ שמעון פרס אינו מקובל עליו, משום שהוא מעדיף להגיע בשלב זה להסכם ביניים ארוך טווח.

הפגישה נעשתה בידיעתו של ערפאת שדווח עליה על ידי משתתפיה מיד בסיומה.

לשר החוץ שמעון פרס השוהה בניו-יורק נודע על הפגישה של שרון רק בדיעבד. פרס ברך על הפגישה. הוא עצמו נועד בסוף השבוע בניו יורק עם אבו עלא לפגישה בת שעתיים שעסקה בליבון הרעיונות שהועלו בפגישות קודמות בין השניים, במגמה להגיע להסכמה על הפסקת אש ולתחילתו של מו"מ מדיני.

דוברו של ערפאת אמר כי משרד החוץ של ארה"ב יוזם פגישה משולשת בשבוע הקרוב בין פרס, שר החוץ של ארה"ב קולין פאוול ואבו עלא. פאוול אמור להיוועד עם אבו עלא ביום שני.
