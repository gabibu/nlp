

בליל שבת סיכלו כוחות צה"ל ניסיון של מחבלים לתקוף את היישוב כפר דרום, באמצעות מיטוט החומה המפרידה את היישוב מהאיזור שבשליטה פלשתינית. נזק קל נגרם לחומה. במקביל להתקפה על כפר דרום, בוצעה התקפה, ייתכן הסחה על מוצב צה"ל סמוך ליישוב. חייל צה"ל נפצע קל.

כתב עתי"ם חיים פרנקל מדווח כי הארוע החל מהשעה 6 בערב. המחבלים הפעילו מטען של 10 עד 15 קילוגרם מתוך בית על החומה של כפר דרום. בנוסף, תקפו המחבלים שהתבצרו בבית את עמדת צה"ל ליד היישוב. על העמדה נזרקו לפחות עשרה רימונים ונורתה אש מנשק קל. צה"ל השיב באש.

דוברת גוש קטיף דבורה רוזן מסרה לכתבנו כי תושבי כפר דרום דורשים להרוס את הבית הפלשתיני, ממנו ניסו המחבלים לבצע את ההתקפה על היישוב.

בשבת לפנות-בוקר נכנס כוח צה"ל לבית כדי לבצע בו סריקות. נמצאו בו מנגנוני ההפעלה של מטען החבלה הגדול, מחסניות, תרמילי כדורים ונצרות רימונים. מפקד חטיבת גבעתי, אלוף-משנה עימאד פארס, מסר כי מהממצאים בשטח עולה כי המשפחה הפלשתינית שהתגוררה בבית דרך קבע סולקה מביתה סמוך להתקפה.

במהלך הסריקות באיזור נכנס צה"ל גם למבנה בו פועל מפעל גבינות המספק את תוצרתו לגורמי הביטחון הפלשתינים. כוחות צה"ל ביקשו לצפות מהבית על האיזור הקרוב לכפר דרום. הפלשתינים מיהרו להתלונן בפני גורמים אמריקנים, כי צה"ל השתלט, כביכול, על מפעל חלב, דבר המסכן את אספקת חלב לאוכלוסיה האזרחית. צה"ל הכחיש הטענה. לדברי סגן-אלוף ראיד מנצור, מפקד משרדי התיאום והקישור באיזור, לא רק שהמפעל לא מספק חלב לאזרחים, אלא שהפעילות בו לא נפסקה ולו לרגע אחד בשעה שצה"ל פעל במקום.

בשבת אחר-הצהריים עזבו כוחות צה"ל את המבנה בו נמצא המפעל.

הקרב בכפר דרום הוא חלק משרשרת אירועים חמורים ברצועת עזה בסוף השבוע. בליל שבת ירו מחבלי הרש"פ שתי פצצות מרגמה לעבר עמדה של צה"ל סמוך לאיזור התעשיה ארז. זאת, בנוסף לירי שבוצע מספר פעמים לעבר מוצבי צה"ל בנווה דקלים, גדיד, נצרים ובצפון רצועת עזה. כן נורתה אש ונזרקו רימונים על מוצב צה"ל בגבול ישראל מצרים.

בתגובה לירי פצצות המרגמה על מחסום ארז ולתקיפה בכפר דרום, תקף צה"ל בשבת לפנות בוקר מפקדה של המשטרה הימית הפלשתינית בדיר אל בלאח. מסוקים גרמו נשק כבד למפקדה בירי מספר טילים.

ושוב ליד אלון מורה סוכל ניסיון פיגוע. סיור צבאי זיהה מחבלים חמושים יוצאים מרכב ומניחים מטען על ציר המוביל ליישוב אלון מורה. הכוח פתח באש והצליח כנראה לפגוע באחד מהם. המחבלים נמלטו לשטח הרשות הפלשתינית. חבלנים פוצצו בשלום את המטען.

אמש פתחו מחבלים באש לעבר היישוב פסגות. ליד הר גריזים הפעילו המחבלים שני מטעי חבלה ליד רכב צבאי. אין נפגעים ולא נגרם נזק לרכוש..
