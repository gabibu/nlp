

נשיא ארצות הברית ג'ורג' בוש הזכיר אתמול בנאומו בעצרת האו"ם את תמיכתו בהקמת מדינה פלשתינית עצמאית לצד ישראל, הכרזה הנתמכת, כפי הנראה, במעשים.

השבועון הפלשתיני "ג'רוזלם טיימס" מפרסם השבוע כי ארצות הברית והבנק העולמי ישקיעו ברש"פ 35 מיליון דולרים כדי להקים קרן ערבות שתתמוך בהשקעות ובפרויקטים בסקטור הפרטי בשטחי הרש"פ. ארצות הברית תיתן 20 מיליון דולרים, והבנק העולמי 15 ייתן מיליון, והתכנון הוא להביא את הקרן להיות בעלת הון עצמי של 165 מיליון דולר.

נביל שעת' סיפר את הדברים לכתב השבועון, והוסיף כי הוא מתכוון לבקר בכמה ארצות כדי לגייס כספים נוספים לקרן.

שעת' הודה בכך שהרש"פ חייבת לסקטור הפרטי 500 מיליון דולרים, והבטיח שהם ישולמו ברגע שהרש"פ תקבל מישראל את הכספים המוחזקים אצלה, כהגדרתו.

הוא הוסיף כי הסקטור הפרטי כבר מתכנן את המיזמים שיישענו על כספי הקרן ועל כספי הבנק האיסלמי לפיתוח, כגון הקמת בניינים וייסודו של מפעל לייצור חמצן. את הידיעה העבירה כתבתנו חני לוז.
