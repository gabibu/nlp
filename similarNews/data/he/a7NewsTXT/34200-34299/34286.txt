

תחנת הטלוויזיה הקטארית בלווין, אל-ג'זירה, טוענת כי בידיה הודעה של מנהיג הטליבאן מולא עומאר בה הוא נשבע להמשיך במאבק עד שיושג שחרורה של אפגניסטן.

"הוא (מולא עומאר) הזהיר כי הג'יהאד ימשיך עד שאפגניסטן תשוחרר וחוק ההלכה האיסלאמי ישוב לשרור בה", נמסר במהדורת החדשות של אל-ג'זירה.

בחודש מאי פירסם עיתון בסעודיה ראיון עם מנהיג הטליבאן מולא עומאר, בו הוא טען כי מנהיג אל-קעאדה אוסאמה בן לאדן עדיין בחיים. גם בראיון זה הבטיח עומאר להמשיך בג'יהאד "ולכבוש את הבית הלבן, מעוזם של אי הצדק והרודנות".
