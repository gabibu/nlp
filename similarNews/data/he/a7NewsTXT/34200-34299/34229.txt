

פרקליטות המדינה החליטה כי לעמוס ברנס שהואשם ברצח החילת רחל הלר בשנת 74' וטוען מאז לחפותו לא יתקיים משפט חוזר למרות הוראת בית המשפט העליון. הפרקליטות הודיעה כי הבוקר כי היא חוזרת בה מכתב האישום שהוגש נגד ברנס ולא תגיש כתב אישום חוזר.

בשנת 74' נמצאה גופתה של החיילת רחל הלר באזור קסריה כשעליה סימני התעללות קשים. ברצח הואשם עמוס ברנס שהכיר את הלר שבוע לפני הרצח. מקרה הרצח הסעיר בזמנו את המדינה. שלשה צוותי חקירה מונו לחקור את הרצח אולם רק הצוות השלישי בראשות סנ"צ שאול מרכוס שמונה לאחר לחץ ציבורי הביא להרשעתו לאחר שברנס הודה ושחזר את הרצח.

לאורך השנים טען ברנס כי ההודאה נגבתה ממנו בכוח לאחר שהוכה ונמנעה ממנו שינה במשך ארבעה ימים רצופים בלי שהתאפשר לו להתיעץ עם עורך דין כחוק.


השופטים המחוזיים מתחו אז ביקורת על התנהגות החוקרים. הם ציינו כי צוות החקירה לא ניהל רישום, כנדרש, וכי מעצרו של ברנס התבסס על עדות שקר. עם זאת, הדגישו השופטים כי כאשר מעמידים את עדותו היחידה של ברנס מול עדויות חוקרי משטרה מנוסים, יש לאמץ את גרסת המשטרה. על כך הוסיפו את ההתאמה בין הפרטים שמסר ברנס לבין הממצאים הפתולוגיים וכן את העובדה
שמסר על פי טענת המשטרה פרטים מוכמנים. לפיכך, הרשיעו אותו ב-14 בינואר 76', וגזרו עליו
מאסר עולם.

לאחר שמונה שנים במהלכן דרש משפט חוזר שוחרר ברנס בחנינה על ידי הנשיא.

שלש בקשות שלו למשפט חוזר נדחו, אולם לפני חצי שנה קיבלה שופטת בית המשפט העליון דליה דורנר את בקשתו והורתה על קיום משפט חוזר. בפסק הדין כתבה אז השופטת דורנר כי: " בהליך הרשעתו נפלו פגמים חמורים"

בהתיעצות שקיימו פרקליטת המדינה, היועץ המשפטי לממשלה ובכירי משרד המשפטים החליטה פרקליטות המדינה לחזור בה מכתב האישום שהוגש נגד ברנס, לא להגיש כתב אישום חדש ולא לקיים משפט חוזר למרות הוראתה של השופטת דורנר.

בהודעת הפרקליטות שהוגשה הבוקר לבית המשפט המחוזי בנצרת נאמר כי "הגם שישנן ראיות לכאורה נגד הנאשם, אין כיום עניין ציבורי המצדיק ניהול משפט חוזר נגדו, בין יתר השיקולים, נלקחו בחשבון הקושי שבניהול הליך למעלה מ-25 שנה מסיום ההליך המקורי, העובדה שהנאשם השתחרר
ממאסר לפני כ-20 שנה עקב חנינה, ונראה שאינו מהווה כיום סכנה לציבור. אך השיקול העיקרי הוא המשאבים האדירים הזמן וכוח האדם שיצריך ניהול משפט חוזר, ממערכת הסובלת ממחסור בכוח האדם, ושעומס התיקים המוטל עליה הוא עצום".

בפרקליטות מציינים כי משמעות ההחלטה היא שברנס אמנם איננו אשם אך ביטול כתב האישום שלא במהלך משפט איננו מעניק לו מעמד של זכאי.

פרקליטו של ברנס עו"ד עמי קובו אמר, כי משמעות ההחלטה שברנס חף מפשע ושהחלטת השופטת דורנר ביטלה את ההרשעה. "אם המדינה החליטה שלא להגיש כתב אישום" אומר עו"ד קובו, "הרי שברנס זכאי כמו כל אדם כיום אין נגד ברנס שום אישום, שום חשד ושום הרשעה, והוא חף מפשע וזכאי לחלוטין".
