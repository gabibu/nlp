

רה"מ לשעבר בנימין נתניהו קרא היום בנאום בקונגרס האמריקני, למימשל, לאפשר לממשלת ישראל לחסן את כל אזרחיה לפני תחילת פעולה צבאית בעירק.

"הבטחת היכולת לחסן את כל האוכלוסיה אינה רק אחריותה של ממשלת ישראל, אלא גם אחריותה של ממשלת ארה"ב", אמר נתניהו, והוסיף: "ממשלת ישראל וארה"ב, יחד, חייבות להבטיח שלתושבי המדינה יהיו כל אמצעי ההגנה האזרחית לפני תחילתה של פעולה צבאית".

בנאומו הביע נתניהו עמדה נחרצת בעד מיתקפה אמריקנית בעירק, גם ללא אישור מתאים של הקהילה הבינלאומית, משום ששליט עירק סאדם חוסיין נמצא על סף התחמשות בנשק גרעיני. "היום על ארה"ב לחסל את אותו משטר, משום שסאדם 'מגורען' יסכן את עצם קיומו של העולם כולו".

"אנחנו נקבל מידע מראש אם אכן נשיא ארה"ב מתכוון לפתוח במיתקפה על עירק. יש הבנה עם האמריקנים, שנדע על התקפה כזו מראש, בזמן מתאים כדי שנוכל גם להערך", כך חושף היום סגן ראש הממשלה ושר האוצר סילבן שלום, בשיחה עם עיתונאים בשפרעם.

השר שלום אמר "אנחנו לא נמצאים בתוך הסכסוך הזה ואנחנו לא מתכוונים להשאב אליו, אלא אם סאדם חוסיין יחליט אחרת. אם אכן נהיה במצב של מלחמה, אנו יודעים איך להערך. אנו מוכנים ואנו עושים את הכל כדי לא להיות חלק מהעניין, אך אם נהיה חלק ממנו מדינת ישראל ערוכה כראוי".


