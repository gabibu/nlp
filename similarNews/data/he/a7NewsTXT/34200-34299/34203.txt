

טוניסיה תשלם מיליון אירו לקורבנות הפיגוע שהיה ב 11 באפריל בבית הכנסת בג'רבה שבדרום המדינה, פיגוע שבו נהרגו 19 בני אדם, ביניהם 14 גרמנים, כך על פי מקור רשמי בטוניס. נציג של מגזר התיירות בטוניסיה העביר לגרמניה המחאה בסכום זה, כחלק מהפיצויים לקורבנות הגרמנים של הפיגוע.

נציין כי ארגון אל-קאעידה הצהיר שהוא היוזם והמבצע של פיגוע זה. עוד נציין כי יותר ממיליון גרמנים מבקרים מידי שנה בטוניסיה, והם קבוצת התיירים העיקרית שם.
מקורות בגרמניה מסרו כי מאז הפיגוע בג'רבה, ירד מספר התיירים הגרמנים בטוניסיה ב-52%.

המלונאים בטוניסיה השתתפו באיסוף הסכום, שהועבר לקרן. קרן זו הוקמה ביוזמת קנצלר גרמניה גרהרד שרדר, לפיצוי הגרמנים הנפגעים בפיגועים ברחבי העולם. בעקבות חקירת הפיגוע נעצר דודו של המחבל המתאבד ניזר נאוור, שפוצץ משאית עמוסה בבלוני גז מול בית הכנסת בעת שהתיירים ביקרו במקום.
