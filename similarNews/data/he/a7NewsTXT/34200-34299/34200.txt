

שגריר ארה"ב בישראל דן קרצר אומר כי ארה"ב אינה יכולה לנצח את הטרור לבדה, וכי היא תצטרך להסתייע לשם כך בבנות ברית ברחבי העולם. השגריר קרצר אמר את הדברים בכינוס לציון שנה לפיגועים בארה"ב במרכז הבינתחומי בהרצליה.

קרצר מציין כי מדינות רבות מסייעות לטרור ועסוקות בתכנון רציחתם של אמריקנים, וביניהן אירן, עירק, סודן, פקיסטן, החיזבאללה ו"ארגוני הטרור הפלשתינים". לדבריו, על המלחמה בטרור לעסוק בהיבטים רבים, נוסף על אלה הצבאיים, והכוונה להיבטים חוקתיים וכלכליים. שגריר ארה"ב מוסיף כי 180 מדינות ברחבי העולם הן חלק מהקואליציה האמריקנית למלחמה בטרור. 25 מדינות השתתפו, לדבריו, במבצע למיגור ארגון אל קאעידה ובכוח לשמירת השלום באפגניסטאן. 90 מדינות עצרו יותר מ 2,400 חשודים בטרור ו-160 מדינות החרימו 112 מיליון דולר מנכסיהם של ארגוני טרור.

רה"מ שרון אמר כי שנה אחרי 11 בספטמבר מגיע העולם החופשי בהדרגה להכרה שאין טרור טוב וטרור רע ושלטרור אין תיחום גיאוגרפי. טרור המתאבדים של בין לאדן,הטרור של החמאס, התנזים והחיזבאללה, הטרור שמפעילה הרשות הפלשתינית, המעורבות והתמיכה של סדאם חוסיין בטרור הפלשתיני, או רשתות הטרור שמפעילה אירן כולם חלק בלתי נפרד מ"ציר הרשע" המאיים על השלום ועל היציבות בכל מקום בעולם".

באמריקה נוצרה דת אזרחית חדשה: "דת המלחמה בטרור", וישנה גם שיבה לחלוקה הישנה של העולם: החלוקה לפי הקריטריון של "הרעים והטובים". על פי חלוקה זו "הרעים" הם טרוריסטים בעיקר ממוצא מוסלמי, כך מסביר ד"ר יוסי אולמרט את המתרחש באמריקה שנה לאחר הפיגוע בתאומים.

אמריקה היא כאימפריה הרומית של העבר, השליט העולמי, אך בניגוד לעבר, הפעם העם היהודי נמצא "בצד הנכון" של המתרס, כשהמעצמה הגדולה ביותר היא גם ידידתה הגדולה ביותר של מדינת ישראל, אומר אולמרט, ומוסיף כי ישראל נתפסת בעיני האמריקנים כבעלי בריתם במלחמתם, הנחשבת בעיניהם כמלחמת קיום. כחלק ממלחמה זו מוגדרות אויבותיה של ישראל, עירק, ארגוני המחבלים כמו החיזבאללה והתנזים, כאויבותיה של אמריקה. בינואר 02', בנאום "ציר הרשע", מציין אולמרט, אמר הנשיא בוש כי עירק ואירן וצפון קוריאה הן מדינות ציר רשע. מדובר בביטויים שאזכרו את היטלר ימ"ש בזמן מלחמת העולם השנייה.

לו היה לעולם המערבי ב 1933 מנהיג שהיה מגדיר אז את היטלר כציר הרשע והיו מחסלים אותו לפני שנהפך לסכנה הכל היה נראה אחרת, אומר אולמרט. לדבריו, האמריקנים פועלים מתוך תחושה היסטורית ומתוך מודעות לסכנות הללו, מודעות שמתחזקת לנוכח רוח תזזית המתפשטת בעולם המוסלמי. זוהי התפרצות וולקנית של שנאת המערב, המתבטאת באלימות קיצונית.

אוירה אלימה זו אומר אולמרט, מקיפה מדינות רבות: גם אלו שבמזה"ת בכללו וגם בקרב הפלשתינים, והאמריקנים מודעים לכך. אחת הסיבות לכך שהם רוצים לסלק את סדאם חוסיין היא, לפיכך, רצונם להעביר מסר עולמי שהקיצוניות אינה משתלמת, וכי אמריקה נחושה לחסלה. לפני ימים אחדים, אומר אולמרט, נשלחה אזהרה כזאת כלפי החיזבאללה, ובה נאמר ש"יומם יגיע". נוסף על כך מי שנחשב אחד מהמקורבים לממשל דב זקהיים אמר בעברית לסאדאם חוסיין: "אל תישן בלילה כי אנחנו נגיע אליך". טמון כאן מסר המבהיר לכל הגורמים הקיצוניים שיש כוח עולמי גדול, חזק, סבלני ועשיר, שינצח אותם.

אולמרט הוסיף כי סוזן זונטג, סופרת יהודייה, שבהשקפותיה אינה נמנית עם הימין היהודי, פרסמה מאמר בניו יורק טיימס, ובו היא כותבת כי מלחמה זו אינה מלחמת טרור שתסתיים בקרוב, אלא מדובר במלחמת עולם, שתימשך שנים רבות. לדבריו, האמריקנים הפנימו שמדובר במלחמה גלובלית ארוכה.
