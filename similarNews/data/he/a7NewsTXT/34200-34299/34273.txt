

היועץ המשפטי לממשלה אליקים רובינשטיין, החליט שלא להגיש ערעור על פסק הדין שבו זוכה אביגדור קהלני מעבירות לכאורה בפרשת עופר נמרודי. החלטה זו התקבלה למרות לחצים שהופעלו מצד פרקליטים בכירים בפרקליטות ובהם פרקליטת המדינה עדנה ארבל, להגיש ערעור על זיכויו. על כך מדווח העתונאי יואב יצחק.

עוד מדווח יצחק כי בדיונים פנימיים טענה ארבל שפסק דין זה המזכה את קהלני מכשיר למעשה שיבוש הליכי חקירה ומשפט. רובינשטיין שהתנגד לעמדה זו קבע כי מדובר כבר בזיכוי שני וכי כל הליך נוסף עלול להתקבל כהתנכלות לקהלני.

יצחק מציין כי לקהלני הוצע באמצעות מגעים שהתנהלו בין פרקליטות מחוז תל אביב לעורך דינו, כי הפרקליטות תגיש ערעור שפסק דינו יוסכם על הצדדים מראש, הוא יואשם בשיבוש מהלכי חקירה ומשפט.

אם לא תסכים לכך, אמרו לו לקהלני נגיש ערעור גם על הזיכוי. קהלני מצידו דחה בתוקף את ההצעה. קהלני טען, כי הוא מוכן לעמוד בפני סיכון של ערעור, ומכל מקום - הוא לא ייתן את ידו לפסק דין מוסכם, העלול לרמז כי מעשיו כגון אלה שיוחסו לו עולים כדי עבירה פלילית.
