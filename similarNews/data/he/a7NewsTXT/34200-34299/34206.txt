

השב"כ והמשטרה הינחו את מנהלת ההגירה לעצור בזמן הקרוב עובדים זרים המתגוררים בישובים ערביים בישראל. כך חושף אתר ynet.

מדובר בעיקר בעובדים המתגוררים בג'אבל מוכבר שבמזרח ירושלים ובאזור השפלה. החשש, כך אומר גורם בכיר במערכת הבטחון, כי הפלשתינים או ערבים ישראלים ישתמשו בעובדים הזרים כבלדרים של חומרי נפץ לאתרים בתוך ישראל. "החשש הוא שתמורת תשלום, או אפילו בלי ידיעתם, יהפכו העובדים הזרים לשותפים למעשי טרור", מסביר הגורם.

חלק מהעובדים הזרים, בעיקר אלו ששוהים בארץ שלא כחוק, מתגוררים בישובים ערביים משום שהם מאמינים כי אם יתגוררו ביישובים ערביים, יהיה להם קל יותר להתחמק מרשויות החוק הישראליות.

מעורבותם ההולכת וגוברת של ערבים אזרחי ישראל בפיגועי טרור העלתה את החשש כי גם העובדים הזרים המתגוררים כאמור בישובים ערביים יפותו לסייע לטרור.

דובר מינהלת ההגירה, עופר לפלר, מסר בתגובה: "יש תופעה כזאת של עובדים זרים ביישובים ערביים שזיהינו בעקבות איסוף מידע מודיעיני. אנחנו לא מתייחסים למידע אודות השב"כ או המשטרה, ואנחנו לא מתכוונים לפרסם את הפעילות המבצעית שלנו".
