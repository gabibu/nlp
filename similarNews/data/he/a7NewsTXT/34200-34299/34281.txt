

הנשיא בוש אמר היום בנאומו בפני נציגי 185 המדינות החברות באו"ם כי עירק נהנתה מעשור של הונאה, וכי האו"ם חייב להיות האמצעי לפתרון הבעיה, ולא אמצעי להתחמקות ממנה.

בוש קרא לאו"ם להוכיח את מהימנותו ולגבש מענה לבעיה והאיום שמציבה עירק לעולם כולו. בוש הדגיש, גם כי ארה"ב עשויה לפעול לבדה אם לא תזכה לתמיכה ושיתוף פעולה מצד האו"ם.

בוש התייחס לדוח מיוחד שהופץ בקרב אסיפת האו"ם, אשר בו מופיעות ההפרות החוזרות של עירק לגבי ההתחייבויות שקיבלה על עצמה בתום מלחמת המפרץ. הרשימה כוללת שורה ארוכה של הפרות והפרעות, בניסיון לסכל את מאמצי נציגי האו"ם להשמיד נשק השמדה המוני - כימי, ביולוגי ואף גרעיני שנמצאו בעירק.

בנאום קרא בוש לאו"ם לקבל החלטה להציב לעירק אולטימטום. הוא הבהיר, כי במידה ולא תתקבל החלטה כזו, ארה"ב תמצא דרכים לפעול ללא תמיכת האו"ם.
