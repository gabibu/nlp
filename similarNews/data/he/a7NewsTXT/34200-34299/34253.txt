

בתגובה לקריאתו של סגן שרת החינוך, ח"כ הרב אברהם רביץ (יהדות התורה), לפטור עולים מברית המועצות לשעבר, שאינם יהודים, משירות החובה בצה"ל, אומר ח"כ זבולון אורלב (מפד"ל) כי "ניצול חוק השבות לעליית גויים יוצרת משבר גדול ואיום על זהותה היהודית של המדינה. יחד עם זאת אי אפשר לפתור את הבעייה ע"י הרחקתם מבתי ספר יהודיים ולדחות אותם מצה"ל". הרב רביץ אמר את הדברים לתחנת הרדיו "הערוץ החרדי   קול שמחה".

לדברי ח"כ אורלב, חייבים להתקיים שני תהליכים: האחד - שינוי של חוק השבות שיאפשר גם לדור ראשון של אב יהודי לעלות ארצה בתנאי שיסכים לגיור, והשני - לעשות מאמץ הלכתי תרבותי וחברתי כדי לצרף את העולים שאינם יהודים לכלל ישראל. "יצירת גטו לעולים גויים רק תחמיר את הבעייה ולא תקדם את הפתרון", אומר ח"כ אורלב.
