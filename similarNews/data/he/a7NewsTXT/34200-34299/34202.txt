

גם בעת עומדו לדין בבית משפט בתל אביב ממשיך האיחוד האירופי לשלם למרואן ברגותי, מפקד התנזים, את משכורתו החודשית בסך 2500 דולרים. עו"ד ניצנה דרשן לייטנר תבעה את האיחוד האירופי שיחדול להעביר כספים לרש"פ, המשתמשת בהם למימון הטרור.באיחוד האירופי אומרים: אין הוכחות שברגותי מעורב בטרור.

דרשן לייטנר אומרת לערוץ 7 כי האיחוד האירופי משלם את שכרם של כל אלה שהם שכירים ברש"פ. מדובר בחברי המועצה המחוקקת, כמו ברגותי, ובחברים ב"משרדי הממשלה" של הרש"פ. ברגותי, לדבריה, למרות מעצרו, ולמרות היותו עומד למשפט על רציחתם של 26 אזרחים ישראליים ופציעתם של מאות אחרים, ממשיך לקבל את משכורתו כסדרה כמו בכירי רש"פ אחרים. האיחוד האירופי מעביר כל חודש תשעה מיליון יורו לרש"פ, וזאת אף על פי שבכירים בממשלת ישראל הזהירו אותם שהכספים הללו מיועדים לצורכי פעילות טרור. מהאיחוד האירופי טענו בתשובה כי לישראל אין הוכחה חותכת לכך שהכספים שהם מעבירים משמשים לצורכי טרור.

עוד ציינה דרשן לייטנר כי עד עתה טען האיחוד האירופי כי הם מעבירים כספים שהם בגדר "סיוע הומני" לרש"פ, וכי המשכורות שהם משלמים מיועדות לאנשים ברש"פ שידיהם "אינן נגועות בטרור". עתה, משממשיך ראש התנזים ברגותי לקבל את משכורתו מהם, בעוד הוא עומד לדין על מעשי הטרור, יש כאן לדבריה ראיה חדשה לכאורה, שהיא הוכחה חותכת למדי שאותם כספים "אנושיים הומניים" מועברים לצורכי טרור. לכן, מציינת דרשן לייטנר, היא דרשה להפסיקם לאלתר. לייטנר מוסיפה כי כאשר המידע על העברת הכספים למחבלים המפוצצים אוטובוסים וסופרמרקטים יגיע לידי משלם המסים האירופי הוא יפעיל לחץ להפסקת המימון לאלתר.

דרשן לייטנר מוסיפה כי בבית המשפט תלוי ועומד בימים אלה משפט נוסף נגד האיחוד האירופי. לדבריה, מדובר בתביעה על סך של 100 מיליון , שהיא הגישה בשמה של משפחת בלומברג, שאם המשפחה שלה, תחיה, נרצחה בפיגוע ירי ליד ראש העין, ושבעלה ובתה הבכורה נפגעו פגיעות קשות ונותרו נכים ומרותקים לצמיתות לכסאות גלגלים. לדבריה, התביעה נגד האיחוד האירופי הוגשה משום שאותם רוצחים, שוטרים פלשתינים שנלכדו ושנמצאו אשמים בפיגוע, מקבלים את משכורותיהם מהאיחוד האירופי.

התביעה, אומרת דרשן לייטנר, מתנהלת בבית המשפט המחוזי בתל אביב, אך לדבריה בסופו של דבר היא תצטרך להגיע לדיון בבית משפט בלוקסנבורג , שם יהיה אפשר להגישה משום שצפוי כי האיחוד האירופי יטען כלפי בית המשפט שיש לו חסינות ריבונית, וכי אי אפשר לתובעו בארץ.
