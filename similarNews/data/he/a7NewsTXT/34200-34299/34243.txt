

"אל נידה" אתר האינטרנט הרשמי של ארגון המחבלים "אל קאעידה" כותב היום כי רב המחבלים עוסאמה בן לאדן נהרג בהפצצה אמריקנית בטורה בורה שבאפגניסטן ב9 בדצמבר.

האתר המוערך כבעל אמינות גבוהה, מביא עדות של אדם בשם אבו ג'עפר אל כוויתי הטוען כי בן לאדן נהרג בהפצצות האמריקניות בטורה בורה. יחד עם זאת אבו ג'עפר לא ראה את גופתו של בן לאדן.

אתר אינטרנט אחר "ג'יהאד און-ליין", המקורב לאנשי האיסלאם הקיצוני טוען כי הבונקר בו שהה בן לאדן אכן נפגע מפגיעת טיל אמריקני והאנשים שמצאו בו מקלט נפגעו אולם עוסאמה בן לאדן עצמו לא נפגע מאחר שהוא לא שהה במקום בזמן ההפצצה. בג'יהאד און ליין טוענים,כי מי שנהרג בהתקפה היה מקורבו של בן לאדן, עוסאמה אלאדני, וככל הנראה הדמיון בשמות השניים הוא שגרם לידיעה המוטעית על מותו של רב המחבלים.

העיתון "אל-קודס אל ערבי", היוצא לאור בלונדון,דיווח לפני מספר שבועות כי בן-לאדן עודנו חי העיתון,שלו קשרים עם החוגים המקורבים לבן לאדן דיווח כי רב המחבלים אינו מתכוון להופיע בפומבי, אלא רק אחרי שארגונו יבצע פעולה נוספת נגד ארה"ב.

מקורות המקורבים לעוסאמה בן לאדן מכחישים את הידיעות על מותו.
