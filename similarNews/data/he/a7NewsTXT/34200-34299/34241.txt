

שר החוץ העיראקי אומר כי ארצו תגיב על מתקפה אמריקנית בכל האמצעים ואפילו בסכין מטבח ובאבנים, כדבריו.

הנשיא בוש ינאם בשעה הקרובה בפני עצרת האו"ם בניו יורק, ועפ"י ההערכות הוא יתקוף את עירק וידרוש מהאו"ם להשיב את פקחי הנשק לעיראק. בוש יציע להעביר החלטה שתדרוש חופש פעולה מלא לפקחים וגישה חופשית לכל חומר ומידע שיבקשו.

הנשיא ידגיש, כך מוסרים הדוברים בוואשינגטון, כי ההחלטה צריכה לשאת אופי של אולטימטום וכי אם סדאם לא יסכים לתנאים שיוצבו בפניו, תנקוט מועצת הביטחון של האו"ם פעולות עונשין נגד סדאם ובכלל זה פעולות צבאיות.

הבית הלבן פירסם היום מסמך המפרט את ההפרות החוזרות של הוראות האו"ם על ידי עיראק, במהלך 11 השנים האחרונות.

יו"ר ועדת חוץ ובטחון בכנסת ח"כ חיים רמון אומר כי מתחזקת הערכה שהאמריקנים יתקפו בעיראק עוד לפני סוף השנה.
