

הפרלמנט יצטרך לתת אור ירוק לפני כל השתתפות בריטית במתקפה אמריקנית בעיראק, אמר היום "מנהיג" בית הנבחרים רובין קוק.

קוק השמיע את הדברים בעת שראש הממשלה טוני בלייר ביקש לכנס את הפרלמנט, שנמצא בתקופת פגרה, לדיון בן יממה בנושא עיראק בסוף החודש, ככל הנראה ב-24 לספטמבר.

"לא יעלה על הדעת שממשלה בריטית תערב כוחות בריטיים בפעולה צבאית ללא תמיכת הפרלמנט. מקובל שהפרלמנט יכונס לשם כך", ציין קוק, הממונה על הקשרים בין הממשלה לחברי הפרלמנט בראיון לתחנת הרדיו של הבי.בי.סי.

"החלטה בנוגע לפעולה צבאית אינה קרובה וגם לא בלתי נמנעת", אמר עוד שר החוץ לשעבר, שהביע תמיכה בפתרון דיפלומטי באמצעות האו"ם. קוק סרב לומר אם בכוונתו להתפטר במידה והממשלה תשתתף במתקפה צבאית ללא מנדט של האו"ם.
