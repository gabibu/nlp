

"אנחנו נקבל מידע מראש אם אכן נשיא ארה"ב מתכוון לפתוח במיתקפה על עירק. יש הבנה עם האמריקנים, שנדע על התקפה כזו מראש, בזמן מתאים כדי שנוכל גם להערך", כך גילה ביום ה' בערב סגן ראש הממשלה ושר האוצר סילבן שלום, בשיחה עם עיתונאים בשפרעם.

השר שלום דיבר עם עיתונאים בסיום טקס חנוכתו של מרכז המחשבים הראשון בשפרעם, במסגרת הפרוייקט "לצמצום הפער הדיגיטלי בחברה הישראלית".

השר שלום הדגיש עם זאת, כי למרות שישראל אינה חלק מהסכסוך עם עירק, היא מאמינה שמאבק בטרור הוא מאבק נכון. ישראל תשמח על כך שהעירקים יקחו על עצמם לפרק בכוחות עצמם את הנשק הגרעיני, אמר."אנחנו לא נמצאים בתוך הסכסוך הזה ואנחנו לא מתכוונים להשאב אליו, אלא אם סאדם חוסיין יחליט אחרת. אם אכן נהיה במצב של מלחמה, אנו יודעים איך להערך. אנו מוכנים ואנו עושים את הכל כדי לא להיות חלק מהעניין, אך אם נהיה חלק ממנו מדינת ישראל ערוכה כראוי", אמר השר.

שר האוצר נדרש גם להתפטרות הקבינט של ערפאת בעקבות הצבעת אי האמון נגדו במועצה המחוקקת הפלשתינית. "זהו צעד פנימי של הרשות הפלשתינית. מצד שני, גם הם מאסו בדרך שערפאת מוביל אותם", אמר.

הוא חזר על דברים של בכירים נוספים בישראל בשבועות האחרונים, המגלים עירנות לרוחות חדשות בציבור הפלשתיני, באמרו כי "יש היום הרבה מאוד אנשים שם (ברשות הפלשתינית), שאומרים לערפאת, 'עד כאן. לא הובלת אותנו לשום מקום. היום אתה מתחנן לקבל, אולי, את מה שקודם לא הסכמת לקבל'".

השר, שהדגיש כי השנתיים האחרונות היו רעות וקשות לשני הצדדים, ישראל כפלשתינים, אמר
כי הקובלנות נגד ערפאת ברשות הפלשתינית מעידות על דרכו השגויה של ערפאת, "שהיתה עד
היום לא נכונה ופגעה גם בישראלים וגם בפלשתינים.

"כבר מזמן חשבתי שצריך לגרש אותו מכאן. האיש הזה (ערפאת) מונע כל אפשרות של דו קיום
באיזור הזה, ואני חושב שעם הנהגה פלשתינית חלופית ניתן יהיה להגיע להפסקת אש שהיא
הבסיס למו"מ לשלום לאחר מכן", הטעים, והוסיף כי "גם בלי לגרש אותו, הפלשתינים עושים" מגרשים אותו מהמנהיגות בעצמם.

השר סילבן שלום נשאל גם על מצוקתן הכספית של הרשויות המקומיות הערביות, ששבתו ביום ג'. הוא אמר בנוגע למצוקה זו, כי תוכנית הסיוע למגזר הערבי,בסכום של ארבעה מיליארד שקלים, שתוקצבה כבר לשנה הנוכחית ולשתיים הבאות אחריה, תוגשם במלואה.

