

אזרחית עתרה לבג"ץ בדרישה שיאלץ את השר לבטחון פנים עוזי לנדאו להשתמש בכספי תרומות שהועברו לו לצורך מימון אבטחת גני ילדים.

בנה של רוויטל יזדי החל ללמוד בגן הילדים, והגן אינו מאובטח. יזדי עתרה, לפיכך, לבית המשפט הגבוה לצדק בדרישה לחייב את השר לבטחון הפנים לאבטח את כל גני הילדים ברחבי הארץ. יזדי דורשת מן השר להשתמש לצורך מימוש הבקשה ב- 20 מיליון דולרים שגויסו מתרומות בארצות הברית.

בעתירה, המוגשת בידי עו"ד ניצנה דרשן-לייטנר נטען כי התאחדות הקהילות היהודיות בארה"ב והפדרציה היהודית של צפון אמריקה גייסו סכום של למעלה מ 100 מיליון דולרים בעבור מתן סיוע חירום לישראל. 20 מיליון דולרים מתוכם יועדו במפורש למטרת אבטחה של גני ילדים ובתי ספר בשנת הלימודים תשס"ג.

למרות הועדת הכספים למטרות מפורשות אלה הורה השר לנדאו להשתמש רק בשליש מהסכום לצורך אבטחת מוסדות חינוך, ואת היתר הועיד להגברת הסיורים ברחובות ולמטרות אחרות של משטרת ישראל. העתירה תוקפת את מעשהו של לנדאו וטוענת שהוא בלתי חוקי, וכי הוא נעשה בניגוד לחובותיו של השר כנאמן על כספי התרומות שהועברו אליו.

יצוין כי על פי החוק האמריקני, אזרחי ארה"ב אינם רשאים לתרום כספים לכוחות משטרה או לכוחות בטחון זרים. משום כך, אם אין מייעדים את הכסף למטרתו המקורית, אבטחת גני ילדים, עלול המעשה של השר לגרום לתורמים הנדיבים מארה"ב להיכנס לגדר של מבצעי עבירה על החוק האמריקני.

בעתירה נטען כי ככלל, גם ללא כספי הסיוע מארה"ב, חובה על השר לבטחון הפנים לאבטח את גני הילדים, כשם שהוא מאבטח את בתי הספר, ולא לעשות אפליה בין ילדי בית הספר לבין ילדי גני הילדים.

