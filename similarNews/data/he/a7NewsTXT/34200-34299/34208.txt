

המועצה המחוקקת של הרש"פ סירבה לאשר את השרים החדשים שהציע ערפאת. על מנת למנוע תבוסה גדולה יותר לערפאת החליט הקבינט של הרש"פ להתפטר.

האמש הגיש הקבינט הפלשתיני את התפטרותו, התפטרות קולקטיבית, למועצה המחוקקת. זאת מחשש שהקבינט ייפול בהצבעת אי אמון שהייתה אמורה להתקיים מאוחר יותר. לאחר יום נוסף של דיונים סוערים במועצה המחוקקת קיבל ערפאת את התפטרותם של חברי הקבינט הפלשתיני. יצוין כי 51 מחברי המועצה מתוך 88 הצביעו אי אמון בקבינט שהציג ערפאת. חברים במועצה המחוקקת הדגישו כי "מדובר בתבוסה צורבת לערפאת".

"ערפאת הבין כי הרכב הקבינט במלואו לעולם לא יאושר. גם הלחץ הכבד שהפעילו ביממה האחרונה אנשיו של ערפאת על צירי הפרלמנט, כדי שיאשרו בהצבעה מינוים של חמישה שרים בלבד, לא הצליח. ערפאת נחל תבוסה צורבת", אמרו המקורות, וציינו כי מדובר ב"נצחון לדמוקרטיה".
מוקדם יותר החליטו חברי המועצה המחוקקת הפלשתינית להעמיד להצבעת אמון את כל חברי הקבינט ולא רק את חמשת החברים החדשים, כפי שרצה ערפאת. הדבר הגדיל את הסיכוי שהממשלה תיפול ולא תזכה לרוב הדרוש לאישורה.
לפני כן הבטיח ערפאת לפרסם צו רשמי המורה על קיום בחירות ב 20 בינואר. ערפאת אמר את הדברים אתמול בפגישה עם חברי המועצה הפלשתינית מטעם הפאתח', שאותם ניסה לשכנע להביע אמון בקבינט החדש.
אמש אמר שר הביטחון בנימין בן-אליעזר כי זו חובתה של הממשלה לפתח יוזמות מדיניות ליציאה מהמשבר עם הפלשתינים. "אסור לנו לנוח על זרי הדפנה של ההצלחות הצבאיות", אמר בן-אליעזר, ובאשר להתפטרות הקבינט הפלשתיני אמר שר הביטחון כי מדובר במכה קשה לערפאת: "רק עכשיו, בדרכי לכאן, נודע לי שהרוב במועצה הלאומית הפלשתינית הפיל את הממשלה, וזה בעצם המכה הגדולה ביותר שחוטף ערפאת היום, ואת זה עשו לו אנשיו".
ראש אמ"ן האלוף אהרון זאב פרקש אמר כי תוצאות ההצבעה במועצה המחוקקת הפלשתינית מצביעות על ערעור במעמדו של ערפאת. "בעצם ההצבעה אותתו חברי הפרלמנט הפלשתיני כי הם מעוניינים בשינוי אמיתי, וכי הם מאסו בטיוח מהדור הישן", הוסיף ראש אמ"ן.

