

בנאומו הפתיע הנשיא בוש כאשר העמיד את החלפת השלטון הנוכחי בעיראק כדרישה המרכזית של ארה"ב. בכך מונע הנשיא בוש כל פשרה שתתבטא אך ורק בהחזרת פקחי האו"ם לעיראק.

את נאומו פתח בוש בהזכירו את אירועי הטרור שחוותה ארה"ב לפני כשנה ואת הסבל והצער שנגרמו לארה"ב ולמדינות רבות בעולם בעקבות אירועים אלו. בוש המשיך וציין בפני ועידת האו"ם כי איום הטרור לא נמוג וכי מלבד אפגניסטן ישנן עוד חזיתות רבות.

מיד לאחר דבריו הקצרים בהקשר לאירועי הטרור עבר בוש לנושא המרכזי בנאומו והוא יחסה של ארה"ב לעיראק. כשהוא מונה אותן אחת לאחת החל בוש לציין לפנהי חברי עצרת האו"ם את עשרות ההחלטות אותן קיבלה מועצת הבטחון של האו"ם ואשר הופרו בידי סדאם חוסיין. "סדאם חוסיין הצהיר ב   1992 כי אין בידו נשק ביולוגי, אך עברו 3 שנים והשקר נחשף כאשר התברר כי במאגריו אלפי טונות של חיידקי אנטרקס", אמר בוש.

"סדאם מאשים את האו"ם באחריות לרעב ממנו סובלים בני עמו אך במקום לנצל את כספי הנפט לקניית מזון ותרופות הוא בונה לעצמו ארמונות נוספים ורוכש כלי נשק להשמדה המונית", אמר בוש.

בוש צין את תוכניתה של עיראק להצטייד בנשק גרעיני ואמר: "לולא התקיפה ב   1990 היתה היום בידי עיראק פצצה גרעינית. גם כיום ממשיכה עיראק בניסיונותיה לייצר פצצה גרעינית והיא עלולה להצליח בכך כבר בתוך שנה אם לא נפעל כנגד יוזמה זו", ציין בוש.

"ארה"ב נחושה בדעתה כי שלטונו של סדאם חוסיין בעירק מהווה סכנה לשלום העולם. אין לנו דבר כנגד העם העירקי, ההיפך, אנו מעוניינים כי בעירק יקום ממשל שיאפשר ביטוי לכל הפלגים ולכל המיעוטים   ממשל של חופש. לשם כך על הממשל בעיראק להתחלף", הוסיף בוש.

"אנחנו נפעל יחד עם מועצת הבטחון לאכיפת ההחלטות, ואם זה לא יקרה, המועצה תהיה חייבת לפעול. אנחנו נפעל יחד עם האו"ם, אבל שלא יהיה ספק, ארה"ב תפעל לאכוף את ההחלטות. אם זה לא יקרה, המזרח התיכון יהיה נידון לשנים נוספות של שפיכות דמים", סיכם נשיא ארה"ב ג'ורג' בוש.

מוקדם יותר, בכינוס עצרת האו"ם נאם המזכ"ל קופי אנאן ותקף במרומז את החלטתה של ארצות הברית לתקוף את עירק גם ללא הסכמה של עצרת האומות המאוחדות: "בהתחשב בעובדה שלכל מדינה הזכות להגנה עצמית אין תחליף ללגיטימיות שמעניק ארגון האומות המאוחדות כדי לפנות לשימוש בכוח מחוץ למסגרת זו".
