

קצין הביטחון של רשות השידור, אשר מונה לחקור את ההתפתחויות שהביאו להתפרצות לתוך אולפן שידורי קול ישראל ביום חמישי שעבר, ולהפסקת השידורים של "הכל דיבורים" למשך 30 דקות, השלים את עבודתו והגיש דוח למנכ"ל רשות השידור יוסף בראל, כך מדווחת כתבתנו חני לוז.

מהנהלת רשות השידור נמסר כי על פי הממצאים של הדו"ח, חומרת המעשה אינה מוטלת בספק והאשמה מוטלת על שלושת חברי ועד העיתונות ברדיו בת"א, והם: יצחק נוי, צ'רלי בוזגלו וחיה בראל. על פי דברי ההנהלה, על פי המקובל, הממצאים מחייבים להעמיד את השלושה בפני בית דין משמעתי, וישנו סיכוי סביר כי הם יושעו מתפקידיהם עד לגמר ההליכים המשמעתיים.

כתבתנו מציינת כי לפי שעה לא ברור מה יעלה בגורל שאר המעורבים בתקרית וביניהם השדרנים דליה יאירי ועמיקם רוטמן והכתבת כרמלה מנשה.

בד בבד ננקטו הצעדים המתבקשים לאבטחת אולפני השידור ברדיו, כגון נעילת דלתות בזמן שידור, למניעת כל אפשרות של התפרצות אליהם בידי גורמים כלשהם.
ההכרעות הסופיות בנושא יועברו להחלטת הוועד המנהל בישיבתו הקרובה. כתבתנו מציינת כי טרם התברר אם מאז התפטרותו של היו"ר נחמן שי יש לוועד המנהל סמכות להתכנס ולהחליט החלטות מחייבות.

