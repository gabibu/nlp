

אם יאמר אדם שיש לו "אלרגיה לכסף" שומעיו יקבלו זאת כביטוי המדמה את סלידתו מממון, אולם אם מדובר באדם שחי בארצות שבהן מתנהל המסחר במטבע היורו של האיחוד האירופי ייתכן שמדובר במציאות פיזית כפשוטה.

לפי מאמר שמפרסם עיתון ה"גרדיאן" הבריטי טוענת קבוצת מדענים שוויצריים כי מטבע היורו עלול להיות מסוכן לבעלי אלרגיה למתכת ניקל, תסמונת שכיחה, יחסית. לדברי החוקרים מהמחלקה לדרמטולוגיה באוניברסיטת ציריך, מטבעות שערכם יורו ושני יורו מכילים כמויות ניקל הגבוהות פי 320 מאלו המותרות על-ידי האיחוד האירופי למגע עם עור האדם.
במהלך מבדקים שערכה הקבוצה הוצמדו שני סוגי המטבעות לעורם של שבעה מתנדבים בעלי אלרגיה לניקל, ואלה הגיבו בהתפרצות של אדמומיות קשה על עורם.

נוסף על כך גילו המדענים כי במגע עם זיעת אדם פועלים המטבעות כסוללות חלשות שמייצרות ביניהן זרם חשמלי שנע דרך הזיעה. הדבר גורם למטבעות להחליד מהר ותוך כדי כך לשחרר ניקל. כשהטביעו המדענים את מטבע היורו בתוך זיעת אדם מלאכותית, המטבע לבש צבע חום ואחרי 36 שעות החל להתפורר. בתגובה על כך אמר דובר הבנק המרכזי של האיחוד האירופי כי נושא המטבעות מטופל בידי גוף בשם "קבוצת העבודה של מנהל המטבע". מזכירת הקבוצה סירבה להגיב לטענות החוקרים.
