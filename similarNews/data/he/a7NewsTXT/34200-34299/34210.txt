

מלחמת אוסלו לא זו בלבד שלא הזיקה לקשרי התרבות של ישראל בעולם, אלא להפך: ישנה דרישה גוברת לאמנים ישראלים בחו"ל. כך עולה מדוח מסכם את שנת תשס"ב של האגף לקשרי תרבות ומדע במשרד החוץ.

במהלך מבצע חומת מגן הייתה ירידה דרסטית בביקורי אמנים זרים בארץ, ולעומת זאת נרשמה פעילות תרבותית ענפה בטורקיה ובפולין. "בסקר שעשינו עם נציגויותינו בעולם, בהחלט לא עולה תמונה של חרם תרבותי כלפי ישראל, הגם שהיו פה ושם ביטולים של אירועים, אבל אלו היו ביטולים אקראיים ולא מתוזמרים בידי המדינות", כך אמר לכתב עתי"ם רפי גמזו, מנהל המחלקה לאמנויות באגף קשרי תרבות ומדע במשרד החוץ.

"הלוואי שהיו לנו כל התקציבים כדי לעמוד בביקושים הרבים המופנים אלינו, הן בידי נציגויותינו בעולם, והן בידי מנהלי מוסדות תרבות בעולם כולו".

ועוד בנושא תרבות ופוליטיקה: הפסנתרן היהודי דניאל ברנבוים הגיע אתמול לרמאללה עם קבוצה של אורחים מאירופה, וניגן בפני תלמידי בית הספר שם.
נמסר כי צה"ל לא ידע על בואו של ברנבאום, וכי לפני חודשים אחדים דחו מארגני מופע הקונצרט של דניאל ברנבוים את ההופעה ברמאללה מכיוון שצה"ל אסר עליו לצאת לשם מטעמי ביטחון.

קבוצת תושבים מהנגב התרעמה על הפסנתרן, ופנתה לשר הפנים אלי ישי בתביעה לבטל את אזרחותו הישראלית של ברנבוים, בעקבות פגישותיו עם ערבים מיש"ע ,ובעקבות הופעתו אתמול ברמאללה. בד בבד הגיש אבי פרחן, חבר לשכת הליכוד, תלונה למשטרה נגד ברנבוים על הפרת צו אלוף, האוסר כניסת ישראלים לכפרים הערביים ביש"ע.

יש לציין כי ועדת החינוך בכנסת המליצה בעבר להתייחס אל ברנבוים כאל אישיות תרבותית בלתי רצויה בישראל, לאחר שבפסטיבל ישראל, הוא ניגן עם תזמורת ברלין, בניגוד להמלצת הכנסת, את יצירתו של המלחין האנטישמי ואגנר.
את הידיעה העבירה כתבתנו תמר יהל.
