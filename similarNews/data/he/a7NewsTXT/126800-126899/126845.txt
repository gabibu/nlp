

'גיור זה לא מה שחשבת', זו כותרת מבצע של מערך הגיור הממשלתי שמגמתו לשנות את היחס בקרב עולים למערך הגיור. המגמה: בלימת הליך של התבוללות בתוככי הארץ.

"מהלך ההסברה שבו פתחנו תחת הכותרת "גיור זה לא מה שחשבת" בשיתוף עם משרד הקליטה, בא לשבור את הסטיגמה הקשה אצל עולי חבר העמים לגבי נושא הגיור, שימשיך להיות עם צמידות מוחלטת להלכה, אך ללא כל הטרטורים, הסחבות בתיקים והקשחות התנאים שהיו עד כה", כך אומר היום הרב משה קליין סגן ראש מערך הגיור הממשלתי במשרד ראש הממשלה.

בראיון לערוץ 7 תיאר הרב קליין את המהלך ההסברתי שבה פתחו, "ההלכה דורשת העמקה בבדיקת כנותו של המתגייר ושימת לב אישית אליו ולא יצירת סחבת בבקשתו והתייחסות קשוחה אליו, כשהרמב"ם דן בנושא הגיור הוא מדבר על הארת הפנים לגר ולא יצירת קשיים בירוקרטים שיצרו למערך הגיור הממשלתי תדמית שלילית, יש בארץ 300 אלף איש ואישה שאינם יהודיים מצד ההלכה והגיעו לכאן מכוח חוק השבות, מה שגורם לתופעה של התבוללות בתוככי המדינה היהודית".

"האוכלוסייה הזאת לא יודעת מהי יהדות, למרות שאינם יהודים לפי ההלכה יש בכל אחד מהם נקודה יהודית שמתבטאת בסבא יהודי או אב יהודי, שמכוחה הגיעו לארץ, העובדה היא שהם לא יתאדו אלא יישארו בארץ מה שיגרום לנשואי תערובת בקנה מידה שלא תאמן, שהרי אנשים אלו הם חלק מההוויה הישראלית, לכן אנו פותחים בפרויקט הזה שבא בצמוד להלכה היהודית ובא לגרום לאותם אנשים להכיר את היהדות בצורה שונה ממה שחשבו עד כה, ולגרום להם לחשוב על גיור תוך שמירת תורה ומצוות".

בתשובה לשאלת כתבנו ידידיה הכהן האם המתגיירים בידי מערך הגיור הממשלתי ממשיכים לשמור תורה ומצוות לאחר ההסכמה הראשונית השיב הרב קליין כי רובם המכריע ממשיכים להיות שומרי מצוות, "בנוסף לעולים מרוסיה אנו מטפלים גם בגיורם של צאצאי אנוסים בודדים מספרד שמתעורר בהם הרגש היהודי, וכן בבני מנשה שגיורם מאושר בידי הרב הראשי לישראל, יש גם מוסלמים שרוצים להתגייר משיקולים דתיים בלבד ולא כלכליים, שהרי ברגע שיוודע לבני כפרם שעברו תהליך גיור סיכוי רב שיפגעו", סיכם הרב קליין.
