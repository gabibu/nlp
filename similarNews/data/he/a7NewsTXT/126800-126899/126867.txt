

יו"ר מרכז השלטון המקומי, עדי אלדר, מציע להשבית ליום אחד את קבלת הקהל ברשויות. זאת כמחאה על נגע האלימות המופנה כלפי ראשי רשויות מקומיות.

יו"ר מרכז השלטון המקומי, עדי אלדר, יעלה בישיבת הנהלת השלטון המקומי שתתקיים לאחר חג הסוכות, את הצעת ההחלטה של ראש עיריית רמת השרון, יצחק רוכברגר, להשבית כאזהרה, למשך יום אחד, את קבלת הקהל בכל הרשויות המקומיות, במחאה על המדיניות המקלה של רשויות החוק כנגד אזרחים המאיימים ותוקפים באופן תדיר ראשי רשויות המקומיות. זאת, לאחר שאמשהותקף שוב ראש עיריית רמת השרון, בפעם השלישית בתוך שבועיים, ולאור העובדה שמקרי האלימות כנגד ראשי רשויות הולכים ומתרבים ואף נשקפת סכנה לחייהם של רבים מהם.

אלדר אומר כי לא ניתן לסבול עוד את אזלת היד והסלחנות של רשויות החוק כנגד תושבים המאיימים וכנגד אלה התוקפים את ראשי הרשויות, וכי כל פניותיו אל השר לביטחון פנים, שר הפנים, מפכ"ל המשטרה והיועץ המשפטי לממשלה לא הועילו עד כה. אלדר קרא לא אחת לראשי מערכת אכיפת החוק בישראל לקדם את הטיפול באיומים ובמעשי תקיפה כנגד ראשי רשויות מקומיות אל ראש סדר העדיפויות, ואף להקים יחידת משנה שתעסוק בתופעה זו לפני שיהיה מאוחר מדי וייגרמו נזקים בלתי הפיכים.

במרכז השלטון המקומי מדווחים על כך שרק בחודשים האחרונים הותקפו ראשי רשויות מקומיות רבים, ביניהם ראשי הרשויות של רמלה, הוד השרון, תל-מונד, טירה, מעלה עירון ורבים אחרים. בחלק מהתקיפות נזרקו אל בתיהם של ראשי הרשויות המקומיות רימוני יד ואף נורו יריות אל בתיהם וכלי רכבם. "לא ייתכן שבשל העובדה שראשי רשויות עושים את מלאכתם, משליטים סדר בערים, מגבירים את מאמצי גביית הארנונה ושומרים על כללי התכנון והבינוי, הם יהיו נתונים למסכת ארוכה של איומים, גידופים ותקיפות, ללא הגנה מצד מוסדות אכיפת החוק בישראל", אמר אלדר.
(ש)


אלדר קרא גם לשר הפנים, אופיר פז-פינס, להוציא אל הפועל את התכנית לאבטחת ראשי רשויות מקומיות, אשר גובשה ע"י צוות עבודה מקצועי במשרדו. "על שר הפנים להוציא אל הפועל את החלטת אנשי משרדו, להגן על ראשי הרשויות המאוימים ולתקצב את ההגנה הזו באופן מלא", אמר אלדר


