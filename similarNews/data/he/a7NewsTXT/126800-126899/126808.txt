

מנכ"ל משרד הפנים, מר אוסקר אבורזק מעריך כי "לאזרחי ישראל תהיה תעודת זהות חכמה בתחילת 2007".

משרד הפנים קיים כנס ספקים בנושא המכרז להנפקת תעודת זהות חכמה. בכנס הבהיר מנכ"ל משרד הפנים, מר אוסקר אבורזק כי "המטרה המרכזית של משרד הפנים במכרז היא לדאוג לכך שבתחילת 2007 יוכלו אזרחי ישראל ליהנות מתעודת זהות חכמה".

לדברי המנכ"ל בהנפקת תעודת זהות חכמה ישנם מספר יתרונות מרכזיים ובראשםם מניעת זיופים   התעודה החדשה תהיה קשה לזיוף, הן באמצעי אבטחה פיזיים והן באמצעי אבטחה אלקטרוניים.

כמו כן תוגבר בתעודת הזהות החכמה אבטחת המידע ואבטחת האיכות כבר בתהליכי ההנפקה. בתעודה החדשה תשולב יכולת מיחשוב. המשמעות היא שתעודת הזהות החדשה תכלול שבב עם מעבד וזיכרון שיוכל לאחסן נתונים ולתקשר עם יישומים חיצוניים.

בשימוש בתעודה העתידית ניתן יהיה לבצע פעילויות שונות במשרדי הממשלה מבלי לצאת מהבית.

"מדובר בפרוייקט לאומי רב אתגרים אשר יחזק את הקשר בין האזרח למשרד הפנים ויביא לשיפור וייעול השירות, ויצרף את מדינת ישראל לרשימת המדינות המתקדמות בעולם" מקווה מנכ"ל משרד הפנים.

החל מתחילת 2007 יונפקו לאזרחי ישראל 5 מיליון תעודות זהות חכמות, כאשר המטרה היא שעד שנת 2012 תהיה תעודת זהות חכמה לכל אזרח במדינת ישראל.
(ש)
