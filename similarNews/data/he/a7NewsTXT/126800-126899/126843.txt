

כתב וצילם: קובי פינקלר

ימי בין כסה לעשור. בחרנו הפעם לטייל ולסייר בתוככי עיר עברית. בין אבניה, בארותיה, בתיה וזיכרונותיה. כפר סבא. שם מוזר, שכן, איש אינו יודע אל נכון מיהו אותו סבא שעל שמו העיר הזו.

סיפורה של המושבה כפר סבא שזור דרך בתים, מבנים ואנשים. תחילת הסיור במוזיאון הארכיאולוגי של העיר ( בית ספיר) שם גם מצויה העדות הקדומה ביותר לשמו של הישוב. פסיפס שנמצא בבית הכנסת במושב רחוב והועתק לכאן מתאר מקומות בארץ ובין היתר גם את כפר סבה ( זו לא טעות) שבשרון. כאן באחד מאגפי המוזיאון נמצא גם את שריד בית במקדש וביתו של דוד המלך. כפיסי עץ מארז הלבנון שנשתמרו משריפת הבית הראשון מצאו כאן מקום של כבוד. בערב יום הכיפורים באין בית מקדש זו בהחלט חזרה לשורשיו של העם היושב בציון.

מעט היסטוריה: ימים ראשונים של שנת תרנ"ב. כ7,000 דונם מאדמות כפרסבא נרכשו באותה שנה (1892)על ידי קבוצת יזמים יהודים מפתח תקווה שבראשם יחיאל מיכל פינס וחתנו נח קרלינסקי. מטרתם הייתה להציע את האדמות למכירה ליהודים עשירים מהגולה. הרעיון היה לטעת מטעי שקדים בחלקות וכשהעצים יתנו פרי יעלו בעלי החלקות לארץ.

למרות ניסיונות הפרסום, הקנייה התבררה כלא מוצלחת שכן האדמות נמצאו במקום שומם, מוזנח ורחוק מכל יישוב יהודי. לאחר הכישלון רכש הברון רוטשילד את האדמות בשנת 1896, ובתחילת המאה ה-20 עברו האדמות לידי חברת יק"א שקיבלה מהברון את הטיפול במושבותיו. חברת יק"א ניסתה ללא הצלחה לגדל במקום יסמין לתעשיית הבשמים. שנה לאחר מכן מכרה החברה את מקצת האדמות לאנשי ירושלים ואת רובן לאיכרי פתח תקווה, כדי שיתיישב בהן הדור השני - בני האיכרים. חלק מאדמות אלו נמכר לאחרים, בעיקר לעולים חדשים. המתיישבים הראשונים היו בני פתח תקווה וחלוצי העלייה השנייה שעבדו במקום ששה ימים בשבוע ונהגו לחזור לפתח תקווה לקראת השבת. הם התפרנסו מכרמי שקדים, גפנים וזיתים.

בין החלוצים שעבדו בכפרסבא היו דוד בן גוריון (אז דוד גרין) שכתב לאביו באביב 1907: "מאחורי הפסח אני עובד פה. האוויר צח ובריא מבפתח- תקווה כי כפרסבא נמצאת על רמה גבוהה ומוקפת הרים". גם ברל כצנלסון היה כאן, וסיפר: "ביליתי את החורף הראשון שלי בארץישראל (1909) בכפרסבא. הייתי שם כל ששת ימי השבוע וביום ששי לאחר העבודה, שגמרו אותה בהקדם, היינו לוקחים את הנעליים, או הסנדלים, או המגפיים, על הכתף והולכים ברגל לפתח-תקווה".
השלטון העותומני סירב לתת רישיונות בנייה, ועל כן נאלצו המתיישבים הראשונים להתגורר תחילה בצריף. אל הצריף והמבנים הקשורים בו נשים עתה פעמינו. נרד במורד רחוב הכרמל עד לרחוב הרצל, שם אחרי בית הכנסת הגדול הנקודה הבאה בסיורנו. צריף הסנדלר, החאן ובאר המים.

את הצריף הראשון, (במקום בו עומדת היום עירית כפר סבא ניצב לו הצריף) החליף בניין מאורך בן קומה אחת שבגג הרעפים שלו נקבעו חלונות ושימש בעיקר כאורווה לבהמות. לידו מבנה נוסף - זהו בניין הח'אן, (כיום משרדים של עיריית כפרסבא). גם באר המים הראשונה וצריף הסנדלר חבויים בין המבנים העירוניים כשסיפורם מונצח על גבי לוחות במקום.

נמשיך משם מזרחה לעבר בית הקברות הישן של העיר. סמוך לגן הזיכרון מצויה חלקת מגורשי יפו. היו אלו יהודי יפו שבפקודת התורכים גורשו ממקום מושבם. תושבי העיר אשר ברחו לכפר סבא, מצאו את מותם במושב ושם אף נקברו. לא הרחק משם ברחוב תל חי הסמוך - בית נורדשטיין, היתה זו משפחה שעברה מרחובות על מנת להקים מחדש את הישוב שנחרב בזמן מלחמת העולם הראשונה.

באולם הראשונים בבית יד לבנים מצוי סיפורה של המשפחה כמו סיפורה של העיר, בניה ובוניה. מי שרוצה סיור מודרך יכול לעשות זאת בתיאום עם אנשי המרכז ( ירדנה ) במשכן המוזיאון 09-7649262.
צריף הסנדלרלחץ כאן להגדלה  
