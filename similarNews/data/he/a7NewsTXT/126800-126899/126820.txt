

בשורה לחולי הפרקינסון: מכבי שירותי בריאות וקופת חולים מאוחדת יממנו חמישים אחוז מהעלות של תרופת אזילקט של חברת טבע. קופת חולים לאומית תממן 30 אחוז מעלותה של התרופה.

המימון של קופות החולים לתרופה הוא החל מתחילת חודש אוקטובר. מחיר חודש טיפול בתרופה למבוטח במכבי ומאוחדת יהיה כ-500 שקל ולמבוטח בלאומית כ-700 שקל.

אזילקט ((Azilect של טבע, היא מוצר חדשני, פרי של שיתוף פעולה בין המחקר האקדמי הישראלי בטכניון לבין חטיבת המחקר ופיתוח היחודי בחברת טבע, כולל יחידת המחקרים הקליניים. התרופה משווקת בישראל וברבות ממדינות אירופה, ובכלל זה אנגליה, גרמניה ועוד. השימוש בתרופה הוא באמצעות כדור הנלקח פעם ביום והיא מאופיינת בפרופיל תופעות לוואי נמוך.

בחברת טבע מקווים כי התרופה תיכלל בסל התרופות הבא, אשר צפוי להיות מעודכן בעוד מספר חודשים. "הכללת התרופה בסל התרופות, תאפשר לחולים רבים, אשר אינם יכולים לעמוד בעלות של התרופה, גם בהוזלה של קופות החולים, לקבל את הטיפול", אומרים בטבע.

עוד מסבירים ב'טבע' כי "אזילקט מהווה בשורה חדשה בטיפול במחלת פרקינסון ופותח בפני החולים את האפשרות לטיפול יעיל ובטוח במחלה על כל שלביה. התכשיר אזילקט הינו דור חדש של מעכבי MAO-B, בעל פוטנטיות גבוהה וסלקטיביות מירבית".

אזילקט משפר משמעותית את תסמיני המחלה על כל שלביה: כמונותרפיה במחלה מוקדמת אזילקט משפר משמעותית את התסמינים המוטוריים ואת איכות חייהם של החולים. כטיפול משולב ללבודופה למחלה מתקדמת, אזילקט משפר משמעותית את מאזן ה-OFF/ON (מוריד את משך הזמן ביום שבו למרות טיפול תרופתי יכולת התנועה של החולה מוגבלת מאוד), ומגביר את יכולת התפקוד של החולה.
(ש)
