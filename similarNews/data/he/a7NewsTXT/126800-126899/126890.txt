

שר הבטחון, מופז, מבקש מבג"ץ לדון שנית בהחלטתו לאסור שימוש בנוהל המכונה 'נוהל שכן'. השר מופז הורה לבכיר משרדו להכין נתונים ומסמכים על מנת שיוכל הוא עצמו להופיע בפני שופטי בג"ץ ולהוכיח להם את טעותם.

בין הנתונים שיגובשו על ידי אנשי משרד הבטחון צפוי מופז, אם אכן תתקבל בקשתו, להציג לשופטים את העובדה שכאלף ומאתיים מחבלים נלכדו בזכות השימוש בשיטה. כמו כן יוכיחו הנתונים שנדירים ביותר המקרים בהם נפגעו שכנים במהלך יישום הנוהל. הנתונים יוכיחו שבשנים האחרונות משצבר צה"ל נסיון בנוהל לא נפגעו כלל שכנים בפעילות הצה"לית.

במקביל לבקשתו זו מבג"ץ הורה מופז לצה"ל לקבל את הוראת בג"ץ וליישמה ככתבה וכלשונה עד שזו תשונה, כך הוא מקווה.


"הצבא אמנם קיבל את החלטת בג"ץ, אבל מעתה והלאה יחפש דרכים עוקפות ל"נוהל שכן", הטרור מנצל את זה שאנו לא פוגעים בחפים מפשע, מה שעלול לפגוע בחיילי צה"ל", כך אומר היום אל"מ (מיל.) הרב משה הגר ראש המכינה ביתיר וסגן מפקד אוגדה במבצע חומת מגן.

בראיון ליומן הצהרים של ערוץ 7 התייחס הרב הגר להחלטת בג"ץ להפסיק את השימוש ב"נוהל שכן", "היה רק מקרה אחד שהזכור לי שבו נפגע השכן משימוש באותו נוהל, אותו מקרה לא מצדיק הפסקת השימוש בכך וסיכון חיילינו, שיקרה כתוצאה ישירה מאי ביצוע "נוהל שכן", שכן פעמים רבות השימוש באותו נוהל מנע פגיעה בחיילינו", "החלטת בג"ץ מנותקת מהמציאות הביטחונית ואינה אחראית, מה שיגרום להתנהגות אחרת במעצרים השונים, צה"ל יצטרך לחשוב על דרכים אחרות למנוע ירי ופגיעה בחיילים".

בתשובה לשאלת כתבנו עוזי ברוך בדבר המצב הביטחוני בדרום הר חברון השיב הרב הגר כי השנתיים וחצי הראשונות של האינתיפאדה היו קשים ביותר אך לאחר מבצע "חומת מגן" היקף הפיגועים ירד, "בחצי שנה האחרונות התחילו שוב מקרים של יידוי בקבוקי תבערה, השלכת אבנים ומקרי סכינאות, ואם צה"ל לא יפעל כנגדם לא יאחר היום שבו יחליטו ארגוני הטרור לחזור ולהשתמש בנשק".

להאזנה לראיון


