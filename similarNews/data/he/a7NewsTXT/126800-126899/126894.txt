

הפורום המשפטי למען א"י מבקש מבג"ץ להתערב בדחיפות ולהורות לממשלה לשלם למגורשי גוש קטיף עוד היום את המקדמות המגיעות להם.

מדובר במקדמות שועדת הזכאות אישרה לשלם, אך הממשלה מתנה את התשלום בחתימה על הצהרה לפיה יצאו המגורשים את האזור בתום 48 שעות מיום הפינוי. כך מוסרת כתבתנו רותי אברהם.

עו"ד יוסי פוקס מהפורום המשפטי מציין בעתירה כי הדרישה להתנות את התשלום בחתימה אינה חוקית שכן "מרבית המשפחות הינן בעלות זכות בבית מגורים אשר על פי סעיפים 32-43 לחוק, הפיצוי הינו מוחלט ואינו תלוי כלל במועד עזיבתם את האזור". על כך יש להוסיף את העובדה כי המשפחות גם חתמו על תצהיר התחייבות להחזיר הפרשים במידה ויתברר כי זכאותם לפיצוי תהיה נמוכה מגובה המקדמה.

מדובר לדבריו ב"גזירה חדשה יחסית 'מבית היוצר' של הממשלה בת 10 עד 14 יום בקירוב, אולי לקראת הימים הנוראים... ולמעשה קודם שנגזרה הגזירה קיבלו עשרות משפחות את המקדמות הנ"ל, הגם שהם עזבו את ביתם לאחר תום 48 שעות".

בעתירה נמסר כי הפורום פנה מספר פעמים לרשויות להסדרת הנושא כולל משלוח פקס דחוף ליו"ר המינהלת יונתן בשיא אך "כל הפניות הללו לא הועילו והעוול כלפי המשפחות נמשך. המציאות שיצרה הממשלה מונעת מהמשפחות את האפשרות האלמנטרית וההומניטרית לקנות בגדים חדשים לחג".

"לנוכח העובדה כי משפחות רבות עומדות בפני שוקת שבורה יש צורך עליון במתן צו ביניים דחוף במעמד צד אחד כדי שהמממשלה תספיק להכין את ההמחאות של המקדמות המושהות ולהעבירן מיידית לידי המשפחות", כותב עו"ד פוקס בעתירה.
