

לפני 100 שנים, במהלך שנה אחת בלבד, כתב בזמנו הפנוי פקיד בן 26 ממשרד הפטנטים בשוויץ, ארבעה מאמרים בפיזיקה ששינו את מה שאנחנו יודעים על העולם. בקרוב מגיעה לירושלים תערוכה על חייו של אלברט איינשטיין.

תערוכה על חייו של גדול המדענים היהודיים, אלברט איינשטיין, שהוצגה בניו-יורק, בוסטון, שיקגו ולוס אנג'לס תוצג החל מסוף חודש אוקטובר גם בישראל. התערוכה מספקת הזדמנות נדירה להצצה על גדול המדענים של המאה ה - 20, תוך התייחסות לעבודתו המדעית ולדמותו המרתקת. בתערוכה מזכרות, מסמכים, מוצגים פעילים, סרטים ותצוגה גראפית.

זוהי תערוכה על איינשטיין, על עולמו המופלא של המדען המפורסם ביותר של תקופתנו, ועל האפשרויות הבלתי מוגבלות של המוח האנושי.

לתערוכה שני אספקטים עיקריים: איינשטיין - המדען הגאון, החוקר שגילוייו שינו את מה שאנחנו יודעים על העולם; איינשטיין כאדם מעורב בנושאים חברתיים ופוליטיים של תקופתו, כמו גם היותו יהודי וציוני. האיש שהיה בין מקימי האוניברסיטה העברית, האיש שבן גוריון הציע לו את הנשיאות.

מוקדי התערוכה:

על חייו של איינשטיין -מלידתו בשנת 1879,דרך ילדותו, היותו תלמיד מצטיין (בניגוד לדעה הרווחת) מכתביו האישיים, נשותיו, מזכרות משפחתיות, דעותיו הפוליטיות, פרסומיו בשנת 1905 על תורת היחסות. בין המסמכים המוצגים בתערוכה ניתן למצוא את מדלית פרס נובל בה זכה בשנת 1921.

איינשטיין והעולם - איינשטיין הוא אחת הדמויות המשפיעות של הזמן המודרני. הוא היה פעיל בנושאים חברתיים ופוליטיים (בשנת 1940 נחשב איינשטיין בארה"ב לסיכון בטחוני בשל דעותיו הפוליטיות, ו"נוטרל" מפרוייקט מנהטן), הוא תמך בנושאים של שלום וזכויות אזרח, והתנגד ללאומנות. איינשטיין כאזרח העולם.

איינשטיין המדען - מוצגים אינטראקטיביים, מולטי מדיה ופאנלים גראפיים הממחישים את עיקרי תורתו ששינו את מה שאנחנו יודעים היום על אור, זמן אנרגיה, מרחב וכוח הכובד. בין המוצגים ניתן למצוא מוצג וידאו המעוות את דמותם של המבקרים ע"י כבידה דמיונית; שעוני ענק המראים כי הזמן אינו זורם בקצב קבוע לכולם ועוד...

איינשטיין כיהודי וציוני - בעקבות מסעו של איינשטיין בארץ ישראל בשנת 1923, קשריו המיוחדים עם האוניברסיטה העברית, הצעת הנשיאות אותה דחה וקשריו עם העם היהודי.

חברים מספרים על איינשטיין - סרט ישראלי בן 20 דקות על האיש, אישיותו ותפיסת עולמו מפי מדענים ואנשים שפגשו אותו.

בתערוכה ניתן למצוא 700 מטרים רבועים של מזכרות, מסמכים, מוצגים פעילים, תצוגה גראפית וסרטים על האיש הגדול של תקופתנו. תערוכה ייחודית על האייקון התרבותי, האיש שתמונתו מתנוססת על ספלי בירה, חולצות, עניבות וגרביים (אע"פ שמעולם לא גרב גרביים...). תערוכה מקיפה על האיש שקיבל מאות מכתבי ילדים וענה לכולם. תערוכה המנסה להסביר לכל אחד מאתנו במה גדולתו של האיש ומהי תרומתו הגדולה לעולם. תערוכה בה כל אחד ואחת ימצאו את האיינשטיין שלהם.

פתיחת התערוכה מתוכננת ליום ראשון ה-30 באוקטובר ולמחרת תפתח התערוכה לציבור הרחב.

