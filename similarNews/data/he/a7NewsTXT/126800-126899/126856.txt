

פסקיהם של אנשי דת מוסלמיים בזכות מלחמת הקודש, "הג'יהאד", הביאו שחקני כדורגל סעודיים לתלות את נעליהם ולנצל את כישוריהם הגופניים למלחמת הג'יהאד ולפיגועי התאבדות בעיראק.



לאחרונה חשף היומון הסעודי "אל-וטן" ששחקני כדורגל סעודיים היו נתונים להסתה מצד גורמים קיצונים ושוכנעו לפרוש מקבוצתם ולנסוע לעיראק כדי להילחם מלחמת ג'יהאד. היומון ציין כי הנערים היו מושפעים מפת'וות (פסקי דת מוסלמיים) הקובעות כי משחק הכדורגל אסור מבחינה הלכתית אלא בהגבלות מסוימות ומתוך כוונה כי המשחק יהווה אימון כושר לקראת היציאה לג'יהאד. כך מדווח אתר ממר"י העוקב אחר אמצעי התקשורת במזרח התיכון.

על פי הדיווח בעקבות חשיפת הפרשה נשמעה ביקורת של שיח'ים ואינטלקטואלים בסעודיה על הפתוות ומנסחיהן.

שלושה שחקנים נעלמו ונסעו לעיראק:

ב-22 באוגוסט 2005 דיווח "אל-וטן" כי "אלמונים לקחו חלק בהפיכת קבוצת ספורטאים במחוז אל-טאיף למתאבדים, לאחר ששכנעו אותם לפרוש מכדורגל ולנסוע לעיראק. בין צעירים אלה היו גם [שחקני] נבחרת הכדורגל המפורסמת באל-טאיף, נבחרת אל-רשיד.

ראש נבחרת 'אל-רשיד', ג'עפר עטאס, אמר ליומון הסעודי "אל-וטן" כי שלושת השחקנים נפגשו בימי רביעי וחמישי מדי שבוע באחד המועדונים באל-טאיף, שם נערכו תחרויות דת לנערים.

מנהל הנבחרת, עבד אל-רחמן חסין אל-טלחי, ציין כי "שלושת השחקנים שנעלמו ונסעו לעיראק היו חברים רגילים בנבחרת, ולא ניכרה עליהם התנהגות חריגה. הם פרשו מן הנבחרת לפני שנתיים בזה אחר זה... מבלי לתת סיבה לפרישתם ונעלמו לפתע. חברי הנבחרת מספרים כי היו ערים להתחזקותם הדתית של השלושה בתקופה האחרונה עד לכדי כך שהחליטו לנתק את קשריהם עם הנבחרת.


כדורגלן מודה שהוברח לעיראק לביצוע פיגוע התאבדות:

אחד השחקנים המפורסמים בנבחרת שנסעו לעיראק, מאג'ד אל-סואט, נעצר בשעה שהתכוון לבצע פיגוע התאבדות בעיראק, והופיע בערוץ 'אל-עיראקיה' לפני כארבעה חודשים. אל-סואט טען בהודאתו הטלוויזיונית כי הוא נפל קורבן לקבוצות מפוקפקות שנהגו להחזיק את הנוסעים לעיראק בניגוד לרצונם כדי לבצע פעולות טרור.

אביו של אל-סואט אמר ל'אל-וטן' כי "בנו ועוד מספר צעירים סעודיים הוחזקו על ידי קבוצות מפוקפקות במשך חמישה חודשים, ונתבקשו לבצע פעולות התאבדות. הוא התנגד לכך בטענה שהוא מעוניין לבצע את הג'יהאד בדרך שהוא רואה לנכון, אך מנהיג הקבוצה שהחזיקה אותם במעצר ששמו אבו סעד, דחה את בקשותיהם. אבו סעד אמר להם כי עומדות בפניהם שתי אופציות: פעולות התאבדות או פיצוץ ריכוזי אוכלוסין של שיעים. לאחר שבנו [אל-סואט] ואלו שהיו עמו לא נענו לדרישותיו, לקח אותו אבו סעד ברכב לא מוכר ואמר לו: 'אחזיר אותך לגבול ותחזור לארצך'. אולם בפועל הוא נסע אתו אישית ברכב ש[אל-סואט] לא ידע מה יש בו, ולקח אותו לאחת מעמדות הבידוק [של המשטרה העיראקית]. כאשר התקרבו למשטרה העיראקית, אמר לו אבו סעד: 'המתן והסתתר משדה ראיה'. כעבור כמה דקות הופתע [אל-סואט] על-ידי המשטרה העיראקית שעצרה אותו, לאחר שגילה כי הוא בתוך רכב מלא בחומרי נפץ, אך הרכב לא התפוצץ, ככל הנראה עקב תקלה בתזמון".

לדברי האב בנו הופיע בערוץ 'אל-עיראקיה' וסיפר כיצד הגיע לעיראק, בטענה כי הג'יהאד הוא חובה המוטלת על כל הצעירים ובהסתמך על פסקי הלכה אחדים... שיח'ים שהכיר אך לא נקב בשמם שכנעו אותו באל-טאיף שאינו חייב לידע את אביו בעניין הג'יהאד.


בדיווחו מוסיף אתר ממר"י את רשימת הנחיות הדת שהטילו אנשי דת מוסלמיים על משחק הכדורגל. על פי הנחיות אלה מותר לשחק כדורגל רק אם מתקיימים בו כללים הנבדלים מכללי המשחק הבינלאומיים המקובלים, כשהיא מתבססת על החדית' של מוחמד האוסר להידמות לנוצרים וליהודים.

בין ההנחיות נקבע כי על השחקנים חל איסור לשחק כדורגל כשיש ארבעה קווים [התוחמים את המגרש], משום ש"זהו מעשה של הכופרים". כמו כן נאסר על השחקנים המוסלמיים לומר את "המונחים שנקבעו על-ידי הכופרים והפוליתיאיסטים, כמו 'פאול', 'פנדל', 'קרן', 'גול' ו'אווט'. מי מכם שיאמר אותם ייענש, יינזף, ייצא מהמשחק ואף יאמרו לו בפומבי: 'נעשית דומה לכופרים".

במסגרת ההנחיות ה"רוחניות" שהוטלו על השופטים נקב כי "מי מכם שייפול במהלך המשחק וישבור יד או רגל, או שהכדור יפגע בידו, לא יאמר 'פאול' ולא יפסיק לשחק עקב נפילתו. מי שגרם לנפילתו לא יקבל כרטיס צהוב ולא אדום, אלא הדבר יהיה נתון לבוררות על פי החוק המוסלמי במקרה של שבר או פציעה. השחקן הפצוע ינצל את זכותו השרעית כמו בקוראן, ועליכם להעיד ביחד אתו שפלוני הפילו בכוונה".

עוד נאמר בהנחיות אנשי הדת המוסלמיים לכדורגלנים: "עליכם להתכוון במהלך המשחק לחזק את הכושר הגופני במטרה לצאת לג'יהאד למען אללה ולהתכונן לו בעיתוי המצריך ג'יהאד". כמו כן מונחים השחקנים ש"במהלך המשחק אסור שתתכנס קבוצת נערים להסתכל עליכם, שכן אם אתם נאספים למען פעילות ספורטיבית וכושר גופני, כפי שאתם טוענים, מדוע עליהם להביט בכם. עליכם לגרום להם להשתתף בכושר הגופני ולהתכונן לג'יהאד".

הנחיות דתיות אלה ואחרות שהביאו על פי ההערכה להקצנה בקרב השחקנים עד כדי הצטרפותם לשורות הטרור זכו לביקורות של אנשי דת ואינטלקטואליים סעודיים אחרים.
(ש)
