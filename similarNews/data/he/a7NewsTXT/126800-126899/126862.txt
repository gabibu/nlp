

"המצב הולך ומחמיר ואנו לא רואים אור בקצה המנהרה, החורף מתקרב ואין למגורשים אפילו מחזור לסוכות ויום כיפור, אנו רואים בעיקר בעיות ומעט פתרונות בתפקוד המנהלת והממשלה", דברי ח"כ אורי אריאל לערוץ 7.

בראיון ליומן הצהרים של ערוץ 7 סקר ח"כ אריאל את מצב המגורשים כעת, "המנהלת מנסה לפנות את המגורשים שמתגוררים במלונות לדירות מפוזרות ברחבי הארץ נגד רצונם, שהרי כולם יודעים שהלקח מפינוי סיני הוא שצריך להשאיר את האנשים כקהילות, הניסיון לפזר את האנשים לא יקום ולא יהיה".

בתשובה לשאלת המראיין עוזי ברוך בדבר שיכון מגורשי כפר דרום במגדל באשקלון, השיב ח"כ אריאל כי למרות שתושבי כפר דרום הסכימו לפתרון הם עדיין יושבים במלון בבאר שבע, "אנו נמצאים חודש אחרי הגירוש, והתושבים נמצאים באותו מקום עם אותם חדרים קטנים, במצב בלתי נסבל", "המדינה חייבת להתעשת, וכמו שידעה לגרש אותם צריך לדעת לטפל בהם, היחס למגורשים לא מזכיר בכלל יחס יהודי ליהודי", "מתקשרת אלי אימא אחת בבכי ופונה אלי בטענה שלא יכולה לכבס את המדים של בנה החייל, כי אין לה מכונת כביסה, לכל הבעיות הללו אין לאנשי המנהלת תשובה".


עקורי גדיד נדרשים על ידי המלון בו הם שוהים לעזוב את המקום. בניית בתי העראי על ידי מנהלת ההתנתקות נמשכת ללא סוף ברור באופק. התושבים קמים מדי בוקר לתחושה של ריקנות וחוסר תקווה. כתבנו משה פריאל מדווח:

32 משפחות שגורשו מהיישוב גדיד שבגוש קטיף הגיעו לקצה גבול היכולת. במקום הזמני בו הם שוהים, מלון "נוה אילן", דורשים מהם לעזוב, וליישוב הקבע "משואות יצחק" הדרך ארוכה ומאכזבת.

לכתבנו משה פריאל סיפר ביומן הצהריים נציג הקבוצה אריאל פורת כי האנשים מתוסכלים מחוסר הודאות והאכזבה וקמים בכל בוקר לתחושה של ריקנות.

בתגובה מסר לכתבנו ראש מינהלת ההיתנתקות יהונתן בשיא כי "ממשלת ישראל החליטה שעד סוף חודש אוקטובר על כל המתיישבים לפנות את בתי המלון אלא אם יש לנו הסכם אתם שתוך שבועיים שלושה הם יעברו לדיור הזמני".

לדברי בשיא "במקרה של מתיישבי גדיד בניית הדיור במשואות יצחק, היישוב אליו הם אמורים להתפנות, תימשך כ-4 חודשים העלות היומית להחזקתם במלון נווה אילן הוא כ 70 אלף ש"ח . במצב זה אין מנום מלחפש מגורים זמניים בדירות שכורות."

להאזנה לראיון
