

ניחוחות חג הסוכות כבר באוויר ופרשת הלולבים מאל-עריש עדיין לא באה על פתרונה: מאה וארבעים אלף לולבים ממתינים במעבר ניצנה אך מסיבות לא ברורת נמנעת העברתם לישראל. כך מדווחים יבואנים ישראליים.

במשרד החוץ אומרים ששלטונות מצרים שינו את מדיניותם בנושא, והתירו את קטיף הלולבים, בעקבות התערבות שר החוץ סילבן שלום. דובר שר החוץ מסר לכתבנו אריאל כהנא כי ברמה המדינית-פוליטית הבעיה נפתרה והמצרים העניקו את כל האישורים ליצוא הלולבים. ואולם, חרף השינוי במדיניות המצרית, הסחורה תקועה במעבר ניצנה ומסיבות לא ברורת אינה עוברת לצד הישראלי.

כתבנו אריאל כהנא מדווח כי לדברי סוחרי לולבים גורמים אינטרסנטיים בישראל הם שתוקעים את העברת הסחורה כדי למנוע את ירידת המחירים בשוק ארבעת המינים הישראלי.

הלולבים שהגיעו לניצנה נקטפו בימים האחרונים באזור פורט סעיד ודומיית במצרים. בחלק גדול מן המקרים נאלצו היבואנים הישראלים לשחד את מגדלי התמרים כדי להשיג את הסכמתם לקטיף, וזאת בשל המדיניות המצרית האוסרת יצוא לולבים. היום, בשעות הצהרים בעקבות השינוי בעמדת השלטונות, הגיעו הלולבים לניצנה אך מסיבות לא ברורות הם תקועים במעבר הגבול.

כאמור, סוחרים ישראליים מעריכים כי בעלי עניין, הנהנים מהמחסור הנוכחי בשוק, הם שמערימים קשיים על שחרור הסחורות לישראל. לדבריהם, הדבר נעשה באופנים לא כשרים כגון מתן שוחד לפקידים המצרים וכן העלמת מסמכי יבוא המאפשרים את העברת הסחורה. אחד הסוחרים אמר לערוץ 7 "כבר 14 שנים אני מייבא ומעולם לא קרה שהסחורה נתקעה בכלל או במעבר הגבול בפרט". הסוחרים מבקשים את התערבות השלטונות הישראליים במטרה לשחרר את הסחורה לפני יום הכיפורים. "כבר עכשיו אנחנו בדקה ה-90" הם אומרים.

